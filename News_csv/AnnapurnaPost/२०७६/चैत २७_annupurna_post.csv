शीर्षक,विवरण
आहतमा राहत,"कोरोना भाइरस (कोभिड१९) को विश्व महामारीका कारण विश्व नै लकडाउनमा पुगेको छ। नेपालमा १६ दिनदेखि लकडाउन जारी छ। आगामी दिन अझ कठिन हुने स्वयं प्रधानमन्त्री केपी ओलीले घोषणा गरिसकेका छन्। यो रोगको औषधि (भ्याक्सिन) अझै पत्ताा लागिसकेको छैन र संक्रमण दर विश्वभर पैलिँदो छ। यो महामारीको उपचार भनेकै लकडाउनबाहेक अरू छैन, हाललाई। एक संक्रमित व्यत्ति घरबाहिर निस्केन वा निस्कन पाएन भने उसले पूरै समुदायलाई संक्रमण हुनबाट जोगाउँछ। नेपालमा कोरोना भाइरसको दोस्रो चरण सुरु भइसकेकाले थप सतर्कता अपनाउनैपर्ने बाध्यता आइलागेको छ। यसले लकडाउनलाई अझ कयौं दिनसम्म धकेल्ने हो पत्ताो छैन। नेपालको सन्दर्भमा लकडाउनले पुँजीपति, धनाढ्य वा हुनेखानेलाई खासै समस्या पारेको छैन। तर ज्याला मजदुरी गरेर खाने, उद्योग, कलकारखानामा काम गर्ने मजदुर, सडकतिर पसल थापेर खानेहरू, घुम्ती पसलबाट जीविका चलाउनेहरू, बिहान कमाएर बेलुकी हातमुख जोड्नुपर्ने वर्ग नराम्ररी पीडित बन्न पुगेको छ। जीवन धान्न चाहिने न्यूनतम खाद्यान्न अभावको सामना गरिरहेका छन्। सरकारले ती हुँदाखाने वर्गलाई लक्षित गरी आर्थिक राहत प्याकेजको घोषणा गर्यो, कुनै पनि नागरिक भोकै मर्न नपरोस् भन्ने उद्देश्यका साथ, तर घोषणाअनुसार व्यवहार भने फरक पाइएको छ। जसले गर्दा सरकारप्रति अविश्वास उत्पन्न भएको छ। राहत कसरी, कुन उपायद्वारा लक्षित वर्गमा पुर्याउने भन्नेमै अन्यौल देखियो। सरकारले स्थानीय तहमार्फत वितरण गरेका राहतमा हुनेखानेले समेत पाउन थालेका छन्। यस्तो महासंकटका बेला सरकारले दिने सीमित र न्यूनतम राहत पनि आर्थिक हैसियत भएका व्यत्तिले पाउनु विडम्बना हो। यसले स्थानीय निकायको नियत र कार्यदक्षता दुवैमाथि प्रश्न उब्जाएको छ। सामान्य अवस्थामा गरिब मजदुर वर्गले सरकारबाट कहिले पनि आश गरेनन्। उनीहरूको एकमात्र उद्देश्य हुन्थ्यो गरी खान पाए हुन्थ्यो। अहिले रोजीरोटी खोसिएको अवस्था छ। कलकारखाना बन्द छन्। रोजगारदाताले क्षतिपूर्ति वा यस्तो अप्ठेरो पर्दा केही आर्थिक सहयोग दिनसक्ने अवस्था पनि छैन। त्यसैले अहिलेको राहत भनेको सरकारकै सुव्यवस्थामा भर पर्नुबाहेक विकल्प छैन। नेपाल गरिब छ भनेर तथ्यांक विभागले नै प्रकाशित गर्ने विवरणले देखाइरहेकै हुन्। तर त्यो गरिबीको दबाब सरकारमाथि कहिले पनि परेन। परेको भए गरिबीउन्मुख नीति, कार्यक्रम, बजेट र योजना पक्कै बन्थ्यो। कहाँसम्म भने जनप्रतिनिधि (वडा) ले आफ्नो गाउँठाउँ, टोलछिमेकमा कस्ता नागरिक बसोबास गर्छन्, उनीहरूको आर्थिक अवस्था कस्तो छ, यस्तै आपत्विपत् पर्दा राज्यले भरणपोषण गर्नुपर्ने अवस्था उत्पन्न भए के गर्नेलगायतका रणनीति कहिले बनाएनन्। २०७२ को विनाशकारी भूकम्पका बेलामा पनि जनताले राहत पाएनन्। बरु सरकारी गोदाममा विदेशी र स्वदेशी दाताले दिएका अन्न कुहिएर फ्याँकियो, भूकम्पपीडितले पाएनन्। अहिले पनि वास्तविक अत्यावश्यक परेका वर्गले राहत पाएका छैनन्। तर कतिपय जनप्रतिनिधि एउटा साबुनको डल्लो भाटोमा उँधेरो दिएको फोटो पनि सामाजिक सञ्जालमा राखेर हल्ला मच्चाइरहेका छन्। यो आम जनप्रतिनिधिको एउटा प्रतिनिधिमूलक चरित्र हो। राज्यले चाहेमा राहत दिन कुनै कठिनाइ छैन। सरकारले जनताकै लागि भनेर व्यापक विरोधका बीच सांसद विकास कोषलाई निरन्तरता दिएको छ प्रतिसांसद साढे ६ करोडका दरले। जनतालाई भोकभोकै मर्न नदिने र न्यूनतम मानवीय व्यवहार गर्न खर्च हुन बाँकी रहेका र नभएका उत्त कोषको रकम तत्काल निलम्बन गरी राहतमा खर्च गर्नुको विकल्प छैन। सांसदले पनि जनताकै लागि उत्त रकम खर्च गर्ने भनिएको हो। अहिलेको यो महाविपत्मा सबै स्थानीय तहले राहतको जरुरी भएकाको तथ्यांक संकलन गर्ने, तिनलाई सार्वजनिक गर्ने र कम्तीमा लकडाउन अवधिभर खान पुग्नेगरी राहत वितरणलाई पारदर्शी र वैज्ञानिक पद्घति अवलम्बन गर्न सके बल्ल यो सरकारप्रति आमजनताको भरोसा जागृत हुन्छ।"
विदेशमा पढ्ने विद्यार्थीको खोजी,"काठमाडौं : शिक्षा, विज्ञान तथा प्रविधि मन्त्रालयले विदेशमा उच्च शिक्षा अध्ययनरत नेपाली विद्यार्थीको तथ्यांक संकलन सुरु गरेको छ। कोरोना भाइरस (कोभिड१९)का कारण उनीहरू प्रभावित हुन सक्ने खतराको विश्लेषण गर्दै मन्त्रालयले तथ्यांक संकलन थालेको हो। अस्ट्रेलियामा अध्ययनरत विदेशी विद्यार्थीलाई ६ महिनासम्म काम नगरे पनि खर्च बेहोर्न नसक्ने हो भने स्वदेश फर्कन उपयुक्त हुने त्यहाँको सरकारले बताएको थियो। हालै यो धारणा सार्वजनिक भएपछि मन्त्रालयले सक्रियता बढाएको हो। मन्त्रालयको पछिल्लो तथ्यांकअनुसार नेपाली विद्यार्थीलाई उच्च शिक्षा अध्ययनका लागि अस्टेलिया सबैभन्दा आकर्षक गन्तव्य बनेको छ। गत वर्ष ३८ हजार नेपाली उच्च शिक्षा अध्ययन गर्न अस्ट्रेलिया गएका थिए। त्यसपछि जापान, अमेरिका, बेलायत, मलेसियालगायत मुलुकमा नेपाली विद्यार्थी जाने गरेको मन्त्रालयका सहसचिव रामशरण सापकोटाले जानकारी दिए। उनका अनुसार १ सय २४ मुलुकमा नेपाली विद्यार्थी गएका छन्। गत वर्ष भने ६८ वटा मुलुकमा मात्र गएका थिए। शिक्षा मन्त्रालयले परराष्ट्र मन्त्रालयसँग समन्वय गरी सम्बन्धित मुलुकका दूतावासमार्फत नेपाली विद्यार्थीको तथ्यांक, त्यहाँ उनीहरूको बसोबास तथा पढाइको अवस्था र कोरोनाले पारेको प्रभावबारे अध्ययन सुरु गरेको छ। नेपाली विद्यार्थीको अवस्थाबारे अध्ययन गर्न मन्त्रालयले सापकोटाको संयोजकत्वमा अध्ययन कार्यदल गठन गरेको छ। कार्यदलमा परामर्श व्यवसायी तथा विदेशमा अध्ययन गरिरहेका विद्यार्थीको हक हितका लागि क्रियाशील संस्थाका प्रतिनिधिसमेत सदस्य छन्। विदेशमा रहेका विद्यार्थीको वास्तविक अवस्था थाहा पाएपछि उनीहरूलाई कोरोनाको संक्रमणबाट परै राख्न र रोजगारी नपाएको अवस्थामा कसरी खानपिन तथा बसोबासको व्यवस्था गर्न सकिन्छ भन्ने विषयमा परामर्श थालिने सापकोटाले बताए। अहिले पनि गैरआवासीय नेपाली संघ तथा त्यहाँ नेपाली विद्यार्थीको हक हितका लागि क्रियाशील संस्थाका प्रतिनिधिलाई परिचालन गरेका छौं, सापकोटाले भने, जसरी भए पनि नेपाली विद्यार्थीलाई समस्यामा नपारौं भन्ने हाम्रो चाहना हो। विद्यार्थीलाई अप्ठ्यारोमा पार्दैनौं। अध्ययन कार्यदलका सदस्य नेपाल अस्ट्रेलिया पढ्न जाने नेपाली विद्यार्थीलाई परामर्श दिइरहेका व्यवसायीको छाता संगठन एरी नेपालका अध्यक्ष द्विराज शर्माले विदेशमा रहेका नेपाली विद्यार्थीले भोगिरहेका र भविष्यमा आउन सक्ने समस्याका बारेमा बेलैमा सचेत हुनुपर्ने बताए। यसका लागि सरकारले चलाउने हरेक अभियानमा आफूहरूको सहयोग रहने उनले प्रतिवद्धता जनाएका छन्।"
विवादित ओम्नीलाई २० करोड भुक्तानी,"काठमाडौं : स्वास्थ्य सेवा विभागले स्वास्थ्य सामग्री खरिदमा विवादित ओम्नी बिजनेस कर्पोरेट इन्टरनेसनल (ओब्की) लाई उसले आपूर्ति गरेका सामग्रीको भुक्तानी दिने बताएको छ। गुणस्तरहीन किट, अपुरो व्यक्तिगत सुरक्षा उपकरण (पीपीई) आपूर्ति गरेको र उच्च मूल्य कायम गरेको भन्दै सरकारले गत साता १ अर्ब २४ करोडको खरिद सम्झौता रद्द गरेको थियो। स्वास्थ्य सेवा विभागका महानिर्देशक महेन्द्रप्रसाद श्रेष्ठले ओब्कीले ल्याएको सामग्रीको करिब २० करोड रुपैयाँ भुक्तानी दिने तयारी रहेको बताए। अहिले उसैले ल्याएको सामग्रीबाट काम चलाइरहेका छौं, श्रेष्ठले भने, विभागले नयाँ टेन्डर गरेका स्वास्थ्य सामग्री नआउन्जेल उसले आपूर्ति गरेकैबाट काम चलाउनुपर्ने अवस्था छ। महानिर्देशक श्रेष्ठले ओब्कीले आपूर्ति गरेको र्यापिड किटको परीक्षण गरिने बताए। यसका लागि कोरोना संक्रमित फेला परेका जिल्लाबाट आशंकामा एक हजारभन्दा बढीको स्वाब संकलन गरी काठमाडौं ल्याइएको छ। पहिल्याउने र परीक्षण गर्ने (ट्रेसिङ एन्ड टेस्टिङ) यो चरणमा यी किटले सही नतिजा दिन्छन् कि दिँदैनन् भनेर हेर्न लागेका हौं, उनले भने। श्रेष्ठले ओब्कीलाई भुक्तानी दिनुलाई कानुनसम्मत दाबी गरेका छन्। धरौटी जफत गरेर कालोसूचीमा राख्ने भनिएको कम्पनीलाई भुक्तानी दिन मिल्छ त भन्ने प्रश्नमा उनले भने, झन्डै ६ करोड रुपैयाँ धरौटी त हामीले जफत गरिसकेका छौं। आपूर्ति गरेको सामानको भुक्तानी दिँदैनौँ भन्दा भोलि कानुनी उपचारमा जाला। उनले ओब्कीले संवेदनशील समयमा धोका दिएकाले नै सम्झौता रद्द गरेर धरौटी जफत गरिएको बताए। भुक्तानी रोक्न भने नसकिने उनको दलील छ। सरकारले अरूको सम्पत्ति लुट्ने कुरा पनि भएन नि ! अन्नपूर्णसँगको कुराकानीमा श्रेष्ठले भने। सरकारले ओब्कीसहित केही अनुदानित र परोपकार स्वरूप दिएका सामग्री ल्याउन नेपाल वायु सेवा निगमको जहाज चार्टर गरी चीनको ग्वान्जाओ पठाएको थियो। ग्वान्जाओबाट आपूर्तिकर्ता कम्पनीले सेटिङमा अरू व्यापारीको सामानसमेत ल्याइदिएको थियो। यसरी ओब्कीसँगको सेटिङमा चार्टर विमानबाट ज्वरो नाप्ने थर्मल गन झिकाउने शंकर ग्रुपका उपाध्यक्ष सुलभ अग्रवाल थर्मल गनको कालोबजारीमा पक्राउ परेका छन्। अनेकौं अनियमितता प्रमाणित भइसक्दा पनि सरकारले ओब्कीलाई कालोसूचीमा नराख्दा उसलाई अझै सरकारी ठेक्कामा सामेल गराउने प्रपञ्च भइरहेको सरकार निकट उच्च स्रोत बताउँछ। कालोसूचीमा परेको कम्पनीले भने सरकारी ठेक्कामा भाग लिन पाउँदैन। त्यसो त सरकारले स्वास्थ्य सामग्रीको कारोबार नै नगरेका कम्पनीलाई छनोट गरेको दुई दिनमै चार्टर जहाज पठाएर सामान ल्याएको थियो। ओब्कीले सम्झौताअनुसार सामग्री आपूर्ति गर्न नसकेपछि विभागले झन्डै ३४ करोड रुपैयाँको सामग्री किन्न मंगलबार एक साताको अवधि दिएर बोलपत्र आह्वान गरेको छ। विभागले पीपीई, ग्लोभ्स, रेस्पिरेटर मास्क, सर्जिकल मास्क, आइसोलेसन गाउन, पारदर्शी प्लास्टिकको अनुहार कवच, प्लास्टिक जुत्ता कभर आदि सामग्रीका लागि बोलपत्र आह्वान गरेको छ।"
विवादमा अड्किए महत्वपूर्ण विधेयक,"काठमाडौं : गत भदौमा मतदानबाट टुंगो लगाउने निधो गरिएको नागरिकता संशोधन विधेयक पाँचौ अधिवेशनबाट पनि पारित हुन सकेन। वैवाहिक अंगिकृत नागरिकताको प्रावधानमा दलीय सहमति जुटन नसकेपछि प्रतिनिधिसभाको राज्य व्यवस्था समितिमा विधेयकमाथि मतदानको तयारी भएको थियो। तर, शीर्ष नेताहरुको फोनले अन्तिम समयमा रोकिएको मतदान प्रक्रिया न अघि बढन सक्यो न त विधेयकबारे त्यसपछि समितिमा छलफल भयो। साढे २ वर्षअघि संसदमा दर्ता भएको विधेयकमा अंगिकृत नागरिकताको प्रावधानमा दलीय अडान यथावत छन्। संघीय निजामति कर्मचारी सम्बन्धी विधेयकका प्रावधानमा नेकपाभित्र नै तीब्र विवाद भयो। राज्य व्यवस्था समितिमा नेकपाका सांसदमा पूर्व पाटीगत छाँया देखापरयो। प्रदेशका सचिव र स्थानीय तहका कार्यकारी निजामति सेवा अन्र्तगत संघबाट पठाउने वा प्रदेशलाई नै अधिकार सुम्पिने भन्नेमा नेकपाका सांसदहरु दुई कित्ताामा विभाजित भएपछि संघीयता कार्यान्वयनमा महत्वपूर्ण मानिएको निजामति कर्मचारी सम्बन्धी विधेयक समितिबाटै अघि बढन सकेन। चर्चित अमेरिकी मिलेनियम च्यालेञ्ज कर्पोरेसन( एमसीसी)) पारित नभई पाँचौ अधिवेशन अन्त्य भयो। नेकपाभित्र एमसीसी अनुमोदन गर्ने कि नगर्ने विवाद अझै बाँकी छ। नेकपाले एमसीसी अध्ययन गर्न कार्यदल गठन गरेपनि समितिको प्रतिवेदनबारे नै निर्णय गर्न सकेको छैन। सरकारले पाँचौ अधिवेशनबाट अनुमोदन गर्ने भन्ने प्रतिवद्धताका कारण अधिवेशन लम्ब्याइएको थियो। तर, नेकपाभित्रै एकमत जुटन नसकेपछि सरकारले अधिवेशन अन्त्यको बाटो समातेको स्रोतको भनाई छ। संसदको वजेट अधिवेशबाट एमसीसी अनुमोदनको एजेण्डा अघि बढाइने सरकारको भनाई छ। संसदको पाँचौ अर्थात् विधेयक अधिवेशनको प्रारम्भ नै विवादबाट सुरु भयो। कृष्णबहादुर महराले सभामुखबाट राजीनामा दिएपछि रिक्त पदमा नयाँ सभामुख कसलाई बनाउने विवादकाबीच पुस ४ बाट अधिवेशन सुरु भएको थियो। विवादबीच नेकपाले उपसभामुख डा शिवमाया तुम्बाहाम्फेलाई राजीनामा गराएर अग्नि सापकोटालाई सभामुख बनायो। तर, रिक्त उपसभामुख पदपूर्ति भने अधिवेशनबाट हुन सकेन। उपसभामुख कुन दललाई दिने भन्नेमा नेकपा अनिर्णित हुँदा निर्वाचन प्रक्रिया अघि बढन नसकेको सांसदरु बताउँछन। महत्वपूर्ण विधेयक पारित नहुँदै बजेट अधिवेशनको तयारीमा जुटनुपर्ने भन्दै सरकारको सिफारिसमा राष्टपतिबाट अधिवेशन अन्त्यको सूचना संसदमा पठाइएको थियो। सरकारले चाहेमा कुनै एक दिन बैठक बसेर अधिवेशन अन्त्यको सूचना पढेर सुनाउन भन्दै राष्टियसभा जुनसुकै बेला बोलाउन सकिने गरि र प्रतिनिधिसभा चैत ३० सम्म सूचनाद्धारा स्थगित गरिए। सरकारले अधिवेशन अन्त्य गरेपछि दुवै सदनका बैठकबाट अधिवेशन अन्त्यको सूचना समेत पढेर सुनाउने अवस्था रहेन। विधेयक अधिवेशनको मुख्य काम नै विधेयक निर्माण गर्ने हो। तर, अधिवेशनले राजस्व चुहावट (अनुसन्धान तथा नियन्त्रण ) र औद्योगिक व्यवसाय प्रतिष्ठानसम्वन्धी दुई वटा विधेयक मात्र दुवै सदनबाट पारित भए। नागरिकता संशोधन, निजामति कर्मचारी, तीनवटै तहबीचको अन्र्तसम्वन्ध लगायतका दर्जनौ महत्वपूर्ण विधेयक विषयगत समितिबाट अघि बढन सकेनन्। राष्टियसभाले मिडिया काउन्सिल र विशेष सेवा गठन सम्बन्धी महत्वपूर्ण विधेयक पारित गरेपनि प्रतिनिधिसभाबाट दुवै विधेयक अघि बढन सकेनन्। प्रतिनिधिसभामा अलमल देखिएपनि राष्टियसभाले भने प्रभावकारी काम गरेको अध्यक्ष गणेश तिमिल्सेनाको भनाई छ। राष्टियसभामा १६ र प्रतिनिधिसभामा १३ विधेयक अडकिएको संसद सचिवालयले जनाएको छ। विषयगत समितिले विधेयकलाई टुंगोे लगाउन नसकेका कारण विधेयकहरु अघि बढन नसकेको नेकपाका प्रमुख सचेतक देव गुरुडको भनाई छ। (प्रजातान्त्रिक पद्धतिमा दलहरुका आ आफ्ना विचार धारणा हुन सक्छन, उनी भन्छन, त्यही कारण केही विधेयकमा विवाद देखा परेका हुन सक्छन्। प्रतिनिधिसभाका सभामुखमा सापकोटा निर्वाचित भएपछि संसदका कार्यवहाक महासचिवको जिम्मेवारी तोक्ने विषयमा राष्टियसभा अध्यक्षसँग विवाद सिर्जना भयो। संसदीय कामकारवाही प्रभावकारी बनाउन, वर्षाैदेखि अड्केका विधेयक अघि बढाउन र समितिहरुबीच समन्वयकारी भूमिका खेल्न भन्दै सभामुख सापकोटाले बोलाएको समिति सभापतिको बैठक पनि बस्न सकेन। सभामुख र अध्यक्षबीचको विवादले संसदीय कामकारवाही र सचिवालय परिचालनमा पनि समस्या देखा परे। कोरोना संक्रमणबाट जोगिन भन्दै फागुन २९ यता संसदका बैठक बस्न सकेनन। कोरोना विरुद्धको लडाइमा एकजुट हुने भन्दै प्रतिनिधिसभाले फागुन २३ मा जरुरी सार्वजनिक महत्वको प्रस्ताव पारित गरेपछि सूचनाद्धारा बैठक स्थगित हुँदै आएका थिए। आफूले संसदीय काम कारवाही प्रभावकारी र जीवन्त बनाउन खोजेकै बेला कोरोनाको महामारीले विश्व आक्रान्त बनाएपछि कामले गति लिन नसकेको सभामुख सापकोटाको भनाई छ। सभामुख निर्वाचन प्रक्रियामा लामो समय लागेको र कोरोनाका कारण बैठक बस्न नसक्दा विधेयक अधिवेशनमा काम गर्न नपाइएको उनको बुझाई छ। सूचनाद्धारा संसद अधिवेशन अन्त्य गरिएकोमा विपक्षी कांग्रेस असन्तुष्ट छ। कोरोना विरुद्ध लडन राष्ट्यि सहमतिको माग गरिएको बेला एकतर्फी रुपमा सत्तापक्षले अधिवेशन अन्त्य गरेको भन्दै कांग्रेसले असन्तुष्टि जनाएको हो। कांग्रेस सचेतक पुष्पा भूसालले प्रमुख विपक्षी दलसंग सल्लाह नै नगरि सरकारले हठात अधिवेशन अन्त्य गरेको आरोप लगाइन्। उपसभामुख चयन भएन नेकपाले शिवमाया तुम्बाहाम्फेलाई उपसभामुखबाट राजीनामा गराएपछि उक्त पद रिक्त हुन पुगेको हो। सभामुख पदका लागि नेकपाले उपसभामुखबाट तुम्बाहाम्फेलाई राजीनामा गराएको थियो। तर, पद कसलाई दिने भन्नेमा नेकपाले टुंगो लगाउन सकेन। कांग्रेसले उपसभामुख पदमा दावी गर्दै आएको छ। नेकपा भने कांग्रेसलाई उपसभामुख पद दिने पक्षमा छैन। संवैधानिक परिषदमा कांग्रेसका दुई सदस्य हुने भन्दै नेकपा कांग्रेसलाई उपसभामुख दिने पक्षमा छैन। हालै सम्पन राष्टियसभा निर्वाचनमा राजपासँग चुनावी गठबन्धन भएपनि उपसभामुख पदमा टुंगो नलागेको नेकपाका नेता बताउँछन्।"
"आपूर्ति सहज पार्ने प्रयास : आयात बढाइयो, मौज्दात पर्याप्त","काठमाडौं : लामो लकडाउनका कारण खाद्यान्न र अत्यावश्यक वस्तुको अभाव सिर्जना हुने हो कि भन्ने सर्वसाधारणमा त्रास देखिन्छ। तर, ढुक्क हुनुहोस्, देशमा पर्याप्त मौज्दात छ। सरकारको तथ्यांकले भन्छ विभिन्न व्यवधान छिचोल्दै भए पनि विदेशबाट आयात बढाइएको छ। लकडाउन लम्बिनसमेत सक्ने अवस्थालाई दृष्टिगत गर्दै खाद्यान्न तथा दैनिक अत्यावश्यक वस्तुको आयात र भण्डारण बढाइएको छ, उद्योग, वाणिज्य तथा आपूर्तिमन्त्री लेखराज भट्टले भने, आपूर्ति प्रणाली थप व्यवस्थित पारिएको छ। लकडाउनयता बुधबारसम्म सरकारले ४३ करोड ९२ लाख ६६ हजार रुपैयाँको तयारी औषधि आयात गरेको छ। औषधि उद्योगलाई चाहिने कच्चा पदार्थ ९ करोड २ लाख ६५ हजार रुपैयाँ यस अवधिमा भित्रिएको छ। त्यस्तै, खाद्यान्न ३१ हजार १ सय २५, दलहन ११ हजार १ सय ३४, तरकारी १८ हजार ५ सय ७४, फलफूल ५ हजार १ सय १८ र दुग्धजन्य पदार्थ ३० मेट्रिकटन दुई सातामा आयात भएको छ। आवश्यकताअनुसार भण्डारण क्षमता बढाउन गोदाम भाडामा लिन सकिनेछ। लकडाउनमा आमजनताको सहजताका लागि सरकारी स्वामित्वको खाद्य संस्थानले अनलाइन व्यापार पनि सुरु गरिसकेको छ, मन्त्री भट्टले भने। राजधानीमा खाद्य व्यवस्था तथा व्यापार कम्पनी र साल्ट ट्रेडिङसँग मात्रै अत्यावश्यक खाद्यवस्तु भण्डारण गर्न मिल्ने गोदाम छन्। आपूर्ति सहज भइरहेकाले उपभोक्ताले चाहिनेभन्दा बढी मौज्दात राख्नु नपर्ने मन्त्री भट्टले बताए। विपद्मा आपूर्ति व्यवस्था सहज बनाउन भूकम्प र नाकाबन्दीले पाठ सिकाएकाले पनि लकडाउन अवधिमा आपूर्तिमा खासै समस्या नआउने देखिन्छ। अहिले अत्यावश्यक वस्तुको आयातमा कुनै असर परेको छैन। सवारी आवतजावत र चहलपहल नहुँदा संकटमा समेत पेट्रोल पम्पमा ताँती लागेका छैनन्। सुरुमा ग्यासको चरम अभाव देखिए पनि आयल निगमले चाँडै व्यवस्थापन गयो। बजारको चहलपहल ठप्प भएपछि पेट्रोलियम इन्धनको माग घटेको छ। अत्यावश्यक वस्तु ढुवानी गर्ने साधनबाहेक अन्य सवारी साधनको चहलपहल रोकिएको छ। आपूर्ति चुस्त पार्न केही समय आधा तौलको सिलिन्डर बजारमा पठाइए पनि आइतबारबाट उपभोक्ताले पूर्ण सिलिन्डर पाउनेछन्। चामल, दाल, नुन, चिनीलगायत दैनिक उपभोग्य वस्तुको हालको मौज्दात सहज देखिन्छ। सरकारी स्वामित्वको खाद्य व्यवस्था तथा व्यापार कम्पनीसँग राजधानीका लागि १९ हजार ६ सय ३० टन चामल मौज्दात छ। बाहिरी दुर्गम जिल्लाका लागि ३ हजार ६ सय ८५ टन चामल छ। आपूर्ति मन्त्रालयका अनुसार निजी क्षेत्रका उद्योग तथा व्यापारीसँग झन्डै एक लाख टन चामल मौज्दात छ। कृषक तथा उद्योगसँग धान मौज्दात रहेकाले चामल उत्पादनमा समस्या नपर्ने बताइएको छ। खाद्य कम्पनीको गोदाममा ६ सय ७२ क्विन्टल फापर र ५ सय ७२ क्विन्टल सिमी मौज्दात छ। नुनको एक मात्र आधिकारिक आपूर्तिकर्ता साल्ट ट्रेडिङले काठमाडौंका लागि एक लाख ६० हजार ७ सय ९ टन नुन मौज्दात कायम गरेको छ। दुर्गम जिल्लालाई केन्द्रित गरेर मात्रै साल्टले २ हजार ६ सय ९ टन नुन मौज्दात राखेको छ। निजी क्षेत्रका व्यापारीसँग अहिले ७ हजार टन दाल मौज्दात छ। त्यसबाहेक दाल उद्योगमै ४ हजार टन छ। ४ हजार टन दाल आयातको क्रममा रहेको सरकारी आकडाले देखाउँछ। भान्छामा नभई नहुने तेलको समेत कमी छैन। चालु वर्षमा नेपालको निर्यातको प्रमुख वस्तुमध्ये पाम आयल र भटमासको तेलको उत्पादनमा वृद्धि भइरहेको छ। यस्तोमा निर्यात नहुँदा तेल अभाव नहुने स्पष्ट देखिन्छ। मन्त्रालयका अनुसार उद्योगसँग २ सय ३ टन पाम आयल र १ हजार ३ सय ११ टन पाल्मोलिन मौज्दात छ। भटमासको तेल मात्रै १४ हजार ६ सय ६६ टन छ। सूर्यमुखी तेलको मौज्दात भने ६ सय ८८ टन छ। यद्यपि, ४ हजार १ सय टन आयातको क्रममा रहेको मन्त्रालयले जानकारी दिएको छ। सरकारले निजी क्षेत्रसँग रहेको मौज्दातको सामयिक तथ्यांक संकलन गरिरहेको र सरकार आफैं पनि आपूर्ति प्रभावित हुन नदिन दैनिक उपभोग्य वस्तुको मौज्दात बढाउन लागेकाले उपभोक्तालाई निश्चिन्त रहन मन्त्री भट्टको आग्रह छ।"
कालोबजारी आरोपित अवैतनिक दूत सुलभ अग्रवालको पद खारेज,"काठमाडौं : सरकारले कालोबजारी आरोपमा पक्राउ परेका किर्गिस्तानका मानार्थ अवैतनिक दूत सुलभ अग्रवालको पद खारेज गरेको छ । कूटनीतिक सुविधाको दुरुपयोग गर्दै ३५ सय बजार मूल्यको ज्वरो नाप्ने थर्मल गन १५ हजारमा विक्री गरेको आरोपमा मंगलबार पक्राउ परेका अग्रवालको पद सरकारले खारेज गरेको हो। अवैतनिक दूतले पटकपटक आफ्नो ओहोदा र सुविधाको दुरुपयोग गरेको घटना आउन थालेपछि सरकारले उपलब्ध गराउँदै आएको सबै कूटनीतिक सुविधा (निलो प्लेट, निर्वाद सिंहदरबार प्रवेश पास, झण्डाको उपयोग, एअरपोर्टको भीआईपी कक्षलगायत कूटनीतिक उन्मुक्ति) बुधबार खोसेको छ । कूटनीतिक उन्मुक्ति लिएर कालोबजारीमा समेत अवैतनिक दूतहरु सक्रिय हुन थालेपछिपरराष्ट्र मन्त्रालयले विज्ञप्ति नै जारी गरेर औपचारिक कार्यक्रमको लागि उपलब्ध गराएको सुविधा अन्य समयमा पनि प्रयोग भएपछि सुविधा फिर्ता गरेको हो। मन्त्रालयले अर्को सूचना नआएसम्मको लागि उनको पद खारेज गरेको हो । विश्वव्यापी महामारीको रुपमा फैलिएको कोरोना भाइरस (कोभिड१९)ले ज्वरो नाप्ने यन्त्रको अभाव भइरहेका बेला त्यसमा कालोबजारी गर्ने अग्रवाललाई कारबाहीको प्रक्रिया अघि बढेपछि सरकारले यस्तो निर्णय लिएको हो। उनको बारेमा परराष्ट्रमन्त्रालयले सम्बन्धित मुलुकलाई समेत जानकारी गराएको छ। व्यापारिक घरना अझ एकै परिवारका सदस्य मिलेर विभिन्न मुलुकको अवैतनिक दूत हत्याउने र त्यसबाट उपलब्ध निलो प्लेटको दुरुपयोग गर्ने घटना यो पहिलो भने होइन। यस्ता पद विभिन्न माध्यमबाट उपलब्ध गरेकाहरु पटकपटक विवादमा आउने गरेका छन्। मुलुकका ठूला व्यापारिक घरानाका व्यक्तिले नै यसरी अवैतनिक दूतको पद लिने र कूटनीतिज्ञ सरहको सुविधा उपभोग गर्ने गरेका थिए। नेपालमा ५२ मुलुकको अवैतनिक दूत रहेका छन्। जुन मुलुकको यहाँ दूतावास छैन त्यो मुलुकले नेपालसँगको सम्पर्कका लागि अवैतनिक दूत नियुक्त गर्नेगर्छ। अधिकांश मुलुकले नयाँदिल्ली स्थित दूतावासबाट हेरिरहेको र यहाँ एक सम्पर्क व्यक्ति बनाएका हुन्। भियना कन्भेन्सनले अवैतनिक दूतलाई केही सुविधा दिन सकिने भनेपनि त्यो बाध्यकारी भने छैन। अवैतनिक दूत प्रतिष्ठित व्यक्ति, सामाजिक सेवामा लागेका व्यक्तिहरुलाई दिने गरिएको हुन्छ। यसरी पक्राउ परे शंकर ग्रुपका मालिक सुलभ अग्रवाल (फोटो र भिडियो) अवैतनिक दूतलाई दिइएको सबै सुविधा खोसियो प्रतिष्ठामा कुनै पनि आँच नआएको व्यक्ति नै यो पदका लागि उपयोगी ठहरिन्छ। यसका लागि सम्बन्धी मुलुकले चयन गरेको व्यक्तिलाई यहाँको परराष्ट्रमन्त्राललयले सबै आनीबानीदेखि प्रहरी रिपोर्टको आधारसमेत अध्ययन गरेर मन्त्रिपरिषदमा पुर्याएर स्वीकृत भएपछि मात्र अवैतनिक दूतको पद पाउछ।"
आफ्नो तलब सुविधा कटौती गर्न प्रदेश सांसदको आह्वान,"पोखरा : गण्डकी प्रदेशसभाका सदस्य बिन्दुकुमार थापाले प्रहरीको तलब भत्ता कटौती गर्ने सरकारी निर्णयको आलोचना गरेका छन्। उनले त्यसको सट्टा आफूहरुको तलब भत्ता र सुविधा कटौती गर्न आह्वान गरेका छन्। सुरक्षाकर्मी अहिले आफ्नै जिउज्यानको बाजी लगाएर कोरोना रोकथामका लागि सडकमा खटिएका छन्, उनले भने, उनीहरुको सुविधा काट्ने होइन, थप्ने हो। बरु राष्ट्रपति, प्रधानमन्त्री, मन्त्री, प्रदेशका मुख्यमन्त्री, मन्त्री र हामी प्रदेश सांसदको तलब, भत्ता र सुविधा काट्ने हो। प्रदेश सांसद थापाले आफूहरुसहित उच्चपदस्थसम्मको तलब र सुविधा ३० प्रतिशत कटौती गर्नुपर्ने विचार व्यक्त गरेका छन्। अन्नपूर्णसँग कुरा गर्दै उनले भने, एक वर्षसम्मकै लागि सुविधा र तलब कटौतीको निर्णय संघ सरकारले गर्नुपर्छ, प्रदेश सरकारले गर्नुपर्छ। सांसद थापाले प्रधानमन्त्रीको हालैको सम्बोधनमा अपेक्षित कुरा नआएको प्रतिक्रिया दिए। उनले उच्चपदस्थ र मन्त्री सांसदहरुको तलब कटौती, कृषि, पर्यटनसहित उद्योग व्यापार व्यवसाय र निम्न वर्गका मजदुरलाई राहतको निर्णय आउनुपर्नेमा त्यस्तो हुन नसकेको टिप्पणी गरे। निर्वाचन क्षेत्र पूर्वाधार विकास कार्यक्रमको रकम पनि कोरोना रोकथामका लागि खर्च गर्नुपर्ने प्रस्ताव पनि थापाले राखेका छन्। उनले भने, यो कार्यक्रमको रकम खर्च भइसकेको पनि छैन, यो बेला कोरोनासँग लड्नुपर्ने छ, हामी बाँच्नु पर्नेछ, सांसदहरुबाट खर्च गर्ने भनेको त्यो पैसा सरकारले स्थापना गरेको कोरोना रोकथाम कोषमा रकामान्तर गरोस। गण्डकी प्रदेशमा उक्त शीर्षकमा प्रत्येक निर्वाचन क्षेत्रका लागि २२ करोड रुपैयाँका दरले बजेट छ। यहाँ ३६ प्रदेश सभा निर्वाचन क्षेत्र छन्। प्रदेश सरकारले स्थापना गरेको प्रदेश कोरोना रोकथाम कोषमा नेपाली कांग्रेस संसदीय दलले प्रत्येक सांसदबाट संकलन गरी १ लाख ५० हजार रुपैयाँ हस्तान्तरण गरेको जानकारी थापाले दिए। मेरै पहलमा गण्डकी विकास बैंकका तर्फबाट ३० लाख रुपैयाँ पनि उपलब्ध गराएको छु, उनले भने। उनी उक्त बैंकका उनी उक्त बैंकका पूर्व अध्यक्ष तथा प्रमुख लगानीकर्ता मध्येका एक हुन् । निम्न वर्गका परिवारलाई राहत वितरणमा भेदभाव नगर्न थापाले सरकारलाई सुझाएका छन्। कतैकतै राजनीतिक आधारमा पनि काखा र पाखा गरिएको उनले सुनाए। यस्तो बेला त के सरकार के प्रतिपक्ष भनेर सरकारले नै सहमतिका आधारमा निर्णय र काम गर्नुपर्ने हो, उनले भने। प्रदेश सांसद थापाले पोखराका थुप्रै स्वास्थ्य केन्द्रका स्वास्थ्यकर्मीलाई सुरक्षा सामग्री र आवश्यक उपकरण उपलब्ध नभएको पनि औंल्याए। इन्फारेड थर्माेमिटरसमेत छैन, सुरक्षा पोसाक छैन, उनले भने, त्यस्ता सामग्री बजारमा पनि पाइएका छैनन्, कतिपय ठाउँमा म आफैं किनेर दिऊँ भन्ने सोचेको थिएँ, बजारमा पाइएन। उपलब्ध गराउन सरकारले छिटो पहल गरोस्। स्वास्थ्यकर्मी नै सुरक्षित नभएससम्म हामी कोही सुरक्षित हुँदैनौं। सांसद थापाले बजारमा अहिले विभिन्न गार्मेन्टले बनाएका व्यक्तिगत सुरक्षा सामग्री (पीपीई) विश्व स्वास्थ्य संगठनको मापदण्ड अनुसारका भए नभएको अनुगमन गर्न सरकारसँग मागसमेत गरेका छन् ।"
लकडाउनसँगै कोरोना परीक्षण बढाउन कांग्रेस नेताको अपील,"काठमाडौं : नेपाली कांग्रेसका नेताले कोरोना भाइरसबाट मुलुक र नागरिकलाई सुरक्षित राख्न लकडाउन आवश्यक भएपनि यसले मात्रै समस्याको समाधान नदिनेतर्फ सरकारको ध्यानाकर्षण गराएका छन्। कांग्रेसका संस्थापन इतर एक दर्जन केन्द्रीय सदस्यले बिहीबारे संयुक्त अपीलमार्फत् सरकारलाई अत्यावश्यक स्वास्थ्य सामग्रीको व्यवस्था गरेर कोरोना परीक्षणलाई तीब्रता दिन आग्रह गरेका हुन्। अहिलेसम्म भइरहेको परीक्षणको गति अत्यन्त सुस्त छ। यस्तो गतिमा गरिने परिक्षणले भाइरस संक्रमित व्यक्तिको तीब्र गतिमा पहिचान हुन सक्दैन, अपीलमा भनिएको छ, तसर्थ सरकारले परीक्षणको दायरा र गति बढाउनु पर्दछ। यसका लागि परीक्षण केन्द्र अविलम्ब थपिनु पर्दछ। त्यस्तै नेताले कोरोना भाइरसबाट संक्रमितको पहिचानका लागि आवश्यक परीक्षण किट, पीपीई लगायतका स्वास्थ्य सामग्रीको चाँडो उपलब्ध गराउन सरकारसँग माग गरेका छन्। कोरोना भाइरससँगको संघर्षमा अग्रमोर्चामा रहेर काम गरिरहेका स्वास्थ्यकर्मी, सुरक्षाकर्मीको तलब कटौती गरिनु अनुचित नभएको उनीहरुको दाबी छ। सरकारको निर्णयले यस अभियानमा लागेका सुरक्षाकर्मी र स्वास्थ्यकर्मीलाई निरुत्साहित तुल्याएको छ, अपीलमा उल्लेख छ। साथै स्वास्थ्यकर्मीको आर्थिक सुरक्षा र प्रोत्साहन स्वरुप बिमा र उचित भत्ताको व्यवस्था गर्न कांग्रेस नेताको माग छ। सरकारले आर्थिक अनुशासन कायम गर्न र खर्च जोगाउन सांसद विकास कोषको रकम राहतमा खर्च गर्न उनीहरुले सुझाव दिएका छन्। सांसद विकास कोषको रकम कोरोना भाइरस नियन्त्रण कोषमा राखिनुपर्दछ। साथै पूर्वपदाधिकारीले पाउने सुविधा र सुरक्षासमेत कटौती गर्दै जनताको हितमा लगाउनुपर्दछ, अपीलमा भनिएको छ। कांग्रेस केन्द्रीय सदस्यहरु डा चन्द भण्डारी, धनराज गुरुङ, कमला पन्त, रत्ना शेरचन, गुरुराज घिमिरे, गगन थापा, बद्री पाण्डे, जीवन परियार, प्रदिप पौडेल, रामकृष्ण यादव, कल्याण गुरुङ र किरण यादवले संयुक्त अपील जारी गरेका हुन्। यस्तै नेपाल विद्यार्थी संघ र नेपाल तरुण दलका पूर्वअध्यक्षले पनि कोरोना भाइरस नियन्त्रणका लागि प्रभावकारी काम गर्न सरकारसँग माग गरेका छन्। तरुण दलका पूर्वअध्यक्ष विनोद कायस्थ, उदय शम्शेर राणा र नेपाल विद्यार्थी संघका पूर्वअध्यक्ष महेन्द्र शर्मा, रञ्जित कर्ण र नैनसिंह महरले बिहीबार संयुक्त विज्ञप्तिमार्फत् सरकारलाई लकडाउनसँगसँगै स्वास्थ्यउपचारलाई पनि गति दिन आग्रह गरेका हुन्। उनीहरुले स्वास्थ्यसामग्री खरिदमा भएको अनियमिता छानबिन गरेर दोषीलाई कारवाहीको मागसमेत गरेका छन्।"
प्रधानमन्त्री कार्यालयको फेसबुक पेज कसरी भयो गायब !,"काठमाडौं : बिहीबार दिउँसो सरकारले दुई दिनका लागि उपत्यकामा अलपत्र र बेरोजगारलाई घर जान दिने निर्णय भएको खबर सार्वजनिक भयो।दिउँसो उपप्रधान तथा रक्षामन्त्री ईश्वर पोखरेल, भौतिक पूर्वाधार तथा यातायातमन्त्री बसन्त नेम्वाङ, गृहमन्त्री रामबहादुर थापा बादललगायतले उपत्यकामा अलपत्र बेरोजगार नागरिकलाई घर पुर्याउने निर्णय गरेका थिए। भौतिक पूर्वाधार तथा यातायातमन्त्री बसन्त नेम्वाङले उपत्यकामा अलपत्र परेका नागरिकलाई शुक्रबार र शनिबार घर जान दिने निर्णय सरकारले गरेको जानकारी दिएका थिए। उनले भनेका थिए , सरकार आफैंले अलपत्र परेका नागरिकलाई सम्बन्धित जिल्लाको महत्वपूर्ण राजमार्गसम्म पुर्याउने तयारी गरेको छ। छोटो र लामो दूरीका नागरिकलाई कसरी पठाउने भन्ने विषयमा तयारी भइरहेको छ। तर निर्णय भएको एकघण्टा नबित्दै सरकार उक्त निर्णयबाट पछि हट्यो । कोरोना भाइरस (कोभिड१९) संक्रमण नियन्त्रण तथा रोकथाम उच्चस्तरीय समन्वय समितिका संयोजकसमेत रहेका ईश्वर पोखरेलसहितको बैठकको निर्णय सार्वजनिक भएलगत्तै चौतर्फी विवाद, अन्तर मन्त्रालय र प्रदेश मुख्यमन्त्रीको असन्तुष्टिपछि सरकार उक्त निर्णयबाट पछि हटेको थियो। सरकारको निर्णय सार्वजनिक भए लगत्तै सामाजिक संजालमा पक्ष र विपक्षमा आवाज उठिरहेको थियो। सोही समयमामा प्रदेश ५ का मुख्यमन्त्री शंकर पोखरेलले लकडाउनमा यस्तो निर्णय ठिक नभएको भन्दै आपत्ति जनाए। काठमाडौबाट बाहिर जान दिने र बाहिरबाट काठमाडौं जान नदिने कुरा सत्य होइन होला।, निर्णय सार्वजनिक भए लगत्तै मुख्यमन्त्री पोखरेलले फेसबुकमा लेखेका थिए, लकडाउनको अर्थ लकडाउननै हो। बरु बेखर्चीलाई राहत देऊ। निर्णय सार्वजनिक भएको एक घण्टापछि उच्चस्तरीय समन्वय समितिका संयोजक एवम् उपप्रधानमन्त्री पोखरेलले काठमाडौं प्रवेश गर्न नपाइने तर काठमाडौंबाट बाहिर जान भने खुला गर्ने निर्णय गरिएको भन्ने समाचार सार्वजनिक संचार माध्यमहरू खासगरी सामाजिक संजालहरूमा आइरहेको सन्दर्भमा गम्भीर ध्यानाकर्षण भएको भन्दै विज्ञप्ति जारी गरे।विज्ञप्तिमा भने, यस किसिमको कुनै निर्णय नभएको , कोभिड१९ को संक्रमणबाट राष्ट्रलाई बचाउनुपर्ने आवश्यकतालाई गम्भीरताका साथ महसूस गरी वन्दावन्दी (लक डाउन) लाई जारी राखिएको, सम्माननीय प्रधानमन्त्री ज्यूले देशवासीहरूका नाममा हालै गर्नुभएको सम्बोधनमा समेत यसको आवश्यकतालाई गम्भीर रूपमा उठाइएको कुरा हामी सबैले सुनेका बुझेका छौं। त्यसैगरी प्रधानमन्त्री तथा मन्त्रिपरिषद्को कार्यालयको फेसबुक पेजमा लेखिएको थियो लकडाउनका कारण काठमाडौँ उपत्यकाबाट बाहिरिन खोज्नु भएका बासिन्दाहरुलाई मध्यनजर गर्दै आज बसेको उच्चस्तरीय समितिको बैठकले भोली र पर्सी काठमाडौं उपत्यकाबाट बाहिरिने मार्ग खोल्ने निर्णय गरेको छ। सोहि पोस्ट देखिपछि कतिपय संचार माध्यमले आधिकारिक धारणा मान्दै समाचार बनाउने क्रम चलिरहेको थियो। तर उक्त पोस्ट भएको केहि समयमा नै सम्पादन गर्दै स्थानीय तथा प्रदेशस्तरका सरकारहरुले मान्यता नदिएको हुनाले भोलि र पर्सी काठमाडौं उपत्यकाबाट बाहिरिने मार्ग खोल्ने निर्णय फिर्ता गरिएको छ। लेखेर पोस्ट अपडेट गरियो। ईश्वर पोख्रेल र प्रधानमन्त्री कार्यालयको मत बाझिएसँगै सामाजिक संजालमा तीव्र आलोचना भइरहेको छ। सामाजिक संजालमा पोखरेलले सार्वजनिक संचार माध्यम र सामाजिक संजाललाई दोष दिँदै विज्ञप्ति जारी गर्ने र प्रधानमन्त्री कार्यलयले निर्णय फिर्ता लिइएको विषयलाई लिएर स्क्रिनसट भाइरल भएसँगै अहिले प्रधानमन्त्री तथा मन्त्रिपरिषद्को कार्यालयको (            ) नाम रहेको फेसबुक पेज : एकाएक गायब भएको छ।पेज गायब भएसँगै सरकारको निर्णयमा थप शंका उत्पन्न भएको छ। प्रधानमन्त्री कार्यालयको उक्त पेजलाई फेसबुकले आधिकारिकतासमेत दिएको दिएको थियो। कोरोना त्रास बढ्दै जाँदा सरकारले पटकपटक समय थप गर्दै चैत ११ गतेदेखि वैशाख ३ गतेसम्म लकडाउनको घोषणा गरेको छ।"
कोरोना रोकथाममा सरकारलाई १७ विज्ञको सुझाव,"काठमाडौं : कोरोना भाइरस रोकथामका लागि सरकारले तत्काल गर्नुपर्ने कदमका बारेमा विभिन्न क्षेत्रमा क्रियाशील विज्ञले सुझाव दिएका छन्। विभिन्न क्षेत्रका विज्ञ सम्मिलित कोरोना महाव्याधीविरुद्ध सार्वजनिक पहलले संघीय, प्रादेशिक र स्थानीय सरकार तथा सबै सरोकारवालालाई बिहीबार एक अपिलमार्फत सुझाव दिएको हो। पहल विशुद्ध स्वयंसेवी, गैरदलीय र निस्वार्थ मानवीय प्रयत्न रहेको जनाउँदै अपिलमा भनिएको छ, कोरोनाबाट सिर्जित संकटहरुको व्यवस्थापन र नागरिक जीवन रक्षाको मुख्य दायित्व राज्यकै हो भन्नेमा हामी प्रष्ट छौं। मानवीय संकटको यो त्रासपूर्ण अवस्थामा राज्यलाई सहयोग गर्नु नै हाम्रो कर्तव्य हो। राज्य र नागरिकबीच सहजीकरण अनि राज्यको निगरानी, अनुगमन र मूल्यांकन हाम्रो ध्येय हो। पहिलो संक्रमण देखिएको लामो समयसम्म पनि परीक्षण गर्ने सरकारको क्षमता निकै कम भएको विज्ञले जनाएका छन्। भएका मेसिनको पनि पूर्ण सदुपयोग भएको छैन। संक्रमण देखिएका जिल्लामा र्यापिड मास टेस्टको आवश्यक प्रबन्ध मिलाइयोस्, विज्ञहरुले भनेका छन्, संक्रमितको उचित उपचारकालागि अति संक्रमित जिल्ला, पालिका वा प्रदेश घोषणागरी अस्पतालहरुमा आइसियु र भेन्टिलेटरको तत्काल उचित प्रबन्ध गरियोस्। आइसियु र भेन्टिलेटरको संख्या थप्दै गर्दा स्वास्थ्यकर्मीहरुको सुरक्षा र तालिमकालागि पनि तीव्र तयारी गरियोस्। साथै उनीहरुले घरमै क्वारेन्टाइनमा कसरी बस्ने, कस्तो अवस्थामा निगरानीमा जाने र के गर्ने के नगर्ने भन्ने प्रष्ट गाइडलाइन बनाई वडा र पालिकास्तरदेखि नै कार्यान्वयनमा जोड दिन सरकारलाई सुझाव दिएका छन्। त्यस्तै अवलोकनका लागि स्थानीय तहमै क्वारेन्टाइनमा राखेर रिफर गरेका बिरामीलाई सकेसम्म स्थानीय तहकै स्वास्थ्य संस्थामा उपचार गर्ने संयन्त्र बनाउन आग्रह गरेका छन्। परीक्षणका लागि हाल प्रयोगमा आएका र अन्य स्वास्थ्य सामग्री र उपकरणको गुणस्तरीयताको बारेमा प्रश्न उठिरहेकाले यी तथा परीक्षण विधि तथा प्रक्रिया हाम्रो सरकार र विश्व स्वास्थ्य संगठनद्वारा निर्धारण गरिएका मापदण्ड अनुरुप छन् कि छैनन् भन्ने बारेमा अनुगमन तथा निरीक्षण गर्ने उचित व्यवस्था गर्नु पर्दछ, विज्ञले भनेका छन्। उनीहरुले जनजीविका र आर्थिक सवालका साथै भारत र तेस्रो मुलुकमा कार्यरत नेपालीका बारेमा ध्यान दिन पनि सरकारसँग आग्रह गरेका छन्। कोरोना महाव्याधीविरुद्ध सार्वजनिक पहलमा पूर्वप्रधानमन्त्री डा बाबुराम भट्टराई, नेता प्रदीप गिरी, राष्ट्रिय योजना आयोगका पूर्वउपाध्यक्ष डा स्वर्णिम वाग्ले, उद्यमी कृष्ण आचार्य, अर्थशास्त्री डा कल्याणराज शर्मालगाययत १७ जना रहेका छन्।"
अलपत्र र बेरोजगारलाई घर पठाउने निर्णय एक घण्टामै फिर्ता,"काठमाडौं : अन्तर मन्त्रालय र प्रदेश मुख्यमन्त्रीको असन्तुष्टिपछि सरकार उपत्यकामा अलपत्र र बेरोजगारलाई घर पठाउने निर्णयबाट पछि हटेको छ। बिहीबार दिउँसो उपप्रधान तथा रक्षामन्त्री ईश्वर पोखरेल, भौतिक पूर्वाधार तथा यातायातमन्त्री बसन्त नेम्वाङ, गृहमन्त्री रामबहादुर थापा बादललगायतले उपत्यकामा अलपत्र बेरोजगार नागरिकलाई घर पुर्याउने निर्णय गरेका थिए। कोरोना भाइरस (कोभिड१९) संक्रमण नियन्त्रण तथा रोकथाम उच्चस्तरीय समन्वय समितिका संयोजकसमेत रहेका पोखरेलसहितको बैठकको निर्णय सार्वजनिक भएलगत्तै चौतर्फी विवाद हुँदा सरकार निर्णयबाट एक घण्टामै पछि हटेको हो। निर्णयपछि कसरी घरघरसम्म पुर्याउने भन्ने विषयमा कार्यविधि बनाउन गृहमन्त्रालयलाई जिम्मेवारी दिएपछि लकडाउनको समयमा दुई दिन खुला गरेर कार्यविधि बनाउनु असम्भव भएको प्रतिक्रिया गृह प्रशासनले दिएको हो। सरकारको निर्णय सार्वजनिक भए लगत्तै प्रदेश ५ का मुख्यमन्त्री शंकर पोखरेलले लकडाउनमा यस्तो निर्णय ठिक नभएको भन्दै आपत्ति जनाए। काठमाडौबाट बाहिर जानदिने र बाहिरबाट काठमाडौं जान नदिनेकुरा सत्य होइन होला, निर्णय सार्वजनिक भए लगत्तै मुख्यमन्त्री पोखरेलले फेसबुकमा लेखेका छन्, लकडाउनको अर्थ लकडाउननै हो। वरु बेखर्चीलाई राहत देऊ। यसअघि भौतिक पूर्वाधार तथा यातायातमन्त्री नेम्वाङले उपत्यकामा अलपत्र परेका नागरिकलाई शुक्रबार र शनिबार घर जान दिने निर्णय सरकारले गरेको जानकारी दिएका थिए।राजधानीमा उपत्यका मजदुरी गरेर बसेका र लकडाउनमा बेरोजगार भएर छाक टार्न समस्या परेको भन्दै गुनासो बढेपछि सरकारले यो निर्णय गरेको मन्त्री नेम्वाङको भनाइ थियो। सरकार आफैंले अलपत्र परेका नागरिकलाई सम्बन्धित जिल्लाको महत्वपूर्ण राजमार्गसम्म पुर्याउने तयारी गरेको भए पनि त्यो तत्काल कार्यान्वयन नभएको हो। उच्चस्तरीय समितिका संयोजक पोखरेलले शुक्रबार र शनिबार उपत्यका बाहिर जान खुला गरिएको भन्ने समाचारप्रति गम्भीर ध्यानाकर्षण भएको विज्ञप्ति सार्वजनिक गरेर बताएका छन् । भोलि र पर्सी काठमाडौं प्रवेश गर्न नपाइने तर काठमाडौं बाहिर जान भने खुला गर्ने निर्णय गरिएको भन्ने समाचार सार्वजनिक संचार माध्यमहरू खासगरी सामाजिक संजालहरूमा आइरहेको सन्दर्भमा नोभल कोरोना रोकथाम तथा नियन्त्रण उच्चस्तरीय समन्वय समिति को गंभीर ध्यानाकर्षण भएकोछ, संयोजक पोखरेलले भनेका छन्, यस किसिमको कुनै निर्णय नभएको , कोभिड१९ को संक्रमणबाट राष्ट्रलाई बचाउनुपर्ने आवश्यकतालाई गंभीरताका साथ महसूस गरी वन्दावन्दी (लक डाउन) लाई जारी राखिएको, सम्माननीय प्रधानमन्त्री ज्यूले देशवासीहरूका नाममा हालै गर्नुभएको संवोधनमा समेत यसको आवश्यकतालाई गंभीर रूपमा उठाइएको कुरा हामी सबैले सुनेका बुझेका छौं। पोखरेलले लकडाउनलाई सरकारसँगै आम नागरिकले गम्भरिु रुपमा लिनुपर्नेमा जोड दिएका छन्। यो कामलाई सरकारले मात्र नभएर आम नेपाली नागरिकहरूको पनि त्यत्तिकै महत्वका साथ लिनुपर्ने आवश्यकता छ, पोखरेलले भनेका छन्, यस्तो गंभीर परिस्थितिमा त्यस किसिमको निर्णय कसरी हुनसक्छ ? जेसुकै कारणले भए पनि सार्वजनिक गरिएको उक्त समाचारमा सत्यता नभएको जानकारी गराउँदछु। विश्वव्यापी महामारीको रुपमा फैलिएको कोरोना भाइरस संक्रमण र रोकथामका लागि सरकारले पटकपटक समय थप गर्दै चैत ११ गतेदेखि वैशाख ३ गतेसम्म लकडाउनको घोषणा गरेको छ। नेपालमा कोरोना संक्रमितको संख्या ९ पुगेको छ। जसमध्ये एकजना निको भएर डिस्चार्ज भएका छन्। संक्रमितमध्ये आठजना विदेशबाट आएका हुन् भने एकजनालाई स्थानीय रुपमै कोरोना सरेको हो। अहिलेसम्म काठमाडौं, कैलाली, कञ्चनपुर र बागलुङमा कोरोना संक्रमित भेटिएका छन्।"
"'सकारात्मक सोच्नुहोस्, महामारीपछि पनि जीवन र संसार रहन्छ'","काठमाडौं : पूर्वप्रधानमन्त्री एवम् समाजवादी पार्टीका अध्यक्ष बाबुराम भट्टराईले लकडाउनको समयमा उच्च मनोबल र सकारात्मक सोचका साथ घरमा बस्न सबैलाई आग्रह गरेका छन् बिहीबार दिउँसो एक भिडियो सन्देश सार्वजनिक गर्दै बाबुरामले लकडाउनको समयमा उच्च मनोबल र सकाराकात्मक सोचका साथ घरमै बसेर कोरोनाविरूद्धको लडाईंलाई सफल पार्न सबैलाई आग्रह गरेका हुन्। उनले सन्देशमा कोरोना महाव्याधीको समयमा अग्रपंक्तिमा रहेका स्वास्थ्यकर्मी, सुरक्षाकर्मी, आपूर्ति, सफाइ र सञ्चारकर्ममा खटेका सबैको सम्मान गर्दै यस्तो सन्देश दिएका हुन्। लकडाउनको बेला उच्च मनोवल र सकाराकात्मक सोचका साथ घरमै बसेर कोरोनाविरूद्धको लडाईंलाई सफल पार्न सबैसँग आग्रह गर्दछु, बाबुरामले भनेका छन्, अहिले हामी सबै घरमा थुनिएर बसेको अवस्था छ। यो समयमा तनाव हुन्छन्। यस्तो बेलामा हामी जति तनावमुक्त हुन सक्यो त्यत्ति हाम्रो प्रतिरक्षा क्षमता बढ्छ। हामीले यत्तिबेला तनावमा पर्ने र चिन्ता गर्ने होइन। यो महाव्याधीपछि पनि जीवन रहन्छ र संसार रहन्छ भन्ने सकारात्मक सोच राख्नुपर्छ। बाबुरामले सरकारलाई विपन्न नागरिक, मजदुर, अशक्तलगायतलाई राहतको व्यवस्था गर्न मागसमेत गरेका छन्। भट्टराईले सरकार र नागरिकबीच विश्वास र सहकार्य बढाएर कोरोनालाई पराजित गर्न सबैलाई आग्रह गरेका छन्। सँगै उनले विदेशबाट फर्किनेलाई कम्तीमा दुई हप्ता एकान्तबासमा बसेर मात्र परिवारका सदस्यलाई भेट्नसमेत आग्रह गरेका छन्। उनले राज्यसँग सहकार्य नभए कोरोनालाई परास्त गर्न नसकिने भएकाले सरकारले लागू गरेको लकडाउन पालना गर्नसमेत आग्रह गरेका छन्। उनले जनतालाई जीवन र स्वतन्त्रता दुवै चाहिने कुरामा राज्य सचेत रहनुपर्नेमासमेत जोड दिएका छन्।"
उपत्यकामा अलपत्र र बेरोजगारलाई घर जान दिने सरकारको निर्णय,"काठमाडौं : सरकारले लकडाउनमा उपत्यकामा अलपत्र परेकालाई दुई दिन घर जाने समय दिएको छ । बिहीबार उपप्रधान तथा रक्षामन्त्री ईश्वर पोखरेलको नेतृत्वमा बसेको बैठकले उपत्यकामा अलपत्र परेका नागरिकलाई शुक्रबार र शनिबार घर जान दिने निर्णय गरेको हो । अलपत्र परेका र बेरोजगार नागरिकलाई कसरी बाहिर पठाउने भन्ने विषयमा योजना बनिरहेको भौतिक पूर्वाधार तथा यातायातमन्त्री बसन्त नेम्वाङले जानकारी दिए । कोरोना भाइरस (कोभिड१९) संक्रमण नियन्त्रण तथा रोकथाम उच्चस्तरीय समन्वय समितिका संयोजकसमेत रहेका उपप्रधानमन्त्री पोखरेलले सम्बन्धित विभागीय मन्त्रीसँगको छलफलपछि यो निर्णय भएको हो । राजधानीमा उपत्यका बाहिरका नागरिक अलपत्र परेको गुनासो बढ्दै गएपछि सरकारले यो निर्णय गरेको मन्त्री नेम्वाङले बताए। सरकार आफैंले अलपत्र परेका नागरिकलाई सम्बन्धित जिल्लाको महत्वपूर्ण राजमार्गसम्म पुर्याउने तयारी गरेको छ । छोटो र लामो दूरीका नागरिकलाई कसरी पठाउने भन्ने विषयमा तयारी भइरहेको नेम्वाङले जानकारी दिए । सरकारले पटकपटक समय थप गर्दै चैत ११ गतेदेखि वैशाख ३ गतेसम्म लकडाउनको घोषणा गरेको छ । नेपालमा कोरोना संक्रमितको संख्या ९ पुगेको छ । जसमध्ये एकजना भने निको भएर डिस्चार्ज भएका छन् । संक्रमितमध्ये आठजना विदेशबाट आएका हुन् भने एकजनालाई स्थानीय रुपमै कोरोना सरेको हो । अहिलेसम्म काठमाडौं, कैलाली, कञ्चनपुर र बागलुङमा कोरोना संक्रमित भेटिएका छन् ।"
लकडाउन : कैलालीमा काठ तस्करीदेखि सुन चोरीसम्म,"धनगढी : कैलालीमा लकडाउनको मौका छोपी अपराध गर्ने क्रम बढेको छ । १६ दिनदेखि जारी लकडाउनमा काठ तस्करदेखि गरगहना चोरीसम्मका घट्ना हुने गरेको छन्। कैलालीको गोदावरी नगरपालिकाबाट काठ तस्करीमा संग्लन एक जना पक्राउ परेका छन् । गोदावरी नगरपालिका१२ हलौडेका नरीबहादुर साउद काठसहित पक्राउ परेका हुन्।साउदको घरमा अवैध चिरान काठ तथा काठको गोलिया लुकाइ राखेको खबर प्राप्त भएपछि बुधबार एलाका प्रहरी कार्यालय मालाखेतीबाट प्रहरी नायव उपरीक्षक ज्ञानबहादुर बिष्टको कमाण्डमा खटिएको टोलीले काठसहित उनलाई नियन्त्रणमा लिइएको हो। उनको घरमा चेकजाँच गर्दा गोठमा चिरान कडी, सिल्ली, चौपट, तक्ता र तीन थान गोलिया गरी एक सय २१ कयुफिट काठ बरामद गरिएको जिल्ला प्रहरी कार्यालय कैलालीका प्रहरी नायव उपरीक्षक दक्षकुमार बस्नेतले जानकारी दिए । यस्तै धनगढीमा चोरीमा संलग्न बाबु, छोरा पक्राउ परेका छन् । धनगढीकमे प्रिया सुन चाँदी पसलमा चोरी गरेको आरोपमा धनगढी उपमहानगरपालिका १ कारागार रोड बस्ने ४५ वर्षीय पप्पु गुप्ता र उनका २० वर्षीय छोरा पवन गुप्ता पक्राउ गरेको प्रहरीले जनाएको छ । पप्पु यसअघि लागुऔषध तथा सार्वजनिक अपराधमा मुद्दामा पक्राउ परिसकेका व्यक्ति हुन् ।गुप्ताले आफ्नै घरको छतमाथिको पानी ट्यांकीभित्र लुकाएको अवस्थामा चोरीका सामान बरामद गरिएको प्रहरीले जनाएको छ । चोरीको आरोपमा पक्राउ परेका पप्पु र उनका छोरा ठेलामा फलफूल र तरकारी बिक्री गर्दै आएको प्रहरीले जनाएको छ ।"
कोरोना कहरकै बीच रातो मत्स्येन्द्रनाथको महास्नान (फोटो फिचर),"काठमाडौं : विश्वव्यापी रुपमा कोरोना भाइरसको महामारी फैलिरहेको बेला गुठी संस्थान ललितपुरले रातो मत्स्येन्द्रनाथको महास्नान गरेको छ। बिहीबार लगनखेलमा महास्थान गरेको हो। यसअघि बुधबार बसेको संस्थानको बैठकले बिहीबार महास्थान र शुक्रबार पुल्चोकमा रथ निर्माणको काम सुरु गर्ने निर्णय गरेको थियो। संस्थानले महास्नानमा १३ पुजारी, पुल्चोकमा हामोकी पूजा गर्न बाराही गुठीका पाँच नाइके, यवाल र अन्य गुठीका दुईदुई जना गरेर ६ जना गुठीयारका लागि आवतजावत गर्न आवश्यक सुरक्षा व्यवस्था मिलाउन जिल्ला प्रशासन कार्यालय ललितपुरलाई अनुरोध पनि गरेको थियो। त्यसैगरी शुक्रबार, शनिबार र आइतबार रथ निर्माणका लगि हरेक दिन बाराही गुठीका ५० गुठीयार तीन दिनका लागि एक सय ५० जनाले काम गर्दैछन्। त्यसैगरी आइतबार युवाल गुठीका ३५ जनाको सहभागी हुनेछन्। रथमा काठको काम बाराही र बेथको काम यवाल गुठीयारले गर्छन्। बिहीबारको महास्थानमा पुगेर अन्नपूर्णकी फोटो पत्रकार सुनिता डंगोलले कैद गरेका तस्बिर :"
अत्यावश्यक सामान भन्दै मदिरा ढुवानी,मकवानपुर : जिल्ला प्रहरी कार्यालय मकवानपुरले लकडाउन उल्लङ्घन गर्दै अति आवश्यक सवारी भनि सूचना टाँसेर मदिरा ढुवानी गर्ने अटो र स्कुटरसँगै १८० लिटर मदिरा बरामद गरेको छ । प्रहरीका अनुसार बरामद भएको मदिरा जनप्रतिनिधि र पत्रकारको रोहवरमा पोखेर नष्ट गरिएको छ। लकडाउनको समयमा प्रहरी प्रशासनले अतिआवश्यक सवारी बाहेक सञ्चालनमा रोक लगाएकाले एक अटोले दुग्ध दुवानी सेवाको ब्यानर राखेर मदिरा ओसार्ने क्रममा प्रहरीले बरामद गरेको थियो। त्यसैगरी स्कुटरबाट करीब ४० लिटर मदिरा बरामद गरेको जिल्ला प्रहरी कार्यालय मकवानपुरले जनाएको छ ।
कोरोना बिहान बेलुका पनि लाग्छ है !,"काठमाडौं : लकडाउनमा दिनभर सुनसान भए पनि बिहान बेलुका भने सडक र चोकमा मानिसको भीड देखिन थालेको छ। वाध्यता वा कामले भन्दा पनि रहरले वा सडकमा टहलिन मानिसहरु बाहिर निस्कने गरेका छन्। राजधानीका सडक र चोकमा मानिसका चाप र गतिविधि हेर्दा लाग्छ मानौं बिहान बेलुका उनीहरुलाई कोरोनाले छुँदैन । लकडाउनले शान्तिको दैनिकीमा नसोचेको सकस ल्याइदिएको छ । बिहान बेलुका तरकारी बेचेर गुजारा चलाउँदै आएकी शान्तिको जीवनमा लकडाउनले अशान्ति नै छाएको छ । बागबजारमा झन्डै बीस वर्षदेखि तरकारी बेच्दै आएकी शान्ति भुसाल लकडाउन छल्दै बिहान र बेलुका एकछिन तरकारी बेच्न पुग्छिन् । उनी भन्छिन्, 'के गर्ने गुजारा चलाउनै पर्यो। तरकारी नबेचे हातमुख जोड्न मुश्किल हुन्छ।' यसरी भीडभाडमा तरकारी बेच्दा कोरोना लाग्दैन त भन्ने जिज्ञासामा शान्ति भन्छिन्, 'खै बिहान बेलुका नलाग्ने हो कि। दिउँसो सुनसान भएपछि बिहान बेलुका सबै निस्केका हुन्छन् । म पनि त्यहीं देखेर आएकी हुँ ।' उनी थप्छिन् , 'कोरानासँग डराएर घरमै बसेर के गर्ने । पेट त पाल्नुपर्यो नि ।' सरकारले लकडाउनको घोषणा गरेपछि बिहान बेलुका सानोतिनो व्यापार तथा श्रम गरेर हातमुख जोड्ने सर्वसाधरणलाई गुजारा चलाउन यतिबेला निकै कठिन छ । बिहान बेलुका वा दिनभरको कमाइले पेट पाल्ने उनीहरुको दैनिक गुजारा नै लकडाउनले संकटमा पारेको छ । शान्तिको चिन्ता छ, 'यो लकडाउन लम्बिँदै गयो भने खै कसरी बाँच्ने हो, कोराना नआउँदै मरिन्छ कि क्या हो ।' तरकारी बेच्दा संक्रमणको त्रास उनलाई पनि छ । उनी भन्छिन्,'आफूले मात्र मास्क लगाएर के गर्ने, कहाँकहाँबाट कस्ता मान्छे आउँछन् तरकारी किन्न । सबै भगवान भरोसा हो।' घरबाट निस्किनु शान्तिको त वाध्यता पनि हो । तर रहरले बिहान बेलुका सडकमा निस्किने, टहलिनेको संख्या बढी छ। लकडाउनमा दिउँसो सडक सुनसान भए पनि बिहान बेलुका भने मानिसहरु तरकारी किन्न, हावा खान भन्दै निस्किने गरेका छन् । प्रहरी गस्ती छल्दै मानिसहरु सडकमा हिँडिरहेको देखिन्छ, तरकारी पसल तथा किराना पसलमा बिहान बेलुका भीडभाड नै हुन्छ । इमाडोल सडकमा अपरान्ह हिँडिरहेकी सुनिता बस्नेतलाई लकडाउनमा यसरी हिड्न हुन्छ त भन्ने जिज्ञसा राख्दा उनी भन्छिन्, 'बेलुका हावा खाना निस्किएको हो । बिहान बेलुका त सबैजना निस्किरहेका हुन्छन् । म पनि त्यही देखेर निस्केकी हुँ । घरमा दिनभर गुम्सिएर बस्दा दिक्क हुन्छ । अनि के गर्ने ?' भृकुटीमण्डपमा फलफूल पसल चलाउँदै आएकी बालकुमारी कार्कीको दैनिकी पनि लकडाउनले पुरै खुम्चिएको छ । उनी भन्छिन्, 'व्यापार व्वसाय पुरै थप्प छ । अब त भाडा तिर्न पनि गारो होला जस्तो भयो । कोठामा दिनभर के गरेर बिताउने सकस भइसक्यो।' बेलुकापख पुतलीसडकमा भेटिएका राजकुमार लामा त्यहाँका कर्मचारी हुन् । बजार व्यवस्थापन उनले हेर्छन् । बिहान बेलुका मानिसको भीड देखेर उनलाई पनि अचम्म लाग्छ । उनी भन्छन्, 'बिहान बेलुका कोरोना लाग्दैन जस्तो गरी मानिसहरु सडकमा हिडिँरहेका हुन्छन्। संक्रमणको खतरा हुन्छ भन्दाभन्दै पनि मानिसहरु किन यसरी अटेर गरेका होलान्।' बिहान बेलुकाको भीडभाडले संक्रमणको खतरा बढाउनसक्ने उनलाई पनि लागेको छ। राजकुमार भन्छन्, 'घरमा रेडियो सुन्दा, टिभी हेर्दा डर लाग्छ । बाहिर सडकमा मानिसको चाप हेर्दा केही हैनजस्तो लाग्छ । के हो के हो यो कोरोना ?' बिहान बेलुका पनि सडकमा निस्किने मानिसलाई सुरक्षकर्मीले रोकेर सम्झाउने गरेका छन् । तर कतिपयले अटेर गर्दै 'के हामी कोरोना संक्रमित हौं र' भनेर उल्टै झर्किने गरेको छन् । युएन पार्क चोकमा सुरक्षा जाँचमा खटिएका सुरक्षाकर्मीले भने, हामीले उहाँहरुका लागि भनेको हो तर उल्टै हामीले केके सुन्नुपर्छ । बिहान बेलुका त मान्छेलाई रोक्नै गाह्रो ।' सनराइज ब्वाइज होस्टेलका सञ्चालक नवराज पराजुलीलाई पनि बिहान बेलुका मानिसको भीड देखेर डर लाग्छ । उनी भन्छन्, 'कतिपयको त वाध्यता पनि होला तर धेरै त कामबिना नै सडकमा निस्किने गरेका छन्। यो रोक्नुपर्छ ।' आफ्नो होस्टेलमा भएका विद्यार्थीलाई दैनिक खाद्यन्न जुटाउन बजारमा निस्कनु आफ्नो वाध्यता भएको बताउँदै नवराज भन्छन्, 'घर जान नपाएर हास्टेलमै बसेका विद्यार्थी छन् । कोराना लाग्यो भन्दै उनीहरुलाई भाकै राख्न भएन ।' बिहान बेलुका सडकमा देखिने भीडभाडले झन् संक्रमणको खतरा बढाउने चिकित्सकहरु बताउँछन् । डा जगदिश अग्रवाल भन्छन्, 'यसरी भीडभाडमा जानु झन् खतरा हुन्छ । बिहान बेलुका कोरोना नै आउँदैन जस्तो गरी मानिसहरु घरबाट निस्किन्छन् । यो गलत हो । यसलाई हामीले रोक्नुपर्छ ।' महानगरीय प्रहरी कार्यालय काठमाडौंका नायब महानिरीक्षक विश्वराज पोखरेलले प्रहरीले जबरजस्ती गर्नुभन्दा पनि स्वस्फुर्त रूपमा लकडाउनको कार्यान्वयन गरी अत्यावश्यक कामभन्दा बाहेक बाहिर ननिस्कन सबैमा आग्रह गर्दै आएको बताउँछन्। उनी भन्छन्, 'खासगरी बिहान बेलुका मान्छे बाहिर निस्कने गरेका छन्। त्यो भीडभाडले संक्रमणको खतरा नहोस् भनेर हामीले व्यक्ति र समुदायलाई सचेत गराएका छौं।'"
जन्मदिनमा विपन्न परिवारलाई खाद्यान्न सहयोग,"वीरगन्ज : वीरगन्जका एक युवाले आफ्नो जन्मदिनमा लकडाउनले समस्यामा परेकालाई खाद्यान्न सामग्री बाँडेका छन् । वीरगन्ज महानगरपालिका १० घडीअर्वाका २८ वर्षीय अजयकुमार गुप्ताले जन्मदिनको उपलक्ष्यमा आफ्नो टोलकै ३० परिवारलाई चामल, दाल, तेल लगायतका खाद्यान्न सामग्री बाँडेका हुन् । गुप्ताले प्रति परिवार चामल ७ केजी , मसुरो दाल १ केजी , नुन १ केजी , च्युरा १ केजी , चाउचाउ २ प्याकेट , खानेतेल आधा लिटर र सोयाबिन १ पाउ बाडेका हुन् । लकडाउनले समस्यामा परेका दैनिक ज्याला मजदुरी गर्ने र विपन्न परिवारलाई गुप्ता र उनका बुवा बाबुलाल साह कानुले खाद्यान्न सामग्र बाँडेका हुन् । यसका साथै गुप्ताले घरमा बहाल तिरेर बसेकालाई लकडाउन अवधीसम्मको भाडा नलिने पनि घोषणा गरेका छन् । घरका अभिावकको सल्लाहमै घर भाडा नलिने घोषणा गरेको गुप्ताले बताए । कोरोनाको महामारीले विश्व नै संकटमा परेका बेला जन्मदिनमा केक काटेर भोज खुवाएर फजुल खर्च गर्नु उचित लागेन , गुप्ताले भने, 'लकडाउनले सस्यामा परेकालाई थोरै भएपनि केही राहत पुगोस् भनेर जन्मदिनमा चामल दाललगायतका सामान बाँडेको हुँ।' लकडाउनका बेला टोलमा बिरामी परेकालाई घरघरमै पुगेर औषधि पनि बाँडिरहेको उनले बताए।"
करेन्ट लागेर मृत्यु,दाङ : दाङको विजौरीमा बिहीबार करेन्ट लागेर एक युवाको मृत्यु भएको छ । तुलसीपुर उपमहानगरपालिका १९ बाँसगढी निवासी ३७ वर्षीय बलबहादुर थापा मगरको कुलोमा करेन्ट लगाएर माछा मार्ने क्रममा करेन्ट लागेर मृत्यु भएको हो । मगरले मध्यान्ह १२ बजेतिर तुलसीपुर १८ विजौरीस्थित मलवारले सिंचाई कुलोमा माछा मार्ने करेन्ट लगाउँदा त्यही करेन्ट लागेर गम्भीर अवस्थामा पुगेका थिए । मगरको उपचारका क्रममा राप्ती प्रादेशिक अस्पताल तुलसीपुरमा मृत्यु भएको प्रहरीले जनाएको छ।
सुदूरपश्चिममा विपन्न परिवारलाई ३ हजार राहत,"धनगढी : सुदूरपश्चिम प्रदेश सरकारले अति विपन्न परिवारलाई ३ हजारका दरले राहत दिने निर्णय गरेको छ । प्रदेश सरकार मन्त्रिपरिषद् बैठकले यस्तो निर्णय गरेको हो । विपन्न परिवारलाई स्थानीय सरकारमार्फत राहत दिने निर्णय भएको आन्तरिक मामिला तथा कानुन मन्त्री तथा प्रदेश सरकारका प्रवक्ता प्रकाशबहादुर शाहले जानकारी दिए । अति विपन्न, असहाय र ज्यालादारी मजदुरका परिवारलाई ३ हजारका दरले राहत दिइने छ, मन्त्री शाहले भने, प्रदेश सरकारले स्थानीय तहलाई १६ करोड सहयोग गर्ने छ । मन्त्रिपरिषद् बैठकले प्रदेशमा कार्यरत स्वास्थ्यकर्मी, सुरक्षाकर्मी र सञ्चारकर्मीको विमा गर्ने निर्णय गरेको छ । संघीय सरकारले गरेको विमामा थप १५ लाखको विमा गर्ने मन्त्री शाहले जानकारी दिए । संघीय सरकारले ल्याएको स्वास्थ्यकर्मीको विमामा प्रदेश सरकारले १५ लाख थप्ने निर्णय भएको छ, प्रवक्ता शाहले भने । प्रदेशका विभिन्न जिल्लाका लागि २० वटा भेन्टिलेटरको खरिद गर्ने निर्णय भएको छ । प्रदेशमा भेन्टिलेटरको अभाव छ । यस्तै जिल्ला प्रशासन कार्यालयलाई ५ लाखका दरले कोरोना रोग नियन्त्ररण र व्यवस्थापनका लागि रकम उपलब्ध गराउने निर्णय भएको छ । नेपाली सेना, शसस्त्र प्रहरी र नेपाल प्रहरीको लागी १५ लाखका दरले रकम उपलब्ध गर्ने भएको छ । कोरोना रोग व्यवस्थापनका लागि उक्त रकम उपलब्ध गर्ने निर्णय प्रदेश सरकारले गरेको छ । मन्त्रीपरिषद् बैठकले कोस सञ्चालन निर्देशिका र राहत वितरण मापदण्ड पारित गरेको छ । मन्त्रीपरिषद् बैठकले प्रदेशमा फाल्गुन मसान्तसम्म तिर्नुपर्ने कर सुल्क र दस्तुरको अवधि बैसाख मसान्तसम्म थप गप्ने निर्णय गरेको प्रदेश सरकारले जानकारी दिएको छ ।"
सांसद यादवसहित ४ जनालाई होम क्वारेन्टाइनमा बस्न प्रशासनको आग्रह,"वीरगन्ज : जिल्ला प्रशासन कार्यालयल पर्साले पर्सा क्षेत्र नम्बर १ का सांसद प्रदीप यादवलाई होम क्वारेन्टटाइनमा बस्न आग्रह गरेको छ । वीरगन्ज्को सीमावर्ती सहर रक्सौलको क्वारेन्टाइनमा राखिएका नेपालीलाई बुधबार भेटेर फर्किएका सांसद यादव र उनीसँगै गएर आएका अरु ३ जना गरी ४ जनालाई आफ्नै घरभित्र बस्न स्थानीय प्रशासनले बिहीबार आग्रह गरेको हो । पर्साका प्रमुख जिल्ला अधिकारी विष्णु कार्कीले बिहीबार आफै फोन गरेर सांसद यादवसहितका ४ जनालाई होम क्वारेन्टाइनमा बस्न निर्देशन दिएको सहायक प्रमुख जिल्ला अधिकारी ललीत बस्नेतले जानकारी दिए। प्रजिअबाट होम क्वारेन्टाइनमा बस्न निर्देशन भएको छ, अन्नपूर्णसँग बस्नेतले भने, 'कानुन सबैले मान्नुपर्छ, अब उहाँहरुले के गर्नु हुन्छ त्यो हेरेर हामी अगाडि बढ्छौं।' भारतबाट नेपाल फर्किने क्रममा लकडाउनका कारण रक्सौलको क्वारेन्टाइनमा १५ जना नेपालीलाई राखिएको छ । रक्सौलको क्वारेन्टाइनमा राखिएका नेपालीको अवस्था बुझ्न बुधबार दिउँसो सांसद यादव,आफनो निजी गाडीमा वीरगन्जका २ संचारकर्मी र चालकसहित रक्सौल पुगेर साँझ फर्किएका थिए । लकडाउन उल्लंघन गरी सीमा पारी गएर फर्किएकालाई क्वारेन्टाइनमा राख्नुपर्ने भन्दै बिहीबार सामाजिक सन्जालमार्फत चर्को दबाब आएपछि बिहीबार प्रजिअ कार्कीले चारैजनालाई फोन गरेर होम क्वारेन्टाइनमा बस्न आग्रह गरेका हुन्। साँझसम्म सोचेर बताउँछु : सांसद यादव सांसद यादवले पनि होम क्वारेन्टाइनमा बस्न प्रमुख जिल्ला अधिकारी कार्कीले फोन गरेको जानकारी दिए । 'सिडिओ साबले फोन गरेर चौतर्फी दबाब आयो, मेरो इज्जत राख्न भएपनि होम क्वारेन्टाइनमा बसिदिनुस् भनेर आग्रह गर्नु भयो, सांसद यादवले भने , ' अहिले म घरमै छु, यसबारे के गर्ने भन्ने विषयमा साँझसम्म सोचेर बताउँछु।' सांसद यादवले रक्सौलका क्वारेन्टाइनमा राखिएका नेपाली घर जान आत्तिएको र क्वारेन्टाइनबाटै भाग्न खोजिरहेको खबर पाएपछि उनीहरुलाई सम्झाउन आफू बुधबार रक्सौल गएको उनले बताए । मैले पर्साका सिडिओसाबलाई पनि जानकारी गराएरै गएको थिएँ, उनले भने, ' तर आज आएर सिडियोसाबले मिडियामा कुरा फेरेको खबर आइरहेको छ।' रक्सौलको क्वारेन्टाइनमा पुग्दा आफूले विश्व स्वास्थ्य सगंगठनको मापदण्डअनुसार नै डेढ मिटरको दूरीमा उभिएर क्वारेन्टाइनमा राखिएकासँग कुरा गरेको भन्दै उनले भने, 'म जनताको सेवक हुँ, नेपाली जनता भारतमा पीडामा परेको खबर सुनेपछि मलाई अत्यास लाग्यो, त्यहि भएर गएको हुँ।' बुधबार सांसद यादवसँगै रक्सौल गएका दुई संचारकर्मीले पनि प्रमुख जिल्ला अधिकारी कार्कीले बिहीबार फोन गरेर होम क्वारेन्टाइनमा बस्न आग्रह गरेको र आफूहरु घरमै रहेको जानकारी दिएका छन्।"
'कोरोना संक्रमण रोकथाममा सरकार अझै गम्भीर हुनुपर्यो',"काठमाडौ : प्रमुख प्रतिपक्षी दल नेपाली कांग्रेसका भातृसंस्थाका पूर्वअध्यक्षहरुले कोरोना भाईरस अर्थात कोभिड१९ को महामारी सुरु भएको ३ महिना बितिसक्दा समेत कोरोनाको नियन्त्रणमा सरकार संवेदनशील र गम्भीर नभएको भन्दैं आपत्ती जनाएका छन् । कोरोना भाईरसको कहरले पूरै विश्व आक्रान्त बनेका बेला जतिसक्दो चाडो परीक्षण सामग्री र स्वास्थ्यकर्मीका लागि आवश्यक सुरक्षा उपकरणको व्यवस्था गर्नुपर्ने अवस्थामा सरकारका जिम्मेवार मन्त्री नै निहित स्वार्थ र कमिसनको खेलमा लागेको कुरा बाहिर आएपनि त्यसलाई प्रधानमन्त्रीले आफ्नो पछिल्लो सम्बोधनमा समेत नजरअन्दाज गरेको प्रति पूर्वअध्यक्षहरुले संयुक्त विज्ञप्ती जारी गर्दै गम्भीर आपत्ती प्रकट गरेका हुन् । उनीहरुले स्वास्थ्य सामग्री खरिदमा अनियमितता गर्नेलाई कारवाहीको दायरामा ल्याउन र तत्काल गुणस्तरीय स्वास्थ्य सामग्री खरिद गरी नागरिकको जीवनरक्षाको दायित्वमा गम्भीर बन्न सरकारको ध्यानाकर्षण समेत गराएका छन् । संकटको बेला छोपी नागरिकको स्वास्थ्यमाथि भइरहेको यो तहको खेलवाडको जति भ्रत्सना गरे पनि नपुग्ने उल्लेख गर्दै उनीहरुले भनेका छन्, 'जनताको स्वास्थ्य प्राथमिकतामा राख्नुपर्ने बेलामा स्वार्थवश ठेक्का दिएकै कारण अहिलेसम्म परीक्षणको दायरा बढ्न सकेको छैन। जसका कारण नागरिकको स्वास्थ्य थप जोखिममा परेको छ। फेरि पनि विभिन्न बाहनामा स्वार्थ समूहलाई नै पोस्ने गरी सरकारले स्वास्थ्य सामग्री खरिदमा ढिलाई गरिरहेको छ, यो अर्को गम्भीर धोका हो।' 'स्वास्थ्य सामग्री खरिदमा अनियमितता गर्नेलाई कारवाहीको दायरामा ल्याउन र तत्काल गुणस्तरीय स्वास्थ्य सामग्री खरिद गरी नागरिकको जीवनरक्षाको दायित्वमा गम्भीर बन्न सरकारको ध्यानाकर्षण गराउदछौं', नेपाल दरुण दलका र नेविसंघका पूर्वअध्यक्षहरु क्रमशः विनोद प्रसाद कायस्थ, उदय शम्शेर राणा, महेन्द्र शर्मा, रन्जित कर्ण र नैनसिंह महरद्धारा हस्ताक्षरित संयुक्त विज्ञप्तीमा भनिएको छ, 'ज्यानको बाजी लगाएर खटिएका स्वास्थ्यकर्मी, सुरक्षाकर्मी र सञ्चारकर्मीलाई बिशेष धन्यवाद दिदैँ उनीहका लागि प्रोटेक्टेड हुने पिपिई लगायतका स्वास्थ्य सामाग्रीको प्रबन्ध गर्न, हाल करिब ५०० मात्र रहेको भेन्टिलेटरको संख्या बढाएर १ हजार ५ सय पुर्याउन, गुणस्तरीय टेस्टिङ किड र मेशिनको उचित प्रबन्ध गरी प्रदेशमा भएका प्रयोगशालाको क्षमता बृद्धि गर्न तथा पर्याप्त बिशेषज्ञको व्यवस्था गर्न र जोखिम प्राथमिकताका आधारमा चेकजाँच गर्न तथा परीक्षणको दायरा बढाएर भय र त्रासको अन्त्य गर्न पनि माग गर्दछौँ ।' पूर्व अध्यक्षहरुले देशका दक्षिण भूभागमा खुला सिमानाका कारण लुकिछिपी लकडाउन उल्लङ्घन गर्ने क्रम जारी रहेकाले सिमामा रहेका नेपालीहरुको नैसर्गिक अधिकारको ख्याल गरी उनीहरुलाई सुरक्षित तवरले आफ्नो देशमा ल्याएर क्वारेन्टाईनको उचित प्रबन्ध गर्न पनि सरकारको ध्यान आकृष्ट गराएका छन् । महामारीबाट आउन सक्ने सम्भावित संकटलाई आत्मसाथ गरी चेकजाँचको बिशेष व्यवस्था मिलाउन, न्यून आएका भएका मजदूर किसानका लागि बिशेष राहत, उद्योगी व्यावसायीका अवस्था हेरेर राहत तथा विदेशमा रहेका विद्यार्थी कामदारको स्थिती पत्ता लगाएर कुटनीतिक नियोगमार्फत उचित कदम चाल्न पनि पूर्वअध्क्षहरुले सरकारसँग जोडदार माग गरेका छन् ।"
एक गुमनाम सहयोगी,"भैरहवा : विपत्को अवस्थामा अहिले सहयोगीले विपन्न वर्गका परिवारलाई प्रदान गरेको राहतको तस्बिरले समाजिक संजाल रंगिएको छ। जसमा स्थानीय सरकारका जनप्रतिनिधी पनि पछि परेका छैनन्। उनीहरुले विपन्न वर्गहरुलाई राहत प्रदान गरेर उपकार गरे झै समाजिक संजाल सहयोग बखतको तस्बिर भाइरल बनाइरहेका छन्। यहाँको सिद्धार्थनगर नगरपालिका (भैरहवा) ले पनि त्यस्तै गरिरहेको छ। तर, उसले बाँडेको राहत वास्तविक विपन्न वर्गसम्म भने पुग्न सकेको छैन। नगरपालिकामा १३ वडामा ६० हजार भन्दा बढी जनसंख्या छ। तर, राहत १८ सय घर परिवारलाई मात्र बाँडिएको छ। सबै वडाबाट विपन्न वर्गको राहत नपाएको गुनासो छ। नगरपालिकाको वडा नम्बर २ मेउडिहवास्थित विपन्न वर्गका परिवारको दैलोमा पुग्दा उनीहरुको एउटै गुनासो छ, राहत त ठूलाबडाले पाए हामी गरिबलाई कसले दिन्छ र ? गोप्य रुपमा बनाइएको राहत वितरणको सूचीमा अधिकांश आफ्नो मान्छे नाम मात्र लेखेर त्यही अनुसार राहत वितरण गर्दा वास्तविक गरिब वर्गले पाउन सकेनन्। १७ दिन भइसक्दा राहतको आसमा बसेका उनीहरुको घरमा तीनै तहका सरकारबाट एक किलो चामल समेत गएको छैन। तर, कुराकानीमा सबैले एउटा वाक्य भन्छन्, सरकारबाट अहिलेसम्म राहत दिन कोही आएको छैन तर सुनिल बाबुले (सुनिल कुमार पुन) दिनुभयो। त्यही राहतले अहिलेसम्म बाँचेका छौँ। अधिकांशले सरकारबाट नभई सुनिल कुमार पुनबाट राहत पाएको जानकारी गराएपछि हामीले पुनलाई खोज्यौँ। नगरपालिकाले मेउडिहवामा राहत वितरणमा विभेद गरेको देखेपछि स्थानीय सुनिलकुमार पुनले व्यक्तिगत रुपमा डेढ लाख मूल्य बराबरको २ सय ५२ विपन्न परिवारलाई घर घरमा आफै राहत पुर्याएका हुन्। तर, उनले २ सय ५२ घर परिवारलाई राहत बाँडेपनि अन्य सहयोगी झै प्रचारप्रसार भने गरेनन्। चर्चा कमाउनका लागि पत्रकारलाई बोलाएर फोटो खिच्न लगाएनन्। गुमनाम भएर परिवारसहित घरमा बसे। नगरपालिकाले आफ्नो मान्छे लाई लक्षित गरी राहत वितरणमा विभेद गरेको दखेपछि मलाई त्यो चित्त बुझेन, स्थानीय सुनिल कुमार पुनले भने, त्यसैले वास्तस्विक विपन्न परिवारलाई मैले आफैँ राहत बाँडे। विपन्न परिवारलाई राहत वितरणमा परिवारले पनि हौसला प्रदान गरेको उनले सुनाए। आवश्यक साम्रगी चामल, तेल, आलुलगायत घरमै ल्याएर पोको पार्नदेखि घरघरमा वितरणसम्ममा परिवार र स्थानीय युवाले पनि उनलाई सहयोग गरे।"
बैतडीमा क्वारेन्टाइनमा बसेकाको स्वाब संकलन सुरु,"बैतडी : बैतडीमा कोरोना परीक्षणका लागि क्वारेन्टाइनमा बसेका नागरिकको थ्रोट स्वाब संकलन सुरु भएको छ। बिहीबार पुर्चौंडीको हाट, नकाली र गहताड तीन ठाउँमा टोली पुगेर स्वाब संकलन गरेको हो । यस्तै पञ्चेश्वर गाउँपालिकाको कुलाउमा क्वारेन्टाइनमा बसेका नागरिकहरुको थ्रोट स्वाबको नमूना संकलन कार्य सुरु भएको स्वास्थ्य कार्यालयका प्रमुख योगेशप्रसाद भट्टले बताए । बिहीबार चार ठाउँमा ३८१ जनाको थ्रोट स्वाबको नमूना संकलन गर्ने लक्ष्य रहेको छ । संकलन गरिएको थ्रोट स्वाबलाई बिहीबार नै काठमाडौं पठाइने छ । कोभिड १९ उच्चस्तरीय रोकथाम समितिको समन्वयमा हेलिकोप्टरमार्फत स्वाब संकलनका लागि टोली बैतडी आइपुगेको हो । 'दुवै पालिकामा थ्रोट स्वाबको नमूना संकलन गर्ने कार्य भइरहेको छ । साँझसम्म कति जनाको भयो भन्ने रिपोट हुन्छ। थ्रोट स्वाब संकलन गरिएकाको स्वाब आजै काठमाडौं पठाइनेछ, 'स्वास्थ्य प्रमुख भट्टले भने, 'क्वारेन्टाइनमा बसेका नागरिकमा कोरोना भए नभएको परीक्षणका लागि थ्रोट स्वाबको नमूना संकलन कार्य सुरु भएको हो ।' कुलाउमा शिवनाथ गाउँपालिका, पञ्चेश्वर गाउँपालिका र मेलौली नगरपालिकामा क्वारेन्टाइनमा बसेका नागरिकहरुको थ्रोट स्वाबको नमूना संकलन भईरहेको भने पुर्चौंडी तीन ठाउँमा भने पुर्चौंडीका १० वटै वडामा क्वारेन्टाइनमा बसेका नागरिकहरुको थ्रोट स्वाब संकलन गरिएको हो । जिल्लाका अन्य स्थानीय तहमा क्वारेन्टाइनमा बसेका नागरिकहरुको पनि थ्रोट स्वाब दोश्रो चरणमा संकलन गरिने स्वास्थ्य प्रमुख भट्टले बताए । 'बाँकी रहेका स्थानीय तहका क्वारेन्टाइनमा बसेका नागरिकहरुको कहिले थ्रोट स्वाब संकलन गर्ने भन्ने बिषयमा साँझ सम्म टुंगो लाग्नेछ । सम्भवतः शुक्रबार नै थ्रोट स्वाबको नमूना संकलनका लागि हामीले तयारी गरिरहेका छौं ।' बैतडीका विभिन्न ठाउँमा भारत तथा अन्य ठाउँबाट फर्केका ५१३ नागरिक क्वारेन्टाइनमा छन् ।"
डडेल्धुरामा थ्रोट स्वाबको नमुना सकंलन सुरु,"डडेल्धुरा : डडेल्धुराका स्थानीय तहका क्वारेन्टाइनमा बसेका मानिसहरूको थ्रोट स्वाब नमुना संकलन कार्य सुरु भएको छ। बिहीबार बिहान नेपाली सेनाको हेलिकोप्टरमार्फत स्वाब संकलन गरिने उपकरण (भिटिएम) ल्याइएपछि थ्रोट स्वाब संकलन कार्यसुरु भएको डडेल्धुरा अस्पतालका ल्याब प्रमुख ईश्वरी भुसालले जानकारी दिए। डडेल्धुराका तीन स्थानबाट थ्रोट स्वाब संकलन गरिरहेको डडेल्धुरा प्रमुख जिल्ला अधिकारी जगन्नाथ पन्तले जानकारी दिए। उनका अनुसार डडेल्धुरा सदरमुकाम नजिकै रहेको डडेल्धुरा बहुमुखी क्याम्पस, परशुराम नगरपालिकास्थित त्रिवेणी बहुमुखी क्याम्पस र सादनीबाट कोरोना परीक्षणका लागि कोरेन्टाइनमा बसेका मानिसको नाक र घाँटीबाट थ्रोट स्वाब संकलन गरिँदैछ। जिल्लाको भित्री मधेसमा रहेका आलिताल गाउँपालिका र परशुराम नगरपालिकाका विभिन्न क्वारेन्टाइन तथा होम क्वारेन्टाइनमा रहेका व्यक्तिको त्रिवेणी बहुमुखी क्याम्पस र सादनीबाट थ्रोट स्वाब संकलन भइरहेको छ। अमरगढी नगरपालिका, अजयमेरु गाउँपालिका, नवदुर्गा गाउँपालिका, भागेश्वर गाउँपालिका र गन्यापधुरा गाउँपालिकाको क्वारेन्टाइन तथा होम क्वारेन्टाइनमा बसेकाहरूको डडेल्धुरा बहुमुखी क्याम्पसबाट नमुना संकलन कार्य जारी रहेको प्रजिअ पन्तले जानकारी दिए। थ्रोट स्वाब संचालनका लागि डडेल्धुरा अस्पताल, जिल्ला स्वास्थ्य र अमरगढीका स्वास्थ्यकर्मीहरू परिचालन गरिएका छन्। १९० थान भिटिएम सेनाको हेलिकोप्टरमार्फत जिल्लामा आएको छ। प्रजिअ पन्तले भने, कोराना परीक्षणका लागि डडेल्धुरामा १९० जनाको थ्रोट स्वाब संकलन गरिनेछ। डडेल्धुरामा १०७ जना क्वारेन्टाइनमा बसेका छन् भने अन्य होम क्वारेन्टाइनमा छन्। जिल्लामा २३ सय मानिस भारतबाट स्वदेश फर्किएका छन्। नेपाल लकडाउन भएकै दिन चैत ११ गते गौरीफन्टा नाका भएर भारतबाट नेपाल भित्रिएका उनीहरुलाई सुदूरपश्चिम प्रदेश सरकारले गाडीको व्यवस्था गरी जिल्लामा पठाएर क्वारेन्टाइनमा राखिएको थियो। सो नाकाबाट आएकामध्येबाट कैलालीका एक जनामा कोरोना भाइरस संक्रमणको पुष्टि भएपछि उनीसँगै आएका र अन्य व्यक्तिहरुमा कोरोनाको परीक्षण गर्न स्वाब संकलन भइृरहेको छ। तस्बिर : धनबहादुर भण्डारी"
२० जोगीलाई क्वारेन्टाइनमा राखियो,"भोजपुर : षडानन्द नगरपालिकाले लकडाउनको समयमा नगर क्षेत्रमा प्रवेश गर्ने २० जोगीलाई क्वारेन्टाइनमा राखेको छ । बाहिरी जिल्लामा घुमेर आएका वडा नं १४ बोया नङसिलाका उनीहरुलाई स्थानीय सिंहदेवी आधारभुत विद्यालयको क्वारेन्टाइनमा राखिएको नगरपालिकाले जनाएको छ । फागुन मशान्ततिर पूर्वका विभिन्न जिल्लामा 'फेरि' लगाउन निस्केका उनीहरुलाई जोखिम भएको आशंकामा वडाले क्वारेन्टाइनमा राख्ने व्यवस्था मिलाएको हो । यसबाहेक सोहि क्वारेन्टाइनमा दुई स्वास्थ्यकर्मी र एक सुरक्षाकर्मी पनि रहेका छन् । लकडाउनका बेला अवैध रुपमा गाउँ पस्ने उनीहरुलाई सुरक्षाका लागि क्वारेन्टाइनमा राखिएको वडाध्यक्ष झम्का रोक्काले बताए । उनले भने, 'सरकारले जारी गरेको लकडाउनको अवस्थामा अवैध रुपमा उनीहरु गाउँ पसेकाले गाउँ नै त्रसित बनेपछि तत्काल क्वारेन्टाइनमा राख्ने व्यवस्था गरेका हौं, उनीहरुलाई स्वास्थ्य सेवासँगै खानाको व्यवस्था नगरपालिकाले गरेको छ।' नगरपालिकाले कोराना संक्रमण फैलिन नदिन उच्च सतर्कता अपनाएको उपमेयर मेरिका राईले बताइन् । 'हामीले कोराना संक्रमण फैलिन नगरपालिकाले गर्न सक्ने सबै प्रयास गरिरहेका छौं, जनचेतनासँगै मास्क तथा साबुन वितरण कार्यक्रम भइरहेको छ, उनले भनिन्, 'लकडाउनका कारण समस्यामा परेका दैनिक ज्यालादारीका विपन्न मजदुरलाई राहत वितरण गर्ने तयारीमा छौं जसका लागि कार्यविधि अनुरुप नै तत्काल काम गछौं।'"
क्वारेन्टाइनमा म्याद सकिएको बिस्कुट,"टीकापुर : कैलालीको लम्कीचुहा नगरपालिकाको क्वारेन्टाइनमा म्याद सकिएको बिस्कुट खुवाइएको खुलेको छ। क्वारेन्टाइनमा राखिएका नागरिकलाई खाजाको रुपमा दिइने बिस्कुटको म्याद सकिएको पाइएको हो। नगरपालिकाको लम्की बहुमुखी क्याम्पसमा बनाइएको क्वारेन्टाइनमा रहेका ५२ व्यक्तिलाई यस्तो बिस्कुट खुवाएको हो। ती व्यक्तिलाई सुनसरीको दुहबीमा रहेको एशियन बिस्कुटले सन् २०१९ जुलाई ९ तारिखमा उत्पादन गरेको फिडकिड ग्लुकोज बिस्कुट खुवाइएको थियो। सो बिस्कुटको उपभोग्य मिति सन् २०२० मार्च ९ तारिखसम्म मात्रै छ। क्वारेन्टाइनको व्यवस्थापन १ का वडाध्यक्ष जनक बमले गर्दै आएका छन्। १२ सदस्यीय व्यवस्थापन समिति बनाएर कर्मचारीलाई समेत जिम्मेवारी तोकेको छ। वडा सचिव विष्णुकान्त प्याकुरेलले सो बिस्कुट लम्कीस्थित पाण्डे किराना पसलबाट खरिद गरिएको बताए। उनले खाजाको लागि खरिद गरिएको एउटा पेटी बिस्कुट मात्रै त्यस्तो भेटिएको जिकिर गरे। खाजाको लागि ल्याइएको एउटा पेटी म्याद सकिएको भेटिएको हो, उनले भने, वितरण गर्नुभन्दा पहिल्यै थाहा पाएर हामीले फिर्ता गर्यौं। व्यवस्थापन समितिका संयोजकसमेत रहेका वडाध्यक्ष बमले बजार बन्द भएका कारण हतारमा खरिद गर्नुपर्दा समस्या भएको बताए। लम्की चुहा नगरपालिकाका नगर प्रमुख महादेव बजगाईंले क्वारेन्टाइनमा म्याद गुज्रिएको बिस्कुट पुगेको स्वीकार गरे। उनले वितरण गर्नु पहिले नै म्याद सकिएको थाहा पाएपछि बिस्कुट फिर्ता गरेको बताए। म्याद सकिएको बिस्कुटबारे मैले पनि हेरेँ, उनले भने, मैले तत्काल नै फिर्ता पठाएँ। उनले स्थानीय व्यापारीलाई समेत त्यस्ता सामग्री किनबेचमा रोक लगाउन निर्देशन दिएको बताए। नगरपालिकाले प्रतापपुर, तिलकपुर, चिसापानी, लोहारपुर लगायत विभिन्न ७ स्थानमा क्वारेन्टाइन निर्माण गरी १७१ जनालाई राखिएको छ।"
अर्घाखाँचीका ८ जनाको कोरोना रिपोर्ट 'नेगेटिभ',सन्धिखर्क : अर्घाखाँचीबाट कोरोनाको संक्रमणको आशंकामा स्वाब परीक्षणका लागि पठाइका ८ जनाको रिर्पोट नेगेटिभ आएको छ। कोरोना संक्रमितसँगसँगै विमानमा आएका तथा उनीहरुसँग सम्पर्कमा आएका गरी अहिलेसम्म ८ जनालाई कोरोना परीक्षणका लुम्बिनी प्रादेशिक अस्पतालमा पठाइएको थियो। परीक्षणका लागि पठाइएका सबैको रिपोर्ट नेगेटिभ आएको जिल्ला अस्पताल अर्घाखाँचीका प्रमुख डाक्टर कपिल गौतमले बताए। कोरोना भाइरस संक्रमण हुन सक्ने आशंकामा सन्धिखर्कको आइसोलेसनमा राखिएका ३ जना घर फर्किएका छन् । १४ दिनसम्म राख्दा कोरोना संग मिल्दाजुल्दा कुनै लक्षण नदेखिएपछि उनीहरुलाई घरमा पठाइएको सहयाक प्रमुख जिल्ला अधिकारी विष्णुराज वेल्वासेले बताए । जिल्लाभर ३४ जनालाई क्वारेन्टाइनमा राखिएको छ।
क्वारेन्टाइनमा बसेका चार सय २५ को स्वाब संकलन,"बैतडी : बैतडीमा क्वारेन्टाइनमा बसेका चार सय २५ जनाको थ्रोट स्वाब संकलन गरिएको छ। बिहीबार पुर्चौंडीको हाट, नकाली र गहताड तथा पञ्चेश्वरको कुलाउ गरी चार ठाउँमा टोली पुगेर स्वाब संकलन गरेको हो। स्वाब संकलन गरिएका नागरिकको स्वाबको काठमाडौंमा परीक्षण हुने स्वास्थ्य कार्यालयका प्रमुख योगेशप्रसाद भट्टले जानकारी दिए। पुर्चौंडी नगरपालिकाको हाटमा एक सय ५९, नकालीमा ७१ र गहताडमा एक सय १३ को थ्रोट स्वाब संकलन गरिएको हो। यस्तै पञ्चेश्वरको कुलाउमा ८२ जनाको थ्रोट स्वाब संकलन गरिएको उनले बताए। उनले भने, पञ्चेश्वरमा मेलौली नगरपालिकाको क्वारेन्टाइनमा बसेका चारजना र शिवनाथ गाउँपालिकाको क्वारेन्टाइनमा बसेका १२ गरी ८२ जनाको पञ्चेश्वरमा स्वाब संकलन गरिएको हो। कोभिड १९ उच्चस्तरीय रोकथाम समितिको समन्वयमा हेलिकोप्टरमार्फत स्वाब संकलनका लागि टोली बैतडी आइपुगेको हो। स्वाब संकलनमा महामारी तथा रोग नियन्त्रण महाशाखाका प्रयोगशालाका कर्मचारी, नेपाली सेनाका स्वास्थ्यकर्मी र स्थानीय स्तरका स्वास्थ्यर्मीहरुको सहभागिता थियो। जिल्लाका अन्य स्थानीय तहमा क्वारेन्टाइनमा बसेका नागरिकको पनि थ्रोट स्वाब दोश्रो चरणमा संकलन गरिने स्वास्थ्य प्रमुख भट्टले बताए। तर उनीहरुको स्वाब कहिले संकलन गर्ने भन्ने विषयमा टुंगो नलागेको उनले बताए। बैतडीका विभिन्न ठाउँमा भारत तथा अन्य ठाउँबाट फर्केका पाँच सय १३ नागरिक क्वारेन्टाइनमा छन्।"
होहल्ला गर्ने तीन जना पक्राउ,"जाजरकोट : जाजरकोटमा लकडाउनको समयमा मादक पदार्थ सेवन गरी होहल्ला गर्दै हिँड्ने तीन जना युवा पक्राउ परेका छन् । लकडाउनको उलंघन गरी सार्वजनिक स्थल तोडफोड गर्ने लगायतका उत्श्रृखल कार्यमा संलग्न भेरी नगरपालिका ४ का २६ वर्षीय साजन विक, २५ वर्षीय नविन श्रेष्ठ र २४ वर्षीय लुकास विक्रम शाहलाई प्रक्राउ गरिएको जिल्ला प्रहरी प्रमुख डिएस्पी किशोरकुमार श्रेष्ठले बताए । बुधवार रातीको समयमा घर अगाडी राखिएका बाइक ढालिदिने, नगरपालिकाले बाटोमा राखेका डस्टबिन फाल्ने लगायतका कार्य गरेको सूचनाको आधारमा उनीहरूलाई पक्राउ गरिएको हो । पक्राउ परेका तीनै जनालाई जिल्ला प्रहरी कार्यालयका हिरासतमा राखिएको छ ।उनीहरूलाई आवश्यक कारवाहीको प्रक्रिया अघि बढाइएको डिएस्पी श्रेष्ठले बताए ।"
कोरोना कहर : २५ लाखका लागि एउटा भेन्टिलेटर !,"धनगढी : बुधबार धनगढीमा भेन्टिलेटर नपाएर, कैलालीको गोदावरी नगरपालिका२ तेघरीका ७६ वर्षीय जनकलाल भट्टको ज्यान गयो। बुधबार ११ बजे धनगढीको माया मेट्रो अस्पताल लगिएका उनका आफन्तले, धनगढीका निजी तथा सरकारी अस्पतालमा भेन्टिलेटर खाली नभेटाएपछि घर लगे। घर लगेको १० मिनेटमै उनको मृत्यु भयो। कोरानाको संक्रमण फैलिरहेका बेला धनगढीको प्रादेशीक अस्पतालमा एक मात्रै भेन्टिलेटर छ। २०६८ सालको जनगणना अनुसार सुदूरपश्चिममा झण्डै २५ लाख जनसंख्या छ। त्यो गणनाको ९ वर्ष हुन थालेको छ। त्यो संख्या बढेर ३० लाखको हाराहारीमा पुगेको अनुमान छ। तर प्रदेशभरी एक मात्र भेन्टिलेटर रहेको छ। सेती प्रादेशीक अस्पतालमा रहेको पाँच शैय्याको आइसीयूमा एक थान मात्रै भेन्टिलेटर छ, सेती प्रादेशीक अस्पतालका मेसु डाक्टर हेमराज पाण्डेले भने। प्रदेशमा सेती प्रादेशीक अस्पताल, महाकाली अञ्चल अस्पताल, डडेलधुरामा संघीय सरकारको मातहत रहेको डडेलधुरा अस्पताल, सहित सबै नौ जिल्लाका अस्पतालहरुमा आईसीयू र भेन्टिलेटर नै छैन। सरकारी भन्दा निजी अस्पतालहमा भेन्टिलेटरको संख्या बढी देखिएको छ। धनगढीका निजी अस्पतालमा मात्रै ६ शैय्या भेन्डिलेटर रहेका छन्। धनगढीमा रहेको मायामेट्रो अस्पताल, निसर्ग अस्पताल र नवजीवन अस्पतालमा मात्रै दुईदुईका दरले पाँच शैय्याका भेन्टिलेटर छन्। तर निजी अस्पतालमा पनि कोरोनाका व्यक्तिगत सुरक्षाका सामान र टेष्टको सामान नहुँदा उनीहरु, बन्द भएजस्तै छन्। सेती प्रादेशीक अस्पतालमा चारजना कोरोनाका बिरामीको उपचार भइरहेको छ। उनलाई कुनै समस्या आए भेन्टिलेटर चाहिने हुन सक्छ। एकजनाका लागि त होला, अर्को थपिए के गर्ने ?, सेती प्रादेशीक अस्पतालका व्यवस्थापन समितिका अध्यक्ष दुर्गाप्रसाद जोशीले भने। अस्पतालमा चिकित्सकका लागि सामान्य व्यक्तिगत सुरक्षाका उपकरण (सामान) पनि छैनन्। प्रदेश सरकारले कोरोनाको उपचारका लागि शनिबार मात्रै ४० करोड रकम छुट्याएको त छ तर त्यो रकमले के गर्ने ? बजारमा मेडिकल उपकरणको उपलब्धता नै छैन। सुदूरपश्चिम क्षेत्रीय स्वास्थ्य निर्देशक डाक्टर गुणराज अवस्थी पनि, सरकारले आफ्नो देशको मेडिकल स्ट्रेन्थ महामारीका बेला मात्रै थाहा पाउने भएकाले यो बेला, हरेक अस्पताललाई उपकरण सम्पन्न बनाउनुपर्ने बताए। महाकाली अञ्चल अस्पतालमा तीन वर्ष अघि पठाएको उपकरणले अहिलेसम्म आईसीयु सञ्चालन हुन सकेको छैन, कोरोनाको महामारी पछि मात्रै त्यहाँ आईसीयु सञ्चालनको तयारी भइरहेको खबर आएको छ, अवस्थीले भने। सरकारीमा भेन्डिलेटर भनेको एउटा शैय्या, सेती प्रादेशीक अस्पतालमा मात्रै हो। विश्वव्यापी महामारीका रुपमा कोरोना फैलिएपछि, प्रदेश सरकार पनि स्वास्थ्य सेवामा लगानी आवश्यक रहेछ भन्नेमा पुगेको छ। हामीसँग बजेट छ, तर विश्व लकडाउन भएका बेला भेन्टिलेटर, अरु उपकरण मगाउने कहाँ बाट हो ? समस्या भइरहेको छ, सामाजिक विकासमन्त्री कृष्णराज सुवेदीले भने। सुवेदीका अनुसार मन्त्रिपरिषद् बैठकले २० थान भेन्टिलेटर खरिदको निर्णय गरेको छ। प्रदेश सरकारको शनिबारको मन्त्रिपरिषदको बैकले धनगढी, डोटी र बैतडी गरी तीन स्थानमा कोरोना जाँचको प्रयोगशाला स्थापना गर्ने निर्णय गरेको छ। निर्णय त भयो, तर कागजको निर्णयले केही हुन्न, जब स्थापना हुन्छ अनी मात्रै त पत्याउने हो नी, कागजी निर्णय त कति भए कति ?, नागरिक समाजका सदस्य प्रमोद पाठकले भने।"
स्थानीय तहसँग गैससको हातेमालो,"दैलेख : सामाजिक सेवा केन्द्र नेपालले विभिन्न स्थानीय तहमा सहयोग सामग्री हस्तान्तरण गर्न सुरु गरेको छ। संस्थाले एकद्धार प्रणालीमार्फत सामग्री सहयोग थालेको हो। दातृ निकाय डिसीए नेपालको आर्थिक सहयोगमा संस्थाले २५ लाख ५१ हजार रुपैयाँ बराबरको स्वास्थ्य तथा खाद्यान्न सामग्री स्थानीय तहलाई हस्तान्तरण गर्ने जनाएको छ। संस्थाका उपकार्यकारी निर्देशक वसन्त श्रेष्ठका अनुसार दैलेखका नौमूले गाउँपालिका, दुल्लु नगरपालिका, नारायण नगरपालिका, गुराँस गाउँपालिका, भैरवी गाउँपालिका, भगवतीमाई गाउँपालिका र अछामको पञ्चदेवल विनायक नगरपालिकामा ती सामग्री दिइनेछ। तहको मागका आधारमा संस्थाबाट उपलब्ध गराउन सकिने छ। कोरोनाका कारण सरकारले गरेको लकडाउन प्रभावित हुँदा घरपरिवारलाई वितरण गर्न दुई सय ५० क्वीन्टल चामल, ५ सय केजी नुन, ५ सय केजी चिनी, एक सय केजी चिया, एक हजार केजी दाल, ५ सय लिटर तेल स्थानीय तहमार्फत वितरण गरिनेछ। सोमबारसम्म अछामको पञ्चदेवल विनायक नगरपालिका, दैलेखको दुल्लु नगरपालिका, आठबीस नगरपालिकामा खाद्यान्न हस्तान्तरण गरिसकेको संस्थाले जनाएको छ। अन्य स्थानीय तहलाई तत्काल सामग्री हस्तान्तरण गरिनेछ। स्थानीय तहलाई हस्तान्तरण गरिएको खाद्य सामग्री स्थानीय तहमार्फत नै वादी समुदाय, एकल महिला, एचआईभी संक्रमित, अपांगता भएका व्यक्ति तथा अतिविपन्न परिवारलाई वितरण गरिने संस्थाका संस्थापक अध्यक्ष हीरासिंह थापाले बताए। स्थानीय तहको मापदण्डअनुसार राहत वितरण गरिने थापाको भनाइ छ। यस्तै, क्वारेन्टाइन निर्माणका लागि बेड, पीपीई सेट, मास्क, सेनीटाइजर, ग्लोब्स लगायतका सामग्री स्थानीय तहलाई हस्तान्तरण गरिसकिएको बताइएको छ।े दुल्लु नगरपालिकाका प्रमुख घनश्याम भण्डारीले विपद्को घडीमा गैरसरकारी संस्थाबाट आएको सहयोगले स्थानीय तहलाई थप सहयोग पुगेको बताए। हालसम्म अछामको पञ्चदेवल विनायक नगरपालिका, दैलेखका आठबीस नगरपालिका र दुल्लु नगरपालिकालाई खाद्यान्नसहित सामग्री हस्तान्तरण गरी स्थानीय तहमार्फत राहत वितरण सुरु भएको छ।"
जात्रा मनाएपछि जनप्रतिनिधि प्रहरीको नियन्त्रणमा,"बझाङ : कोरोना भाइरसको महामारी नियन्त्रण र रोकथाम गर्न मुलुकमा लकडाउन भइरहेको बेला बझाङको छविसपाथिभेरा गाउँपालिकाको कडेलमा चैतलीमेला सञ्चालन गरेको भन्दै जनप्रतिनिधिसहित मेला आयोजकहरुलाई प्रहरीले नियन्त्रणमा लिएको छ। प्रहरीले पटकपटक जिल्लाभरी सार्वजनिक समारोह साथै मान्छेहरुको भिडभाड तथा जमघट नगर्ने नगराउने भनेर परिपत्र हुँदा समेत चैतलीमेलामा हजारौं मान्छे भेला भएर जात्रा मनाएपछि लकडाउन उल्लंघन गरेको भन्दै जिल्ला प्रशासनको निर्देशनमा त्यहाका अगुवाहरुलाई नियन्त्रणमा लिएको हो। बुधबार विशौना प्रहरी चौकिसहित जिल्लाबाट गएको प्रहरी टोलीले जात्रा सञ्चालनमा भूमिका निर्वाह गर्ने त्यहाँका अगुवा व्यक्तिहरु गाउँपालिकाक प्रवक्ता लोकेन्द्र ठगुन्नासहित वडाध्यक्ष विकास ऐडी, केशवराज जोशी र अम्मराज थापालाई प्रहरीले नियन्त्रणमा लिएको छ। साथै मेला व्यवस्थापन समितिका संयोजक राजेन्द्र सिंह, कृतराज जोशीसहित मष्टा मन्दिरका पुजारीहरु डम्मर धामी, र इन्द्रधामीलाई प्रहरीले पक्राउ गरी जिल्ला प्रहरी कार्यालयमा ल्याइएको छ। जिल्लाको प्रसिद्ध ऐतिहासिक धार्मिक मेला गएको सोमबार सञ्चालन गरेको थियो। परम्परागतदेखि चैते पुर्णिमाको समयमा लाग्ने यो मेला देशमा लकडाउन भएका बेला गर्न नगराउन प्रशासनले परिपत्र गरे पनी अगुवा र जनप्रतिनिधिहरुले लकडाउनको बेवास्था गर्दै पुरानो रिति चलाउने नाममा मान्छे भिडभाड गरेर जात्र मनाएपछि चौतर्फी आलोचना भएको थियो। प्रमुख जिल्ला अधिकारी उमेश पाण्डेले कोरोना भाइरसका कारण मुलुक सशंकित र त्रसित भइरहेकाबेला सरकारले लकडाउन गरेर मान्छेको भिडभाड नगर्नु भने पनि मेला सञ्चालन गरेकाले नियन्त्रणमा बताए। उनले भने 'हामीले पटकपटक मौखिक तथा लिखित जानकारी गर्दासमेत देवी देवताको पुजाको नाममा थुप्रै मान्छेहरु जमघट भइ जनप्रतिनिधिहरुले यस्तो कार्यमा रोक नलगाएकाले अगुवा तथा नेताहरुलाई पक्राउ गरेका हौ।' प्रहरी हिरासतमा रहेका छविसपाथिभेरा गाउँपालिका२ का वडाध्यक्ष विकास ऐडिले जात्रा मनाउने आफुहरुको पनि मनसाय नभएको तर स्थानीयहरुले जवरजस्ती मन्दिरमा आएर पुजाआजा साथै काँकर र भकुण्डो खेलेको बताए। विशेष गरी काँकर खेलाउने र भकुण्डो खेल्ने सामुहिक खेल यो जात्राको मुख्य आकर्षण हो।"
पुल बन्द गरी गाउँ प्रवेशमा रोक,"भोजपुर : अपरिचित व्यक्ति र बाह्य आवतजावतलाई गाउँ प्रवेशमा रोक लगाउन साल्पासिलिछो गाउँपालिकाको ईर्खुवास्थित पुल नै बन्द गरिएको छ । कोरोना संक्रमण फैलन नदिन सरकारले लकडाउन लगाए पनि मानिसको आवतजावत नरोकिएपछि गाउँपालिकाले स्थानीयको सक्रियतामा गाउँ प्रवेशमा रोक लगाएको हो । साल्पासिलिछो गाउँपालिका जोड्ने ईर्खुवा खोलास्थित उक्त पक्की पुलमा अस्थायी बार लगाइ प्रवेश निषेध गरिएको हो । पुल हुँदै ओहोरदोहोर गर्ने र विभिन्न बहानामा गाउँमा नयाँ मान्छे प्रवेश हुने भएपछि स्थानीयको सक्रियातामा पुल बन्द गरी प्रवेशमा रोक लगाइएको स्थानीय दिक्पाल राईले बताए । उनले भने, 'लकडाउन भनेपनि बाहिरका मान्छेको आउजाउमा कमी नआएपछि बन्द गरेका हौँ।' बन्दपछि अत्यावश्यक स्वास्थ्य सेवाबाहेक सम्पूर्ण नाका र पदमार्ग बन्द भएका छन् । दैनिक सयौँको संख्यामा विदेश पर्यटकको आगमन हुने प्रमुख पर्यटकीय एडमण्ड हिलारी पदमार्गमा हिँड्नलाई रोक लगाइएको छ । खाँदबारी हुँदै सोलुखुम्बु जोड्ने एकमात्र पदमार्गमा आवतजावत पूर्ण रुपमा बन्द गरिएको गाउँपालिकाले जनाएको छ । 'जताततै संक्रमणको जोखिम बढ्या छ, यहि एउटा पर्यटकीय पदमार्गमा पनि सयौँको संख्यामा विदेशीहरु भित्रिन्छन्, त्यसैले सर्तकता अपनाउन कडाई गरिएको हो,' गाउँपालिका अध्यक्ष महेश राईले भने, 'लकडाउनको अवधिपछि पनि पूर्ण रुपमा नियन्त्रणमा नआएसम्म आवतजावतमा कडाई गर्नेछौँ।' सूचना र गुनासो दिन हटलाइन कोभिड १९ संक्रमणको रोकथाम र सुरक्षालाई ध्यानमा राखेर हतुवागढी गाउँपालिकाले हटलाइन व्यवस्था ल्याएको छ । संक्रमणको जोखिम बढिरहेका बेला गाउँपालिकाको विवरण संकलन र सर्वसाधरणको गुनासो सुनुवाइलाई सहज बनाउन हटलाइन नम्बरको व्यवस्था गरेको हो । विदेशबाट आएर बसेका सर्वसाधरणको स्वास्थ्य सुरक्षालाई ध्यानमा राख्दै गाउँपालिका क्षेत्रभित्र लागू हुने गरि हटलाईनको व्यवस्था गरेको गाउँपालिकाले जनाएको छ । गाउँपालिका क्षेत्रभित्र कतै कसै शंकास्पद व्यक्ति र बिरामीको जानकारी दिन उक्त हटलाइन नम्बरको प्रयोग गरिने गाउँपालिका अध्यक्ष प्रेमकुमार राईले बताए । उक्त हटलाइनबाट तत्काल सुचित गराएर बेलैमा सर्तकता अपनाउदा सहज हुने उनले बताए ।'गाउँमा कसैले विदेश या बाहिरबाट आएका शंकास्पद व्यक्ति र विरामीको सूचना गराएर समयमै सचेत रहनका लागि हटाइनको व्यवस्था गरेका हौँ।' सेवासुविधा कटाएर राहत कोष हतुवागढी गाउँपालिकाले जनप्रतिनिधी, कर्मचारीले पाउने सेवा सुविधावापतको रकम राहत कोषमा राख्ने निर्णय गरेको छ । गाउँपालिकाले जनप्रतिनिधिले पाउने १५ दिनको सेवासुविधा, गाउँपालिकाका अधिकृत स्तरको ५ दिनको तलबबापतको रकम राहत कोषमा जम्मा गर्ने निर्णय गरेको हो । संक्रमणको जोखिम बढेको भन्दै लकडाउन अवधिमा आईपर्ने आपतकालिन परिस्थितीलाई सहज बनाउन राहत कोष खडा गरेको गाउँपालिकाले जनाएको छ ।"
"गोली हानी श्रीमतीको हत्या, श्रीमान पक्राउ",बाजुरा : गौमुल गाउँपालिका ४ मा एक महिलालाई गोली हानेर हत्या गरिएको छ । बुधबार राती ३३ वर्षीया सुन्तु रोकायालाई भरुवा बन्दुकले गोली हानेर हत्या गरिएको प्रहरीले जनाएको छ । सुन्तुका ४० वर्षीय श्रीमान् गोरख रोकायाले गोली हानी हत्या गरेको बुझिएको जिल्ला प्रहरी कार्यालयका प्रहरी निरीक्षक लोकेन्द्र ठगुन्नाले जानकारी दिएका छन् । भैंसी गोठमा भरुवा बन्दुकले गोली हानेर हत्या गरिएको अवस्थामा फेला परेपछि बिहीबार बिहान मात्र माइती पक्षले प्रहरीलाई जानकारी दिएको ठगुन्नाथले बताए । जानकारीपछि गौमुल गाउँपालिकाको केन्द्र घटमुना प्रहरी चौकीबाट प्रहरी टोली गएको र मृतकका श्रीमान गोरख रोकाया र एक थान बरुवा बन्दुकसहित नियन्त्रणमा लिएको प्रहरीले जानकारी दिएको छ ।मृतक सुन्तुको टाउकोमा गोली लागेको प्रहरीले जनाएको छ । गौमुलको टोलीले घटनास्थल पुगेर अनुसन्धा थालिसकेको र जिल्ला प्रहरी कार्यालयबाट प्रहरी निरीक्षक लोकेन्द्र ठगुन्नको कमाण्डमा टोली घटनास्थलतिर गइरहेको छ । घटना के कति कारणले भएको हो थप विवरण टोली पुगेपछि मात्रै थाहा हुने प्रहरीले जनाएको छ।
"कोरोना जितेका रञ्जित भन्छन् : आत्मबल बढाउनुस्, हेलचक्र्याई नगर्नुस्","अमेरिका : धादिङका रञ्जित गौली कोरोना भाइरस कोभिड१९ को सङ्क्रमणपछि घरमै आराम गरी अहिले निको भएका छन्। अमेरिकाको न्यूयोर्कमा बस्दै आएका ३१ वर्षीय गौलीले कोरोना भाइरसको सङ्क्रमण पुष्टि भएसँगै चैत १५ (मार्च २८) देखि घरमै सेल्फ आइसोलेसनमा बसेर निको भएका छन्। पाँच वर्षअघि अमेरिका आएका गौली अमेरिकी सेनाको रिजर्भ फोर्समा कार्यरत छन्। कोभिड१९ को त्रास बढिरहँदा आफूलाई समेत सङ्क्रमण भएपछि केही आत्तिएको तर घरमै सेल्फ आइसोलेसनमा बसेर चिकित्सकको सल्लाहबमोजिमको गतिविधि गरेपछि अहिले स्वस्थ अनुभव गरेको उनले बताए। 'झण्डै १० दिन कोरोनाविरुद्वको लडाइँमा अन्ततः मैले जित्न सकेँ। यसका लागि आत्मबल बलियो हुनु जरुरी छ। ठूलो औषधि भनेकै सकारात्मक सोच रहेछ' गौलीले भने 'मुख्य कुरा म तन्दुरुस्त छु, मलाई सर्दैन भनेर कसैले नसोच्नुहोला र सङ्क्रमण भइहाल्यो भने हेलचक्र्याई नगर्नुहोला।' कोरोना लाग्दैमा मरिन्छ भनेर डराइनहाल्न अनुरोध गर्दै गौलीले लागेको खण्डमा पनि घरमै बसेर आफ्नो प्रतिरोधात्मक क्षमता बढाउन आवश्यक खाना खाने र चिकित्सकको सल्लाहअनुरुप गतिविधि गर्दा यो रोगमाथि जित हासिल गर्न सकिने आफ्नो अनुभवलाई साटे। शुरुमा ज्वरो आएको, ज्वरोपछि खोकी लागेको, ज्वरो घट्दै नघटेको र विस्तारै दिनहरु बित्दै जाँदा श्वास फेर्न कठिन भएको स्मरण गर्दै गौलीले भने 'तर, आफ्नो आत्मबल बढाउँदै चिकित्सकको सल्लाहअनुरुपका गतिविधि गरे, आफूलाई भित्रबाट हार्न नदिन म लागिरहे। अहिले आराम अनुभव गरेको छु।' आफूलाई कोभिड१९ को सङ्क्रमण देखिएपछि अरुलाई सर्न नदिनका लागि आफैँले सजगकता अपनाउन पर्ने गौली बताउनुहुन्छ। 'तातो पानी प्रयोग गर्ने, घरका सदस्यसँग समेत दूरी कायम गर्ने गर्नुपर्दछ। मैले त रुम नै बेग्लै गरेको थिए', उहा'ले भन्नुभयो, 'तातोपानीको बाफ लिने गर्थे, श्रीमती र बुबा पनि छसात फिट पर बस्नुहुन्थ्यो। मैले सर्न नदिन विशेष ख्याल गरेँ। त्यसैले होला बुबा र श्रीमतीलाई अहिलेसम्म देखिएको छैन। आगामी दिनमा पनि नदेखियोस्।' उता इङ्गल्याण्डको साउथ इस्ट लण्डनमा कपुरका नामले परिचित पोखराका पद्म राणा पनि कोभिड१९ को सङ्क्रमणका कारण उपचारपछि घरमै सेल्फ आइसोलेसनमा बसेर अहिले निको भएका छन्। उनी २० वर्षदेखि बेलायतमा बस्दै आएका छन्। 'मैले अस्पतालमा जाँच गर्न जाँदा मलाई निमोनिया र कोभिड सङ्क्रमण भएको थियो। तर पनि म अत्तलिन। अस्पतालमा रहँदा पनि मैले आत्मबल कहिल्यै घट्न दिइनँ', उनले कोभिड१९ सङ्क्रमणपछिको अनुभव साट्दै टेलिफोन सम्पर्कमा भने 'कोरोना सङ्क्रमणबाट बच्न 'ब्यालेन्स डाइट'मा ध्यान दिनुहोस्, तातोपानी, सुप र झोलिलो पदार्थ भएको पोषणयुक्त खाना खान खानुहोस्। साथै सकेमा तातोपानीको बाफ लिन, अझ सकिन्छ भने दिनमा कम्तीमा दुईपटक स्टिम बाथ लिनुहोस् यी सबै घरमै बसेर गर्न सकिन्छ। नियमित ब्यायाम गर्न र अति आवश्यक काममा बाहेक घर बाहिर ननिस्किन पनि उनले सबैमा आग्रह गरे।' अमेरिकाको न्यूयोर्क बस्दै आएकी ४४ वर्षीया नीमा शेर्पाको परिवारलाई नै कोभिड१९ को सङ्क्रमण देखिएको थियो। श्रीमान्श्रीमती र दुई छोरासहित चार सदस्यीय नीमाको परिवार घरमै सेल्फ आइसोलेसनमा बसेको थियो। नेपाल सोलुखोम्बुका नीमा २२ वर्षअघि अमेरिका आएकी हुन्। नीमा पेशाले नर्स हुन। नर्सिङ पेशामा भएका कारणले पनि आफ्नो परिवारलाई रिकभर गर्न सजिलो भएको उनले बताइन। 'घरमै एकले अर्काको आत्मबल बढायौँ। खोकी र ज्वरोको औषधि सेवन गर्यौँ', उनले भने 'लक्षणबाट नै कोभिड सरेको ठानेकी थिएँ, त्यही अनुसार नै मैले आफू र आफ्नो परिवारको शक्ति बढाउनका लागि गर्नुपर्ने काम गर्न थालेकी थिएँ। परीक्षण गरेको पाँचसात दिनपछि बल्ल रिपोर्ट आएको थियो तर हामी त्यसअघिदेखि नै घरमा आराम गरेर एकले अर्कालाई 'टेक केयर' गरी बसेका थियौँ। रिपोर्ट आइपुग्दासम्म हाम्रो अवस्थामा केही सुधार भइसकेको थियो।' पछिल्लो समयमा आइरहेको तथ्याकंले पनि सङ्क्रमण पछिको रिकभरी रेट बढी देखाएको छ यो सुखद पक्ष भएकाले कोभिड१९ को सङ्क्रमण भैहाले पनि आफ्नो आत्मबल बढाएर चिकित्सकीय परामर्शमा अगाडि बढ्दा फेरि पहिलाकैं अवस्थामा फर्कर्न सकिने निमाको बुझाई छ। अमेरिकाकै न्यूयोर्क निवासी ५० वर्षीय जीवन बम कोभिड१९ सङ्क्रमणमा परेका थिए। अहिले उनी पनि घरमै सेल्फ आइसोलेसनमा बसेर आफूलाई स्वस्थ बनाए। कैलाली टीकापुरका उनी २० वर्षदेखि अमेरिकामा बस्दै आएका छन्। 'कोभिड१९ लागिहाल्यो भने पनि शुरुदेखि नै लापरवाही गर्नुभएन, आराम गर्ने, ज्वरो नापिरहने, १४ दिनसम्म घरमा बस्ने, यदि ज्वरो घटेन भने इमर्जेन्सीमा जाने, निमोनिया हुन नदिने, शरीरमा शक्ति बढाउन केही न केही खाइरहने गर्नुपर्छ।' बमले आफ्नो अनुभव साट्दै भने 'यो बेला आफ्नो आत्मबल बढाउनुपर्छ, आफूलाई कमजोर हुन दिनुहुँदैन।' 'शुरुमा ज्वरोको लक्षण देखिएपछि विस्तारै खोकी र स्वासप्रश्वासमा समस्या भयो। मलाई सङ्क्रमण भएको थाहा पाएपछि पनि म आफूलाई निको पार्न सक्छु भन्ने आत्मबलका साथ सेल्फ आइसोलेसनमा बसे', उनले भने 'कोरोना सङ्क्रमण हुँदैमा मरिहाल्छु भनेर पनि सोच्नुहुँदैन। मैले ती सबै सोचिन तर हेलचेक्र्याइ पनि गरिनँ। परिवारका सदस्यहरुबाट टाढा रहे, दूरी बनाए। नियमित चिकित्सकले भनेअनुसार गतिविधि गरे अहिले सुधार भएको अनुभव गरेको छु।' न्यूयोर्ककै अर्का कोभिड१९ को सङ्क्रमणमा परेका भोजपुरका शम्भु मोक्तान पनि घरमै सेल्फ आइसोलेसनपछि अहिले आफूले स्वस्थ महसुस गरेको बताए। पाँच दिन अस्पताल भर्नापछि मोक्तान घरमै सेल्फ आइसोलेसनमा छन्। मोक्तान गएको १९ वर्षदेखि अमेरिकामा बस्दै आएका छन्। कोभिड१९ को सङ्क्रमण भएको १५ दिनपछि अहिले आफू कोभिड१९ को सङ्क्रमणले च्याप्नु अघिजस्तै बोल्न, हिँड्न र खान सक्षम भएको मोक्तानले बताए। अहिले आफूलाई विभिन्न देशबाट आफ्नो अनुभव साट्न आग्रह गर्दै सम्पर्क गर्ने गरिएको जनाउँदै उनले शुरुआती लक्षणदेखि अस्पतालको उपचार पद्धति र सेल्फ आइसोलेसनमा बस्दा आफूले गरेका गतिविधि बताउने गरेको उल्लेख गरे। सकभर कोभिड१९ को सङ्क्रमण हुन नदिनका लागि विशेष ख्याल गर्न आग्रह गर्दै उनी यदि कोरोना लागिहाल्यो भने पनि आफ्नो आत्मबल बढाएर चिकित्सकले भनेअनुरुपको कार्य गर्न सबैलाई सुझाव दिन्छन्। यस्तै स्पेनको बार्सिलोनामा कोरोना भाइरसको सङ्क्रमणपछि अस्पतालमा उपचार गराई विष्णु रिजाल अहिले घरमा सेल्फ आइसोलेसनमा बसेका छन्। सङ्क्रमणका कारण सिकिस्त बिरामी भएका बार्सिलोनामा बस्दै आएका अर्घाखाँचीका रिजाल आइसीयूमा भर्ना भएका थिए। घरमै आराम गरिरहेका उनी कोरोनाको सङ्क्रमण भएमा उच्च मनोबल राख्न र रोग नलुकाउन सबैलाई आग्रह गर्छन्। अस्पतालबाट डिस्चार्ज भएपछि उनले सामाजिक सञ्जाल फेसबुकमा पोष्ट गर्दै 'जन्मपश्चात मृत्यु शास्वत सत्य हो। तर त्यो सत्यको विरोधमा हामी सङ्घर्षशील रहिरहन्छौं। सायद यही नै जीवनप्रति को मोह पनि हो। दुई हप्ता अस्पतालको कष्टकर बसाइपछि घर फर्केको छु अहिले ठिक भएको छु' उनले भने। यस्तै अमेरिका न्यूजर्सीका बेगम पण्डित पनि आफूलाई कोभिड१९ को सङ्क्रमणको लक्षण देखिएलगत्तै सेल्फ आइसोलेसनमा बसेका थिए। ४७ वर्षका पण्डित लक्षण देखिएलगत्तै आइसोलेसनमा बसेका कारण उनका परिवारका अन्य सदस्यमा कोरोना सङ्क्रमण हुन पाएन। सङ्क्रमण पुष्टि भएपछि घरमै आराम गर्न र गाह्रो भएमा मात्र अस्पतालमा आउन चिकित्सकले सुझाव दिएलगत्तै पण्डित आफू घरमै बसेको बताउँछन्। 'अहिले घरमै आराम गरिरहेको छु। आराम अनुभव गर्न थालेको छु', उनले भने 'कोरोना लाग्दैमा आत्तिहाल्नुपर्ने छैन। यसलाई हल्कारूपमा पनि लिनुहुँदैन। चिकित्सकले भनेअनुसारको गतिविधि गर्दा यो निको हुन्छ। आत्मबल बढाएर रोगविरुद्व लड्ने हो। तर सकेसम्म लाग्न नै दिनुहुँदैन।' उता अमेरिका म्यासाच्युट्स बोष्टनका राम धिताललाई पनि कोभिड१९ को सङ्क्रमण भएको थियो। २५ वर्षदेखि अमेरिका बस्दै आएका उनी घरमै सेल्फ आइसोलेसनमा बसेका थिए। अहिले आफूले पूर्ण स्वास्थ्यलाभ गरेको उनले राससलाई बताए। 'कोरोनाभाइरस पोजेटिभ देखिएपछि चिकित्सकको सल्लाहमा घरमा बसेर आराम गरे', उनले भने 'मेरो पहिलादेखि नै मुटुको समस्या थियो, त्यसले गर्दा अलि चिन्तित थिएँ तर म डराएको थिइनँ, नियमको पालनाले मलाई ठिक हुन्छ भन्ने नै लागेको थियो।' उनले सङ्क्रमणको अवधिभर आफूलाई तापक्रम बढ्ने र घट्ने भइरहने गरेको सुनाए। उनले घरमा आफू आइसोलेसनमा रहँदा चिकित्सकको परामर्शमा ज्वरो घटाउने औषधि पनि खाए भने घरेलुरूपमा सजिलै गर्न सकिने तातोपानी, बेसार, ज्वानो आदिको प्रयोगलाई तीव्र बनाएको जानकारी दिए। त्यसो त आफ्नै छोरी नर्स र श्रीमती पनि स्वास्थ्य क्षेत्रमै काम गर्ने भएकाले पनि आफूलाई हेरचाह राम्रो भएको उनलाई लागेको छ। बेलुकाको समयमा त मैले भिक्स हालेको तातोपानीको बाफ सिरकले छोपेर लिने गर्दथे। बेलुकी खोकी लाग्दा ज्वानोपानी पनि खान्थे। उनले भने, 'विश्व स्वास्थ्य सङ्गठन वा सिडीसीको गाइडलाइन्समा भएका सुझावको पालनाका साथै नेपालमा प्रचलित घरेलु उपायहरुको अवलम्बन गर्न समेत धिताल सबैमा आग्रह गर्छन्। अहिले पनि क्वारेन्टाइन 'मेन्टेन' गरेर घरमै बसेका छौँ। सकभर कोभिड१९ को सङ्क्रमण लाग्न नैं नदिनेतर्फ सबैको ध्यान हुनुपर्नेमा चिकित्सकको समेत भनाइ छ। कोभिड१९ लाग्दैमा मरिहालिन्छ भनेर डर पाल्न नहुने बताउँदै अमेरिका नेपाल मेडिकल फाउन्डेशनका अध्यक्षसमेत रहेका डा सन्तोष सापकोटाले लक्षण देखिए बेलैमा चिकित्सकको सम्पर्कमा जान सबैमा सुझाव दिन्छन्। कोभिड१९ लाई गम्भीरतापूवर्क लिइ सकभर लाग्न नै नदिनेतर्फ जोड दिनुपर्ने बताउँदै डा सापकोटा भन्छन् 'रोग लाग्नु भनेको मान्छेको स्वास्थ्यमा असमान्य स्थिति सिर्जना हुनु हो , त्यसैले सकभर लाग्न नै नदिन सचेत बन्नुपर्दछ। यदि लागिहाल्यो भने पनि चिकित्सकको परामर्शमा होम आइसोलेसनमा बसेर पनि निको हुन सकिन्छ, यो निको हुने दर धेरै छ।'"
तातोपानी नाका सञ्चालन,मेलम्ची (सिन्धुपाल्चोक) : नेपालको चीनसँगको प्रमुख सीमानाका तातोपानी पुनः सञ्चालनमा आएको छ। गत माघ १३ गतेदेखि सो नाका बन्द भएको थियो। कोभिड१९ को जोखिम हुन नदिन नाकामा 'हेल्थ डेस्क' सञ्चालन गरी बुधबारदेखि नाका खोलिएको सिन्धुपाल्चोकका प्रमुख जिल्ला अधिकारी उमेशकुमार ढकालले जानकारी दिए। बुधबार १९ बाकस मास्क र १० बाकस सेनिटाइजर भित्रिएको जनाइएको छ। अत्यावश्यक सामग्री आयात गर्न नाका खोलिएको उनले बताए।
बागलुङमा र्यापिड टेष्ट सुरु,"बागलुङ : नेपाल सरकारले निर्णय गरेको पाँचौ दिनदेखि बागलुङमा कोरोनो भाइरस (कोभिड १९) को द्रूत परीक्षण (र्यापिड टेष्ट) सुरु भएको छ। स्वास्थ्य मन्त्रालयअन्र्तगतको इपिडिमियोलोजी तथा रोग नियन्त्रण महाशाखाको टोलीले बिहीबार बागलुङ, पर्वत र म्याग्दीका २५ जना स्वास्थ्य प्राविधिकलाई प्रयोगात्मक परीक्षण दिएर विधिको विषयमा जानकारी गराएपछि र्यापिड टेष्ट सुरु गरिएको हो । पहिलो परीक्षणका क्रममा तीनजना स्वास्थ्य प्राविधिकको नमूना जाँच गरिएकोमा तीनैजनाको रिपोर्ट नेगेटिभ आएको धौलागिरी अञ्चल अस्पतालका मेडिकल सुपरिटेण्डेन्ट डाशैलेन्द्र बि पोखरेलले जानकारी दिए । अब जिल्लामा शंकास्पद व्यक्तिको किटको प्रयोग गरेर १५ मिनेटमै कोरोना संक्रमण भए नभएको जानकारी लिन सकिने महाशाखाका मेडिकल ल्याब टेक्नोलोजिष्ट धनप्रसाद पौडेलले बताए । नेपाल सरकारले निर्णय गरेको दिननै स्वास्थ्य मन्त्रालयले नियमित पत्रकार सम्मेलनमा टोली हिँडिसकेको बताए पनि टेष्ट किट लिएर मन्त्रालयको टोली बुधबार साँझ मात्रै बागलुङ आएको थियो । दुई संक्रमित पुष्टि भएपछि जोखिम भएकाको के कसरी परीक्षण गर्ने भन्नेबारेमा योजना निर्माणका लागि छलफल जारी रहेको स्वास्थ्य कार्यालय बागलुङका प्रमुख सुरज गुरौले बताए । 'हाम्रो र अञ्चल अस्पतलाको जनशक्ति सिमित छ, अब पालिका स्तरमा जाँच गर्ने कि भन्नेमा छौ, गुरौले भने, 'घर घरमै जान सम्भव छैन, पालिकास्तरमा भएका क्वारेन्टाइनमा पुगेर टेष्ट गर्ने कि भन्नेमा छौं, दिउँसो बैठक बसेर योजना निर्माण गर्छौ।' स्वास्थ्य मन्त्रालयले र्यापिड टेष्टका लागि प्रयोग हुने १ हजार थान आरबिटि किट पठाएको छ । बागलुङमा संक्रमित, उनीहरुसँग सम्पर्कमा भएका, विदेशबाट आएर १४ दिन बितेका, क्वारेन्टाइनमा रहेका ९ सय बढीको द्रूत परीक्षण गर्ने योजना छ।"
'लकडाउन'मा ब्राउनसुगर कारोबारी सक्रिय,"विराटनगर : कोरोना भाइरसको संक्रमण फैलन नदिन सरकारले गरेको 'लकडाउन'का समयमा पनि लागुऔषध ब्राउनसुगर (खैरो हेरोइन) का कारोबारी सक्रिय रहेको पाइएको छ । सिरहाबाट झापाको दमकसम्म औषधि ओसारपासरका लागि अनुमति दिएर प्रशासनले उपलब्ध गराएको सवारी पासको दुरुपयोग गर्दै गिरोहले ब्राउनसुगर ओसारपसार गर्ने गरेको सार्वजनिक भएको हो । झापाको दमकबाट सिरहातर्फ लिएर जाँदै गरेको ३१ ग्राम ६९ मिलीग्राम ब्राउनसुगरसहित इलाका प्रहरी कार्यालय बेलबारीका प्रहरी निरीक्षक गुणराज बुढाथोकी नेत्रृत्वको टोलीले दुई जनालाई पक्राउ गरेपछि 'लकडाउन'का बेला लागुऔषध ओसार्ने गिरोह सक्रिय रहेको खुलेको हो । पूर्वपश्चिम राजमार्ग अन्तर्गत मोरङको बेलबारी नगरपालिका३ बाट पक्राउ पर्नेमा सिरहाको मिर्चैया नगरपालिका५ का २७ वर्षीय सन्तोषकुमार सिंह र २४ वर्षीय विजयकुमार मण्डल रहेका छन् । मोरङ प्रहरी प्रमुख एसपी विश्व अधिकारीकाअनुसार पक्राउ परेकाहरु पूर्वबाट पश्चिमतर्फ जाँदै गरेको प्रदेश २००१ प २६७२ नम्बरको मोटरसाइकलमा सवार थिए । पक्राउ परेकाहरुले जिल्ला प्रशासन कार्यालय सिरहाबाट लिएको सवारी पासको दुरुपयोग गर्दै ब्राउनसुगर ओसारपसार गर्ने गरेको प्रारम्भिक अनुसन्धानबाट खुलेको उनले बताए । लकडाउनको समयमा सामाजिक दूरी कायम राख्दै मोरङ प्रहरीले बुधबारभिडियो प्रेस कन्फ्रेन्समार्फत मंगलबार राति पक्राउ परेका दुवै जनाका बारेमा जानकारी दिएको छ । 'राजमार्गमा खटिएको प्रहरीले शंका लागेर चेकजाँच गर्दा ब्राउनसुगर फेला परेको हो,' एसपी अधिकारीले भने, 'पक्राउ परेका मध्ये मण्डलले जुत्ता भित्र मोजामा लुकाएर ल्याएको अवस्थामा ब्राउनसुगर बरामद भयो ।' पक्राउ परेकाहरु ब्राउनसुगरका कारोबारी रहेको खुलेको प्रहरीले जनाएको छ । अधिकारीकाअनुसार 'लकडाउन'का समयमा ठूलो परिणामको ब्राउनसुगरसहित ओसारपासरमा संलग्न गिरोह पक्राउ परेको यो पहिलो घटना हो । दमकबाट लगेको ब्राउनसुगर सिरहा पुर्याएर महँगोमा बिक्री गर्ने गरिएको प्रारम्भिक अनुसन्धानबाट खुलेको उनको भनाइ छ । ब्राउनसुगर प्रतिग्राम ५० हजार रुपैयाँसम्ममा किनबेच हुने गरेको जानकारी उनले दिए । पक्राउ परेका युवालाई दमकमा ब्राउनसुगर उपलब्ध गराउनेको पनि खोजी भइरहेको प्रहरीले जनाएको छ । उनीहरुले झापाको दमकबाट खरिद गरेर ल्याएको बयान दिएपछि दमकमा रहेर कारोबार गर्ने गिरोहको पनि खोजी थालिएको अधिकारीको भनाइ छ । 'लकडाउन' का समयमा सवारी साधन बन्द हुँदा समेत सवारी पासको दुरुपयोग गर्दै लागुऔषध ओसारपोसार हुने गरेको पाइएपछि सबै ठाउँमा निगरानी बढाएर कडाई गर्न थालिएको एसपी अधिकारीले बताए । पक्राउ परेकाहरुले चैत २५ देखि २७ गतेसम्म सिरहाको मिर्चैयादेखि दमकसम्म औषधि ओसारपसारका लागि सवारी पास लिएको खुलेको छ । उनीहरुको साथबाट ब्राउनसुगर, ओसारपासरमा प्रयोग गरिएको मोटरसाइकल, दुई हजार पाँच सय रुपैयाँ नगद र दुईवटा मोबाइल पनि बरामद भएको प्रहरीले जनाएको छ ।"
लकडाउनको मारमा किसान,"ताप्लेजुङ : एक रोपनी खेतमा लगाएको काउली बिक्री गर्न नपाएपछि फुङलिङका होमनाथ गिरी चिन्तित छन् । लकडाउनका कारण हिउँदभरीको मिहेनत खेर जाने अवस्था आएको गिरीले सुनाए । 'डोकोमा तीन घण्टा उकालो हिँडेर फुङलिङ बजार पुर्याउँदा पनि किन्ने मान्छे पाइँदैन,' उनले भने, 'बजार पसल सबै बन्द छन्, बिक्री गर्ने ठाउँ नै छैन, सरकारले अन्तर पालिका आवतजावत बन्द गरेपछि नजिकैको दोभान र हान्द्रुङ बजारमा समेत लैजान पाइँदैन ।' दोभान मेरिङ्देन र हान्द्रुङ मिक्वाखोला गाउँपालिकामा पर्ने साना बजार हुन्। जिल्ला कुखुरा व्यवसायी संघका अध्यक्ष नरेन्द्र मादेनका अनुसार ताप्लेजुङमा ३० क्विण्टल ब्रोइलर कुखुरा बजार पठाउन योग्य छन् । तर बजारमा खरिद गर्ने ग्राहक छैनन् । समयमा बिक्री नभए बिक्री नभए कुखुराले बढी दाना खान्छन् । तौल भने बढ्दैन । 'बिक्रीका लागि योग्य कुखुरालाई अहिले दिनमा ९० हजार रुपैयाँ बराबरको दाना चाहिन्छ,' मादेनले भने, बजारमा दानानै सकियो ।' दाना अभावमा कुखुरा फाल्ने अवस्थामा पुगेको कृषक बताउँछन्। फुङलिङकै फावाखोला रेन्बो ट्राउट फार्म सञ्चालकको समस्या पनि उस्तै छ । तीन क्विण्टल माछाले बजार नपाएको सञ्चालक नविन डाँगीले सुनाए । 'दानादेखि भुरासम्म काठमाडौबाट ल्याउनुपर्छ । दाना सकियो । उत्पादन खरिद गर्ने ग्राहक छैनन्,' सोमबार फार्ममै भेटिएका नविनले गुनासो पोखे । ताप्लेजुङमा मात्रै खपत भइनसक्ने हुँदा ट्राउटको बजार पाँचथर, इलाम र झापासम्म थियो ।' बन्दा, टमाटर, हरियो सागपात लगायतका तरकारी, दूध उत्पादन गर्ने कृषकको पीडा पनि यो भन्दा फरक छैन । यता बजारमा फाट्टफुट्ट खुल्ने खुद्रा पसलमा भने तरकारीको मूल्य आकासिएको छ । केहि दिनअघि सहायक प्रमुख जिल्ला अधिकारी केशवप्रसाद खतिवडा नेतृत्वको टोलीले १० देख ५० प्रतिशतसम्म मूल्य वृद्धि भएको पाएको थियो । होलसेल मूल्य र ढुवानी समेत बढेका कारण महङ्गो मूल्य पर्न गएको स्थानीय व्यापारीहरुको भनाई छ । कोरोना भाइरसको संक्रमण फैलन नदिन १६ दिनयता सरकारले लकडाउन गरेको छ । लकडाउन लम्बिदै जाँदा दैनिक ज्यालादारी मजदुरको जस्तै कृषकको पनि जीविकामा प्रत्यक्ष असर परेको छ । सरकारले कृषकहरुका लागि पनि राहत प्याकेज ल्याउनुपर्ने कृषकको माग छ । ज्यालादारी मजदुरका लागि स्थानीय तहले दैनिक उपभोग्य वस्तु प्रदान गर्ने योजना ल्याएका छन् । 'हामी ऋण खोजेरै भएपनि गाउँमा केहि गर्नुपर्छ भनेर लागेका कृषक हौं,' मेरिङ्देन गाउँपालिकाकी कृष्णमाया लिम्बुले भनिन्, 'बजार नपाउँदा कृषिजन्य उत्पादन खेर जाने अवस्थामा पुगेको छ, हाम्रा लागि पनि केहि सोचिदिनुपर्यो।'"
कोरोना कोषमा सुपा देउराली मन्दिरको एक लाख सहयोग,"सन्धिखर्क : धार्मिक तथा पर्यटकीय स्थल सुपा देउराली मन्दिरले कोरोना संक्रमणबाट बच्न एक लाख एक हजार रुपैयाँ आर्थिक सहयोग गरेको छ । सन्धिखर्क ७ खाँचीकोटमा रहेको धार्मिक तथा पर्यटकीय स्थल सुपा देउराली मन्दिर संरक्षण समितिले सन्धिखर्क नगरपालिकाको विपद व्यवस्थापन कोषमा एक लाख एक हजार आर्थिक सहयोग गरेको मन्दिर व्यवस्थापन समितिका अध्यक्ष प्रितम बहादुर थापाले बताए । राहातका प्याकेज एउटै तवरबाट गर्न र सबैलाई बराबर पर्ने गरी वितरण गर्न सन्धिखर्क नगरपालिकाले आफू खुशी राहत वितरणमा प्रतिबन्ध लगाएपछि विभिन्न संघ सस्थाले नगरपालिकाको कोषमा राहात रकम जम्मा गर्न सुरु गरेको सन्धिखर्क नगरपालिकाका प्रमुख प्रशासकीय अधिकृत जीवन ज्ञवालीले बताए । कोरोना भाइरसका कारण दुई छाक टार्न समस्यामा परेका परिवारलाई राहात वितरण एउटै मापदण्डबाट गर्नका लागि नगरपाकिलाले आफू खुशी राहात वितरणलाई प्रतिबन्ध गरेको हो । विभिन्न संघ सस्था तथा व्यक्तिले आफू खुशी राहात वितरण गर्दा पाउनुपर्नेले राहात नपाउने तथा एकै स्थानमा धेरैको सहयोग पुग्ने भएकाले नगरभित्र एउटै प्रकारले राहात वितरण गर्न नगरपालिकाले यस्तो नियम बनाएको नगर प्रमुख कमल प्रसाद भुसालले बताए । नगरभित्र मजदुरी गरेर खाने १४ सय ५६ परिवारमा पहिलो चरणको राहात वितरण सम्पन्न भएको शाखा अधिकृत मञ्जु खनालले बताइन् । अहिलेसम्म नगरपालिकाको विपद व्यवस्थापन कोषमा जम्मा एक लाख ५८ हजार ७ सय १७ रुपैयाँ जम्मा भएको छ। सन्धिखर्क दोश्रो साना सहरी खानेपानी तथा सरसफाइ उपभोक्ता संस्थाबाट २५ हजार, वाङला पब्लिक सेफ्टी ट्रेनिङ सेन्टर प्राली र नेपाल ट्रेड एण्ड इन्जीनियरिङ प्राली काठमाडौंबाट २१ हजार, सन्धिखर्क दोश्रो साना सहरी खानेपानी तथा सरसफाइ उपभोक्ता संस्थाका अध्यक्ष दुर्गा प्रसाद श्रेष्ठबाट ११ हजार ७ सय १७ रुपैयाँ नगद सहयोग गरेका हुन् । त्यसैगरी पूजा एण्ड सुदन किराना स्टोर्स सन्धिखर्कबाट ८ हजार ९ सय ७५ बरारबको खाद्यान्न र शुभ अग्रहरी स्टोर्सबाट १७ हजार ९ सय पचास रुपैयाँ बराबरको खाद्य सामग्री सहयोग प्राप्त भएको नगरपालिकाले जनाएको छ। कसैलाई सहयोग गर्ने इच्छा भएमा नगरपालिकासँग समन्वय गरेर नगरपालिकाले बनाएको मापदण्डमा बसेर राहत वितरण गर्नुपर्ने छ । सहयोगी मनका धनीहरुले सहयोग गर्नकालागि नगरपालिकाले आग्रह गरेको छ । प्रमुख प्रशासकीय अधिकृत जीवन ज्ञवालीले एक सूचना प्रकाशित गरी आर्थिक सहयोग गर्नेहरुले सन्धिखर्क नगरपालिकाको राष्ट्रिय वाणिजय बैंकमा रहेको खाता नम्बर ३०५०३०५०४९४०६ मा जम्मा गर्न आग्रह गरिएको छ । जिन्सि तथा खाद्यान्न सहयोग गर्नेले पनि नगरपालिकामा सम्पर्क गर्न आग्रह गरिएको छ ।"
धनुषाका १७ पालिकाले बनायो क्वारेन्टाइन,"जनकपुरधाम : विश्वव्यापी रुपमा फैलिरहेको कोरोना संक्रमण रोक्न संघीय सरकारले प्रत्येक स्थानीय तहलाई क्वारेन्टाइन बनाउन दिएको निर्देशन जनकपुरधाम उपमहानगरपालिकाले अटेर गरेको छ । कोरोना शंकास्पद व्यक्तिलाई राख्न प्रत्येक स्थानीय तहलाई संघीय सरकारले दुई हप्ताअघि अनिवार्य क्वारेन्टाइन बनाउन दिएको निर्देशन जनकपुरधाम उपमहानगरपालिकाले अटेर गरेको पाइएको छ । धनुषाको १८ स्थानीय तहमध्ये १७ स्थानीय तहले क्वारेन्टाइन बनाएपनि जनकपुरधाम उपमहानगरपालिका अल्लमलमै छ । नगरप्रमुख लालकिशोर साह, प्रमुख जिल्ला अधिकारी कोषहरि निरौलासहितको टोली जनकपुरधाम १४ स्थित बन्द अवस्थामा रहेको मणिपाल शिक्षण अस्पताललाई क्वारेन्टाइन बनाउन अनुगमन निरिक्षण गरेपनि लगानीको विषयमा कुरा नमिल्दा काम अगाडी बढ्न सकेन् । भूगोल, जनसंख्या, बजेट तथा क्षेत्रफलको हिसाबमा सबैभन्दा ठूलो प्रदेश २ को अस्थायी मुकाम जनकपुरधाम उपमहानगरपालिकाले क्वारेन्टाइन बनाउन नसक्नु कोरोनासँगको खेलवाड भएको प्राध्यापक राधाप्रसाद यादवले बताए । उनले भने, 'जनताको स्वास्थ्यप्रति उपमहानगरपालिका समयमै सचेत नभएको भान हुन्छ, कोरोना संक्रमण रोक्न सम्भावितलाई क्वारेन्टाइनमा राखेर व्यवस्थित गर्नुपर्ने जिम्मेवारीबाट पन्छिनु गैरजिम्मेवार नगरको उदाहरण हो।' 'प्रदेशको राजधानीको स्थानीय मुकाम जनकपुरधामबाट हरेकले सिको गर्छ, तर यहाँ उपमहानगरपालिका नै सिक्नुपर्ने अवस्थामा छ, हाम्रो स्वास्थ्यमा मेयरसाहव संवेदनशिल हुनुभएन, विश्वमा त्राहिमाम छ,उनले भने,' भोली यहाँ पनि भयाभह परिपस्थिति नआउँला भन्न सकिन्न, आयो भने हामी के गर्ने ?' सम्भावित कोरोना संक्रमित बिरामी छिमेकी मुलुक भारत तथा तेश्रो मुलुकबाट जनकपुर छिरेपनि क्वारेन्टाइन तथा तजविजको अभावमा उनीहरु खतरा उत्पन्न गराउने प्रादेशिक अस्पतालका मेसु नागेन्द्र यादवले बताए । उनले भने, 'सकभर सबैले अनिवार्य क्वारेन्टाइन बनाउनुपर्ने तर छैन, बिरामी बढे कहाँ गएर राख्ने, कसलाई भन्ने, कसैलाई चेत छैन, अहिले मेयर साहब कानमा तेल हालेर सुत्नु भाछ, पछि माहामारीले बिकराल रुप लिएपछि गरेर पनि साध्य हुदैन ।' जनकपुरधाम उपमहानगरपालिकाका उपमेयर रिता झाले स्थानीयको विरोधका कारण मणिपाल शिक्षण अस्पतालमा क्वारेन्टाइन बन्न नसकेको भनेपनि मेयर लालकिशोर साह लगानीको विषयमा कुरा नमिल्दा बनाउन नसकेको स्वीकारे । उनले भने, 'हामीले नगराईन नगरपालिका स्थित गंगुलीमा आयुर्वेद औषधालयको ठाउँ देखाइ दिएका छौं, त्यहाँ प्रदेश सरकारले बनाइसकेको छ, यस्तो विपद्को घडी जसले पनि क्वारेन्टाइन आइसोलेसन बनाउँदा सबैले उपयोग गर्छ, हामीले नै बनाउनुपर्छ भन्ने छैन् ।' धनुषामा १८ वटा स्थानीय तहमध्ये जनकपुरधाम उपमहानगरपालिका बाहेक १७ वटा स्थानीय तहले कूल ३ सय ७० बेडको क्वारेन्टाइन बनाएको छ । जसमध्ये जनकपुर वडा ७ का वडाअध्यक्ष जानकीराम साहले आफ्नै वडामा १० बेडको क्वारेन्टाइन बनाएका छन् । तर उपमहानगरले ठाउँ अभाव देखाउँदै पन्छिएका छन् । प्रदेश स्वास्थ्य निर्देशनालयका वरिष्ठ प्रशासक विजय झाले सम्भावित संक्रमित थाहा पाउने सरल माध्यम स्थानीय निकाय र समुदाय नै उपयुक्त विकल्प भएपनि स्थानीय निकायले खोजपडताल र पहिचानमा सक्रिय नभएको प्रतिक्रिया जनाए । उनले भने, 'हामी मेसिनरी र उपकरणमा मात्रै अल्झिएका छौं, प्रिभेन्समा ध्यान दिएनौं भने जतिसुकै उपचारको संयन्त्र विकास गरेपनि हामी थेग्न सक्दैनौं, इटालीको हालत हुन्छ ।'"
बजार व्यवस्थित गर्न यस्तो छ सामाजिक दूरी,"उदयपुर : कोरोना भाइरसको जोखिम न्युनिकरणका लागि उदयपुरको सदरमुकाम गाईघाट बजारमा मापदण्ड बनाइएको छ । बजारलाई व्यवस्थित बनाउन त्रियुगा उद्योग बाणिज्य संघ, त्रियुगा नगरपालिका वडानं ११ र स्थानीय प्रशासनको सहयोगमा सामान खरिद बिक्री गर्दा सामाजिक दूरी कायम रहने गरी मापदण्ड तय गरिएको हो । सरकारले लकडाउनको समयमा अत्यावश्यक सेवा सूचारु गरेसँगै बजार व्यवस्थापन हुन नसक्दा जोखिम बढेको भन्दै सर्वसाधरणले चौतर्फी आलोचना हुन थालेपछि प्रशासनको सहयोगमा नागरिक समाजका अगुवाहरुले बजार मापदण्ड तय गरेका हुन् । नागिरक समाजको निर्णयसँगै स्थानीय प्रशासनले पनि तरकारी वजारलाई थप व्यवस्थित बनाउने निर्णय गरेको छ । जिल्ला सुरक्षा समिति तथा प्रजिअको नेतृत्वमा रहेको विपद् व्यवस्थापन कमाण्ड गु्रपको टोलीले तरकारी वजारको अनुगमन पछि व्यवस्थित गर्ने निर्णय गरेको हो । प्रायः साँझको समयमा तरकारी बजार भीडभाड हुने भएकाले त्यसलाई मध्यनजर गरी दूरी कायम गरेर तरकारी किन्ने, भीडभाड कम गर्ने, आफूलाई चाहिनेभन्दा अनावश्यक तरकारी नछुने जस्ता निर्णय भएको सहायक प्रमुख जिल्ला अधिकारी भिमप्रसाद भट्टराईले जानकारी दिए । प्रशासनले नियम पालना गरी संक्रमणबाट बच्न र सरकारले लगाएको लकडाउनलाई सफल पार्न सर्वसाधारणलाई अनुरोधसमेत गरेको छ । भट्टराईले उपभोक्ताको आवश्यकता पूरा गरी संक्रमणको जोखिम कम गर्दै लकडाउनलाई व्यवस्थित बनाउन प्रशासनले यस्तो निर्णय लिएको हो । यता नागरिक समाजका अगुवाहरुले गाईघाट बजार अनुगमनपछि खाद्यान्न, दुग्धजन्य, मासु, औषधि तथा ग्यास पसल अगाडि सामाजिक दूरी कम्तिमा तीन फिट कायम रहने गरी गोलो घेराको संकेत राखेको छ । 'अधिकांश पसलमा भीडभाड बढ्न थालेपछि दूरी कायम रहने गरी गोलो घेरा राखेका हौं, अधिकारकर्मी महेश्वरी राईले भनिन्, 'त्यो घेरामा बस्दै आलोपालो गरेर सामान लिनेगरी मापदण्ड तय भएको छ।' उनले मापदण्ड कार्यान्वयन नभए कारवाहीसमेत गर्न सकिने बताइन् । 'मापदण्ड हाम्रा लागि मात्र हैन्, स्वयंम व्यापारीको सुरक्षाका लागि पनि हो, अर्का अधिकारकर्मी सृजना दनुवारले भनिन्, 'भयाभह हुने अवस्थाबाट जोगिन केहि कोशिस गरेका हौं, त्यसैले आफू रहन सकियो भने मात्र व्यापार हुन्छ भन्ने सबैले सोचिदिनुपर्यो।' त्रियुगा उद्योग बाणिज्य संघका वरिष्ठ उपाध्यक्ष रमेश रसाईलीले भीडभाड नियन्त्रणका लागि निश्चित समयमा पसल खोल्ने गरी व्यवस्था मिलाउन प्रशासनसँग अनुरोध गरिएको बताए ।"
आगलागीबाट ४ वर्षीया बालिकाको मृत्यु,बाजुरा : बुढिनन्दा नगरपालिका ९ अगाउपानीस्थित स्थानीयको घरमा आगलागी हुँदा एक बालिकाको मृत्यु भएको छ । मृत्यु हुनेमा दलबहादुर बोगटीकी ४ वर्षीया छोरी आर्सना बोगटी रहेको जिल्ला प्रहरी कार्यालयका प्रवक्त दानबहादुर रोकायाले जनकारी दिए। बुधबार दिउँसो बालिका घरमा खेलिरहेको समयमा गोठमा राखिएको परालमा आगलागी हुँदा आर्सनाको मृत्यु भएको बुझिएको प्रवक्त रोकायाले जानकारी दिएको छ । आगो स्थानीय मानिसको सहयोगमा नियन्त्रण आएको थियो। बुढिनन्दा प्रहरी चौकीबाट प्रहरी टोली घटनास्थल पुगेर घटनाको विवरण संकलन गर्न जिल्ला प्रहरी कार्यालयबाट प्रहरी उपरीक्षक दानबाहादुर रोकायाको टोली गएको छ।घटनाको थप विवरण आउन बाँकी छ।बालिकाको शव पोष्टमार्टमाका लागि बुधबार राती नै जिल्ला अस्पताल बाजुरामा ल्याएको बुझिएको छ।
आदर्शले पनि सुरु गर्यो अनलाइन कक्षा,स्याङ्जा : विश्वव्यापी महामारीको रुपमा फैलिएको कोरोना भाइरसका कारण अनिश्चित बनेको एसईई (माध्यमिक शिक्षा परीक्षा) ध्यान दिँदै नेपाल आदर्श माध्यमिक विद्यालयले अनलाइनबाट अध्यापन सुरु गरेको छ। वालिङ नगरपालिका ८ भिमटारीमा रहेको विद्यालयले लकडाउनमा पनि विद्यार्थीले आआफ्नै घरमा बसेर पढाइलाई निरन्तरता दिन सकून भन्ने उदेश्यले अनलाइनमार्फत पढाउन मंगलबारदेखि सुरु गरेको प्रधानाध्यापक होमकान्त गौतमले जानकारी दिए । दुईसाता लामो लकडाउन पछि पनि पुनः सरकारले बैशाख ३ गतेसम्म लकडाउनको समयाबधि बढाएपछि विद्यालयले डिजिटल प्रविधिको प्रयोग गरेको हो । विद्यालयका ७६ जना एसईईका परीक्षार्थीलाई लक्षित गर्दै अनलाइन तयारी कक्षा संचालन गरेको हो । इन्टरनेटको पहुँच भएपछि जुम एप्स डाउनलोड गरी शिक्षक र विद्यार्थीले सँगसँगै पढ्न र पढाउन सकिनेगरी अनलाइन कक्षा सुरु गरिएको प्रधानाध्यापक गौतमले बताए। विद्यालयले सबै शिक्षकलाई ल्यापटप र डिजिटल वोर्ड उपलब्ध गराएको छ । शिक्षकले आआफनै घरबाटै सबै विद्यार्थीलाई अनलाइनबाट कक्षा संचालन गरिरहेका छन्। ८ वटै विषयका कक्षा संचालन भएका हुन्। कोरना भाइरसको संक्रमणका कारण सरकारले परीक्षा अर्को सूचना नआउन्जेलसम्मका लागि स्थगित गरेपछि अन्यौलमा परेका विद्यार्थी अनलाइनबाट पढ्न पाउदा खुशी भएका छन् । इन्टरनेटको पहुँच नहुनेले ३४ जना साथीहरु मिलेर पढ्ने गरेका छन्। अनलाइनबाट पढाइलाई निरन्तरता दिन पाउँदा खुशी लागेको एसईईका परीक्षार्थी रिया तिवारीले बताइन्। अभिभावकलाई अनलाईन शिक्षाका लागि आफ्ना नानी बाबुलाई तयारी रहन जानकारी गराएपछि कक्षा सुरु गरेको विद्यालयले जनाएको छ ।
कोरोना कहर : सीमामा फसेका नेपाली भन्छन् भोकै बस्दाको पीडा बुझिदिने कोही भएन,"बैतडी : बैतडीको पुर्चौंडी नगरपालिका ८ मल्लादेहीका दीर्घराज जोशी भारतीय बजार झुलाघाट नजिकै रहेको एक विद्यालयमा बसिरहेका छन् । केही दिन ओढारमा बिताएका उनी विद्यालयमा आएको तीन दिनमात्रै भएको छ। जोशीसँगै सो विद्यालयमा ७० जना नेपाली मजदुर बसिरहेका छन् । सरकारले सीमा नाका बन्द गरेपछि अलपत्र परेका नेपाली भारतका विभिन्न विद्यालय र मन्दिरका धर्मशालामा बसिरहेका छन् । सर्वोच्च अदालतले सीमामा फसेका नेपालीको तत्काल उद्धार गरी स्वदेशमै क्वारेन्टाइनमा राख्न आदेश दिएको भएपनि सीमामा फसेका नेपालीको उद्धार हुन सकेको छैन् । उनले भने, 'हामीले एफएमहरुबाट सुन्यौं । सीमामा फसेका नेपालीको उद्धार हुन्छ भनेर। तर हामीलाई स्वदेश फर्काउनका लागि अहिलेसम्म कसैले केही गरेको छैन् । अर्काको देशमा भोकै बस्दाको पीडा बुझिदिने केहो भएन।?' सर्वोच्चले आदेश दिएपछि छिटै स्वदेश फर्किन पाइन्छ भनेर मल्लादेहीकै रमेश जोशी पनि खुसी भएको बताए।तर आदेश आएको तीन दिन भइसक्दा समेत स्वदेश फर्काउने विषयमा कसैले केही नगर्दा उनी पनि निराश भएका छन् । उनले भने,' अझै आस मारेका छैनौं । अदालतले हाम्रो पीडा बुझेको छ । अदालतको आदेश सरकारले छिटै कार्यान्वयन गर्नेछ भन्ने हामीले विश्वास लिएका छौं । हामी अर्काको देशमा जेनतेन बसिरहेका छौं । सरकारले आफ्ना नागरिकका लागि बेलैमा सोचीदेओस।' भारतीय क्वारेन्टाइनमा एकै कोठामा कोचिएर बसेका नागरिकले स्वदेश फर्कन चाहेको जामीरपानीस्थित आधारभूत विद्यालयमा बसेका पुर्चौंडीका लोकेन्द्र पार्कीले बताए । उनले भने, 'हामीलाई यहाँ खान, बस्न र पिउने पानीको निकै समस्या छ । सरकारले छिट्टै हाम्रा समस्या बुझेर स्वदेशमै लगेर क्वारेन्टाइनमा राखोस्। आफ्ना नागरिकको जीउधनको सुरक्षाको सरकारको दायित्व हो । हामी यत्ति मात्रै भन्छौं, हामीलाई विदेशी भूमीमा दुःख छ ।' बैतडीसँग सीमा जोडिएको भारतको झुलाघाटमा ४ ठाउँमा नेपाली मजदुरलाई क्वारेन्टाइनमा राखिएको छ । ती चार ठाउँमा अढाइ सय बढी नेपाली मजदुरहरु छन् । घरपरिवार पाल्नका लागि भारतका विभिन्न ठाउँमा पुगेका नागरिक अहिले भोकभोकै बस्नुपरिरहेको पुर्चौंडीका जोगे पार्कीले बताए । उनले भने, 'हामीलाई छिट्टै उद्धार गरियोस् । स्वदेशमै क्वारेन्टाइनमा राखियोस् ।' झुलाघाटमा मात्रै नभएर एक सय बढी मजदुर पिथौरागढको डिडीहाटमा फसेका छन् । आफूहरु जंगमा पालमूनी बसेको बैतडीको पुर्चौंडी पुस्कर बोहराले बताए । उनले फोनमा भने, 'हामीलाई स्वदेश फर्काउन पहल गरिदिनुहोस् । हामी मजदुरलाई खानबस्नकै समस्या छ । हामी स्वदेशको क्वारेन्टाइनमा एक महिनासम्म पनि बस्न तयार छौं ।' सीमामा फसेका नेपालीलाई स्वदेश फर्काएर क्वारेन्टाइनमा राख्ने सरकारलाई आदेश दिएको भएपनि जिल्लास्तरमा भने कुनै परिपत्र आएको छैन् । सरकारले परिपत्र गरेमा मात्रै सीमापारीका नागरिकलाई नेपाल भित्र्याउन सक्ने प्रमुख जिल्ला अधिकारी आनन्द पौडेलले बताए । उनले भने,'सरकारले निर्णय गरेर स्थानीय प्रशासनलाई परिपत्र गरेमात्रै सीमापारी रहेकालाई नेपाल भित्र्याउन सकिन्छ । अहिलेसम्म त्यस्तो परिपत्र आएको छैन् । परिपत्र नआउँदासम्म केही गर्न सकिदैन् ।' सीमाका मजदुरलाई स्वदेश फर्काउन सांसदको माग सुदूरपश्चिमका पहाडि जिल्ला बैतडी, बझाङ र दार्चुलाबाट निर्वाचित संघीय सांसदले सीमामा रहेका नेपाली मजदुरलाई तत्काल उद्धार गरी स्वदेश फर्काउन सरकारको ध्यानाकर्षण गराएका छन् ।स्वास्थ्यमन्त्री भानुभक्त ढकाल र उपप्रधान तथा रक्षामन्त्री एवं कोभिड १९ रोकथाम उच्च स्तरीय समितिका संयोजक ईश्वर पोखरेललाई सांसदले बुधबार भेटेर भारतीय सीमामा रहेका नेपालीलाई अलिम्ब स्वदेश फर्काउन माग गरेका हुन् । बैतडीका सांसद दामोदार भण्डारी, दार्चुलाका सांसद गणेशसिंह ठगुन्ना र बझाङका सांसद भैरवबहादुर सिंहले संयुक्त रुपमा भेटघाट गरी सीमामा रहेका नेपालीलाई स्वदेश फर्काई स्वदेशकै क्वारेन्टाइनमा राख्न आग्रह गरेको सांसद भण्डारीका स्वकीय सचिव लोकेन्द्र भण्डारीले जानकारी दिए। यस्तै सांसदले सुदूरका पहाडि जिल्लामा कोरोनाको जोखिम रोकथाम तथा न्यूनीकरणका लागि स्वाब संकलन लगायतका कार्य अगाडि बढाउन पनि आग्रह गरेका उनले बताए ।"
१४ वर्षीया बालिका सामूहिक बलात्कृत,नेपालगन्ज : लकडाउनको समयमा बाँकेको कोहलपुरमा एक १४ वर्षीया बालिका सामूहिक बलात्कृत भएकी छन् । कोहलपुर नगरपालिका ११ एकतानगर बस्ने २० वर्षीय आकाश मल्ल र दाङको घोराही उपमहानगरपालिका ६ घर भइ कोहलपुरमा मामाको घरमा बस्दै आएका अंकित गिरीले आइतबार राति बालिकालाई बलात्कार गरेको इलाका प्रहरी कार्यालय कोहलपुरका इन्चार्ज डीएसपी कुलदिप चन्दले बताए । पीडित बालिकाले प्रहरीलाई दिएको किटानी जाहेरीपछि प्रहरीले मल्ललाई पक्राउ गरिसकेको छ भने गिरी फरार छन् । पीडित बालिकालको प्रहरीले स्वास्थ्य जाँच गरिसकेको छ। लकडाउनको समयमा आइतबार साँझ नै छोरी हराएको भन्दै अभिभावकले प्रहरीमा खबर गरेका थिए। अभियुक्तले बालिकालाई कोठामा लगेर रातभरी बलात्कार गरेको पीडितले प्रहरी समक्ष बताएकी छन्।
कोरोना कहर : रोग र भोगको चिन्तामा चिया मजदुर,"इलाम : सूर्योदय नगरपालिकाले चिया कृषक, चिया उद्यागी र चिया श्रमिकका लागि १८ बुँदे निर्देशन जारी गरेसँगै कारखाना सञ्चालन गर्न दबाबमा परेका चिया उद्योगीले कारखाना सुरु गरेपनि श्रमिक भने त्रास बोकेर कारखाना जान बाध्य छन् । मजदुरलाई काम नगरौं भने ज्याला नपाइने, काम गर्दा रोग बोकेर घर फर्कनु पर्ने हो की भन्ने त्रासले साताएको छ । तीन दिनअघि खुलेको चिया विकास निगमअन्तरगतको कन्याम चिया बगानका मजदुर रमेश खड्काले भने, 'जोखिम मोलेर बगान आउँदै छौं ।' धेरैको घरमा खाद्यान्न सकिन लागेपछि बगानमा जानैपर्ने अवस्था आएको उनले बताए । नेपाल ट्रेड युनियन कांग्रेसका केन्द्रीय अध्यक्ष पुष्कर आचायले लकडाउनको समयमा काम गर्ने नाममा जमघट गराउनु घातक हुने बताएका छन्। उनले सबै श्रमिकका लागि पर्याप्त राहतको व्यवस्था गर्नुपर्ने पनि बताए । सरकारले संगठीत क्षेत्रका श्रमिकलाई कारखानाले सुविधा दिनुपर्ने भनेपछि उनीहरु स्थानीय सरकारको राहत पाउने मापदण्डबाट पनि पाखा परेका छन् । कन्यामकै मजदुर नर्वदा निरौलाले कारखाना खुलेपनि जोखिमको जिम्मेवारी कसैले नलिएकाले त्रास अझै बढेको बताए । कारखानाले मजदुरका लागि हातधुने पानी, साबुन, माक्स उपलब्ध गराएको छ भने सामाजिक दूरी पनि स्थानीय तहले तोकेको ३ मिटर कायम गरेर काम लगाएको जानाएको छ । कन्याम, चिलिमकोट, सोक्तिम र इलाम नगरपालिकाका चिया बगानका २७० भन्दा बढी चिया मजदुर छन् । मजदुर खड्काका अनुसार कन्याम चिया बगान मात्रै सञ्चालनमा छ । सञ्चालनमा भएका कारखानालाई रोगको त्रास छ भने सञ्चालन नभएका कारखानाका मजदुरमा भोकमरी सुरु हुन लागेको इलाम चिया वगानकी मजदुर सरस्वती चम्लागाईले बताइन् । उनले भनिन्, 'स्थानीय सरकारले संगठीत क्षेत्रका मजदुर भनेर राहत दिन मानेन, काम गर्ने कारखानाले लकडाउनसम्मको पाकेको तलब समेत दिएको छैन।' इलाम नगरपालिकाका सूचना अधिकारी रामकुमार शाहाले संघीय सरकारको कार्यविधि अनुसार नै चिया बगानका श्रमिकलाई रातह दिन नमिल्ने बताए । उनले भने, 'राजगार दाताले नै आफ्ना कामदारलाई सेवा दिने व्यवस्था छ ।' मजदुर चौलागाईले भनिन्,' चिया श्रमीक स्थानीय सरकार र बगान व्यवस्थापनको वेवास्थाको सिकार भएका छौं।'सरकारले संघाई समूहलाई ७० प्रतिशत भन्दा बढी शेयरमा बिक्री गरेका चार कारखानाका श्रमिक मात्र होइन अन्य कारखानामा काम गर्ने श्रमिकको अवस्था समेत संकटमा परेको नेपाल ट्रेड युनियन कांग्रेस इलामका अध्यक्ष हरिप्रसाद फुयालले बताए । लकडाउन र जोखिमको समयमा कारखाना खोलेर कारखाना र स्थानीय सरकारले गैर जिम्मेवारपन देखाएको उनले बताए । उनले भने, 'चुनावमा मत दिन मिल्ने तर संकटमा राहत दिन नमिल्ने भन्ने स्थानीय सरकारको तर्कनै विभेदपूर्ण छ ।' श्रमिकलाई घरमै बसेर राहत उपयोग गर्ने प्रबन्ध गर्न उनले स्थानीय सरकारसँग माग गरेका छन् । झापामा चिया कारखाना बन्द भएपनि इलामको सूर्योदयमा भने सबै कारखाना सोमबारदेखि खुलेको सूर्योदय टि प्रोड्युर्सस एसोसिएसनका सचिब गोपाल कट्टेलले बताए ।"
सर्लाही अस्पतालमा १५ शैयाको आइसोलेटेड,मलंगवा : सर्लाही सदरमुकाम मलंगवामा रहेको सर्लाही अस्पतालमा १५ शैयाको आइसोलेटेड बेड तयार गरिएको छ । कोरोना भाइरस (कोभिड१९) सँग मिल्दोजुल्दो लक्षण भएका बिरामीलाई उपचार गर्नका लागि आइसोलेटेड बेट निर्माण गरिएको हो । उच्च ज्वरो अथवामा कोरोनाको जस्तो लक्षण देखिने बिरामीको उपचार गर्नका लागि मलंगवा अस्पताल परिसरमै आइसोलेटेड बेडको व्यवस्था गरिएको प्रमुख जिल्ला अधिकारी मोहनबहादुर जिसीले जानकारी दिएका छन् । जिल्ला विपत व्यवस्थापन समितिको आग्रहमा अस्पतालले आइसोलेटेड बेडको व्यवस्था गरेको प्रजिअ जिसीले बताए । आइसीयु र भेन्टिलेटरको अभावमा आइसोलेसन बेड तयार गर्न नसकिएको सर्लाही अस्पतालका प्रमुख मेडिकल सुपरिटेन्टेन्ड डा संजीव कुमार सिंहले जानकारी दिएका छन् । कोरोनाको जस्तो लक्षण देखिएका बिरामीलाई बाहिर लैजानका लागि एम्बुलेन्सको व्यवस्था नहुन्जेल अस्पतालमै राखेर छुट्टै उपचार गर्नका लागि यसको व्यवस्था गरिएका डा सिंहले बताए । हामीसंग अहिले अस्पतालमै रहेको चिकित्सक र स्वास्थ्यकर्मीहरुको सहयोगमा बिरामीको उपचार गर्ने व्यवस्था समेत मिलाएको सिंहले बताए । अहिलेसम्म त्यसतो बिरामीहरु आएको छैन्। आएपनि हामीले आफ्नै स्रोत साधन परिचालन गरि उपचार गर्ने उनले बताए । सर्लाहीमा छिमेकी मुलुक भारत र अन्य देशबाट भर्खरै फर्किएकालाई राख्न २० वटै पालिकाले क्वारेन्टाइन निर्माण गरेपनि शंकास्पद बिरामीको निगरानी गर्न पहिलो पटक जिल्ला अस्पतालमा आइसोलेटेड बेड तयार गरिएको हो।
कोरोना रोकथाम : गोरखामा स्वाब संकलनमा सकस,"गोरखा : विदेशबाट आएर होम क्वारेन्टाइनमा रहेकाको स्वाब संकलन गर्ने गोरखा जिल्लास्तरको प्रयास गण्डकी प्रदेश सरकारको साथ नपाउँदा अघि बढ्न सकेको छैन । जिल्ला सुरक्षा समिति, कमाण्ड पोष्ट र कोरोना विपद व्यवस्थापन केन्द्रको गत आइतबार सम्पन्न संयुक्त बैठकले विदेशबाट आएर होम क्वारेन्टाइनमा बसेका तीनसय ९४ जनाको स्वाब घरघरमा गएर संकलन निर्णय गरेको थियो । तर प्रदेश सरकारको सामाजिक विकास मन्त्रालयबाट साथ नपाउँदा सो काम अघि बढाउन नसकिएको भन्दै बुधबार सम्पन्न बैठकमा गुनासो गरिएको छ । 'स्वाब संकलनका लागि प्रदेशको सामाजिक विकास मन्त्रालयसंग गुणस्तरीय पीपीई र भाइरल ट्रान्सपोर्ट मिडिया(भिटिएम) माग गर्ने निर्णय भएको थियो,' प्रमुख जिल्ला अधिकारी सुरेन्द्र पौडेलले भने, 'भिटिएम आएपछि घुम्ती टोली खटाएर स्वाब संकलन गर्ने हाम्रो लक्ष्य थियो तर प्रदेश मन्त्रालयबाट भिटिएम आउन ढिला भयो।' त्यसैले बुधबार सम्पन्न बैठकले भिटिएम माग गर्ने पुन निर्णय गरिएको छ । भिटिएम र गुणस्तरीय पीपीई पाएमा जिल्लाकै जनशक्ति प्रयोग गरी एकहप्ताभित्र स्वाब संकलन गर्न सकिने उनले बताए । सामूहिक क्वारेन्टाइनमा रहेकाको भने घुम्ती टोली खटाएर स्वाब संकलन गर्न थालिएको उनले बताए । 'आवश्यक प्राविधिक उपकरण पायौं भने हामी घुम्ती टोली खटाएर सबै होमक्वारेन्टाइनमा रहेकाको स्वाब संकलन गर्न सक्छौं भन्ने नमूना देखाउन हामीले आजै मनकामनाका सामूहिक क्वारेन्टाइनमा रहेका तीनजनाको स्वाब संकलन गर्यौं,' प्रजिअ पौडेलले भने, 'यो काममा हामीलाई पर्वत जिल्लाले उछिनिसक्यो। हामी प्रदेश सरकारको प्राथमिकतामा परेनौं वा हाम्रो जिल्लाले जोडदार माग गर्न सकेन कुन्नि ?' साथ र सहयोग पाएको भए हामी पनि अघि बढिसक्थ्यौँ ।' सामूहिक क्वारेन्टाइनमा बसेका ११ जनामध्ये अन्यको पनि गोरखा अस्पताल र जनस्वास्थ्य कार्यालयको प्राविधिक र जनशक्ति प्रयोग गरी क्रमश घुम्तीटोलीमार्फत स्वाब संकलन गर्ने निर्णय बैठकले गरेको प्रजिअ पौडेलले बताए । साथै गोरखा अस्पतालमा स्वाब संकलनका लागि भिटिएम, गुणस्तरीय पीपीई तथा अन्य सामग्रीको अभाव भएकाले माग गरी पठाउने निर्णय गरिएको उनले बताए।"
निमुखालाई दैनिक भोजन,"इलाम : समय असहज छ। गाँसबासको टुंगो नभएका भोकै पर्ने अवस्था छ। धेरैलाई रोजगारी गुमेकाले पनि साँझ बिहान हात मुख जोड्न कटिन छ । यस्तै भरोसाबिहीनका लागि इलामका सूमन श्रेष्ठ र देवी पौड्यालसहितको टिमले इलाम सदरमुकाममा सुरु गरेको 'इलामेली किचन' मा बुधबार सम्ममा एक हजार हाराहारीले भोक मेटाएका छन् । बुधबार बिहानको खाना खुवाएपछि होटल एसोसिएसन इलामका अध्यक्ष समेत रहेका देवी पौड्यालले सुनाए, 'आज मात्रै सयको हाराहारीलाई भोजन गरायौं।' एघार दिनअघि सुरु गरेको किचनमा सडक पेटीमै जीवन विताउने, लक डाउनका कारण रोजगारी गुमाएका र अस्पताल आएर बन्दाबन्दीको कारण भोकै परेकालाई भोजन गराउने गरिएको छ। पौड्यालले पछिल्लो समयमा सहयोग गर्नेको सख्या समेत बढेको बताए।पकाउने र वितरण गर्नेमा इलामका होटल व्यवसायी र समाज सेवी लाग्ने गरेका छन् । भोक मेटाउदै एक महिला।जो वर्षौदेखि सदरमुकाममा मागेर गुजारा गर्दै आएकी छिन्।"
पूर्वमन्त्री गोकर्ण विष्टले गृह जिल्ला पठाए ३०० थान पीपीईसहित स्वास्थ्य सामग्री,"गुल्मी : पूर्व श्रमरोजगार मन्त्री एवं गुल्मी क्षेत्र नम्बर २ का प्रतिनिधि सभा सदस्य गोकर्ण विष्टले गृह जिल्लामा तीन सय थान व्यक्तिगत सुरक्षा उपकरण (पीपीई) पठाएका छन्। कोरानाको त्रासले गृह जिल्लामा पनि स्वास्थ्यकर्मीलाई पीपीईको अभाव देखिएको भन्दै उनले काठमाडौंदेखि उपकरण पठाएका हुन्। तीन सय थान पीपीईसँगै तीन सय थान सेनिटाइजर, १० हजार थान सर्जिकल मास्क, पाँच सय थान एन नाइन्टी फाइफ मास्क र पाँच थान ज्वरो नाप्ने थर्मलगन खरिद गरेर पठाएको उनका स्वकीय सचिव रमेश काउछाले जानकारी दिए। जिल्लामा पठाइएका स्वास्थ्य उपकरणहरुलाई प्रमुख जिल्ला अधिकारीमार्फत आवश्यकताको आधारमा जिल्लाका स्थानीय तहलाई वितरण गरिने छ। स्वास्थ्यकर्मीहरुको मनोवल उच्च राख्न ती सामग्रीले राहत पुग्ने मन्त्री विष्टको आशा छ। विपतको बेला जिल्लाबासीलाई पर्ने समस्यामा आफूले कुनै कसुर बाँकी नराखी सहयोग गर्ने मन्त्री विष्टले प्रतिक्रिया दिएका छन्। गरिब, विपन्न, मजदुरहरुको सहयोगमा समेत उनले विशेष चासोका साथ सहयोग गर्दै आएका छन्। धेरै अभावका बीच पनि स्वास्थ्य उपकरणका सामग्रीहरु खरिद गरेर गृह जिल्ला पठाइएको उनको सचिवालयले जनाएको छ। पूर्व मन्त्री विष्ट इस्मा गाउँपालिका ४ गुल्मी निवासी हुन्।"
'प्रतिरोधात्मक क्षमता बढाउनोस् कोरोना हार्छ',"सेती प्रादेशिक अस्पताल धनगढीमा चारजना कोरोनाका बिरामीको उपचार भइरहेको छ। दुबईबाट आएका एकजना र उनकै परिवारका एकजना तथा भारतबाट आएका दुई जनामा कोरोनाको संक्रमण देखिएपछि चारैजनाको उपचार भइरहेको हो। देशभरका चिकित्सकलाई उपचारमा लापरवाही गरेका समाचार आइरहेका बेला सेती प्रादेशिक अस्पतालमा भने चिकित्सक चारजनाको उपचारमा खटिएका छन्। कारोनाको संक्रमण भएका बिरामीको स्वास्थ्य उपचार कसरी भइरहेको छ ? के कोरोनाको उपचारमा खटिएका सेतीका ती चिकित्सक भयभित छन् ? अस्पतालमा कोरोना संक्रमित बिरामीको स्वास्थ्य उपचारमा खटिएका वरिष्ठ फिजिसियन डा शेरबहादुर कमरसँग अन्नपूर्णकर्मी शिवराज भट्टले गरेको कुराकानी ः सेतीमा चारजना कोरोना संक्रमित बिरामी छन्, उनीहरुको स्वास्थ्य अवस्था कस्तो छ ? एकदमै राम्रो छ। बुधबार बिहान मात्रै मेरो उनीहरुसँग भेट भएको छ। सबैजना राम्रो हुनुहुन्छ। उनीहरुको बुधबार थ्रोट स्वाब संकलन गरेर फेरि जाँचका लागि काठमाडौं पठाइएको छ। उनीहरुमा कुनै समस्या देखिएको छैन। बिरामीको नजिक गएर उपचार गर्न डर लाग्दैन ? (हाँस्दै) लाग्दैन। साँच्चै भनूँ, मलाई डर लाग्दैन। हामी ठूलो टीममा चिकित्सक र तालिमप्राप्त स्वास्थ्यकर्मी जान्छौं। अरु साथीमा पनि त्यस्तो डर देखेको छैन। तर विश्वव्यापी महामारी बनेको कोभिडको उपचारमा सजगता भने अपनाउनुपर्छ। हामी व्यक्तिगत सुरक्षा सामग्रीका साथ भेट्न जान्छौं। कुराकानी हुन्छ। उनीहरुलाई सञ्चो बिसञ्चो सोधिन्छ। अरु बिरामीको जस्तै बिहान साँझ गइराख्नु पर्छ भन्ने पनि छैन, किनकि उनीहरुमा कुनै 'कम्प्लिकेसन' देखिएको पनि छैन। केही सोध्नु परेमा चारै जनालाई मेरो फोन नम्बर पनि दिएको छु, उनीहरु फोनमा पनि कुरा गर्छन्। दिनमा कति पटक भेटनुहुन्छ ? मैले भनिसकें, दैनिक भेटिराख्नुपर्ने खालका बिरामी होइनन्। उनीहरुमा कुनै त्यस्तो गम्भीर प्रकृतिको रोग छैन। गम्भीर प्रकृतिको बिरामी आए, आईसीयू वा भेन्टिलेटरमा राख्नुपरेमा पो दिनमा धेरैपटक भेट्नुपर्छ। अहिले त उनीहरुबाट अरुमा नसरोस्, उनीहरुको रिपोर्ट नेगेटिभ आउँदासम्म आईसोलेसनमा मात्रै राखिएको पो हो। त्यसैले दिनदिनै भेटिराख्नु पर्दैन। कुनै समस्या आयो भने धेरैपटक पनि भेट हुन्छ। चिकित्सकले उपचार नै गर्न मान्दैनन्, ड्युटीमा आउँदैनन् भन्ने आरोप लागिरहेको छ नि ? तपाईले भनेजस्तै मैले पनि समाचारमा त्यो कुरा सुनिरहेको छु तर सेतीमा त्यस्तो भएको छैन। कुनै कुनै अस्पतालमा कोरोनाका बिरामी नै छैनन्, पहिलोपटक भएर कोही डराए पनि होलान्। चिकित्सकले बिरामी हेर्दिनँ भन्न पाइँदैन। जस्तोसुकै बिरामी भए पनि त्यसको सकेसम्म उपचार गर्नु चिकित्सकको धर्म हो। सेतीका डाक्टरले पनि बिरामी हेरेनन् भन्ने आरोप सुरुसुरुमा आएकै हो। त्यतिबेला व्यक्तिगत सुरक्षाका सामग्री थिएनन्, कोरोना आफैंमा नयाँ रोग पनि हो। कसैलाई डर लाग्यो होला, तर चिकित्सकले बिरामी हेर्दैन भनेर भन्न पाउँदैन। तर, कतिपयले त मिथ्या आरोप मात्रै लगाउँछन्। एकजनाले गरेको नराम्रो काम सबैलाई थोपरिन्छ, त्यतिबेला मन चसक्क हुन्छ। गर्दागर्दै पनि जस पाइएन भने मन दुख्ने कुरा भइहाल्यो नि। कोरोनाको उपचारमा खटिएपछि बिताउँदाको एक दिन भनिदिनुस् ? (हाँस्दै) खासै फरक छैन। बिहान उठ्छु। खाना खाएर १० बजे अस्पताल पुग्छु। अस्पतालका इमरजेन्सीका बिरामी आए चेकजाँच गर्छु। कोरोनाको आइसुलेसनका बारेमा छलफल गर्छु। ती बिरामीको 'हिस्ट्री' हेरिन्छ। कसैलाई केही 'कम्प्लिकेसन' भएको छ कि भन्ने जानकारी लिन्छु। अझ केही भइहाल्यो भने आईसोलेसन वार्डमा जान्छु। बिरामीसँग कुराकानी गर्छु। अनि बेलुकी आवास फर्कन्छु। यस्तै हो सधैं। परिवारको प्रतिक्रिया कस्तो हुन्छ घर फर्किँदा ? केही साथी बसेका छन् धनगढीमै घर भएका। मेरो त अस्पताल परिसरमै सरकारी आवास छ। मेरो परिवारका सदस्य काठमाडौंमै बस्छन्, त्यसैले मलाई कुनै चिन्ता छैन। म एक्लै निवासमा बस्ने भएकाले कसले के भन्छ र ? तर डेरामा बसेका स्वास्थ्यकर्मीलाई घरबेटीले भने नआउनू, डेरा छोडनू भनेका रहेछन्। त्यस्ता केही स्वास्थ्यकर्मी बाहिर बसिरहेका छन् भन्ने सुनेको छु। एक चिकित्सकको दृष्टिमा सुदूरपश्चिम कोरोनाको महामारीका लागि कत्तिको खतरामा छ ? भारतबाट आएका सबैलाई क्वारेन्टाइनमा राख्न सकेको भए खतरामुक्त भन्न सकिन्थ्यो तर ढेड लाख मानिस भित्रिएका छन्। त्यसैले सुदूरपश्चिम अरु प्रदेशभन्दा खतरामा छ नै। अर्को कुरा, के पनि हो भने यो रोग लक्षण नदेखिए पनि अरुमा सर्न सक्छ। खतरा त त्यहाँनेर हो। जस्तो कि तपाईको रोग प्रतिरोधात्मक क्षमता बढी छ भने कोरोनाले तपाईलाई केही गर्दैन। दुई तीन हप्तामा त्यो भाइरस तपाईको शरीरबाट आफैं निस्कृय हुन्छ तर तपाईबाट अरुमा सार्ने क्रम भने भइरहन्छ। तपाईको घरको दीर्घ रोगी, उमेर पुगेका बुढापाकालाई त्यसले फेरि खतरामा पार्न सक्छ। त्यसैले यसको अचुक औषधि भनेको बाहिरबाट आएकालाई क्वारेन्टाइनमै राख्नु हो र एकान्तबास नै यसको औषधि हो। लकडाउन दुई हप्ताभन्दा बढी भइसकेको छ, अझै पनि सुदूरपश्चिम खतरामै छ। अबको अवस्थालाई कसरी मूल्यांकन गर्ने ? धनगढीमा पहिलोपटक १४ गते एक युवकमा पोजेटिभ देखियो। उनी ११ गते अस्पताल आएका हुन्। दुबईबाट उनी ७ गते हिँडे। भनेपछि उनलाई ७ गते वा त्योभन्दा अगाडि नै कोरोनाको संक्रमण भइसकेको थियो। त्यो हिसाबले त उनलाई तीन हप्ता भयो संक्रमण भएको। अस्तिको उनलाई १८ दिन भएको दिनको स्वाब रिपोर्ट पोजेटिभ नै आएको छ भने कोरोनाको भाइरस त तीन हप्ताभन्दा पनि बढी शरीरमा बसिराख्दो रहेछ। त्यसैले अझै जोखिम मान्न सकिन्छ। अर्को सकारात्मक कुरा के पनि छ भने भारतबाट आएका र क्वारेन्टाइनमा बसेका कै १५ दिनभन्दा बढी समय भइसकेको छ। लकडाउनभन्दा अघि आएकालाई त त्यो भन्दा पनि बढी समय भइसकेको छ। क्वारेन्टाइन बाहेकका त घर गएका छन्। उनको परिवारका दीर्घरोगी वा बुढापाखामा त्यो देखिनु पथ्र्यो, तर त्यति देखिएको छैन। यसलाई सकारात्मक मान्न सकिन्छ। तर खतरामुक्त भयौं भनेर ढुक्क हुने अवस्था भने छैन। सेती प्रादेशिक अस्पतालमा कोरोनासँगै शल्यक्रिया पनि भइरहेको छ। यो अत्यावश्यक उपचारमा आउने बिरामीका लागिसमेत खतरा होइन ? सही कुरो। विश्वमा महामारी झेलिरहेका देशहरुले पनि सुरुमा यस्तै गरेका थिए। अहिले उनीहरु भनिरहेका छन् कि कोरोनाको छुट्टै अस्पताल बनाउनू भनेर। यो अस्पतालमा त ४० बेडको डायलासिस छ। अत्यावश्यक शल्यक्रिया भइरहेका छन्। गाईनो वार्ड सञ्चालनमा छ। आमाहरुको 'रिजरिङ' भइरहेको छ। डायलासिस गराउने मान्छे भनेका मृगौलाका दीर्घरोगी हुन्। कोरोना भाइरसले यिनीहरुलाई समात्यो भने बचाउन सकिँदैन। त्यसैले, हामीले प्रदेश सरकारलाई धेरै पहिलादेखि भनिरहेका छौं कि कोरोनाका बिरामीका लागि छुट्टै अस्पताल बनाउनुपर्छ भनेर। तर, अहिलेसम्म त्यो व्यवस्था भएको छैन। सेतीलाई पूरै कोरोना अस्पताल बनाउने हो भने यहाँको अरु इमरजेन्सी सेवा अन्तै सार्नु पर्छ, होइन भने कोरोनाको अस्पताल अन्त बनाउनु पर्यो। म तपाईको मिडियाबाट पनि संघ र प्रदेश सरकारलाई यही आग्रह गर्न चाहन्छु कि अरु सबै प्रदेशमा कोरोनाको छुट्टै अस्पताल तोकिएका छन्। त्यसैले सुदूरपश्चिममा पनि विलम्ब गर्नु हुँदैन। कोरोनाकै कारण अरु बिरामी पनि अस्पताल आएका छैनन्। अरु रोगका पनि थुप्रै बिरामी छन्। सेतीमा हरेक दिन तीन चार सय बिरामी ओपीडीमा आउँथे। अहिले ती बिरामी घरमै रोग पालेर बसेका छन्। त्यसैले राज्यले यो व्यवस्थापन गर्नुपर्छ। अन्तमा, सुदूरपश्चिमका जनतालाई केही भन्नु छ ? कोरोना भाइरसबाट जोगिने एक मात्रै उपाय भौतिक दूरी हो। तपाईहरु सरकारले लगाएको लकडाउनको पालना गर्नुस्। केही स्वास्थ्य समस्या छ भने नजिकको स्वास्थ्य संस्था वा चिकित्सकलाई टेलिफोनबाटै परामर्श लिनुहोस्। कोरोनाको महामारी जित्न हरेक नागरिकले आआफ्नो भूमिका देखाउनु पर्छ। ब्रेकर कोरोना भाइरसबाट जोगिने एक मात्रै उपाय भौतिक दूरी हो। तपाईहरु सरकारले लगाएको लकडाउनको पालना गर्नुस्। यसको महामारी जित्न हरेक नागरिकले आआफ्नो भूमिका देखाउनु पर्छ।"
पिङमा अल्झेर बालककाे मृत्युु,डडेल्धुरा : डडेल्धुरामा घर भित्रै सलको पिङमा अल्झिएर एक बालकको मृत्यु भएको छ। आलिताल गाउँपालिका७ बान्नीगडाका ६ वर्षीय बालक गणेश ठगगुन्नाको मृत्यु भएको हो। घर भित्रै धुरीको खाबोमा खेल्नका लागि बनाइएको सलको पिङमा अल्झिएर उनको मृत्यु भएको ईलाका प्रहरी कार्यालय जोगबुडाका प्रहरीले निरीक्षक जनकबहादुर मल्लले जानकारी दिए। मृत्यु भएका बालकलाई जोगबुडा अस्पतालमा पोष्टमार्टमका लागि पठाइएको छ। थप रिर्पोट पोष्टमार्टमपछि आउने प्रहरीले जनाएको छ।
"औषधि छैन, उपचार कसरी गर्ने ?","जाजरकोट : कोरोना भाइरसको रोकथाम तथा नियन्त्रणका लागि भइरहेको पूर्वतयारीबारे अनुगमनमा आएका कर्णाली प्रदेश सरकारका मन्त्रीलाई जिल्लाका जनप्रतिनिधि र स्वास्थ्यकर्मीले गुनासो गरेका छन्। भूमि व्यवस्था, कृषि तथा सहकारीमन्त्री विमला केसी र सामाजिक विकासमन्त्री दल रावलसमक्ष उनीहरुले जिल्लामा पर्याप्त औषधि र उपकरण नभएको भन्दै उपचारमा समस्या भएको गुनासो गरे। जिल्लाका स्वास्थ्य संस्थामा ज्वरो नाप्ने डिजिटल थर्मोमिटर, कोरोना शंकास्पद बिरामीको नमुना (स्वाब) संकलनका लागि भिटिएम (भाइरल ट्रान्सपोर्ट मिडिया) नहुँदा स्वाब संकलन गरी पठाउन समस्या भएको दुःखेसो पोखे। नलगाड नगरपालिकाका प्रमुख टेकबहादुर रावलले स्वास्थ्यकर्मीका लागि आवाश्यक व्यक्तिगत सुरक्षा सामग्री पीपीई नहुँदा समस्या भएको बताए। 'स्वास्थ्यकर्मीलाई सुरक्षा सामग्री नदिएर उपचारमा पठाउनु भनेको सिपाहीलाई हतियारबिना लडाइँमा खटाउनुजस्तै हो', उनले भने, 'हाम्रो तर्फबाट गर्नुपर्ने काम गछौं तर प्रदेश सरकारले पनि अनुगमन मात्रै होइन, सहयोगको काम गरेर देखाउनुपर्छ।' आवश्यक पूर्वाधार र तयारीको हिसाबले जाजरकोट निकै कमजोर अवस्थामा रहेको नलगाडका प्रमुख लालबहादुर महताराले स्वीकारे। 'जिल्ला अस्पतालमा कम्तिमा भेन्टिलेटर सहितको आइसोलेसन वार्ड हुनुपर्ने हो। त्यसका लागि प्रदेश सरकारले चासो दिएको छैन', उनले भने। जिल्ला अस्पतालका मेडिकल अधिकृत डाक्टर अमिन शाहले सबै स्वास्थ्यकर्मीलाई पुग्ने पीपीईको व्यवस्था मिलाइदिन मन्त्रीसँग आग्रह गरे। '५० शैयाको अस्पताल नाम मात्रको छ। विशेषज्ञ चिकित्सक छैनन्। पूर्वाधारको अवस्था पनि कमजोर छ', उनले भने, '६५ जना स्वास्थ्यकर्मीको दरबन्दीमा १८ जना मात्र कार्यरत छन्। यस्तो अवस्थामा औषधि छैन। कसरी बिरामीको उपचार गरौं।' जिल्लामा भएका स्वास्थ्य समस्या तत्काल समाधानमा पहल गर्ने आश्वासन दिँदै मन्त्री रावलले स्वास्थ्यकर्मीका लागि आवश्यक सामग्री प्रदान र स्वास्थ्य संस्थाको क्षमता विकासका लागि तत्काल काम गर्ने प्रतिवद्धता व्यक्त गरे। मन्त्री विमला केसीले प्रदेश सरकारले कोरोना विरुद्धको अभियानमा सबै संयन्त्र परिचालन गरेर काम गरेको बताइन्। परीक्षणबिनै घर फिर्ता जाजरकोटमा हालसम्म दुई सय १३ जना भारत र १७ जना अन्य मुलुकबाट भित्रिएको सरकारी तथ्यांकमा उल्लेख छ। जिल्लाभर एक सय ३६ क्वारेन्टाइन र १२ आइसोलेसन बेड पनि तयारी अवस्थामा छन्। तर भारतबाट आएर क्वारेन्टाइनमा राखिएका जाजरकोट जुनीचाँदेका २२ जनालाई परीक्षणबिनै घर पठाइएको छ। भारतबाट गत चैत्र ९ र १० गते आएका जुनीचाँदेको वडा नम्बर २, ३ र ९ का स्थानीयको स्वाब परीक्षणबिनै शनिबार घर पठाइएको हो। स्थानीय स्वास्थ्यकर्मीले सामान्य ज्वरो नाप्दा लक्षण नदेखिएको भन्दै घर पठाएका हुन्। प्रहरीका अनुसार लकडाउनकै अवधिमा भारतबाट ६४, कतारबाट दुई र मलेसियाबाट एक जना आए पनि पाँच जनालाई मात्रै क्वारेन्टाइनमा राखिएको छ। डिएसपी किशोरकुमार श्रेष्ठले घर फिर्ता भएकालाई होम क्वारेन्टाइनमा बस्न निर्देशन गरिएको बताए। सर्जिकल बेड सहयोग पूर्वसांसद राजीवविक्रम शाहले जाजरकोटका स्थानीय तहमार्फत स्वास्थ्य संस्थालाई सर्जिकल बेड उपलब्ध गराएका छन्। उनले कोरोनालाई मध्यनजर गर्दै आइसोलेसनका लागि बेड उपलब्ध गराएका हुन्। शाहले निजी खर्चमा जाजरकोटका सातवटै स्थानीय तहमा रहेका स्वास्थ्य संस्थालाई पाँच वटाका दरले ३५ वटा सर्जिकल बेड हस्तान्तरण गरेका छन्। शाहले भने, 'मेरो सानो सहयोगले उपचारमा सहयोग पुग्छ र स्वास्थ्यकर्मीको मनोबल बढ्छ भनेर हो।' सर्जिकल बेड उपलब्ध गराएर उपचारमा सहजता प्रदान गरेकोमा पूर्वसांसद शाहलाई स्थानीयले धन्यवाद दिएका छन्। उनले थप सहयोगका लागि स्ट्रेचरलगायत अन्य स्वास्थ्य सामग्रीसमेत 'अर्डर' गरेको बताए। साथै उनले आफ्नो निजी लगानीमा जाजरकोटको छेडागाड५ मा २५ शड्ढयाको अस्पताल पनि निर्माण गरेका छन्।"
कोरोना भाइरससँग जुध्न राहत कोष,"बैतडीबाजुरा : सुदूरपश्चिमका तीनजनामा कोरोनाको संक्रमण देखिएपछि बैतडी र बाजुराका स्थानीय तहले कोरोना भाइरससँग जुध्न राहत कोष स्थापना गर्न थालेका छन्। विभिन्न शीर्षकका बजेटसमेत कटौती गरेर पालिकाहरुले कोरोना रोकथाम तथा नियन्त्रण राहत कोष स्थापना गर्न थालेका हुन्। बैतडीको सदरमुकामस्थित दशरथचन्द नगरपालिकाले विपद् व्यवस्थापन कोषअन्तर्गत नै रहने गरेर राहत कोष स्थापना गरेका हुन्। कोषमा नगरपालिकाले विभिन्न शीर्षकबाट रकम तानेर १३ लाख कोषमा जम्मा गरेको छ भने कञ्चन डेभलपमेन्ट बैंकले उपलब्ध गराएको ३५ हजार पनि सोही कोषमा छ। नगरपालिकाले स्थापना गरेको कोषमा सहयोगका लागि सबैलाई अपिल गरिएको उपप्रमुख मीना चन्दले बताइन्। जिल्लाको पाटन नगरपालिकाले पनि २० लाखको राहत कोष स्थापना गरेको नगरप्रमुख केशवबहादुर चन्दले बताए। सुर्नया गाउँपालिको पनि २० लाखको राहत कोष स्थापना गरेको छ। शिवनाथ र पञ्चेश्वर गाउँपालिकाले १०१० लाखको राहत कोष स्थापना गरेका छन्। मेलौली नगरपालिकाले कोषमा २० लाख बजेट रहेको प्रमुख प्रशासकीय अधिकृत धर्मराज न्यौपानेले बताए। पुर्चौंडी नगरपालिकाले पनि विपद् व्यवस्थापन कोषकै रकम खर्च गर्ने जनाएको छ। सिगास गाउँपालिकाले १२ लाखको राहत कोष स्थापना गर्ने तयारी गरेको गाउँपालिका अध्यक्ष हरिसिंह धामीले बताए। दोगडाकेदार गाउँपालिकाले २९ लाखको राहत कोष स्थापना गरेको छ भने डिलाशैनी गाउँपालिकाले पनि राहत कोष स्थापना गर्ने तयारी गरेको छ। यस्तै बाजुराका नौवटै स्थानीय तहले राहत कोष स्थापना गर्न थालेका छन्। गौमुल गाउँपालिकाले ३० लाख, हिमाली गाउँपालिकाले ५० लाखको कोष स्थापना गरेका छन्। स्वामीकार्तिक खापर गाउँपालिकाका अध्यक्ष चिरन्जीवी शाहीले १० लाख बराबरको राहत कोष स्थापना गरिएको बताए। जगन्नाथ गाउँपालिकाले २० लाखको राहत कोष स्थापना गरेको छ। बडिमालिका नगरपालिकाले अति विपन्न परिवारका लागि राहत प्याकेज घोषणा गरेको छ। खप्तड छेडेदह गाउपालिकाले पनि १९ लाखको आपतकालीन कोषको स्थापना गरेको छ। अति विपन्न र गरिव परिवारको पहिचान गरी खाद्यान्नको व्यवस्था गरिने गाउँपालिकाका अध्यक्ष नरबहादुर रावलले जानकारी दिए। कोषमा संसद्को एक करोड काठमाडौं : संसद् सचिवालयले संसद् पदाधिकारी र सांसदको एक महिनाको पारि श्रमिक केन्द्रीय राहत कोषमा पठाएको छ। कोरोना नियन्त्रण कोषमा एक करोडभन्दा बढी रकम जम्मा गरिएको हो। महालेखा नियन्त्रकको कार्यालयमार्फत मंगलवार एक करोड १ लाख ३२ हजार ८ सय रुपैयाँ कोषमा पठाएको सचिवालयका प्रमुख लेखा नियन्त्रक वसन्तराज सिग्देलले जानकारी दिए। प्रतिनिधि सभाका सभामुख अग्नि सापकोटा, राष्टिय सभाका अध्यक्ष गणेश तिमिल्सेना र राष्टिय सभाकी उपाध्यक्ष शशीकला दाहाल र संघीय समाजवादी पार्टीका प्रदीप यादवको एक महिनाको पारि श्रमिक पठाइएको सचिवालयले जनाएको छ। त्यसैगरी, नेकपाका १ सय ९५ जना सांसद, राष्टिय जनमोर्चाकी दुर्गा पौडेल र सचिवालयका कर्मचारीको आधा महिनाको पारि श्रमिक कोषमा पठाइएको छ। ५० करोडको कोरोना उपचार कोष हेटौंडा : बागमती प्रदेश सरकारले ५० करोड रुपयाँको कोरोना भाइरस संक्रमण रोकथाम, नियन्त्रण तथा उपचार कोष स्थापना गरेको छ। मुख्यमन्त्री डोरमणि पाडेलको अध्यक्षतामा सोमबार बसेको बठकले कोषमा ४० करोड थप गर्ने निर्णय हो। यसअघि प्रदेश सरकारले १० करोड रुपयाँको कोष स्थापना गरेको थियो। उक्त रकम बागमती प्रदेशको १ सय १९ वटै स्थानीय तहमा पठाइने आन्तरिक मामिला तथा कानुनमन्त्री तथा प्रदेश कोराना रोकथाम समितिका संयोजक शालिकराम जम्कट्टेलले बताए। कोषबाट महानगरपालिकालाई २० लाख, उपमहानगरपालिकालाई १५ लाख, नगरपालिकालाई १२ लाख, गाउँपालिकालाई १० लाख र जिल्ला समन्वय समिति प्रमुखको नेतृत्वमा रहेका जिल्ला बिपद् ब्यवस्थापन समितिलाई ५ लाख रुपैयाँ उपलब्ध गराइदिने उनले जानकारी दिए। 'हामी एक साताभित्र सबै तहभित्र रकम पठाइसक्छौं', उनले भने, 'उक्त रकम खर्चबारे अनुगमन गर्न र कोरोना विरुद्धको गतिविधिलाई सशक्त बनाउन प्रदेशमा भएका सबै ६६ वटै निर्वाचन क्षेत्रका प्रत्यक्ष निर्वाचित प्रदेश सभा सदस्यको संयोजकत्व तथा समानुपातिक सदस्य एवं स्थानीय तहका प्रतिनिधि, राजनीतिक दल लगायतलाई समेत समेटेर अनुगमन समिति बनाउने काम भइरहेको छ।' सरकारले निर्माण गरेको कोषमा विभिन्न संघ संस्था र निजीक्षेत्रले पनि रकम सहयोग गर्ने क्रम जारी रहेको छ। तर हालसम्म संघीय सरकारबाट कोरोनो रोकथाम तथा नियन्त्रणका लागि सहयोग अनुदान प्राप्त नभएको मन्त्रीको भनाइ छ। राहत कोषमा ६ लाख सन्धिखर्क : कोरोना महामारीसँग लड्न देउराली यातायात अर्घाखाँची प्रालिले जिल्लामा रहेका ६ वटै स्थानीय सरकारलाई एक लाख एक हजारका दरले आर्थिक सहयोग गरेको छ। जिल्लाका सबै स्थानीय सरकारलाई १ लाख १ हजारको दरले ६ लाख ६ हजार रुपैयाँ सहयोग गरेको प्रालिका अध्यक्ष योगेन्द्रबहादुर खड्काले जानकारी दिए। सन्धिखर्क नगरपालिकाका नगरप्रमुख कमलप्रसाद भुसाल, भुमिकास्थान नगरपालिका प्रमुख रेशम थापा र मालारानी गाउँपालिका अध्यक्ष बालकृष्ण आचार्यलाई चेक हस्तान्तरण गरिएको हो। शितगंगा नगरपालिका, छत्रदेव गाउँपालिका र पाणिनी गाउँपालिकालाई पनि प्रतिनिधिमार्फत चेक प्रदान गरिने प्रालिका प्रवक्ता गोविन्द बन्जाडेले जानकारी दिए। दैलेखका सबै तहमा कोष दैलेख : कात्तिक १ गते सर्वोच्च अदालतको संवैधानिक इजलासले स्थानीय तहका जनप्रतिनिधिले लिँदै आएको मासिक पारि श्रमिकको व्यवस्था संविधानविपरीत भएको भन्दै खारेजीको निर्णय गर्यो। तर, तहले जनप्रतिनिधिको सेवासुविधाका लागि बजेट विनियोजन गरिसकेका थिए। जनप्रतिनिधिको सेवासुविधाका लागि विनियोजन गरेको बजेट अहिले जिल्लाको नारायण नगरपालिकाले विपद् व्यवस्थापनमा खर्चिन थालेको छ। नगरपालिकाले जनप्रतिनिधिको सेवा सुविधाका लागि विनियोजन गरेको २५ लाख रुपैयाँ रकमान्तर गरेर कोष खडा गरेको हो। उक्त बजेट विपद् व्यवस्थापन कोषमा रकमान्तर गरेर राहत वितरण सुरु गरेको नगरप्रमुख रत्नबहादुर खड्काले बताए। यस्तै, जिल्लाका अन्य स्थानीय तहले पनि कोरोना भाइरसको संक्रमण रोकथामका लागि सतर्कता अपनाउने गतिविधि गर्न आकस्मिक कोष खडा गरेका छन्। वडावडामा जनचेतनामूलक कार्यक्रम, मास्क तथा स्यानीटाइजर वितरण, क्वारेन्टाइन निर्माण, औषधि खरिदलगायतका गतिविधि सञ्चालन गर्न कोष खडा गरिएको स्थानीय तहले जनाएका छन्। स्थानीय तहहरूले दैनिक ज्यालादारी तथा मजदुरी गर्ने र अतिविपन्न परिवारलाई राहतका कार्यक्रम कोषमार्फत सञ्चालन गरिरहेका छन्। चामुण्डा विन्द्रासैनी नगरपालिकाले ५० लाखको राहत कोष स्थापना गरेको छ। राहत कोषबाट नगरपालिकामा क्वारेन्टाइन निर्माण, औषधि खरिद र कोरोना शंकास्पद बिरामी फेला परेको खण्डमा उपचारका लागि पठाउने, भारतलगायत अन्य मुलुकमा अलपत्र परेका नागरिकको उद्धारका लागि रकम खर्च गरिने नगरप्रमुख सूर्यबहादुर शाहीले बताए। यस्तै, डुंगेश्वर गाउँपालिकाले पनि कोरोना भाइरस नियन्त्रण तथा यसबाट प्रभावितलाई राहत उपलब्ध गराउन २५ लाख र महाबु गाउँपालिकाले ५० लाख रुपैयाँको राहत कोष खडा गरेका छन्। गुराँस गाउँपालिकाको विपद् व्यवस्थापन कोषमा सहयोगी निकाय तथा व्यक्तिबाट डेढ लाख रुपैयाँ जम्मा भएको प्रमुख प्रशासकीय अधिकृत रामबहादुर बुढाले बताए। कोरोनासँग लड्न सरकारगैसस हातेमालो दैलेख : सामाजिक सेवा केन्द्र नेपालले विभिन्न स्थानीय तहमा सहयोग सामग्री हस्तान्तरण गर्न सुरु गरेको छ। संस्थाले एकद्धार प्रणालीमार्फत सामग्री सहयोग थालेको हो। दातृ निकाय डिसीए नेपालको आर्थिक सहयोगमा संस्थाले २५ लाख ५१ हजार रुपैयाँ बराबरको स्वास्थ्य तथा खाद्यान्न सामग्री स्थानीय तहलाई हस्तान्तरण गर्ने जनाएको छ। संस्थाका उपकार्यकारी निर्देशक वसन्त श्रेष्ठका अनुसार दैलेखका नौमूले गाउँपालिका, दुल्लु नगरपालिका, नारायण नगरपालिका, गुराँस गाउँपालिका, भैरवी गाउँपालिका, भगवतीमाई गाउँपालिका र अछामको पञ्चदेवल विनायक नगरपालिकामा ती सामग्री दिइनेछ। तहको मागका आधारमा संस्थाबाट उपलब्ध गराउन सकिने छ। कोरोनाका कारण सरकारले गरेको लकडाउन प्रभावित हुँदा घरपरिवारलाई वितरण गर्न दुई सय ५० क्वीन्टल चामल, ५ सय केजी नुन, ५ सय केजी चिनी, एक सय केजी चिया, एक हजार केजी दाल, ५ सय लिटर तेल स्थानीय तहमार्फत वितरण गरिनेछ। सोमबारसम्म अछामको पञ्चदेवल विनायक नगरपालिका, दैलेखको दुल्लु नगरपालिका, आठबीस नगरपालिकामा खाद्यान्न हस्तान्तरण गरिसकेको संस्थाले जनाएको छ। अन्य स्थानीय तहलाई तत्काल सामग्री हस्तान्तरण गरिनेछ। स्थानीय तहलाई हस्तान्तरण गरिएको खाद्य सामग्री स्थानीय तहमार्फत नै वादी समुदाय, एकल महिला, एचआईभी संक्रमित, अपांगता भएका व्यक्ति तथा अतिविपन्न परिवारलाई वितरण गरिने संस्थाका संस्थापक अध्यक्ष हीरासिंह थापाले बताए। स्थानीय तहको मापदण्डअनुसार राहत वितरण गरिने थापाको भनाइ छ। यस्तै, क्वारेन्टाइन निर्माणका लागि बेड, पीपीई सेट, मास्क, सेनीटाइजर, ग्लोब्स लगायतका सामग्री स्थानीय तहलाई हस्तान्तरण गरिसकिएको बताइएको छ। दुल्लु नगरपालिकाका प्रमुख घनश्याम भण्डारीले विपद्को घडीमा गैरसरकारी संस्थाबाट आएको सहयोगले स्थानीय तहलाई थप सहयोग पुगेको बताए। हालसम्म अछामको पञ्चदेवल विनायक नगरपालिका, दैलेखका आठबीस नगरपालिका र दुल्लु नगरपालिकालाई खाद्यान्नसहित सामग्री हस्तान्तरण गरी स्थानीय तहमार्फत राहत वितरण सुरु भएको छ।"
