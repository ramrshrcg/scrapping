शीर्षक,विवरण
भिसामा विदेशीको दृष्टि,"प्रवेशाज्ञा (भिसा) दिल्लीबाट दिने परिपाटी बनाएका केही मित्रराष्ट्रहरूप्रति बेलाबखत प्रश्न उठ्ने गर्छ उसो भए दूतावासचाहिँ काठमाडौंमा किन राखेको ? केही मुलुकले काठमाडौंबाटै भिसा दिए पनि अनेक अड्चन पैदा गर्छन्। केही दूतावास भने प्रवेशाज्ञा अस्वीकार गर्ने तर शुल्क भने असुल्ने गर्छन्। ती मुलुकले अरू देशमा पनि यही व्यवहार गर्छन् त ? पक्कै सबैमा समान निर्णय हुँदैन। कतिपय मुलुकमा अवश्य पनि त्यो गर्ने आँट गर्दैनन्, नेपालमा किन गर्छन् त ? अहिले ती देशको प्रवेशाज्ञा लिन चाहने हरकोही नेपालीको प्रश्न हो यो। ती राष्ट्रले गर्ने व्यवहार र नेपाली पासपोर्ट देख्नेबित्तिकै निधार खुम्च्याउने कार्य पराकाष्ठा हो नेपाली पासपोर्टलाई जे गरे पनि हुन्छ भन्ने दृष्टि परेको छ विदेशीलाई। अब प्रश्न उठ्छ प्रवेशाज्ञामा भेदभावपूर्ण व्यवहार अपनाउने मुलुकहरूले के नेपालको विकास प्रक्रियामा उल्लेखनीय योगदान दिएका छन् त ? त्यो पनि छैन। यी सबै प्रश्नहरूको एउटै उत्तर छ नेपाल सरकारले ती राष्ट्रसँग कूटनीतिक डिल गर्न नसक्नु। राजदूत हुन् या परराष्ट्र मन्त्रालयको महाशाखा प्रमुख सबैको बेवास्ता वा प्राथमिकतामा त्यो विषय नपर्नु। आर्थिकरूपले सम्पन्न मुलुकलाई कुनै मित्रराष्ट्र वा दौत्य सम्बन्ध भएको देश वा छिमेकीले हेप्न सक्दैन। नेपाल संसारका सबैभन्दा गरिब देशमध्ये सातौं स्थानमा पर्छ। प्रतिव्यक्ति वार्षिक आय एक हजार अमेरिकी डलरभन्दा कम एसियाका चारमध्ये र संसारका २५ मध्ये नेपाल एक नम्बरमा पर्छ। कुल गार्हस्थ्य उत्पादन (जीडीपी) को हिसाबबाट हेर्दा संसारका एक सय ९० औंमध्ये नेपाल एक सय पाँचौं स्थानमा पर्छ। त्यस्तै प्रतिव्यक्ति आयमा नेपाल एक सय ७५ औं स्थानमा। विश्वका विभिन्न देशले नेपाललाई हेर्ने आर्थिक दृष्टिकोण यही हो। यो आँकडा हेरेका, अध्ययन गरेका र मनन गरेका सम्पन्न देशले गर्ने व्यवहारस्वरूप प्रवेशाज्ञामा यस्तो विभेदपूर्ण स्थिति उत्पन्न भएकोमा हाम्रा देशका नेता, सरकार, उच्च प्रशासक, कूटनीतिक क्षेत्रका मै हुँ भन्नेहरू अनभिज्ञ छैनन्। अहिले मुलुकको आर्थिक अवस्था विदेशमा बेचिएको पाखुराका भरमा टिकेको छ। राष्ट्रबैंकले बिहीबार प्रकाशित गरेको देशको वर्तमान आर्थिक अवस्था नामक प्रतिवेदनमा यस्तो रेमिटेन्स घट्दै गइरहेको देखाएको छ। यो थप चिन्ताको विषय हो। रेमिटेन्सबाहेक वैदेशिक मुद्रा आर्जन गर्ने दिगो स्रोत छैन। कुनै देशको श्रम नीतिमा परिवर्तन भए त्यसको पहिलो र सीधा असर नेपालजस्ता विप्रेषणमुखी देशमा पर्ने निश्चित छ। अर्थतन्त्रको यस्तो दुरवस्थाका कारण नेपालको प्रतिष्ठा त्यति सुखद र सन्तोषजनक छैन। अवधि सके पनि लुकेर विदेश बस्ने, एउटा भिसामा गएको नेपाली अर्कै प्रयोजनमा बसिदिने, अवधि गुजारिदिने, सरकारी जागिर खाएर विदेशीको पीआर लिनेजस्ता प्रवृत्तिप्रति विश्वका यस्ता मुलुक परिचित छन्। आज देशको आर्थिक अवस्था सुदृढ भइदिएको भए नेपाललाई कसैले पनि हेप्न सक्दैनथ्यो। निश्चय पनि, आआफ्नो देशमा प्रवेशाज्ञा पाउने आफ्नै नियम, काइदा र प्रक्रिया हुन्छन्, त्यसको सम्मान गर्नुपर्छ। तर दूतावास यहीं राखेर भिसाका लागि नयाँदिल्ली पठाउने व्यवहार एउटा सार्वभौम मुलुकप्रति गरिने सम्मानजनक र उचित व्यवहार होइन। यो अवस्था उत्पन्न हुनुमा हाम्रा नेता र कूटनीतिक निकाय पनि उत्तिकै जिम्मेवार छन्। विदेशीसामु आफ्ना स्वार्थ मात्र पूरा गर्ने, मुलुकको हितमा खासै ध्यान नदिने त छँदै छ, मुलुकलाई यो अवस्थामा पुर्याउन उनीहरूकै हात छ। किनभने २०४६ देखि हालसम्म यिनै दलका नेताहरूको हालीमुहाली छ। यिनको जीवनशैली, यिनले आफ्ना परिवार र इष्टमित्रलाई गरेका भरणपोषण, यिनका बसाइ, प्रयोग गर्ने गाडी हेर्दा यिनीहरू पक्कै पनि कुनै धनाढ्य मुलुकका नागरिक लाग्छन्। अर्को कुरा, आम नेपालीलाई यसरी भिसामा विभेदपूर्ण व्यवहार गर्दा पनि यिनलाई कुनै चित्त दुखाइ छैन। न त परराष्ट्र मन्त्रालयलाई नै छ। मन्त्रालयले काठमाडौंमा दूतावास रहेका नियोगहरूलाई किन यस्तो व्यवहार गरेको भनेर सोधेकोसम्म सार्वजनिक भएको छैन। उल्टै ती मुलुक पुग्दा रातो (कूटनीतिक) र नीलो (कर्मचारी) पासपोर्टधारीलाई अनअराइभल भिसाको तय गरेर ठूलो काम गरे भनेर उनीहरू प्रचार गरिरहेका हुन्छन्। यस्ता कार्यमा ध्यान दिन आवश्यक छ। हुन त, मुलुकको आर्थिक अवस्था सुदृढ नगरी विदेशीका यस्ता दृष्टिमा पूर्णविराम लाग्ने छैन।"
चेपुवामा उखु किसान,"काठमाडौं : सरकार, उद्योगी र किसानबीच उखुको मूल्यलाई लिएर त्रिपक्षीय रस्साकस्सी सुरु भएको छ। किसान संगठनले प्रतिक्विन्टल पाँच सय ४२ रुपैयाँ २८ पैसा तोक्न माग अघि सारेको छ। गत वर्षको अनुदानबाहेक चार सय ७१ रुपैयाँ २८ पैसामा ७१ रुपैयाँ थप्नुपर्ने माग संगठनको छ। सरकारले उत्पादन परिमाणका आधारमा प्रतिक्विन्टलमा ६५ रुपैयाँ २८ पैसा अनुदान उपलब्ध गराउँदै आएको छ। उखु उत्पादक किसान महासंघले सरकारी अनुदानसहित प्रतिक्विन्टल ६ सय ७ रुपैयाँ ५६ पैसा मूल्य तोक्न गरेको छ। सरकारले भने गत वर्षकै मूल्य तोक्ने तयारी गरेको छ। चिनी उद्योग जोगाउन हामीले पनि भन्सार शुल्क १५ प्रतिशतलाई ३० प्रतिशतमा पुर्याउन लबिङ गरेका थियौं, उखु उत्पादक किसान महासंघका अध्यक्ष कपिलमुनि मैनालीले भने, हाम्रो सहयोगले उद्योगीको माग पूरा भयो। अब उद्योगी र सरकारले हाम्रो माग सुनुवाइ गर्नुपर्छ। उनले किसानले राम्रो मूल्य पाउन नसके अर्को वर्षदेखि उत्पादनमा कमी आउने बताए। किसान र उद्योगी उखुको मूल्यका लागि सिंहदरबारको निर्णय पर्खेर बसेका छन्। उखुको क्रसिङ गर्ने उत्तम समय मंसिर पहिलो सातादेखि चैत अन्तिम सातासम्म हो। कृषि तथा पशुपन्छी विकास मन्त्रालयका वरिष्ठ बाली विकास अधिकृत भोजराज सापकोटाले यस वर्ष उखुको मूल्य बढ्ने सम्भावना नरहेको बताए। विश्वभर चिनीको मूल्य मन्दी भइरहेको अवस्थामा नेपालमा उखुको मूल्य वृद्धि गर्न नसकिने उनको भनाइ छ। सापकोटाले भने, गत वर्षकै हाराहारीमा मूल्य कायम गर्न छलफल भइरहेको छ। भारतमा पनि गत वर्षकै मूल्य कायम गरिएको छ। भारतमा अनुदानबाहेक प्रतिक्विन्टल उखुको मूल्य चार सय ४० रुपैयाँ र अनुदानसहित चार सय ९६ रुपैयाँ छ। गत वर्ष भारतले अनुदानसहित चार सय ९६ रुपैयाँ मूल्य तोकेको थियो। भारतले यसैलाई निरन्तरता दिएको छ। चिनी उद्योगी भने उखुको मूल्य झन् घटाउने पक्षमा छन्। नेपाल चिनी उद्योग संघका उपाध्यक्ष राजकुमार अग्रवालले भने, हामी उखुको मूल्य बढाउने पक्षमा छैनौं। बरु गत वर्ष कायम मूल्य घटाएर तोक्नुपर्छ। बढी मूल्य तोकियो भने हामी त्यो मूल्य दिन सक्दैनौं। अग्रवालले सरकारले तोक्ने उखुको मूल्य आफूहरूलाई मान्य नहुने बताए। नेपालमा उखुको मूल्य दुई थरी छ। पश्चिमी नेपालमा उद्योगी आफंैले मूल्य निर्धारण गरी सस्तो मूल्यमा किसानलाई उपलब्ध गराउँदै आएका छन्, उनले भने, पश्चिम क्षेत्रबाहेकका उद्योगीले सरकारले तोक्ने मूल्य किसानलाई उपलब्ध गराउँदै आएका छन्। यसरी एउटै मुलुकमा दुई थरी मूल्य लागू भएकाले सरकारले तोक्ने मूल्य हामी स्वीकार गर्दैनौं। स्वदेशी उद्योगले उत्पादन गरेका चिनीमध्ये करिब २३ हजार क्विन्टल चिनी अझै बिक्री हुन नसकेको दाबी गर्दै अग्रवालले स्वदेशी चिनी बिक्रीको जिम्मा सरकारले नलिएसम्म उखुको मूल्य नबढ्ने बताए। उनले चिनी बिक्री नभएका कारण श्रीराम, अन्नपूर्ण र लुम्बिनी सुगर मिल बन्द हुन लागेको दाबीसमेत गरे। सरकार र उद्योगको चेपुवामा किसान उखु किसान सरकार र उद्योगी दुवैको चेपुवामा परेका छन्। उद्योगीले वर्षौंसम्म भुक्तानी दिएका छैनन्। यस्तै सरकारले अनुदानबापतको रकम हालसम्म उपलब्ध गराएको छैन। उखु उत्पादन परिमाणका आधारमा प्रतिक्विन्टल ६५ रुपैयाँ २८ पैसा सरकारले किसानलाई उपलब्ध गराउनुपर्छ। महासंघका अध्यक्ष मैनालीका अनुसार किसानलाई उखुको अनुदानबापत एक अर्ब ३१ करोड भुक्तानी गर्न बाँकी छ। सरकारले भने अनुदानबापतको रकम भुक्तानी भइरहेको दाबी गर्दै आएको छ। मैनालीले भने, सरकारबाट अनुदानबापतको एक पैसा पनि किसानले पाएका छैनन्। सरकार भन्छ वितरण भएको छ। खै हजुर देखाइदिनुपर्यो कुन किसानलाई कहाँ अनुदान वितरण गरियो ? कृषि तथा पशुपन्छी विकास मन्त्रालयका वरिष्ठ बाली विकास अधिकृत सापकोटाले अर्थ मन्त्रालयबाट निकासा भएको ९१ करोड ८० लाख रुपैयाँ वितरणका लागि जिल्लामा पठाइसकेको जानकारी दिए। सापकोटाले भने, हामीले निकासा पाएको रकम जिल्ला प्रशासन कार्यालयलाई पठाइसकेका छौं। जिल्ला प्रशासन कार्यालयले स्थानीय कोष तथा लेखा नियन्त्रण कार्यालयको सहकार्यमा वितरण गरिरहेको जानकारी गराएको छ। सापकोटाका अनुसार भुक्तानीका लागि अपुग रकम अर्थ मन्त्रालयसँग माग्ने सहमति भइसकेको छ। महासंघका अनुसार गत वर्ष उखु खरिद गरेका अन्नपूर्ण, महालक्ष्मी, बागमती, इन्दिरा, लुम्बिनी, इस्टर्न, रिलायन्स र श्रीराम चिनी मिलबाट किसानले एक अर्ब ३० करोड रुपैयाँ भुक्तानी लिन बाँकी छ। अध्यक्ष मैनालीले भने, भुक्तानीका लागि दर्जनौं पटक उद्योग र स्थानीय जिल्ला प्रशासन कार्यालयलाई गुहार्यौं। तर कतै सुनुवाइ भएको छैन।"
कास्की २ उपचुनाव : दलीय प्रतिष्ठाको लडाइँ,"पोखरा : प्रतिनिधिसभा सदस्यका लागि कास्की२ मा हुन लागेको उपचुनाव सत्तारूढ नेकपा र प्रतिपक्षी कांग्रेसका लागि दलीय प्रतिष्ठाको विषय बनेको छ। दुवै दलका शीर्ष नेताले यहाँको चुनावलाई मिनी जनमतसंग्रहको उपमा दिइसकेका छन्। तीनतीनपटक हारेको निर्वाचन क्षेत्रमा जितेर दुई तिहाइको नेकपा सरकारलाई सबक सिकाउने योजनामा छ प्रतिपक्षी कांग्रेस। २०४८ पछिका ६ चुनावमध्ये २ पटकमात्रै झिनो अन्तरले पराजय भोगे पनि २०६४ पछि ३ चुनाव जितेर ह्याट्रिक गरेको सत्तारूढ नेकपा त्यही विरासत जोगाउने ध्याउन्नमा छ। नेकपा सरकार लोकप्रिय रहेको ठहर्याउन यो चुनाव जित्नैपर्ने बाध्यतामा छ भने कांग्रेस सरकार अलोकप्रिय बनेको उदाहरण दिन चुनाव आफूले जित्नुपर्ने दबाबमा छ। स्थानीय तहका वडाध्यक्ष, अध्यक्ष र प्रदेश सभा सदस्यसमेत गरी देशभर ५० ठाउँमा उपचुनाव हुँदै छ। धेरैको चासो भने कास्की२ मा छ। किनकि प्रतिनिधिसभा सदस्यका लागि यस क्षेत्रमा मात्र उपनिर्वाचन हुन लागेको हो। प्रतिष्ठाको प्रतिस्पर्धामा खरो उत्रन नेपाली कांग्रेसका सभापति, वरिष्ठ नेताहरुसहित केन्द्रीय पदाधिकारीको जम्बो टोली बिहीबारदेखि पोखरामा छ। शनिबारमात्रै सभापति देउवासहित वरिष्ठ नेता रामचन्द्र पौडेल, महामन्त्री शशांक कोइराला, युवा नेता गगन थापासहितले पोखराको बाटुलेचौरमा आयोजित आमसभालाई सम्बोधन गरे। देउवाले आरोप लगाए, भारतले ओलीसँग सोधेरै कालापानीसहितको नक्सा सार्वजनिक गरेको हो। शुक्रबार उनले सरकार न्यायालय कमजोर बनाउन लागेको, अख्तियार दुरुपयोग आयोगलगायत संवैधानिक आयोगमा आफ्ना मान्छे भर्ती गर्न मिल्ने गरी अध्यादेश ल्याउन लागेको बताए। देउवासहितका नेताहरू शुक्रबार एउटा र्यालीमै सहभागीसमेत भए। कास्की२ मा देउवानिकट खेमराज पौडेल कांग्रेस उम्मेदवार छन्। गुटउपगुट र अन्तर्घातले जकडिने आलोचना खेप्दै आएको कांग्रेसको यसपालिको उम्मेदवार छनोट अहिलेसम्मकै निर्विवादित जस्तो देखिएको छ। यसलाई कांग्रेसले आफ्नो सबल पक्ष मानेको छ। उम्मेदवारी दर्ताको पर्सिपल्टै नेकपाले चुनाव केन्द्रित बृहत् कार्यकर्ता प्रशिक्षण गर्यो। प्रशिक्षणका लागि पार्टी अध्यक्ष पुष्पकमल दाहाल, महासचिव विष्ष्णु पौडेल आएर सम्बोधन गरे। देशभर निराशाजनक नतिजा आउँदासमेत २०६४ मा रवीन्द्र अधिकारीले तत्कालीन एमालेबाट निर्वाचन जितेर कम्युनिस्ट किल्ला प्रमाणित गरेको क्षेत्रको भौगोलिक स्वरुप भने पछिल्लो चुनावमा केही फेरिएको छ। तर उनै अधिकारीले ७० र ७४ समेत चुनाव जितेका थिए। अधिकारी निधनको संवेदना र सदभाव बटुल्दै नेकपा कास्कीले अधिकारी पत्नी विद्या भट्टराईलाई उम्मेदवार बनाएको छ। नेकपा कास्की इन्चार्ज राजकाजी गुरुङ करण भन्छन्, विद्या भट्टराई रवीन्द्र अधिकारीको पत्नीमात्रै होइन, लामो समय राजनीति गरेको व्यक्तित्व हो, प्राज्ञिक व्यक्तित्व हो, युवा र महिला नेता हो। रवीन्द्र अधिकारीका बाँकी सपना पूरा गर्ने एजेन्डासहित विद्यालाई उम्मेदवार बनाएको उनी बताउँछन्। विद्याले पनि रवीन्द्रका बाँकी सपना पूरा गर्दै देशलाई थप योगदान दिने प्रतिबद्धता व्यक्त गरेकी छन्। घरदैलो र कोणसभामा केन्द्रित उनले पोखरामा चक्रपथ निर्माण गर्ने, पोखरालाई शिक्षा, स्वास्थ्य र पर्यटनको केन्द्र बनाउने एजेन्डा पनि सुनाउने गरेकी छन्। यो चुनावमा हामीले यस्तो उम्मेदवार उठाएका छौं, जसले पैसाले चुनाव जितिन्छ, गुन्डागर्दी गरेर चुनाव जितिन्छ, झुठ बोलेर जितिन्छ, सत्ताको प्रभाव पारेर जितिन्छ भन्ने मान्यता खारेज गरेको छ, अघिल्लो चुनावमा रवीन्द्र अधिकारीका प्रतिस्पर्धीसमेत रहेका कांग्रेस नेता देवराज चालिसे भन्छन्। उम्मेदवार खेमराज पौडेल १ सिट जितहारले सत्तामा परिवर्तन नहुने भए पनि आफ्नो जितले सरकारलाई सच्याउन मद्दत पुग्ने बताउँछन्। उनले अधिनायकवाद उन्मुख सरकारलाई सच्च्याउन आफूले जित्नुपर्ने बताएका छन्। भन्छन्, पोखराका ग्रामीण क्षेत्रका वडामा नगरसरहकै सेवा पुर्याउन भूमिका खेल्नेछु। प्रतिनिधिसभा सदस्यका लागि कास्की२ मा दोहोरिएर हुन लागेको निर्वाचनमा उम्मेदवार भने सबै नयाँ हुन्। विद्या प्राज्ञिक क्षेत्रमा थिइन्। आम चुनावमा उनले पहिलो अनुभव लिँदैछिन्। ६० वर्ष राजनीति गरे पनि आमनिर्वाचनमा भने नेपाली कांग्रेसबाट खेमराज पौडेल पहिलोचोटि चुनावी मैदानमा छन्। मुख्य प्रतिस्पर्धा यिनै दुईबीच हुनेछ। बाबुराम भट्टराई नेतृत्वको नयाँ शक्ति र उपेन्द्र यादव नेतृत्वको संघीय समाजवादी फोरम मिलेर बनेको नेपाल समाजवादी पार्टीबाट पनि नयाँ अनुहार चुनावमा छन्। बेलायती सेना र युनाइटेड नेसनमा काम गरेको अनुभव भएका धर्मराज गुरुङ हात चुनाव चिह्न लिएर मैदानमा छन्। वैकल्पिक राजनीतिको वकालत गरिरहेको साझा पार्टीबाट रजनी केसी उम्मेदवार छिन्। कांग्रेसी राजनीतिको अनुभव संगालेकी उनी पनि आमनिर्वाचनमा नयाँ अनुहार हुन्। राप्रपा नेपालले हिन्दु राष्ट्रकै एजेन्डामा रोमबहादुर भण्डारीलाई उठाएको छ। कांग्रेसमा सधैं अन्तर्घात हुँदै आएकोमा यसपालि सबै नेता कार्यकर्ता एकढिक्का हुनु आफूहरुको सबल पक्ष भएको कांग्रेसको दाबी छ। अर्कातिर आफ्ना उम्मेदवार खेमराजको छवि शालीन र निष्ठावान हुनुलाई कांग्रेसले आफ्नो सबल पक्ष मानेको छ। साझा पार्टीकी रजनी केसी जनताले वैकल्पिक शक्ति खोजिरहेको बताउँछिन्। भन्छिन्, सुसंस्कृत राजनीति हाम्रो एजेन्डा हो। उनले आफू निर्वाचित भए सांसदका लागि दिइने ६ करोड रुपैयाँ विकास बजेटको विरोध गर्ने र आफूले नलिने पनि बताएकी छन्। समाजवादीका धर्मराज गुरुङ ब्रिटिस आर्मी र युनमा आर्जेको अनुभव नेपालमा खन्याउने बताइरहेका छन्। भन्छन्, चुनाव हो, के थाहा फ्याट्ट मैले जित्न पनि सक्छु। दलका ११ र स्वतन्त्र १० गरी २१ जना चुनावी मैदानमा छन्। स्वतन्त्रकै हैसियतमा उम्मेदवार दिएकी विवेकशील नेपालीकी जमुना शर्माबाहेक अरू स्वतन्त्र उम्मेदवारको प्रचार खास देखिएको छैन। कास्की २ मा पोखरा महानगरपालिकाका ११ वटा वडा छन्। तिनमा गएको स्थानीय तह निर्वाचनमा ७ वटामा नेकपा एमाले र ४ वटामा कांग्रेसले चुनाव जितेको छ। मंसिर १४ गते हुने चुनावका लागि कास्की २ मा ७१ हजार ८ सय ७१ मतदाता छन्।"
प्रदेश १ का मुख्य सडक अलपत्र,"विराटनगरभद्रपुर ताप्लेजुङ : प्रदेश १ मा गौरवको आयोजनामध्ये ६ लेन र ४ लेनका सडक निर्माण सुरु भएको वर्षौं भए पनि पुरा हुने छाँटकाँट छैन। ४९ किलोमिटरको रानीविराटनगरइटहरीधरान ६ लेनको व्यापारिक सडक र झापाको बिर्तामोडभद्रपुर चार लेनको सडक पनि भद्रगोल छ। वर्षेनी ४ लाख पर्यटक हिड्ने ताप्लेजुङको सुकेटार पाथीभरा सडक पनि वर्षौंदेखि अलपत्र अवस्थामा छ। रानीविराटनगरइटहरीधरान ६ लेनको व्यापारिक सडक निर्माण थालेको ६ वर्ष भइसक्यो। सडक धुलाम्मे छ। कतै निर्माण भइरहेको छ। कतै निर्माण भए पनि भत्कन थालेको छ। कालोपत्रे एक लेवलमा छैन। बनेका सडकको एक लेन पार्किङले भरिन थालेको छ। सडक कहिले निर्माण सम्पन्न हुने हो टुँगो छैन। निर्माण कार्यमा भइरहेको ढिलाइ, समस्या र डीपीआर तयार गर्दा भएका गल्तीका कारण निर्माण कार्य अघि बढाउन समस्या भएको ठेकेदारको तर्क छ। प्रदेश र स्थानीय सरकारले यो विषयमा खासै चासो देखाएको छैन। नागरिक दबाब परे अनुगमन गर्ने नत्र चुपचाप बस्ने प्रवृत्तिले निर्माण सुरुभएको लामो समयसम्म सडक भद्रगोल बनेको हो। व्यापारिक मार्ग विस्तार आयोजनाअन्तर्गत विराटनगरको रानीदेखि धरानसम्मको सडक बन्न लागेको हो। सो आयोजनाअन्तर्गत ढल्केजनकपुर, पथलैयावीरगञ्ज, बुटबलबेलहिया, कोहलपुरनेपालगञ्ज र अतरियाधनगढी पनि ६ लेन सडक निर्माण थालिएको हो। सबैतिर काम भइरहे पनि निर्माण कार्य सुस्त छ। रानीविराटनगरइटहरीधरान सडक विस्तारको काम ०६९७० बाट सुरु भएको हो। पहिलो ठेक्का विराटनगरको बरगाछीदेखि दूध फारमसम्म लगाइएको थियो। तीन वर्षमा सडक बनाइसक्नु पर्नेमा सडक नाला र फुटपाथको काम अझै सकिएको छैन। आयोजना प्रमुख बद्री शर्माका अनुसार रानीदेखि धरानसम्मको ४९ किलोमिटरमध्ये ३४ किलोमिटर ठेक्का लागिसकेको छ। १० अर्बको सो योजनामा ३४ किलोमिटर बाटोका लागि ७ अर्बमा ठेक्का लागेको हो। ठेक्का लागे जति सडकलाई १४ टुक्रा बनाएर विभिन्न निर्माण कम्पनीले काम गरिरहेका छन्। बरगाछीदूधफारम सम्मको सडक निर्माणमा भएको ढिलाइका कारण निर्माण कम्पनी पीए गीताञ्जली, कान्छाराम निर्माण सेवालाई २ करोड ५० लाख जरिवाना समेत गरेको छ। त्यस्तै सडकको नाला र फुटपाथ निर्माण गर्ने कम्पनीलाई समेत जरिवाना गरिएको छ। ठेक्का लागेको १४ टुक्रामध्ये इटहरीतरहरा बाहेकको सडक आगामी असार मसान्तसम्ममा बनाइसक्नु पर्ने सम्झौता छ। तर हालसम्मको ६० प्रतिशत मात्र काम भएको आयोजना प्रमुख शर्माले जानकारी दिएका छन्। ठेक्का लागेका सडक १४ प्याकेजमा भए पनि ठेक्का लिने निर्माण कम्पनीले तुन्दीरमण, कान्छाराम, गीताञ्जली, ढुकुचु, कालिका र शर्मा कम्पनीले विभिन्न प्याकेजलाई संयुक्त रुपमा ठेक्का लिएका छन्। आयोजनाअन्तर्गत दुहवीमा बुढी नदीमा पुल बनाउने ठेक्का पनि लागिसकेको छ। तरहरादेखि धरानको तीनकुनेसम्मका लागि टेण्डर आह्वान प्रक्रियामै गएकै छैन। आयोजना प्रमुख शर्माका अनुसार उक्त खण्ड जंगल क्षेत्र परेकाले रुख कटानका लागि वनको स्वीकृति चाहिन्छ। त्यसका लागि प्रक्रिया अघि बढाइएको र वनको स्वीकृति पाएपछि टेण्डर प्रक्रिया अघि बढाइने छ।धुलाम्मे बिर्तामोड भद्रपुर सडक खण्ड। झापाको बिर्तामोडभद्रपुर चार किलोमिटर सडक चार लेन बनाउन २०७५ साल असार मसान्तमा ठेक्का सम्झौता भएको हो। कम्पनीले असोज मसान्तदेखि मात्र काम सुरु गर्यो। सम्झौता अनुरुप उक्त सडक खण्डको म्याद पुस मसान्तमा सकिँदै छ। तर सडकको नालि समेत निर्माण भएको छैन। एडीबीको सहयोगमा तीन वर्षअघि उक्त सडक ठेक्का लागेको थियो। ठेकेदार कम्पनी थोदुङलोहनीसिंह एन्ड ब्रदर्स जेभीले सम्झौता बमोजिम काम नगरेपछि अर्को कम्पनी आशिष प्रेरा जेभीलाई ठेक्का दिइएको सडक डिभिजन कार्यालय झापाका प्रमुख श्यामकुमार यादवले वताए। सडक निर्माण सुस्त हुँदा हिउँदमा धुलो र वर्खामा हिलाम्मे हुन्छ। नाली निर्माण गर्न खनिएका खल्डो स्थानियको फोहोर फाल्ने स्थान बनेको छ। सडकमा थुपारीएका माटो र निर्माण सामाग्रीले यातायात सञ्चालनमा समस्या भएको छ। निर्माण कम्पनीले १२ वटा टिपर, जेसीबी र थोरै मात्र मजदुर खटाएकाले कामले गति लिन सकेको छैन। वर्षेनी ४ लाख पर्यटक हिड्ने ताप्लेजुङको सुकेटारपाथीभरा सडक खण्डको ११२५ किलोमिटर सडक वषौँदेखि अलपत्र छ। पाथीभरा दर्शन र कञ्चनजंघा हिमाल घुम्न आउने पर्यटकले सडककै कराण सास्ती खेप्ने गरेका छन्। सरकारले पैसा नदिएको भन्दै ठेकेदारले काम छाडेका छन्। म्याद पुगेको लामो समय बितिसक्दा पनि न ठेकेदारलाई कारवाही भएको छ, न ठेक्का नै तोडिएको छ।हिलाम्मे ताप्लेजुङको सुकेटारकाफ्लेपाटी सडक। तस्बिर : सीताराम गुरागाई कन्काई कम्पनीलाई पेश्की वापत १ करोड ५३ लाख ९५ हजार रुपैयाँ भुक्तानी भएको आयोजना कार्यालयले जानकारी दिएको छ। कामको प्रगति ५ प्रतिशत पनि नभएको आयोजना प्रमुख रामबहादुर गुरुङको भनाइ छ। ठेकेदारले भने गरेको कामको समेत पैसा नपाएको भन्दै काम छाडेका छन्। अर्को ठेक्का पनि त्यस्तै भयो। निर्माण कम्पनि सूर्य कन्स्ट्रक्सनले काम त सुरु गर्यो तर १ करोड १५ लाख ९६ हजार पेश्की पाएपछि काम छोड्यो। यो सडकको जिम्मेवारी कसले लिने भन्ने बारे अहिले केन्द्र र प्रदेशबीच जुहारी छ। सुरुमा केन्द्रअन्तर्गतको उत्तरदक्षिण (मुलघाटदोभानओलाङचुङगोला) सडक आयोजना, ताप्लेजुङले ठेक्का लगायो। त्यसपछि ०७५७६ मा प्रदेशअन्तर्गत राखियो। ठेक्का लागेपछि बजेट विनियोजन नहुँदा यस्तो समस्या आएको हो। अघिल्लो पटक प्रधानमन्त्री हुँदा पाथीभरा दर्शनका लागि आएका केपी ओलीले बाटोको दुर्गती देखेपछि स्तरोन्नतीका लागि तत्काल १० करोड रुपैयाँ दिने घोषणा गरेका थिए। घोषणापछि उत्तरदक्षिण (मुलघाटदोभानओलाङचुङगोला) सडक आयोजना, ताप्लेजुङले ठेक्का लगायो। तर, पैसा नआएपछि काम हुन सकेन। यो बजेट आउँछ आउँदैन निश्चित छैन। भ्रमण वर्ष मनाउने तयारी भइरहँदा पाथीभरा जाने सडकको दुरावस्थाले यात्रुलाई हैरानी थपेको छ। पहिलेका योजना अलपत्र छाडेर दुवै कार्यालयले अहिले नयाँ ठेक्का लगाएका छन्। प्रदेशअन्तर्गतको पूर्वाधार कार्यालय पाँचथरले पहिलेकै स्थानदेखि ७ सय मिटर कलोपत्रे गर्ने गरि साउनमा ठेक्का लगाएको छ। वर्ष दिनमा सक्ने गरि १ करोड ५९ रुपैयाँमा साप कञ्स्ट्रक्सनले जिम्मा पाएको छ। तर, हालसम्म काम सुरु भएको छैन। सम्झौतापछि निर्माण व्यावसायी वेपत्ता भएको कार्यालय प्रमुख भरत शाहले बताए। सडक मर्मतका लागि भन्दै संघअन्तर्गतको उत्तरदक्षिण आयोजनाले पनि १ करोडको ठेक्का लगाउने तयारी भइरहेको आयोजना प्रमुख गुरुङले जानकारी दिए।"
जनमत परीक्षण,"काठमाडौं : सत्ता जोडघटाउमा प्रभाव नपार्ने भए पनि प्रमुख दुई दलले उपनिर्वाचनलाई जनमत सर्वेक्षणका रूपमा लिएका छन्। सत्तासीन नेकपाले आफ्नो पक्षमा जनमत कायमै रहेको देखाउन जित्नैपर्ने नीति लिएको छ भने कांग्रेसले सरकारका पक्षमा जनमत खस्किँदै गएको देखाउन उपनिर्वाचन जित्ने लक्ष्य राखेको छ। कास्की २ मा रिक्त प्रतिनिधिसभा र भक्तपुर १ को (१), बागलुङ २ को (२ ) र दाङ ३ को (२) मा प्रदेशसभा उपनिर्वाचन हुँदै छ। यसअघि तीनवटै क्षेत्र सत्तासीन नेकपाले जितेको हो। निर्वाचन आयोगका अनुसार स्थानीय तहअन्तर्गत उपमहानगर प्रमुख एक, अध्यक्ष तीन, उपाध्यक्ष एक र वडाध्यक्ष ४३ पदका लागि पनि उपनिर्वाचन हुँदै छ। सत्तासीन नेकपा र विपक्षी कांग्रेसका शीर्ष नेताहरू उपनिर्वाचन हुने क्षेत्रमा खटिएर जनमत आफ्नो पक्षमा पार्न सक्रिय छन्। नेकपाका नेताहरू यसअघि प्राप्त आफ्नै मतको संरक्षण गर्न सकेमात्र पनि चुनाव सजिलै जितिने विश्लेषण गर्छन्। भक्तपुर १ को १ र बागलुङ २ को (२) मा उम्मेदवारी दिँदा उत्पन्न आन्तरिक विवादले चुनावमा अन्तरघात को भय छ, सत्तासीन नेकपालाई। नेकपाका अध्यक्षद्वय केपी ओली र पुष्पकमल दाहालले यसअघि जितेका स्थानमा पार्टीलाई पुनः विजयी बनाउन र नयाँ ठाउँमा पनि जित सुनिश्चित गर्न उपनिर्वाचनमा जुट्न पार्टीमा आन्तरिक निर्देशन जारी गरिसकेका छन्। सरकारका सही र सफल नीति तथा लोकतन्त्र, राष्ट्रियता र सामाजिकआर्थिक रूपान्तरणका लागि हामीले चुनाव जित्छौं, नेकपा महासचिव विष्णु पौडेलले अन्नपूर्णसँग भने। दुई दलबीच एकताका कारण पनि चुनाव जित्न सजिलो हुने महासचिव पौडेलको विश्वास छ। सरकारप्रति वितृष्णा बढेको र पार्टीका नेताहरू एक ठाउँ उभिएका कारण पार्टीले चुनाव जित्ने कांग्रेसको विश्वास छ। उपनिर्वाचनलाई हामीले जनमत सर्वेक्षणका रूपमा लिएका छौं, कांग्रेस प्रवक्ता विश्वप्रकाश शर्माले भने, हाम्रो पार्टीको गतिविधि बढेको छ। शीर्ष नेताहरू एक ठाउँमा छन्। सरकारको गतिविधिबाट जनता निराश छन्। त्यस कारण जनमत हामीलाई आउँछ। कास्की २ मा सत्तासीन नेकपा अध्यक्ष पुष्पकमल दाहाल र कांग्रेस सभापति शेरबहादुर देउवा पुगेर चुनावी सभालाई सम्बोधन गरिसकेका छन। नेकपाका तर्फबाट महासचिव विष्णु पौडेलदेखि जनवर्गीय संगठनका नेताहरु पनि पोखरा पुगेर भोट मागिसकेका छन। दुई दलबीच मुख्य भिडन्त हुने कास्कीमा कांग्रेस सभापति देउवादेखि वरिष्ठ नेता रामचन्द्र पौडेल, शेखर कोइराला, विश्वप्रकाश शर्मा र गगन थापा पनि पुगिसकेका छन्। साझा पार्टीका रवीन्द्र मिश्र पनि पोखरा पुगेर मतदाता घरदैलो गरिसकेका छन्। भक्तपुर १ को (२) मा उम्मेदवारी दिँदा पार्टी भित्रै विवाद उत्पन्न भएपछि नेकपा नेता वामदेव गौतमको उपस्थितिमा उम्मेदवारी दर्ता गरिएको थियो। नेकपाका वरिष्ठ नेता माधव नेपाल र नारायणकाजी श्रेष्ठ पनि भक्तपुरमा पुगेर चुनावी सभा गरिसकेका छन्। कांग्रेस सभापति देउवा पनि भक्तपुरको चुनावी सभामा पुगिसकेका छन्। नेकपा अध्यक्ष दाहाल शनिबार मात्र बागलुङ पुगेर चुनावी सभा गरेका छन्। बागलुङमा वाम गठबन्धनका तर्फबाट भन्दै राष्ट्रिय जनमोर्चाका उम्मेदवारलाई अघि सारिएको छ। त्यस क्षेत्रमा पनि कांग्रेसका कृष्णप्रसाद सिटौला लगायतका केन्द्रीय नेताहरु पुगेर सभा र प्रचार गरिसकेका छन्। दाङमा नेकपा अध्यक्ष दाहाल र मुख्यमन्त्री शंकर पोखरेललगायतका नेताहरुको उपस्थितिमा चुनावी सभा गरिएको छ। कांग्रेसका तर्फबाट प्रवक्ता विश्वप्रकाश शर्मा लगायतका नेताहरु पुगेर आफ्ना उम्मेदवारका पक्षमा मत मागेका छन्। आयोगका अनुसार १६ वटा नयाँ दर्ता भएका दलसमेत एक सय एक दलले उपनिर्वाचनमा भाग लिँदैछन्। आयोग दलहरुका लागि चुनाव चिह्न वितरण गरिसकेको छ। प्रतिनिधिसभा सदस्य तथा प्रदेश सभा सदस्यमा ९५ दल र स्थानीय तहको सदस्यका पदमा ७८ दलले उपनिर्वाचनमा भाग लिने आयोगले जनाएको छ। ०७४ को निर्वाचनपछि थप भएका १६ हजार २ सय १९ मतदाताको उपनिर्वाचनमा मतदान गर्न पाउनेछन्। आयोगका अनुसार उपनिर्वाचनमा मतदाताको संख्या ४ लाख ५४ हजार १ सय १४ मतदाता छन्। मतदानका लागि २ सय ४७ मतदान स्थल र ५ सय ३७ मतदान केन्द्र तोकिएका छन्।"
धरहराको ३२ प्रतिशत काम सकियो,"काठमाडौं : भूकम्पले ढलेको धरहरा पुनर्निर्माणको ३२ प्रतिशत काम सकिएको छ। भूकम्पपछिको पुनर्निर्माणको जिम्मा पाएको राष्ट्रिय पुनर्निर्माण प्राधिकरणले ३२ प्रतिशत भौतिक प्रगति भएको जनाएको हो। अहिले धरहरा पुनर्निर्माणको काम धमाधम भइरहेको प्राधिकरणका प्रमुख कार्यकारी अधिकृत सुशील ज्ञवालीले जानकारी दिए। धरहराको तेस्रो तला ढलानको काम भइरहेको उनले बताए। भूकम्पपछिको पुनर्निर्माणको अवस्थाबारे संसद्को विकास तथा प्रविधि समितिमा सीइओ ज्ञवालीले समस्याको रूपमा रहेको गोश्वरा हुलाक कार्यालय पनि स्थानान्तरण भएको बताए। यस्तै, राष्ट्र बैंकको टक्सार कार्यालय नेपाल औषधि लिमिटेड भवनमा सारिएको उनले जानकारी दिए। धरहरा निर्माणका क्रममा स्थानीयले उत्तरतर्फ सडक खोल्न माग गर्दै आपत्ति जनाएका थिए। स्थानीयको मागअनुसार नै उत्तरतर्फ सडक खोलिएको र मूल सडक जोड्ने गरी गुरुयोजना तयार भइरहेको ज्ञवालीले जानकारी दिए। ५ अक्टोबर २०२० मा धरहरा पुनर्निर्माण गरिसक्ने लक्ष्य लिइएको छ। ०७२ को भूकम्पले भत्काएको ९ तले धरहरालाई २२ तले आधुनिक धरहराका रूपमा पुनर्निर्माण गरिँदैछ। २२ तले बने पनि उचाईमा धेरै फरक नपर्ने बताइएको छ। यस्तै, रानीपोखरीको पुनर्निमार्ण पनि अन्तिम चरणमा पुगेको ज्ञवालीले जानकारी दिए। पोखरीको काम पुस मसान्तभित्र सकिने उनको भनाइ छ। पानी अड्याउनका लागि अहिले विभिन्न ठाउँबाट ल्याएको कालोमाटो बिछ्याउने काम भइरहेको छ। पोखरी परिसरमै रहेको बालगोपालेश्वर मन्दिरको पुनर्निमार्ण आउँदो बैशाखमा सकिने ज्ञवालीले जानकारी दिए। सीइओ ज्ञवालीले सिंहदरबारको पूर्व, उत्तर र दक्षिणको भागमा प्रवलीकरणको काम धमाधम भइरको समितिमा जानकारी गराए। अहिलेसम्म ७० प्रतिशत बढी भौतिक प्रगति भएको उनको दाबी छ। इन्टेरियर डिजाइनको काम पनि भइरहेको छ। भूकम्पले क्षतविक्षत् बनेको सिंहदरबार परिसरको ग्यालरी बैठकका बारेमा पनि सरकारको ठोस निर्णय नहुँदा प्राधिकरण नै अलममा परेको छ। ग्यालरी बैठकलाई प्रवलीकरण गर्ने कि भत्काउने भन्ने सरकारले ठोस निर्णय नगर्दा समस्या भएको समिति बैठकमा सीइओ ज्ञवालीले बताए। यसका बारेमा सरकारले ठोस निर्णय गरेको छैन। यसलाई रेक्टोफिटिङ गर्ने भए विज्ञको टोली बनाएर गर्न सकिन्छ। परराष्ट्र मन्त्रालयले स्टेट हल बनाउन आग्रह गर्दै प्राधिकरणमा पठाएको छ। यसबारे मन्त्रिपरिषद्ले निर्णय गर्नुपर्छ। त्यसका लागि हामीले मन्त्रिपरिषद्मा पठाएका छौँ, ज्ञवालीले भने, यसमा राजनीतिक सहमति खोज्नुपर्छ। बरू यसमा समितिले पनि पहल गरोस्।"
"विप्लवको पार्टी ६ वर्षमा, कार्यदिशामै अलमल","काठमाडौं : नेपालमा अहिले संघीय लोकतान्त्रिक गणतन्त्रात्मक व्यवस्था छ। तर यो व्यवस्था पनि वैज्ञानिक नभएको भन्दै यसविरुद्ध एउटा कम्युनिस्ट पार्टी हिंसात्मक संघर्षमा जोड दिइरहेको छ। त्यो पार्टी हो नेत्रविक्रम चन्द (विप्लव) नेतृत्वको नेपाल कम्युनिस्ट पार्टी। गाँउ र सहर दुवै नछाड्ने, मध्यम वर्गलाई पनि साथ लिने र सहरी जनविद्रोहका माध्यमबाट वैज्ञानिक समाजवाद स्थापना गर्ने रणनीतिका साथ विप्लव समूहले अहिले भूमिगत शैलीमा पार्टी गतिविधि अघि बढाएको छ। मंसिर ८ नेकपा विप्लवको पार्टी पुनर्गठन दिवस पनि हो। ०७१ मा तत्कालीन मोहन वैद्य (किरण), रामबहादुर थापा (बादल) लगायत नेता रहेको पार्टीसँग सम्बन्धविच्छेद गर्दै विप्लव स्वयंको नेतृत्वमा यो पार्टी जन्मिएको थियो। सुरुमा नेकपा माओवादीका नाममा पार्टी गतिविधि अगाडि बढाएको उसले ०७३ फागुनको महाधिवेशनपछि भने नेकपाको नाममा क्रियाकलाप गर्न थालेको हो। उसले वैज्ञानिक समाजवादको लक्ष्यमा पुग्ने कार्यनीतिका रुपमा एकीकृत जनक्रान्ति अघि सारेको छ। तर एकीकृत जनक्रान्तिको राजनीतिक कार्यक्रम र फौजी कार्यदिशा कस्तो हुन्छ ? अझै विप्लवले यसबारे सविस्तार बताएका छैनन्। सरकारले गत फागुन २८ यता विप्लवको पार्टीमाथि प्रतिबन्ध लगाउँदै तिनका नेताकार्यकर्ता धरपकडको नीति लिएको छ। सेना, प्रहरीसँग तत्काल जुध्ने पार्टीको नीति नभएको पनि बताउने तर राज्यका अवयवमाथि धावा बोल्न पनि नछाड्ने नीति विप्लवको पार्टीले लिइरहेको छ। स्थानीय तहका वडा र गाउँपालिकाका कार्यालयमा आगजानी, आक्रमण, एनसेलमा आक्रमण, जनप्रतिनिधिले चढ्ने गाडीमा आक्रमण विप्लव नेतृत्वको नेकपाले पछिल्ला दिनमा गरेका केही प्रतिनिधिमूलक घटना हुन्। यसभन्दा अघि बढेर पार्टीले थप कुनै ठूला आक्रमण भने अहिलेसम्म गरेको छैन। कार्यदिशामा अन्योल ! पुनर्गठनको छैटौं वर्षगाँठ मनाइरहँदासम्म विप्लवले पार्टीको राजनीतिक कार्यदिशाका विषयमा भने आफ्नै पार्टीका नेताहरूलाई समेत विश्वस्त बनाउन सकिरहेको देखिँदैन। कतिपय सन्दर्भमा पार्टी नेताहरू स्वयं पनि कार्यदिशामा अलमलिइरहेका देखिन्छन्। खासगरी एकीकृत जनक्रान्तिको फौजी कार्यदिशाको बुझाइमा नेताबीच नै अन्योल छ। दीर्घकालीन छापामार युद्ध कि मध्यम वर्गलाई पनि साथ लिएर सशस्त्र जनविद्रोह भन्नेमा मतऐक्यता छैन। पार्टीको राजनीतिक लाइन के हो ? एकीकृत जनक्रान्ति कि छापामार युद्ध ? नेतृत्वले अझै गहिरो गरेर पार्टी नेतालाई समेत बुझाउन सकेका छैनन्, यसमा पार्टीभित्र अझै बहस जारी छ, शनिबार अन्नपूर्णसँगको टेलिफोन सम्पर्कमा आएका विप्लव नेकपाका एक नेताले भने, राजनीतिक लाइनमा प्रष्टताको खोजी पार्टीभित्रै भइरहेको छ। कतिपय नेताले पछिल्लो पटक कार्यदिशामै अलमल देखिएको भन्दै पार्टीसमेत छाडेका छन्। केही दिनअघि मात्र पार्टी पोलिटब्युरो सदस्य तथा स्कुल विभागको प्रमुखसमेत रहीसकेका नेता कृष्ण धमला (गम्भीर)ले पार्टी छाडेका थिए। यसबीच नेता पदम राईलगायतले पनि पार्टी छाडिसकेका छन्। मोहन कार्की जीवन्तलगायत झन्डै एक दर्जन नेता निष्क्रिय छन्। जनक्रान्तिको मोडेल सहरी जनविद्रोह हो कि छापामार युद्ध भन्नेमा नेतृत्वले प्रष्ट्याउन नसक्दा पार्टीभित्रैै बुझाइ अस्पष्ट रहेको पार्टी छाडेका नेताहरूको तर्क छ। एकीकृत जनक्रान्ति भनेको किसान, मजदुर, मध्यम वर्ग र राष्ट्रिय पुँजीपति वर्गलाई एकीकृत ढंगले अगाडि बढाउने र जनआन्दोलन सञ्चालन गर्ने हो, कतिपय साथीले त्यसलाई नबुझेर छापामार युद्धतिर लैजाने प्रयत्न गरिराख्नुभएको छ, विप्लव नेकपाबाट निष्क्रिय बसेका मोहन कार्की जीवन्तले भने, पार्टीमा केही कुरा सच्याउन र कार्यदिशाअनुसार सहरका मध्यम वर्गको साथ लिएर जनतालाई राहत दिने तथा राष्ट्रिय जागरण फैलाउने अभियान गर्नुपर्नेमा त्यसो हुन सकिरहेको छैन। रक्षा, सन्तुलन र प्रत्याक्रमणकै चरणबाट एकीकृत जनक्रान्ति पनि अघि बढ्ने र तयारी, थालनी र प्रयोग नै जनक्रान्तिको पनि फौजी राजनीतिक कार्यदिशा हुने विप्लव पार्टीका नेताको व्याख्या छ। क्षयीकरणतर्फ २८ फागुन २०७५ मा सरकारले विप्लवको पार्टीमाथि प्रतिबन्ध लगायो। त्यसयता मात्रै ८ जना नेताकार्यकर्ता मारिइसकेका छन्। सोलखुम्बूमा उसका कार्यकर्ता तीर्थराज घिमिरे, सर्लाहीमा जिल्ला इन्चार्ज कुमार पौडेल र भोजपुरमा ओखलढुंगा सेक्रेटरी नीरकुमार राई गरी ३ जना प्रहरी कारवाहीमा मारिएका छन्। काठमाडौंमा ४, कैलालीमा १ जना भने आफैंले बोकेको बम विस्फोट भई मरेका छन्। पार्टी सचिवालयकै हेमन्तप्रकाश वली, चन्द्रबहादुर चन्द (वीरजंग), भरत वम, माइला लामा, वसन्त श्रेष्ठ, नविन विश्वकर्मा, बन्धु चन्दलगायतका केन्द्रीय नेता पक्राउ परेका छन्। एकपछि अर्काे गर्दै नेताकार्यकर्ता पक्राउ पर्दासमेत नयाँ पूर्णकालीन नेताकार्यकर्ता उत्पादन विप्लवको पार्टीमा छैन। यसले पार्टी क्षयीकरणतर्फ गइरहेको कतिपयको विश्लेषण छ। दाङमा केही समय अघि राप्ती ब्युरोको बैठकस्थलमै पुगेर प्रहरीले नेताकार्यकर्ता पक्रँदा पार्टीभित्रैबाट सुराक दिएको चर्चा पनि नेकपाभित्र छ। यसले पनि विप्लवको पार्टीलाई गम्भीर धक्का लगाएको छ। पार्टीभित्रै वार्ताका लागि दबाब विप्लवको पछिल्लो केन्द्रीय समिति बैठकले पार्टीमाथिको प्रतिबन्ध फुकुवा गरेर वार्ताका लागि सरकारले पत्र पठाए र बन्दी नेता कार्यकर्ता रिहाइ गरेमा वार्ताका लागि तयार रहने निर्णय गरेको थियो। विप्लवले नै जारी गरेको वक्तव्यमा सरकारले इमान्दारीपूर्वक पहल गरे वार्तामा बस्न सकिने पार्टी निर्णय सार्वजनिक भएको छ। तर सरकारले अहिले विप्लवको त्यस्तो सर्त स्वीकार गरेको देखिँदैन। सञ्चार तथा सूचना प्रविधिमन्त्री गोकुल बाँस्कोटा भन्छन्, संविधानविरोधी र हिंसात्मक गतिविधि गर्दै हिँड्ने काम सरकारलाई सैह्य हुँदैन। शान्तिपूर्ण राजनीतिमा आए सरकार वार्ताका लागि जहिल्यै तयार छ। विप्लवको पार्टी नेता सरकारले वार्तामा बोलाइदेओस् भन्नेमा छ। उसका कतिपय नेताहरूले सत्तारुढ दल नेकपाका कतिपय शीर्ष नेतालाई समेत भेटेर वार्ताको वातावरण बनाउन पहलकदमी लिइदिन आग्रह गरिरहेका छन्। पछिल्लो पटक पनि विप्लवका नेता अनिल शर्माले कानुनमन्त्री भानुभक्त ढकाललाई भेट गरेको पनि स्रोत बताउँछ। यी सबै भेटघाट वार्ताको वातावरण बनाउन भएको बताइएको छ। चुनौति बन्दै पार्टी प्रतिबन्धको झन्डै एक वर्षसम्म पुग्दा पनि विप्लवको पार्टीले राज्यलाई धक्का लाग्ने गरी कुनै गतिविधि गरेको छैन। तर पनि राज्यले विप्लवको पार्टी सुरक्षा चुनौति बनेको ठहर गरेको छ। ३ भदौमा प्रधानमन्त्रीले बोलाएको सर्वदलीय बैठकदेखि सुरक्षा निकायका आन्तरिक रिपोर्टमा विप्लवका गतिविधि आन्तरिक चुनौतिका रूपमा अथ्र्याइएको छ। पार्टी पुनर्गठनको पूर्वसन्ध्यामा नेकपाले जारी गरेको सार्वजनिक अपिलमा विपद झेल्ने तर धोका नदिने उल्लेख छ। पार्टी स्थापना दिवस विगतको भन्दा फरक जीवनमा उभिएर अर्थात् प्रतिबन्ध र प्रतिरोध, उत्साह र गम्भीरता, गौरव र पीडा, बलिदान र प्रतिबद्धतासहित मनाउँदैछौं। अपिलमा उल्लेख छ, हाम्रो बलियो प्रतिबद्धता छ विपद् झेल्न तयार छौं तर जनता र देशलाई धोका दिन चाहन्नौँ।"
पशुपति क्षेत्र विकास कोषको जग्गा अतिक्रमण,"काठमाडौं : पशुपति क्षेत्र विकास कोषको नाममा रहेको करोडौं पर्ने जग्गा कब्जा गरेर गुठी संस्थानले लिजमा दिएपछि स्थायी संरचना बनाउने तयारी गरेको छ। कोषमातहतको पशुपति भण्डार तहबिलको नाममा रहेको सिफलस्थित भण्डारेश्वरमा रहेको आठ रोपनी १२ आना एक पैसा एक दाम जग्गा संस्थानले लिजमा दिएपछि उक्त संरचना बनाउन लागेको हो। कोषलाई थाहै नदिई लिजमा दिने सूचना थाहा पाएपछि कोषले संस्थानलाई पत्राचार गरे पनि कुनै प्रत्युत्तर दिएको छैन। संस्थानले आफ्नो जग्गा हडपेको, कुनै प्रतिक्रियासमेत नदिएको र उक्त जग्गामा स्थायी संरचना बनाउन लागेको देखिएको भन्दै कोषले संस्कृति, पर्यटन तथा नागरिक उड्डयान मन्त्रालयलाई गुहारेको छ। भण्डारेश्वरमा स्थायी संरचना बनाउने सम्झौता अविलम्ब रद्द गर्न गरेको पत्रमा प्रधानमन्त्रीको कार्यालय, भूमिसुधार तथा व्यवस्था मन्त्रालय र गुठी संस्थानको केन्द्रीय कार्यालयलाई समेत बोधार्थ पठाएको छ। यसरी कोषको नाममा रहेको जग्गा गुठी संस्थानले धमाधम हडप्ने र लिजमा दिएर जग्गामा चलखेल गर्ने हो भने केही वर्षमै शून्य हुन बेर छैन, कोषका कोषाध्यक्ष डा मिलनकुमार थापाले भने, अहिले करोडौं पर्ने आठ रोपनीभन्दा बढी जग्गा हडप्ने प्रयास देखिएको छ, यसअघि पनि सिफलकै जग्गामा पनि गुठीले यसरी यस्तै हर्कत गरेको थियो। कोषले केही महिनाअघि सार्वजनिक गरेको श्रीपशुपतिनाथको सम्पत्ति संरक्षण तथा जग्गा छानबिन समितिको प्रतिवेदनको पृष्ठ नम्बर ४५८ मा उक्त जग्गाबारे विस्तृत उल्लेख गरेको छ। कोषका अनुसार, २०२१ सालको नापीमा भगवान्स्थान गाविस ६ को कित्ता नम्बर ६२ मा ५ रोपनी १३ आना र कित्ता नम्बर ६३ को १२ आना जग्गा तहबिल कार्यालयको नाममा कायम भएको छ। त्यसअघि सरकारको गुठी बन्दोबस्त अड्डाले १९९३ सालमा सिफलछेउको भण्डारेश्वरमा मूलपुजारीको खान्कीको चक्लाबजा ८ रोपनी ८ आना कोषको नाममा पूर्जा गरिदिएको थियो। २०४२ सालको नापीपछि हाल भण्डारेश्वरमा आठ रोपनी १२ आना एक पैसा एक दाम जग्गा छ। गुठी संस्थानका प्रवक्ता सरोज थपलियाले २०६१ सालमा दिलिप भट्ट प्रशासक हुँदा संयुक्त समिति बनेको र त्यसैबेला उक्त जग्गा कसरी व्यवस्थापन गर्ने भन्ने सहमति भएको जानकारी दिए। भूबहालमा भएको त्यो जग्गा कोषले संरक्षण गर्ने भनेर सहमति भए पनि वर्षौंसम्म पर्खिएर बस्यौं तर कोषले चासो लिएन, उनले अन्नपूर्णसँग भने, एक दर्जन टहरा बने बाटो खुल्न थाले, डोजर चल्न थाले अतिक्रमण भएर जग्गा सकिन थाल्दा पनि केही नगरेपछि कदम चालेका हौं। उनका अनुसार कोषलाई संरक्षण गर्नुभएन पाइलो टेक्नु भएन भनेर पत्राचार गरेको साथै पाँचछपटक नै पत्र पठाएर ताकेता गर्दा पनि केही भएन। पुनः २०६८ सालमा पटक पटक गरेको पत्राचारको पनि जवाफ आएन भनेर स्मरण गराउँदै पुनः सात दिनसम्म म्याद दिएको उनको भनाइ छ। त्यति गर्दा पनि जवाफ नदिएपछि संस्थानले जग्गा नियन्त्रणमा लिएर काम अघि बढाउँछ भनेरै हस्तक्षेप गरेका हौं, त्यसपछि भाडामा दिन सूचना निकाल्यौं। दोस्रोपटकमा निवेदन परेपछि संस्थान सञ्चालक समितिले स्वीकृत गरेको हो, थपलियाले भने। समितिले निर्णय गरेर दस वर्षका लागि लिजमा दिएको हो। सहमतिमा आएर विकास वा संरक्षण गर्न लागे जग्गा फिर्ता गर्न सकिने उनले जानकारी दिए। लिजमा दिन गरिने सम्झौतामा छ महिनाअघि पूर्वसूचना दिएर खाली गर्न सकिने व्यवस्था रहेको उनको भनाइ छ। १४ वर्षसम्म कोषले कानमा तेल हालेर बस्यो अहिले संस्थानले संरक्षण गर्न खोज्दा रोइलो गरेर हुन्छ ? , प्रवक्ता थपलियाले भने। आठ रोपनी १२ आनामध्ये लिजका लागि तीन रोपनी उपभोग गर्न लागेको उनले बताए। उनले भने, गुरुयोजना बनाएर जाने बनाएर प्रतिवद्धता गरे जग्गा सुम्पन तयार छौं।"
पुलमा ठेकेदारको रजगज,"इलामधनकुटा : ठेकेदारको लापरवाहीका कारण इलामस्थित माइखोलाको दुधाङ बेसीँमा साढे ६ करोडको पूल ६ वर्षमा पनि पुरा हुन सकेको छैन। इलामको राजदुवाली चिसापानी दानाबारी शनिश्चरे सडक खण्डमा पर्ने डेढ करोडमाथीका बुढी सुखानीको पक्की पुल पनि आठ वर्षदेखि अलपत्र छ। इलाम सदरमुकामबाट माइजोगमाई गाउँपालिकाको केन्द्र जोड्ने मुल सडकमा पर्ने माइखोलाको पक्की पुल बनाउन थालेपछि स्थानीयले जोखिम हट्ने आश गरेका थिए। माइजोगमाई ५ का टेकबहादुर खड्काले भने, पुल निर्माण अलपत्र छ। चार वर्षअघि नै निर्माण सक्नु पर्ने पुलको काम आधा पनि भएको छैन। इलाम नगरपालिका५ को बरबोटे र माइजोगमाई ५ को सोयाङ जोड्ने दुधाङमा पक्की पुल निर्माणका लागि २०७१ असार २७ मा ठेक्का सम्झौता भएको थियो। ०७३ असार २६ सम्ममा सक्नु पर्ने पुल अहिलेसम्म आधा मात्रै काम भएको छ। पुल निर्माण स्थल माइजोगमाई गाउँपालिका५ का वडाध्यक्ष दातारामा सञ्जेलले भने, केहि समयदेखि काम शुरु भएको छ, अब सकिन्छ होला। आफुले गाउँपालिकामा कुरा पुयाएपछि काम शुरु भएको उनको भनाइ छ। डिभिजन सडक कार्यालय इलामका अनुसार सम्झौता अवधीमा काम नसकिएपछि ०७४ पुस २७ सम्मलाई पहिलो पटक म्याद थपिएको हो। पटक पटक म्याद थपे पनि ठेकेदार कम्पनी नेशनल निलगिरी जेभी फेरी म्याद थप्ने दौडमा छ। डिभिजन सडक कार्यालय इलाका इञ्जिनियर धुर्वकुमार झाका अनुसार पछिल्लो पटक कम्पनीले म्याद थपको निवेदन दिएको छ। ठेकेदारको निवेदनमा ढिलो हुनुको ठोस कारण नभएकाले म्याद थप्न अस्विकार गरेका छौं, उनले भने। सडक डिभिजन कार्यालयले छ करोड १२ लाख ९२ हजारमा ठेक्का लगाएको सो काम निलगिरी जेभीले दुई वर्षभित्रै सम्पन्न गर्नु पर्ने सम्झौता थियो। इञ्जीनीयर झाका अनुसार ठेकेदार कम्पनीले काम समयमा नसकेवापत १० प्रतिशत हर्जना तिर्नुपर्ने भएको छ। अब पनि काम अघि नबढे ठेक्का तोड्ने प्रकृया शुरु हुने झाले बताए। इलाम सदरमुकामबाट माइजोगमाई केन्द्रसम्म दैनिक १२ वटासम्म गाडी चल्ने गर्छ। करिब २२ किलो मिटरमा पर्ने पुल सम्पन्न नहुँदा खोलाबाटै कठिन यात्रा गर्नुपरेको स्थानीय बासीन्दाको गुनासो छ। संविधानसभाका पूर्वअध्यक्ष सुभाषचन्द्र नेम्वाङ र पूर्वप्रधानमन्त्री झलनाथ खनालको निर्वाचन क्षेत्र जोड्ने पुल हो। देश हाक्ने नेताको क्षेत्रमा त ६ वर्षसम्म पुल बन्दैन, अरु स्थानमा विकासको के अपेक्षा गर्ने, स्थानीय खड्काले भने। निर्माणधीन पुलबाट माइजोगमाई गाउँपालिका१ नयाँबजार, वडा नम्बर २ जोगमाई, वडा नम्बर ५ सोयाङ र वडा नम्बर ६ प्याङका बासिन्दा लाभान्वित हुने छन्। बर्सामा हामीले फिक्कल पुगेर सदरमुकाम जानु पर्छ। यो बाटो नयाँबजार इलामको भन्दा तीन दोब्बर बढि हो, स्थानीयको भनाइ छ। इलाम सदरमुकामदेखि माइजोगमाईको केन्द्र नयाँबजारसम्म पुग्ने मोटरबाटो एक अर्ब रुपैयाँभन्दा बढी बजेटमा ग्राभेल भएको छ। बीचमा रहेको खोलामा पुल नहुँदा पानीपर्दा गाडी चल्दैन। इलामको राजदुवाली चिसापानी दानाबारी शनिश्चरे सडक खण्डमा पर्ने बुढी सुखानीको पक्की पुल पनि सम्झौता भएको ८ वर्षमा पनि सम्पन्न भएको छैन। डिभिजन सडक कार्यालय इलामसँग ०६८६९ मा स्काई, अजम्बर, शिवराम जेभीले ठेक्का सझौता गरे पनि सम्झौताअनुसार समयमा काम नसेकेकाले ठेक्का रद्ध गर िठेकेदारलाई कालो सूचीमा राख्ने प्रकृया शुरु गर्न लागेको इन्जिनियर झाले बताए। एक करोड ६२ लाख १२ हजार रुपैयाँमा ठेक्का सम्झौता गरेकोे कम्पनीले अब ३० लाख रुपैयाँमात्र भुक्तानी लिन बाँकी छ। इलामको माई नगरपालिकाका दानाबारी, महमाई, चिसापानी तथा माङ्सेबुङ गाउँपालिकाका विभिन्न ठाउँबाट हाट बजार भर्न झापा, खुदुनाबारी, शनिश्चरे, विर्तामोड जान यो पुल प्रमुख रहेको इलाम उद्योग बाणिज्य संघ दानावारीका बरिष्ठ उपाध्यक्ष गोपाल घिमिरेले बताए। धनकुटा साँगुरीगढी गाउँपालिकाको सिम्सुवास्थित लेउती खोलामा निर्माणाधिन् पक्की पुल निर्माणमा पनि ढिलाई भएको छ। पुल निर्माण सम्पन्न हुनुपर्ने अवधिमा ४५ प्रतिशत मात्रै काम भएको सडक डिभिजन धनकुटाका इन्जिनियर विकेश लागेले बताए। भ्याटसहित करिव ७ करोड रुपैयाँ लागत रहेको उक्त पक्की पुल निर्माणको ठेक्का कुन्सालिङ, बिरुवा र सारासृष्टि निर्माण कम्पनी जेभीले पाएको हो। ०७४ असार २५ गतेदेखि निर्माण सुरु भएको पुलको काम दुई महिनाभित्र सम्पन्न भइसक्नु पर्ने सम्झौंतामा उल्लेख छ। आयोजनाको म्याद २०७६ असारमै सकिएको छ। ठेकेदार कम्पनीले सुरुमा फाइनल भएको पुलको डिजाइन त्रुटी भई संशोधन गर्ने क्रममा ७८ महिना काम रोकिएको कारण निर्माणमा ढिलाई भएको भन्दै एक वर्ष म्याद थप्न सडक डिभिजनमा निवेदन दिएको छ। म्याद थपको फाइल अहिले सडक विभागमा अड्किएको छ। डिजाइनमा त्रुटी भएको र पछि संसोधन गर्दा सुरुमै निर्माण ढिला भएको ठेकेदार मिङमा शेर्पाको भनाइ छ। उनका अनुसार वर्खाको बेला खोलामा ठूलो वाढी आउने भएकाले काममा वाधा पुगेको हो। साँगुरीगढी गाउँपालिकाको वुढिमोरङ, फाक्सिव, खुवाफोकसहित चौविसे गाउँपालिकाको जनतालाई कोशी राजमार्गसँग जोड्ने उद्देश्यसहित मध्य चौविसे सडक खण्डको निर्माण गरिएको हो। पक्की पुल समयमै सम्पन्न नहुँदा ती क्षेत्रका स्थानीय वासिन्दा करिव आधा घण्टा पैदल दुरीमा रहेको झोलुंगे पुलवाट ओहोरदोहर गर्न वाध्य छन्। बर्खाको बेला लेउती खोलामा ढुंगा र वालुवासहित वाढी आउने भएकाले खोला तर्न जोखिम हुने गरेको स्थानीय चन्द्रसिंह नेम्वाङले बताए ।"
