शीर्षक,विवरण
कालापानी संवेदना,"कालापानी, लिपुलेक र लिम्पियाधुरासहितको नेपाली भूमि समेटेर भारतले नक्सा सार्वजनिक गरेपछि यहाँ चर्को विरोध भयो। सबै राजनीतिक दल र बौद्धिक वर्गसमेतले भारतसँग कूटनीतिक पहल गरेर आफ्नो भूमि फिर्ता लिन साथ दिने सहमति गरे। त्यस्तो प्रतिबद्धता सर्वपक्षीय बैठकमा व्यक्त पनि भयो। तर, अहिले एकाएक दलहरूबीच नै विवाद प्रारम्भ भयो। यो विषय उपनिर्वाचनमा दलकै एजेण्डा बनेको छ। राज्य हाँकेका र हाँक्ने क्रममा रहेका दलहरूबीच विवाद उत्पन्न भएपछि कालापानी प्रकरण फितलो हुने निश्चित छ। तर, यहाँका दुई ठूला दल नेपाली कांग्रेस र नेकपाबीच कालापानीको विषयमा दन्तबझान देखिएको छ। भारतले कालापानीमा अनधिकृत सैनिक पोस्ट राखेर नेपालको भूमि अतिक्रमण गरेको विषयमा सबै नेपाली जानकार छन्। तर, अहिले कांग्रेस सभापति शेरबहादुर देउवाले केही दिनअघि पोखरामा आयोजित चुनावी सभामा प्रधानमन्त्री केपी ओलीकै सल्लाहमा लिम्पियाधुरा र कालापानी समेटेर भारतले नक्सा प्रकाशन गरेको आरोप लगाए। प्रधानमन्त्री ओलीले कालापानी सम्बन्धमा राष्ट्रिय दृष्टिकोण र साझा अवधारणा बनाउन आयोजना गरेको सर्वपक्षीय बैठकमा सभापति देउवाले एउटै स्वरमा प्रतिरोध गर्ने बताएका थिए। यो आरोपबाट न सत्तारुढ नेकपालाई फाइदा पुग्छ, न त कांग्रेसलाई नै। फाइदा पुग्छ भारतलाई र हार्छ नेपालले। सन् १९६२ देखि भारतले अतिक्रमण गरेको कालापानीको नेपाली भूभाग फिर्ता ल्याउन नसक्नुमा तत्कालीन राजा महेन्द्रदेखि हालका प्रधानमन्त्री ओलीसम्म उत्तिकै जिम्मेवार छन्। अझ देउवा पाँच, पाँचपटक यो मुलुकको प्रधानमन्त्री भइसकेका व्यक्ति हुन्। ओली यसअघि परराष्ट्र, गृहमन्त्री हुँदै प्रधानमन्त्री र अहिले दुईतिहाइ बहुमतको शक्तिशाली सरकार प्रमुख भएका व्यक्ति हुन्। ओली, देउवालगायत देशका बागडोर चलाउने कुनै पनि दलका नेतालाई कालापानी नदुखेकै कारण भारतले अहिले ३९५ वर्ग किलोमिटर नेपाली भूभाग अतिक्रमण गरेको छ। विगतमा यी नेता र यिनका सरकारले कालापानी फिर्ता गराउन के यत्न गरे ? नेपाली जनताको कार्यादेश के यिनले पालना गरेका छन् ? देश हाँकिसकेका अधिकांश नेतालाई आज किन भारतपरस्तको आरोप पटकपटक लाग्दैछ र जनताले यिनका नियतमाथि प्रश्न उठाएका छन्। पूर्वपश्चिमदेखि देशको करिब ६२ हजार हेक्टर क्षेत्र भारतले अतिक्रमण गरेको तथ्यांक सार्वजनिक भएका छन्। विगतदेखि अहिलेसम्म नक्सांकन गर्न जाँदा नेपाली अधिकारीले देखाएको लाचारीपन र निरीहपनको फाइदा भारतले उठाउँदै आएको छ। मालपोत तिरेको रसिद, जनगणनाका अभिलेखलगायतका सबुत प्रमाण हुँदाहुँदै पनि रातारात हजारौं हेक्टर भूमि भारतले अतिक्रमण गरेको छ। नेपालले औपचारिक रूपमा विरोधसम्म गर्न नसकी बर्खायाममा भिजेको मुसोभैं चुपचाप बस्दै आएको सबैलाई थाहा छ। नेपाल र भारतका परराष्ट्र सचिवस्तरीय बैठकले सीमा विवाद सुल्झाउने भनियो तर एउटा पनि बैठक बसेन। आपूलाई कूटनीति विज्ञ भनिने ब्यूरोक्रेटहरूसमेत भारतीय आस र त्रासमा परेको यसले देखाएको छ। यसरी नेतादेखि परराष्ट्र मन्त्रालय, गृह मन्त्रालय र नापी विभाग सरकारी अधिकारीहरूको समेत नालायकीपन प्रस्टै देखिएको छ। अहिले कालापानीमा एकले अर्काेलाई दोष लगाउनुको साटो साझा दृष्टिकोण बनाएर भारतीय अतिक्रमणको प्रतिरोध गर्नु नेताहरूको धर्म, दायित्व र कर्तव्य हो। आफ्नो भूमि यसरी मिचिँदा दन्तबझानमा उत्रँदा राष्ट्रियता झनै कमजोर हुन्छ। अरूलाई प्रश्न उठाउँदा चारवटा औंला आफैंतिर फर्किरहेको हुन्छ भन्ने हेक्का हाम्रा नेताले राख्न जरुरी छ। सीमा मिचिँदा त्यसलाई फिर्ता गर्ने आफ्नै प्रक्रिया होला। त्यो प्रक्रियामा जानुपर्छ। भारतको स्पष्ट रूपले विरोधसम्म गर्न नसक्ने सरकारले कालापानी कसरी जोगाउला भन्ने पिरलो जनतामा छ। अहिलेको विषम परिस्थितिमा सबै दल र जनता एक भएर भारतीय हस्तक्षेप र अतिक्रमणको प्रतिरोध गर्नुपर्छ। विरोध, जुलुस र धर्ना समस्या समाधानको उपाय हुन सक्दैन। उपचुनाव जित्ने दाउ र रणनीतिका रूपमा कुनै पनि दलले कालापानीलाई उछालेमा त्यो मुलुककै लागि प्रत्यूत्पादक हुनेछ।"
सरकारको अनियमित खर्च ४७ अर्ब,"काठमाडौं : आर्थिक वर्ष २०७५७६ को अनियमित खर्च (बेरुजु) ४७ अर्ब ६२ करोड रुपैयाँ देखिएको छ। यो कुल खर्चको ४ दशमलव २५ प्रतिशत हो। महालेखा नियन्त्रक कार्यालयलको आन्तरिक लेखापरीक्षणले यस्तो देखाएको हो। आव २०७५७६ को निकासा खर्च रकम ११ खर्ब ९ अर्ब रुपैयाँ छ। महालेखा नियन्त्रक कार्यालयले आन्तरिक लेखापरीक्षणको एकीकृत वार्षिक प्रतिवदेन तयार गरी कात्तिकमा अर्थमन्त्री समक्ष पेस गरेको थियो। प्रतिवेदनअनुसार बेरुजु १७ अर्ब २१ करोड रुपैयाँ छ। फस्र्योट गर्ने अवधि बाँकी रहेको पेस्की भने ३० अर्ब ४१ करोड छ। महालेखा परीक्षकको कार्यालयले पेस्कीलाई पनि बेरुजु भनेको छ। वित्तीय अनुशासनको बर्खिलाप गरिएकाले बेरुजु बढेको प्रतिवेदनको निष्कर्ष छ। सार्वजनिक सेवा प्रवाहमा खर्च गर्ने, लेखा राख्ने तथा प्रतिवेदन गर्नुपर्ने हुन्छ। स्वीकृत कार्यक्रम बिना खर्च गर्ने, खर्च शीर्षक फरक पारी भुक्तानी गर्ने, बिलभन्दा बढी भुक्तानी जस्ता गतिविधिले वित्तीय अनुशासनको पालना नभएको देखाएको छ। कुल बेरुजुमध्ये १ अर्ब ५८ करोड २० लाख नियमित गर्नुपर्ने किसिमका छन्। ४० करोड ८७ लाख असुल गर्नुपर्ने देखिन्छ। १५ अर्ब २२ करोड ३९ लाख म्याद नाघेको पेस्कीबापतको छ। बेरुजु १७ अर्ब २१ करोड छ। फस्र्योट गर्ने अवधि बाँकी रहेको पेस्की भने ३० अर्ब ४१ करोड रुपैयाँ छ। जम्मा १७ अर्ब २१ करोड बेरुजु र फस्र्योट गर्ने अवधि बाँकी पेस्की ३० अर्ब ४१ करोड गरी जम्मा ४७ अर्ब ६२ करोड रुपैयाँ देखिएको हो। आव ०७४७५ को कुल बेरुजु अंक ५३ अर्ब ५८ करोड रुपैयाँ थियो। आव ०७५७६ को बेरुजु अंक ४७ अर्ब ६२ करोड पेस्की बाँकीसहित देखिएको छ। यसले बेरुज अंक केही कम भएको छ। बेरुजुलाई मुख्य ४ भागमा वर्गीकरण गरी प्रतिवेदन तयारी गरिएको छ। यसमा नियमित गर्नुपर्ने, फस्र्योट गर्ने अवधि बाँकी, असुल उपर गर्नुपर्ने र फस्र्योट गर्ने अवधि बाँकी छ। सुधार गर्न उदासीन बेरुजु सम्बन्धित कार्यालय आन्तरिक लेखापरीक्षणबाट औंल्याइएको बेरुजुमा सुधार गर्न उदासीन देखिएको ठहर गरेको छ। आर्थिक वर्ष २०७५७६ को बेरुजुका प्रकृति अधिकांश अघिल्लो आवको आन्तरिक लेखा परीक्षण प्रतिवेदनमा देखिएका बेरुजु सरह देखिएको प्रतिवेदनले देखाएको छ। प्रतिवेदनमा भनिएको छ, बेरुजुको प्रकृति नै दोहोरिएको छ। सबैभन्दा बढी भौतिक पूर्वाधारमा मन्त्रालयगत बेरुजु अंक हेर्दा सबैभन्दा बढी भौतिक पूर्वाधार तथा यातायात मन्त्रालयको देखिएको छ। यो मन्त्रालयको कुल बेरुजु १० अर्ब ९५ करोड रुपैयाँ छ। अनियमित खर्चतर्फ ६६ करोड ३५ लाख रुपैयाँ छ। म्याद ननाघेको पेस्की १० अर्ब २९ करोड रुपैयाँ छ। जिल्लागतमा सबैभन्दा बढी काठमाडौंको देखिएको छ। काठमाडौंको मात्रै बेरुजु १५ अर्ब दुई करोड रुपैयाँ म्याद नाघेको पेस्कीसहित छ। यस्तो छ कारण कतिपय सरकारी कार्यालयले कर कट्टा नगरेको पाइएको छ। नियमानुसार भुक्तानीमा करकट्टी गर्नुपर्ने हुन्छ। त्यस्तै कर कट्टी गरी भुक्तानी दिएकोमा समेत राजस्वमा कर दाखिला नगरेको लेखापरीक्षणबाट औंंल्याइएको छ। तलब भुक्तानीमा समेत पारिश्रमिक कर कट्टी नगरेका कार्यालयलले अन्तिम लेखा परीक्षण हुनु अगावै कर दाखिला गरी लेखा अद्यावधिक गर्नुपर्ने देखिएको छ। सरकारी कार्यालयले तोकिएको सीमाभन्दा बढीको सामान सोझै खरिद गरिएको पाइएको छ। एक आर्थिक वर्षमा एकैपटक वा पटकपटक गरी सीमाभन्दा बढी रकमको एउटै व्यक्ति, फर्म कम्पनी वा संस्थाबाट सोझै खरिद गर्न सकिने छैन भन्ने प्रावधान सार्वजनिक खरिद ऐनमा छ। कानुनको पूर्णपालना हुनसक्दा बेरुजु देखिएको छ। सशर्त अनुदानबापत स्थानीय तहलाई निकासा गएको रकम आर्थिक वर्षको अन्त्यमा खर्च नभएमा निकासा फिर्ता गर्नुपर्नेमा फिर्ता नभएको देखिन्छ।"
सरकारको निगरानीमा ठेकेदार,"काठमाडौं : विकास निर्माणका काममा सरकार गम्भीर नभएको भन्दै सर्वसाधरणले बिरोध गर्न थालेपछि सरकार ठेकेदारप्रति कठोर ढंगले प्रस्तुत हुने भएको छ। प्रधानमन्त्रीले काम नगर्ने ठेकेदारको सूची माग गरेपछि सम्बन्धित मन्त्रालयहरू पनि दबाबमा छन्। वर्षौंदेखि ठेक्का ओगटेर काम नगर्ने ठेकेदारको जमानत जफत गर्दै ठेक्का रद्द गर्न प्रधानमन्त्रीले देखाएको अग्रसरताले निर्माण व्यवसायीमाझ खैलाबैला भएको छ। प्रधानमन्त्री कार्यालय अगाडि निर्माण व्यवसायीले धर्ना गरेकै दिन प्रधानमन्त्री काम नगर्ने ठेकेदारप्रति कठोर भएका हुन्। निर्माण व्यवसायीले भने प्रधानमन्त्रीको अग्रसरतालाई सकारात्मक रूपमा लिएको भन्दै कसको कारणले ढिलाइ भएको हो निष्पक्ष छानबिन हुनुपर्ने बताएका छन्। ठेक्का लिएकाले फिल्डमा हाम्रो अनुहार देखिन्छ तर सरकारी निकायबाट गर्नुपर्ने साइट खाली गर्ने लगायत अत्यावश्यक काम समयमा नहुँदा ढिलाइ भइरहेको छ, निर्माण व्यवसायी महासंघका अध्यक्ष रवि सिंहले भने, यसको सम्बोधन हुने अपेक्षा गरेका छौं। प्रधानमन्त्री केपी ओलीले सोमबार चालु आर्थिक वर्षको चौमासिक समीक्षा बैठकमा निर्धारित समयमा निर्माणकार्य सम्पन्न नहुनुको विवरण उपलब्ध गराउन मन्त्री र सचिवलाई निर्देशन दिएका थिए। उनले काम नगर्ने ठेकेदारसँग ठेक्का तोड्न पनि निर्देशन दिएका हुन्। उनले आगामी बैठकमा तिनै ठेकेदारले जिम्मा लिएका आयोजना पूरा नभएको विवरण सुन्नु नपरोस् भने। त्यस्तालाई हटाएर अर्को सक्षमलाई जिम्मेवारी दिनुपर्ने बताए। क्षमताभन्दा धेरै ठेक्का हडप्ने प्रवृत्तिका कारण आयोजना ढिलाइ हुन गएको प्रधानमन्त्रीको बुझाइ छ। कानुनअनुसार ठेक्का लगाइएको वा नलगाइएको पुनरवलोकन गर्न सचिवको ध्यानाकर्षण गराए। अख्तियार दुरुपयोग अनुसन्धान आयोगको तथ्यांक भन्छमुलुकभर १ हजार ८ सय ४८ आयोजना ठेकेदारकै कारण वर्षौंदेखि अलपत्र छन्। तिनको लागत एक खर्ब १८ अर्ब रुपैयाँभन्दा धेरै छ। कतिपय आयोजना रुग्ण अवस्थामा पुगिसकेका छन्। प्रधानमन्त्रीले काम नगर्ने ठेकेदारको सूची माग गरेपछि सम्बन्धित मन्त्रालयहरू पनि दबाबमा छन्। पूर्वसचिव सुरेश प्रधानका अनुसार ठेक्का प्रक्रियामा प्रभावकारी ढंगबाट अनुगमन हुन नसकेकाले प्रधानमन्त्रीले चासो देखाउनुपर्ने अवस्था आएको हो। समयमै ठेक्काको अनुगमन नहुँदा समस्या देखिएको हो। कार्ययोजनाअनुसार भएको भए यस्तो हुँदैन थियो, प्रधानले भने, जिम्मेवार नियकाले कर्तव्य वहन गर्न नसक्दा प्रधानमन्त्रीले नै चासो देखाउनु परेको हो। आयोजना प्रमुख, विभाग, मन्त्रालयबाट समयमै अनुगमन गरेको भए प्रधानमन्त्रीले चासो देखाउनुपर्ने थिएन। ठेकेदारले सरकारबार पैसा लिएर काम गर्ने हो। आफूले दिएको जिम्मेवारी प्रभावकारी ढंगले कार्यान्वयन गराउन नसक्ने निकायले पनि यसको जिम्मा लिनुपर्छ, उनले भने, ठेकेदारलाई मात्र गलत देखाएर उन्मुक्ति पाइदैन। आयोजना समयमै सम्पन्न नहुनुमा आयोजना प्रमुखले प्रभावकारी ढंगले जिम्मेवारी बहन गर्न नसक्नु पनि हो। आयोजना समयमा पूरा नहुँदा बजेट र वार्षिक कार्यक्रममा प्रभावित हुन्छ। एउटै आयोजनामा प्रत्येक वर्ष रकम विनियोजन गर्दा खर्च प्रणाली चलायमान हुन सकेको छैन। विकास निर्माणका कार्यमा ढिलो गर्नेलाई ठेक्का दिनु हुँदैन भन्ने पक्षमा निर्माण व्यवसायी रहेको अध्यक्ष सिंहले बताए। काम नगर्नेलाई ठेक्का दिनु हुन्न। निर्माण व्यवसायीको माग पनि यही हो, सिंहले भने, हिजोको दिनमा टेन्डरमा गल्ती हुँदा यस्तो समस्या आएको हो। विस्तृत सम्भाव्यत अध्ययन (डीपीआर), स्रोतको सुनिश्चिता, जग्गा प्राप्ति, मुआब्जा, ढल तथा खानेपानी, बिजुली तथा टेलिफोनका पोललगायत आयोजना पूर्वका तयारी नहुँदा ढिला भएको छ। सार्वजनिक खरिद (आठौं संशोधन) नियमावली, २०७६ ले ज्येष्ठ २३ अघि खरिद सम्झौता भई कार्य अघि बढेका आयोजनाका हकमा एक वर्षसम्मको म्याद थप गर्ने व्यवस्था गरेको छ। यो व्यवस्थालाई कडाइका साथ पालना गर्ने र आयोजना पूर्वका तयारी गर्ने हो भने ७० प्रतिशतसम्म आयोजना सम्पन्न हुने उनी बताउँछन्।"
शुल्क फिर्ता गर्न मेडिकल कलेज प्रतिबद्ध,"काठमाडौं : मेडिकल कलेज सञ्चालकहरूले विद्यार्थीबाट लिएको अतिरिक्त शुल्कबापतको रकम फिर्ता गर्ने प्रतिबद्धता जनाएका छन्। शिक्षामन्त्री गिरिराजमणि पोखरेलको उपस्थितिमा मंगलबार राति मन्त्रालयमा भएको वार्तामा उनीहरूले शुल्क फिर्ता गर्ने प्रतिबद्धता जनाएका हुन्। मन्त्रालयका अधिकारी र कलेज सञ्चालकबीच भएको सहमतिअनुसार बुधबारेदखि नै शुल्क फिर्ता प्रक्रिया सुरु हुनेछ। शिक्षामन्त्री पोखरेलले भने, मेडिकल कलेजहरू शुल्क फिर्ता गर्न वा आवश्यकताअनुसार समायोजन गर्न सहमत भएका छन्। यो काम बुधबारदेखि सुरु हुन्छ। सहमतिअनुसार शैक्षिक वर्ष ०७४।७५ र ०७५।७६ मा सरकारले तोकेभन्दा बढी शुल्क लिएका मेडिकल कलेजले फिर्ता वा समायोजन गर्ने भएका छन्। दुवै शैक्षिक वर्षमा मेडिकल कलेजले विद्यार्थीसँग बंैकिङ प्रणालीबाट रकम लिएका थिए। शैक्षिक वर्ष ०७२।७३ र ७३।७४ का लागि सम्बन्धित विश्वविद्यालयसँगको समन्वयमा अतिरिक्त शुल्क लिएको वा नलिएका विषयमा चिकित्सा शिक्षा आयोगबाट अध्ययन गर्ने सहमति भएको छ। यस्तै शैक्षिक वर्ष ०७६।७७ का लागि भने चिकित्सा शिक्षा आयोगले तोकेको शुल्कअनुसार विद्यार्थी भर्ना प्रक्रिया गर्न र वैज्ञानिक ढंगबाट शुल्क निर्धारण गर्न दुवै पक्ष सहमत भएका छन्। सहमतिपत्रमा शिक्षा मन्त्रालयका अधिकारी तथा मेडिकल कलेजका सञ्चालकहरूले हस्ताक्षर गरेका छन्। सरकारले दुईपटकसम्म अल्टिमेटम दिँदा पनि विद्यार्थीबाट गैरकानुनी रूपमा असुलेको शुल्क फिर्ता गर्न मेडिकल कलेजहरूले अटेरी गरेका थिए। सरकारी निर्देशन नमानेको भन्दै अतिरिक्त शुल्क उठाउने मेडिकल कलेजलाई बुधबारदेखि ठगीअन्तर्गत पक्राउ गर्ने निर्णय गृह मन्त्रालयले गरेको थियो। त्यसपछि शिक्षामन्त्री पोखरेलले कलेज सञ्चालकका प्रतिनिधिसँग मंगलबार राति अबेरसम्म छलफल गरेका थिए। शिक्षामन्त्री पोखरेलले पक्राउ गर्ने निर्णयमा सरकार अडिग रहेको बताएपछि मेडिकल कलेज सञ्चालकहरू शुल्क फिर्ता गर्न सहमत भएका हुन्। मेडिकल कलेजहरूले विद्यार्थीबाट नियमितबाहेक २४ शीर्षकमा अतिरिक्त शुल्क उठाइरहेको राष्ट्रिय सतर्कता केन्द्रको प्रतिवेदनले औंल्याएको छ। भर्ना, दर्ता, सम्बन्धन, संस्थागत, सामुदायिक शुल्क, प्रयोगशाला, कर, मेडिकल शुल्क, विद्यार्थी कार्यक्रम, अतिरिक्त क्रियाकलाप, शिक्षक शुल्क तथा विविध शीर्षकमा शुल्क उठाइएको छ। विभिन्न शीर्षकमा शुल्क असुल्न थालेपछि विद्यार्थी आन्दोलित भएका थिए। विद्यार्थी आन्दोलन चर्कंदै गएपछि मन्त्रिपरिषद्ले पहिलो पटक असोज २८ गते अतिरिक्त शीर्षकमा लिएको शुल्क विद्यार्थीलाई नै फिर्ता गर्न वा अन्य शुल्कमा समायोजन गर्न कलेज सञ्चालकलाई निर्देशन दिएको थियो। तर यो समयसीमाभित्र कलेज सञ्चालकले शुल्क फिर्ता गरेरनन्। पहिलो पटकको अल्टिमेटमअनुसार शुल्क फिर्ता नगरेपछि शिक्षामन्त्रीको अनुरोधमा गृह मन्त्रालयमा बसेको बैठकले दुई साताअघि कलेज सञ्चालकलाई शुल्क फिर्ता गर्न अल्टिमेटम दिएको थियो। कलेज सञ्चालकहरू बढेको शुल्क फिर्ता गर्न आनाकानी गर्दै आएका थिए।"
"अन्तिम दौडधुपमा नेता, आज रातिदेखि मौन अवधि","काठमाडौं : जनमत परीक्षणका रूपमा लिइएको उपनिर्वाचन परिणाम आफ्नो पक्षमा पार्न प्रमुख दलका शीर्ष नेताहरू अन्तिम दौडधुपमा छन्। बुधबार रातिदेखि मौन अवधि सुरु हुनेछ। सत्तासीन नेकपा र विपक्षी कांग्रेसका शीर्ष नेता चुनावी सभा सम्पन्न गरी राजधानी फर्केका छन्। कास्की२ को प्रतिनिधिसभा, तीन वटा प्रदेशसभा र स्थानीय तहका गरी ५२ पदका लागि मंसिर १४ गते उपनिर्वाचन हँुदै छ। दलहरूले बुधबार भक्तपुरमा अन्तिम चुनावी सभा राखेका छन्। नेकपाको चुनावी सभालाई अध्यक्ष पुष्पकमल दाहाल र नेता सुवास नेम्वाङले सम्बोधन गर्ने कार्यक्रम छ। यस्तै उपत्यकाबाहिरका चुनावी सभा सम्पन्न गरेर मंगलबार काठमाडौं फर्केका कांग्रेस सभापति शेरबहादुर देउवाले पनि बुधबार भक्तपुरमा पार्टीको चुनावी सभामा सम्बोधन गर्नेछन्। देउवाले पोखरा, बागलुङ, दाङ र धरानका चुनावी सभालाई सम्बोधन गरेका थिए। भक्तपुरमा कांग्रेस र राप्रपा (संयुक्त) को संयुक्त चुनावी सभा छ। सभमा राप्रपा संयुक्तका अध्यक्ष पशुपतिशमशेर राणाले सम्बोधन गर्दैछन्। उपनिर्वाचनलाई दुई तिहाइको नेकपा सरकारले जनभावना बुभ्न र विपक्षी कांग्रेसले जनता मन फर्केको वा नफर्केको बुझ्न खोजेको छ। वडाअध्यक्ष तहसम्मको चुनावलाई प्रभाव पार्न प्रमुख दलका वरिष्ठ नेताहरु नै खटिएका छन्। अछामको मेल्लेख गाउँपालिकाको वडा नम्वर ५ को अध्यक्षको चुनावी सभालाई नेकपाका नेता भीम रावलले सम्बोधन गरे। उक्त वडाको चुनावी सभालाई कांग्रेसका एनपी साउदले पनि सम्बोधन गरेका थिए। कास्की२, भक्तपुर १ (१), बागलुङ २ (२ ) र दाङ ३ (२) मा नेकपा अध्यक्ष पुष्पकमल दाहालले सम्बोधन गरेका छन्। निर्वाचन आयोगका अनुसार स्थानीय तहअन्र्तगत उपमहानगर प्रमुख एक, अध्यक्ष तीन, उपाध्यक्ष एक र वडाअध्यक्ष ४३ पदका लागि पनि उपनिर्वाचन हुँदै छ उपननिर्वाचनमा १ सय १ दलले भाग लिँदै छन्। प्रतिनिधि सभा सदस्य तथा प्रदेश सभा सदस्यमा ९५ दल र स्थानीय तहमा ७८ दलले भाग लिएका छन्। ०७४ को निर्वाचनपछि थपिएका १६ हजार २ सय १९ मतदाताले उपनिर्वाचनमा मतदान गर्न पाउनेछन्। आयोगका अनुसार उपनिर्वाचनमा मतदाताको संख्या ४ लाख ५४ हजार १ सय १४ छ। मतदानका लागि २ सय ४७ मतदान स्थल र ५ सय ३७ मतदान केन्द्र तोकिएका छन्। शीर्ष नेताहरू चुनावी दौडधुपमा सक्रिय भए पनि यसपटक आचारसंहिता उल्लंघनका उजुरी नपरेको निर्वाचन आयोगले जनाएको छ। आयोग प्रवक्ता नरेन्द्र दाहाल स्थानीय तहमा राजनीतिक दलका नेतासमेत राखेर आचारसंहिता अनुगमन समिति बनाइएकाले पनि आचारसंहिता उल्लंघनका घटनामा कमी आएको बताउँछन्। सुरक्षाको सबै प्रबन्ध : आयोग निर्वाचन आयोगले सुरक्षासहित निर्वाचनसम्बन्धी सम्पूर्ण तयारी पूरा भएको भन्दै ढुक्क भएर मतदान गर्न आग्रह गरेको छ। आयोग प्रवक्ता नरेन्द्र दाहालले बिहीबारभित्र उपनिर्वाचन हुने सबै स्थानमा मतपत्र, परिचयपत्रसहित सबै सामग्री बोकेर मतदान अधिकृत पुग्ने बताए। अब हामी मतदान पर्खेर बसेका छौं, दाहालले भने, मतदातालाई ढुक्क भएर मतदानमा सहभागी हुन आयोगले आग्रह गरिसकेको छ। बुधबार राति १२ बजे मौन अवधि सुरु हुने भएकाले उक्त अवधिलाई निकै संवेदनशील रुपमा लिइएो दाहालले बताए।"
मेरो प्रतिस्पर्धा सरकारका गलत रवैयासँग हो,"कास्कीको निर्वाचन क्षेत्र नं २ मा सबैको आँखा गडेको छ यतिबेला। पूर्वमन्त्री रवीन्द्र अधिकारीको हेलिकोप्टर दुर्घटनामा निधन भएपछि रिक्त भएको उक्त निर्वाचन क्षेत्रमा यही मंसिर १४ गते उपनिर्वाचन हुँदैछ। उपनिर्वाचनमा नेकपा, नेपाली कांग्रेस, साझा पार्टी, राप्रपा नेपाल, नेपाल समाजवादी पार्टी र विवेकशीललगायत ११ दल र स्वतन्त्र १० गरी २१ जना उम्मेदवार प्रतिस्पर्धामा छन्। कास्की २ मा ७१ हजार ८ सय ७१ मतदाता छन्। यो क्षेत्रमा पोखरा महानगरपालिकाका ११ वटा वडा छन्। प्रतिस्पर्धा नेकपा र कांग्रेसबीच हुनेछ। दुईतिहाइको बलशाली सरकारलाई अस्तित्व जोगाउन निर्वाचन जित्नैपर्ने वाध्यता छ भने प्रतिपक्षी नेपाली कांग्रेसलाई सरकारप्रति बढ्दै गएको असन्तोषको फाइदा उठाउन र पार्टी एकढिक्का रहेको सन्देश प्रवाह गर्न पनि निर्वाचन जित्नैपर्ने छ। दुवैका लागि प्रतिष्ठाको लडाईं बनेको कास्कीमा कसले बाजी मार्ला त ? प्रमुख ठूला दलमध्ये नेकपाकी उम्मेदवार विद्या भट्टराई र नेपाली कांग्रेसका उम्मेदवार खेमराज पौडेल दुवैजना विजयी हुनेमा विश्वस्त देखिन्छन्। तपाईंको निर्वाचन जित्ने आधार के हो ? भन्ने विषयमा केन्द्रित खेमराज पौडेलसँग अन्नपूर्णकर्मी केशवशरण लामिछानेले गरेको संक्षिप्त कुराकानी : तपाईंका चुनावी एजेन्डा के छन् ? नेपाल कम्युनिस्ट पार्टीको नेतृत्वमा रहेको सरकारका गलत क्रियाकलापविरुद्ध जनतालाई सजग बनाऔं भन्ने हो। दोस्रो, विकास निर्माण हो। पोखरा महानगरपालिका ग्रामीण भेगलाई समेत मिलाएर बनाइएको छ। कतिपय वडा सम्पन्न छन् भने कतिपय ग्रामीण र दयनीय अवस्थाका छन्। ती वडामा शिक्षा, स्वास्थ्य, सडकलगायत पूर्वाधारका क्षेत्रमा रहेका कमीकमजोरी छन्, तिनलाई सुधार गरेर लैजाने हो। पोखराको मुख्य बजारका नागरिकले जेजस्तो सुविधा पाएका छन्, ती वडाका नागरिकलाई पनि त्यस्तै सुविधा पुर्याउने हो। पोखरा पर्यटकीय दृष्टिले आकर्षण केन्द्र बनेको छ। धुवाँ, धुलो र फोहोरमैलाले यहाँको सौन्दर्य बिग्रिँदै गएको छ। यसको सुधारका लागि आवश्यक प्रयत्न गर्ने हो। फेवाताललाई संरक्षण गर्दै लैजाने पनि मेरो एजेन्डा हो। कास्की२ को एक सिटले तात्विक अन्तर नपार्ने भए पनि नेकपा र कांग्रेसले यहाँको उपचुनावलाई किन प्रतिष्ठाको विषय बनाएका होलान् ? वर्तमान सरकार पदासीन भएको २१ महिना पुगिसक्यो। तर, महत्वपूर्ण कामको थालनी गर्ने सुरसारै देखाएको छैन। भ्रष्टाचार, कुशासन बढ्दै गएको छ। प्रजातन्त्र कमजोर बनाउने खालका काम भइराखेका छन्। राष्ट्रियता कमजोर हुँदै गइरहेको छ। संघीयता कमजोर बनाउने काम भइरहेको छ। यी क्रियाकलापविरुद्ध सचेत बनाउन यो चुनाव महत्वपूर्ण कडी हुन्छ। हामीले चुनाव जित्ने आधार पनि यही हो। कांग्रेसको दीर्घरोग अन्तर्घात र गुटबन्दी तपाईंका हकमा लागू हुँदैन भन्ने आधार के हो ? उपनिर्वाचनलाई नागरिकले सरकारविरुद्ध खबरदारी गरेर जाने अवसरका रूपमा उपयोग गर्छन् भन्ने विश्वास छ। सरकारलाई सावधानी गराएर सही बाटोमा हिँडाउन भनेरै हामी एकजुट भएका हौं। नेपाली कांग्रेसले एकसिट जित्दैमा ठूलो उपलब्धि हात पर्ने होइन। नेकपालाई पनि केही फरक पर्नेवाला छैन तर सरकारका क्रियाकलाप सच्याउन पनि निर्वाचनलाई अवसर बनाउन कांग्रेसले दबाब सिर्जना गर्नुपर्ने वाध्यता छ। नेकपालाई जिताउने हो भने सरकार सफल भएको सन्देश जानेछ। कांग्रेसले जित्दा नेकपा नेतृत्वको सरकारलाई जनताका पक्षमा काम गर्न दबाब बढ्नेछ। सरकारका गलत अभ्यास र विसंगति बढ्दै जान्छन्। यस्तो अवस्थामा कांग्रेसलाई मत दिनुपर्छ भन्ने बहुसंख्यक नागरिकको आवाजको प्रतिनिधित्व हामीले गर्छौं भन्ने विश्वास छ। ६० वर्ष राजनीति गरेपछि मात्रै कांग्रेसले तपाईंलाई उम्मेदवार बनायो। किन ढिला गरेको होला ? त्यतापट्टि म जान चाहन्न। अहिले आवश्यक ठान्यो र मलाई टिकट दियो। म खुसी नै छु। पार्टीप्रति आभारी छु। मलाई कहिल्यै टिकटको लोभ भएन। टिकट पाइन भनेर म कहिल्यै निरास पनि भइनँ। निष्ठाको पैरवी गरें। पार्टीको इमानदार सिपाही भएँ। मतदाताको प्रतिक्रिया कस्तो पाउनुभएको छ ? तपाईंले टिकट पाउनुभयो। राम्रो भयो। जित्नुपर्छ भनेका छन्। मेरो उम्मेदवारीले राजनीतिमा निष्ठा, मूल्य र मान्यताको पुष्टि भएको छ। कांग्रेसले राम्रो उम्मेदवार उठायो भन्नेहरू पनि छन्। सरकारसँग हाम्रो जुन अपेक्षा थियो, त्यो पूरा भएन अब तपाईंले जितेर गएर खबरदारी गर्नुपर्छ भनेका छन्। बिजयी भएँ भने जनताको त्यो अपेक्षा पूरा गर्न प्रयत्नशील रहनेछु। जित्ने आधारका रूपमा सरकारका गलत क्रियाकलाप र त्यसलाई सच्याउने भन्नुभयो। नेकपा (तत्कालीन एमाले) का रवीन्द्र अधिकारीले ३ पटक जितेको ठाउँमा तपाईंले जित्नुहोला ? रवीन्द्र अधिकारी अहिले छैनन्। उनको बारेमा चर्चा गर्नु बेकार हो। अहिले विद्या भट्टराई हुनुहुन्छ। उहाँले कस्तो काम गर्नुहुन्छ, मैले कस्तो काम गर्छु भन्ने पनि होइन। यो चुनाव कुनै उम्मेदवार विशेषसँग लक्षित छैन। मेरो प्रतिस्पर्धा विद्यासँग पनि होइन। नेकपासँग पनि होइन। सरकारका गलत क्रियाकलाप्रति लक्षित हो। रवीन्द्रजीले ३३ पटक जितेर जानुभयो। उहाँले राम्रै काम गर्न खोज्नुभएको थियो भन्ने पनि हुँदोरहेनछ। सरकार गलत बाटोमा हिँडेपछि एउटा व्यक्तिको प्रयासले मात्र केही हुँदो रहेनछ भन्ने प्रमाणित भएको छ। कति मतान्तरले चुनाव जित्ने अनुमान गर्नु भएको छ ? त्यो जनताको निर्णयमा निर्भर गर्छ। जनतामा जुन किसिमको सद्भाव र उत्साह देखिएको छ त्यसले सकारात्मक संकेत गरेको छ। नेकपाले ३३ पटक जितेकाले फेरि उसैले जित्छ भन्ने हुँदैन। नेकपाको सरकारले २१ महिनाको अवधिमा देखाउन लायक केही पनि काम गर्न नसकेकाले जनताले निर्णय फेर्छन् भन्ने विश्वास छ। सरकार मुखले मिठोमिठो कुरा गर्ने तर काम फिटिक्कै नगर्ने बाटोमा अग्रसर रहेकाले जनता निराश देखिन्छन्। सरकारको रवैयाबाट नेकपाका कार्यकर्ता मात्र होइन आमनागरिकको शिर निहुरिएको छ। नेकपाका कार्यकर्ता पनि रुष्ट भएका छन् यो सरकारबाट। यो अलोकप्रिय बन्दै गइरहेको छ। त्यसैले हामी ७८ हजारको मतान्तरले जित्छौं। नागरिकको शिर माथि उठाउन पनि कांग्रेसलाई जित्नुपर्ने वाध्यता छ। निर्वाचन आयोगले तोकेको सीमाभित्र बसेर चुनाव खर्च धान्नुहुन्छ ? मेरो त्यस्तो धेरै खर्च भएको छैन। चुनाव निष्पक्ष तरिकाले हुनुपर्छ। गलत प्रवृत्ति हुनुहुँदैन। खर्चपर्च गरेर जानुहुँदैन भन्ने मेरो सोच हो। मलाई खर्च गर्नुपर्ने आवश्यकता छैन। जनता हामी राजनीतिकर्मी भन्दा सचेत छन्। खर्च गरेर चुनाव जितिन्न। बरु चुनाव हार्नुपरे हारिएला।"
नक्कली भ्याटमा ११ अर्बको मुद्दा,"काठमाडौं : राजस्व अनुसन्धान विभागले ११ अर्ब रुपैयाँ राजस्व छलीको अनुसन्धान टुंग्याएको छ। गत वर्ष सुरु गरिएको नक्कली भ्याट बिल (मूल्य अभिवृद्धि कर बिजक) को अनुसन्धानमा विभागले ६ अर्ब ८२ करोड रूपैयाँ बिगो दाबीसहित मुद्दा दायर गरिसकेको छ। थप मुद्दा दायर गर्ने तयारी भइरहेको महानिर्देशक दीर्घराज मैनालीले बताए। नक्कली भ्याट बिल कारोबारमा उच्चतम कारोबार गर्ने फर्मले ७० करोडसम्म कारोबारमा मुद्दा खेप्नुपर्नेछ। विक्रेता फर्मले उनीहरूसँग वस्तु किन्ने कम्पनीका नाममा देखाएको कारोबार उक्त फर्महरूसँग भिडाउँदा नमिलेपछि खातापाता नियन्त्रणमा लिएर अनुसन्धान अघि बढाएको थियो। यसमा एक सय २५ विक्रेताले कारोबार देखाएका नौ सय खरिदकर्ता फर्म छन्। अनुसन्धानकै क्रममा विभागले नक्कली भ्याट बिल उत्पादन गरेर बिक्री गर्ने तीन गिरोहलाई नियन्त्रणमा लिई अनुसन्धानपछि मुद्दा दायर गरिसकेको छ। विभागका अनुसार नक्कली भ्याट बिल बनाएर वस्तु आयात गर्दा राखेको भ्याट क्रेडिट मिलान गरी उल्टै सरकारलाई ठग्ने काम भएको छ। कतिपयले भने वस्तु बिक्री गरेर उपभोक्ताबाट भ्याट उठाएर पनि सरकारलाई बुझाएनन्। बरु भ्याटमा दर्ता भएका अरू फर्मसँग कारोबार भएको देखाए। मुख्य विक्रेताले भ्याटमा दर्ता भएका अर्को तहको फर्मसँग कारोबार देखाए पनि नक्कली पाइएको छ। भ्याटमा दर्ता भएका दुई लाख १३ हजार सात सय ७० करदातामध्ये करिब १५ प्रतिशतले भ्याट दाखिला गर्दै आएका छन्। ४० प्रतिशत करदाता क्रेडिट फाइलर (भ्याटको दायित्व भएका तर दाखिला गर्न बाँकी रहेका) छन्। वस्तु आयात गरेर बिक्री नभएसम्म भ्याट दाखिला गर्नु पर्दैन। भ्याट उपभोगको अन्तिम बिन्दुबाट संकलन हुन्छ। वस्तुको स्टक देखाएर भ्याटमा दर्ता ४० प्रतिशत फर्मले भ्याट क्रेडिट फाइल गर्ने गरेका छन्। भ्याटमा दर्तामध्ये ३५ प्रतिशतले कर विवरण बुझाउँदैनन्। १० प्रतिशतको कारोबार भ्याट लाग्ने सीमा (थ्रेसहोल्ड) भन्दा तल भएकाले उनीहरूले विवरणमात्र बुझाए हुन्छ, भ्याट दाखिला गर्नुपर्दैन। कर प्रशासनका अधिकारीहरूका अनुसार क्रेडिट फाइलरमा धेरै समस्या देखिएको छ। वस्तु आयात गरेको दुई दशकसम्म पनि केही फर्महरूले अझै भ्याट क्रेडिट फाइल गरिरहेको पाइएको छ, जुन अस्वाभाविक हो। राजस्व अनुसन्धान विभागले शंकास्पद फर्महरूबीचको कारोबार भिडाउँदा गडबड देखिएकालाई अनुसन्धानको दायरामा ल्याउने बताएको छ। राजस्व अनुसन्धान विभागले अहिलेसम्मकै ठूलो भ्याट छलीमा अनुसन्धान टुंग्याउँदै केही समयभित्रै मुद्दा दायर गर्ने बताएको छ। तत्कालीन समयमा ५१८ फर्मले भ्याट छली प्रमाणित भएपछि सरकारलाई ६६९ अर्ब रुपैयाँ राजस्व बुझाएका थिए।"
