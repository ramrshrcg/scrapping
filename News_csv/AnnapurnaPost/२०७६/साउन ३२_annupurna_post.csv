शीर्षक,विवरण
बलत्कार अभियुक्त प्रहरी हिरासतबाट फरार,"जनकपुरधाम : बलात्कार अभियुक्त जिल्ला प्रहरी कार्यालय धनुषाको हिरासतबाट फरार भएको खुलेको छ। जिल्ला प्रहरीको अपराध अनुसन्धान शाखाका सहायक प्रहरी निरीक्षक राजकुमार भण्डारीसहितको टोलीले बयान लिने क्रममा अभियुक्त प्रहरीलाई छकाउदै फरार भएका हुन्। बिहिबार दिउँसो बयानको क्रममा बलत्कारका अभियुक्त राममणी यादव फरार भएका हुन्। धनुषाका प्रहरी उपरीक्षक शेखर खनालले भने, प्रहरी हिरासतबाट कसरी भाग्यो, सुन्दा मलाई आफै अचम्म लाग्यो, अनुसन्धान हुँदैछ। उनले अभियुक्त चाँडै पक्राउ पर्ने जानकारी गराए। अभियुक्त फरार पछि अनुसन्धान शाखाका प्रहरी सहायक निरीक्षक राजकुमारी भण्डारीलाई निलम्बन गरिएको प्रहरी उपरीक्षक शेखर खनालले जानकारी दिए। घटनाको छानबिनका लागि धनुषाका प्रहरी नायव उपरीक्षक रामेश्वर कार्कीको संयोजकत्वमा प्रहरी निरीक्षक सहितको पाँच सदस्यीय समिति गठन भएको छ।"
'डोजरमात्र थुपारेर देश सम्वृद्ध हुँदैन',"काभ्रे : नेपाल सरकारका प्रवक्ता एंव सूचना तथा संञ्चार प्रविधि मन्त्री गोकुल बास्कोटाले निर्माण व्यवसायीहरुले डोजरमात्र थुपारेर देश सम्वृद्ध नहुने बताएका छन्। काभ्रेको बनेपामा नेकपा निकट नेपाल निर्माण व्यवसायी संगठनको एकता घोषणा सभालाई सम्बोधन गर्दै मन्त्री बास्कोटाले निर्माण व्यवसायीलाई इमानदार भएर सरकारलाई सहयोग गर्न आग्रह गर्दै विकास डोजर थुपारेर मात्र नहुने बताएका हुन्। उनले देशका ठुला आयोजनाहरु केहि निर्माण व्यवसायीको हातमा मात्र रह्यो भने राष्ट्रिय आयोजनाहरुको विकास हुन नसक्ने बताए। उनले व्यवसायीको कब्जामा देशका ठुला आयोजनाहरु पुल, सडक, सेनाका भवन र ठूला भवनहरु राख्न नदिने बताएका छन्। देशको ठुला आयोजनाहरु केहि निर्माण व्यवसायीको हातमा मात्र रह्यो भने राष्ट्रिय आयोजनाहरुको विकास कस्तो हुन्छ? मन्त्री बास्कोटाले भने, 'ठुला आयोजनाहरु निश्चित कम्पनीको हातमा मात्रै हुन नहुने बताए।' केही निर्माण व्यवसायी समयमा काम नगर्ने, म्याद थप मात्र गरिरहने परिपाटीबाट अब मुक्त हुनुपर्ने मन्त्रीले जोड दिए। 'कुनै पनि काम समयमा नै सम्पन्न हुनुपर्ने हो भने हुनुपर्छ तर ठुला आयोजनाहरु म्याद मात्र थपिरहने काम देश र जनतामाथिको यातना हो' उनले बताए। उनले ठेकेदार काम नगरी अदालतमात्र धाइरहने परिपाटी रहेको भन्दै आपत्ति जनाए। निर्माण व्यवसायीलाई कानुनी अल्झन नलागी काममा इमानदार हुन आग्रह गरे। ' निर्माण व्यवसायीले अदालत अख्तियार धाउने काम गर्नुभन्दा आफ्नो क्षमता लगाइ काम गर्नतिर ध्यान केन्द्रित गर्नुपर्छ' उनले बताए। मन्त्री बास्कोटाले निर्माण व्यवसायीलाई इमान्दार बनेर देशको विकासमा लाग्न आग्रह समेत गरे। विकासका लागि सरकार आफैँ डोजर बोकेर हिँड्नेभन्दा पनि डोजर भएकाहरुलाई विधि प्रक्रिया पुर्याएर विकासमा सारथी बनाउने भएकाले विकास र सम्वृद्धिको अभियानमा साथ दिन उनीहरुलाई अह्वानसमेत गरे। जनताले रिजल्ट चाहने भएकाले सरकारले विशेष ढंगबाट काम गर्न निर्माण व्यवसायीलाई अनुरोध गर्दै कामको सिन्को पनि नभाच्ने र कानुनका लुज होलमा छिरेर अदालतसम्म जाने दिन बिस्तारै हट्ने उनले दावी गरे । कार्यक्रममा नेकपा संसाद नविना लामा, गंगाबहादुर दोङ, प्रदेश सासंद चन्द्र लामाले निमार्ण व्यवसायीहरु इमानदार भएर काममा लाग्नु पर्नेमा जोड दिए। उक्त एकता भेलाबाट निर्माण व्यवसायी प्रल्हाद चौलागाईको संयोजकमा १७ सदस्यीय जिल्ला कार्यसमिति घोषणा गरिएको छ।"
बुद्धविहार पुनःनिर्माणमा महानगरको एक करोड सहयोग,"काठमाडौँ : काठमाडौँ महानगरपालिकाका मेयर विद्यासुन्दर शाक्यले महानगरपालिका क्षेत्रमा रहेका जीर्ण, क्षतिग्रस्त पाटी, पौवा र सम्पदा पुनःनिर्माणको कार्य आफ्नै कार्यकालमा पुरा गर्ने बताएका छन्। भृकुटीमण्डपस्थित बुद्ध विहार पुनःनिर्माणका लागि शनिबार एक करोड अनुदान रकम हस्तान्तरण गर्दै उनले यस्तो प्रतिवद्धता जनाएका हुन्। मैले निर्वाचनकै समयमा महानगरपालिका क्षेत्रमा रहेका जीर्ण, क्षतिग्रस्त पाटी, पौवा, बहाःबही, विहार, महाविहार, क्वापाद्यः, गुठीघर, आँगःछे लगायतका सम्पदा आफ्नै कार्यकालमा पुःननिर्माण सम्पन्नगर्ने प्रतिवद्धता व्यक्त गरेको थिएँ, उनले भने, संस्कृति, सम्पदा संरक्षणमा ध्यान केन्द्रित गरेको छु। भूकम्पबाट क्षतिग्रस्त भएको सो विहार पुनःनिर्माणका लागि करिब ४ करोड ५० लाख लाग्ने अनुमान गरिएको छ। एक करोड रुपैयाँको चेक ग्रहण गरेपछि सो विहारकातथाविहार पुनःनिर्माण समितिकाअध्यक्षभिक्षु कौण्डन्य महास्थिकरले महानगरपालिकाले उत्त रकम सहयोग गरेकोमा धन्यवाद दिए।चेक हस्तान्तरण समारोहमा संघीय सांसद् कृष्ण गोपालश्रेष्ठ, प्रदेश सांसद्हरु डाक्टर अजयक्रान्ति शाक्य, राजेश शाक्यसहित उपप्रमुख हरिप्रभा खड्गी र विभिन्न वडाका वडाअध्यक्षको उपस्थिति थियो।"
१५ किलो चाँदीसहित भारतीय नागरिक पक्राउ,"जनकपुरधाम : सशस्त्र प्रहरी बल धनुषाले १५ किलो चाँदीसहित एक भारतीय नागरिकलाई पक्राउ गरेको छ। पक्राउ पर्नेमा भारतको मधुवन्नीको जयनगर पञ्चायत२ भेलवाचोकका २८ वर्षीय बन्धुकुमार सिंह रहेको सशस्त्र प्रहरी बल धनुषाका प्रहरी उपरीक्षक राजेश उप्रेतीले जानकारी दिए। पक्राउ परेका सिंहको साथबाट १५ किलो चाँदी, मोटरसाइकल र नगद पनि बरामद भएको छ। धनुषाको औरही गाउँपालिका२ देउरीबाट चेकजाँच गर्ने क्रममा सिंहलाई पक्राउ गरिएको हो। मोटरसाइकलको टयाङ्कीमा लुकाएर लाने क्रममा प्रहरीले पक्राउ गरेको हो। बरामद गरिएको चाँदी र मोटरसाइकलको बजार मूल्य ११ लाख ६८ हजार १ सय २० रहेको छ।।"
"सत्यनारायणको प्रेम संघर्ष : ४३ वर्ष न्याय मिलेन, मृत्युले जित्यो","काठमाडौं : जमिनदार सत्यनारायण दास यादवलाई प्रेमले सडकमा पुर्यायो। मुस्लिम युवतीसँग प्रेम गरेको सजायबापत खोसिएको जमिन र सम्पत्ति फिर्ता लिन उनले ४३ वर्ष अड्डा अदालत धाए। अनेक हन्डर खाए। कति संघर्ष गर्दा पनि न्याय पाएनन्। अन्तत : न्याय बिना नै उनी संसारबाट बिदा भए। सिरहाको औरही गाउँपालिका ५ का जमिनदार यादवको ६७ वर्षको उमेरमा शनिबार बिहान ३ बजे संसारबाट बिदा भएका हुन्। मुस्लिम युवतीसँग प्रेम गरेकै कारण घरबाट निकालिएका सत्यनारायणलाई मृत्यु पछिपनि उनका दाजुभाइ हेर्न आएनन्। तर, गाउँका अन्य हिन्दु समुदाय उनलाई हेर्न घरमै पुगेका थिए। मुस्लिम परम्परा अनुसार उनको गाउँकै कबुर गाहमा शव दफन (अन्तिम संस्कार) गरिएको छ। सत्यनारायणले आफ्नो अंश सम्पति पाउन ०३३ सालमै अदालतमा मुद्दा दर्ता गरेका थिए। त्यतिबेला उनलाई अदालतले २५ कट्ठा जग्गा दिलायो। त्यो पनि गाउँको होइन टाढा रहेको डुमरी गाउँको। ०३८ सालमा उनका दाजुभाइले अंशवण्डा गरे तर सत्यनारायणलाई जग्गा दिएन। बुबा हृदय नारायण दास यादवको नाममा रहेको पाँच विघा जग्गा दाजु धर्म नारायण यादवले पास गराए। त्यही जग्गामा अंश पाउन उनी जीवनभरी अदालत धाइरहे। तर, उनले न अंशको जग्गा पाए न न्याय। जग्गाको मुद्दा अहिले पनि उच्च अदालत जनकपुरको इजलास राजविराजमा चल्दै छ। मुस्लिम युवतीसँगै प्रेम विवाह गरेपछि उनको नाम फेरिएर अल्लाउद्दिन भयो। उनका चार छोराछोरी छन्, मोहम्मद एैनुल, मोहम्मद जैनुल, समिना र मोमिना। उनकी पत्नी रसुलियाको १० वर्ष अघि नै मृत्यु भइसेको छ।  जर्मन तानाशाह हिटलर भन्थे, प्रेम होइन, युद्ध गर्नुस्। किनभने, युद्धमा तपाईं कि मर्नुहुन्छ कि बाँच्नुहुन्छ। तर, प्रेममा तपाईं न बाँच्नुहुन्छ, न मर्नुहुन्छ।सत्यनारायण दास यादवले प्रेम गरे। र, प्रेम गरेको अपराध मा जीवनभर मर्नु न बाँच्नुको स्थिति झेलिरहे। धनाढ्य जमिनदारको छोरा सत्यनारायण एक मुस्लिम युवती रसुलियाको प्रेममा परे। ०३१३२ सालतिर नेपालमा उनको प्रेम दुस्साहस थियो। तर हैसियत, जात, धर्म सबै पर्खाल नाघेर उनको प्रेमले विद्रोह गर्यो। जमिनदारी प्रथाबारे सिरहातिर आज पनि अनेक कहावत छन्। जमिनदारहरू हजारौं बिघा जमिनका मालिक थिए। हात्ती पाल्थे। घरमा सयौं नोकरचाकर हुन्थे। यस्तो पनि भनिन्थ्यो कि गाउँमा नयाँ बुहारी भित्र्याउँदा पहिलो रात जमिनदारलाई सुम्पनुपर्थ्यो। सात खुन माफ थियो जमिनदारका लागि। कानुन उनीहरूकै मुठीमा थियो। सत्यनारायण दास यादवको परिवार पनि जमिनदार थियो। उनले आफ्नै घरमा काम गर्न आउने एकजना गरिब मुस्लिम युवतीलाई प्रेम गरे। र, त्यसैको सजायबापत महिनौं जन्जिरमा बाँधिए। घरबाट निकालिए। फुटपाथमा पुगे। जिन्दगीभर अभाव झेले। त्यो दुःखको सिलसिलाले आज ६३ वर्षको उमेरसम्म उनलाई पछ्याइरहेको छ। माघ अन्तिम साता काठमाडौं, बानेश्वरको अँध्यारो डेरामा भेट्दा उनी एक्लै धुम्धुम्ती बसिरहेका थिए। भर्खरै नबाज पढेर सकाएका थिए। गोजीमा राखेका थिए सेतो टोपी। खरानी रङको खास्टो गम्लङ्ङ ओडेका थिए। सेतै फुलेको थियो कपाल। माघको मधुरो घाम मुस्किलले छिर्दै थियो कोठामा। पटकपटक ताकेता गरियो तर सुरुमा उनले आफ्नो प्रेमइतिहास खोल्न चाहेनन्। आफ्नै छोराको अघि प्रेममय दिनहरूको खुला बयान गर्न धक थियो। सायद छोराले कुरा बुझे, बाहिरिए। अन्नपूर्ण पोस्ट्मा २०७४ सालको प्रेम दिवस भ्यालेन्टाइन डेमा प्रकाशित 'जसले प्रेम पाउन जमिनदारी त्यागे' शीर्षकको प्रेमकथा पढ्न यो लिंक खोल्नुहोस् । ४०४२ वर्षअघि एउटा प्रेमकथा यसरी अंकुराएको थियो त्यो दिन असारको झरीले देहाती माटो लछप्पै भिजेको थियो। खेतमा नारिएका थिए दर्जनौं हल गोरु। कोही ब्याडमा धानका बीउ उखेलिरहेका रहे, कोही छुपुछुपु धान रोपिरहेका थिए। एउटा उत्सव चलिरहेको थियो खेतमा। त्यही उत्सवकै बीच एक जना सुकिलो अल्लारे युवा खेतको आलीमा उभिन आइपुगे। हिलाम्मे खेतमा धान रोपिरहेका रोपाहारहरूलाई एकतमासले हेरिरहेका थिए। एक जना सुन्दरीको हँसिलो मुहारमा पुगेर टक्क रोकिए उनका आँखा। ती युवा थिए, जमिनदार हृदयनारायणका कान्छा छोरा सत्यनारायण। उनलाई परिवारमा मायाले भृगु भनेर बोलाउँथे। विहारमा म्याट्रिक पढ्न बसेका उनी बिदामा गाउँ आउँदा टहलिन खेततिर निस्किएका थिए। सत्यनारायणले ती युवतीलाई धेरैबेर एकोहोरो हेरिरहे। उनी थिइन्, १६ वर्षीया रसुलिया खातुन। सत्यनारायणलाई अहिले पनि उनको रूप र बान्कीको ताजा स्मृति छ। भन्छन्, उनी गोरी थिइन्। हँसिलो चेहरा, मिलेको जिउडाल। भुतुक्कै पार्ने मुस्कान। रसुलिया परीजस्तै थिइन्। प्रेमिकाका लागि धर्म बदलेर अल्लाउद्दिन बनेका सत्यनारायण भन्छन्, रसुलिया के साथ सादी करके जिन्दगी गुजरदिया। रसुलिया गरिब मुस्लिम परिवारकी एक्ली छोरी। उनको दुई पुस्ताले सत्यनारायणको खेतमा काम गरिसकेको थियो। उनी पनि आमासँगै धान रोप्न आएकी थिइन्। उनी औरही गाउँकै सुन्दर मुस्लिम युवती थिइन्। उनको सुन्दरताबारे गाउँदेखि परपरसम्म चर्चा हुन्थ्यो। सत्यनारायण पनि हेरेको हेर्यै भए। सिरहा, औरहीका सत्यनारायणका बाजे तिलकदास यादव कहलिएका जमिनदार। उनीसँग सयौँ बिघा खेत थियो। सात भाइ छोरा थिए उनका। जसमध्ये काइँला छोरा हृदयनारायण उनका बुबा थिए। रसुलियालाई देखेपछि उनको जिन्दगी सदाका लागि बदलियो। रसुलिया खेतमा काम गर्न आएको बेला उनी खेतमै पुग्थे। नआएको दिन रसुलियाकै घर छेउछाउ जान्थे। उनलाई भेट्ने अनेक बहाना खोज्थे। बिनाकाम रसुलियाको घरको चक्कर काट्थे। म त उसको दिवाना भइसकेको थिएँ, उनी सम्झन्छन्। रसुलियाले सत्यनारायणको भाव बुझ्न थालिन्। गरिब परिवारमा जन्मिएकी रसुलियासँग जमिनदारको छोरालाई मनमा राख्ने हैसियत थिएन। सत्यनारायण भने उनको मायामा डुबिसकेका थिए। तर, डर थियो परिवारको र समाजको। एउटा कट्टर हिन्दू परिवार, अर्को कट्टर मुस्लिम परिवार। एउटा फुसको झुपडीबाट तारा गन्ने परिवार। अर्को भव्य बंगलाबाट जूनताराको स्वाद लिने परिवार ! स्कुल बिदामा आएका सत्यनारायण फर्केर पढ्न गएनन्। रसुलियाको मायामा डुब्न थाले। परीक्षा नै दिएनन्। पढ्नै गइनँ, फेल भएँ नि, उनी विगत सम्झन्छन्। हरेक दिन लुकीलुकी रसुलियालाई भेट्नु, मनको भावना साटासाट गर्नु अब उनको दैनिकी हुन थाल्यो। भेट्न नपाएको दिन उनी पागलजस्तै हुन्थे। उनीहरूको प्रेमबारे गाउँमा गाइँगुइँ हल्ला चल्न थाल्यो। कान्छो छोरा पढ्न नजानु, आफ्नै खेतमा काम गर्न आउने गरिब मुसलमानको छोरीसँग नाम जोडेर गाउँलेले कुरा काट्नु, बुबा हृदयनारायणको मनमा चिसो पस्न थाल्यो। सत्यनारायणसँग स्पष्टीकरण लिए, सम्झाए, फकाए। तर, भोलिपल्ट सत्यनारायण रसुलियाको घर पुगिहाल्थे। हैरान भएपछि उनका दाजु र बुबाले उनलाई पिट्न थाले। जन्जिरले बाँधेर राख्न थाले। म रसुलियाका खातिर जतिसुकै यातना पनि भोग्न तयार थिएँ, उनी अतीतमा फर्किन्छन्, उनीबिना बाँच्नै नसक्ने भइसकेको थिएँ। मैले बुबा र दाजुलाई सबथोक त्याग्न तयार छु तर रसुलियालाई छाड्न सक्दिनँ भनेँ। रसुलियाले सत्यनारायणको प्रेम स्वीकार गरिसकेकी थिइन्। लुकीलुकी, भागीभागी भेट्न थाले उनीहरू। परालको कुन्युपछाडि, लहरी घारी, खेतको ढिस्को उनीहरूका डेटिङ स्पट थिए। मानिसहरूले झनै कुरा काट्न थाले। हृदयनारायणको घरमा तनावका तलाहरू थपिए। लोकलाजले पिरोल्न थाल्यो हृदयनारायणलाई। छोरालाई पटकपटक सम्झाउँथे। तर, प्रेमी सत्यनारायणको एउटै रटान थियो, एउटै धुन थियो म रसुलियालाई माया गर्छु। उसैसँग जीवन बिताउँछु। सत्यनारायणकी आमालाई भने यो सम्बन्धमा कुनै आपत्ति थिएन। छोराका लागि उनी समाजसँग जुध्न तयार थिइन् तर श्रीमान्का अघि निरीह। कुनै पनि हालतमा मुसलमान र गरिब रसुलियालाई बुहारी बनाउन राजी भएनन् हृदयनारायण। अन्तिममा उनले जुक्ति निकाले र छोरालाई भने, त्यो केटीबिना तँ बाँच्नै सक्दैनस् भने, उसलाई रखैल बनाएर राख्। तर, बिहेचाहिँ हामीले भनेको जात मिल्ने केटीसँग गर्। सत्यनारायणले बाको प्रस्तावलाई ठाडै अस्वीकार गरिदिए। आफ्नी मनकी रानीलाई म कसरी रखैल बनाएर राख्न सक्थेँ ? उनी भन्छन्, त्यसपछि फेरि मलाई यातना दिन थालियो। तर, म गल्नेवाला थिइनँ। सत्यनारायणको परिवारले अन्तिम अस्त्र प्रहार गर्ने योजना बनायो। खान्दानका सबै सदस्यलाई भेला गरेर उनलाई प्रश्न गरियो ल भन् भृगु ! जमिनदारको जीवन, दौलत, बुबाआमा, दाजुभाइ, सानको जिन्दगी रोज्ने कि त्यो मुसलमान गरिब र अनपढ केटी ? सत्यनारायण जुरुक्क उठे। अन्तिमपटक सबैलाई ढोगे। र, चट्टानजस्तो दृढतासहित भने, म रसुलियालाई रोज्छु।"
धनकुटामा रोपाईं जात्रा मनाइयो,"धनकुटा : खेतमा गरिने रोपाईंको सडकमा नक्कल गर्दै धनकुटामा रोपाईं जात्रा मनाइएको छ। नेवारी समुदायको संस्कृतिबाट सुरु भएको यो पर्वमा विशेष गरी यूवायूवतीहरु भेष वदलेर सडकमा रोपाईंको नक्कल गर्दै मनाउने गरिन्छ। असारे धान रोप्ने काम सकिएपछि खुसीयाली मनाउँदै रोपाईं जात्रा मनाउने गरिएको धनकुटा६ बीचबजार निवासी मनोज नारायण श्रेष्ठले बताए। गाईजात्राको दिन दिवंगत आफन्तको सम्झनामा गाईजात्रा निकाल्ने र भोलिपल्ट रोपाईं जात्राको दिन दिवंगत आफन्तको शोकको पीडा भुल्न र रोपाईं सकिएको खुसीयाली साट्न परापूर्व कालदेखि नै रोपाईं जात्रा मनाउने प्रचलन रहँदै आएको उनले बताए। धनकुटा सदरमुकाममा विभिन्न टोल बस्तीबाट बेग्लाबेग्लै रोपाईं जात्रा निकालिएको थियो। जात्रामा सहभागी भेष बदलेका यूवायूवतीले लामबद्ध रुपमा ढोल झ्याम्टा बजाउँदै रोपाईंको नक्कलै गर्दै प्रर्दशनी गरेका थिए। शनिबार धनकुटा सदरमुकाममा पुरुष महिला र महिला पुरुष बनेर विभिन्न हाउभाउ गर्दै रोपाईं जात्रामा सहभागी भएका थिए। उनीहरु रोप,रोप,रोप भन्दै गीत गाउँदै नाच्दै थिए। जात्रामा बालबालिकादेखि यूवायूवती, वृद्धवृद्धासम्म सहभागी थिए।"
चट्याङ लागेर ६१ भेडा मरे,"बेनी : म्याग्दीको अन्नपूर्ण गाउँपालिका५ खयरमा चट्याङ लागेर ६१ भेडा मरेका छन्। सात कृषकले पालेका भेडा शुक्रबार राति साढे ११ बजे चट्याङ लागेर मरेका हुन्। चट्याङले भेडा मर्दा करिव १० लाख रुपैयाँ मूल्य बराबरको क्षति पुगेको कृषक राजेश तिलीजाले बताए। सबै भन्दा धेरै तिलिजाका २६ वटा भेडा मरेका छन्। लालबिर तिलिजा, मिनबहादुर गुरुङ, टिकजित तिलिजा, यामबहादुर पाईजा, डिलप्रसाद शेरपुञ्जा र कमल तिलीजाका भेडा पनि मरेका छन्। सबै कृषकका भेडाहरुलाई गोठालाले एउटै खर्कमा राखेका थिए। घार प्रहरी चौकीबाट प्रहरी टोली घटनास्थल गएको छ। पाउद्धार गाउँदेखि खयर पुग्न करिव बाह्रघण्टा उकालो हिड्नुपर्छ। कृषकहरुले विमा कम्पनीले घुम्ति गोठामा पालेका भेडाको विमा गर्न नमानेको गुनासो गरेका छन्।"
सिरहामा लागुऔषधसहित दुई पक्राउ,"सिरहा : प्रहरीले सिरहाको छुटाछुट्टै स्थानबाट दुई जनालाई लागुऔषधसहित पक्राउ गरेको छ। पक्राउ पर्नेमा ठेगाना नखुलेका विजयकुमार पासमान र लहान नगरपालिका १ का मनोजप्रसाद खत्बे रहेका छन्। पासमानलाई सिरहा नगरपालिका १७ माडर र खत्बेलाई औहरी गाउँपालिका १ दरहियाबाट पक्राउ गरेका छन्। प्रहरीले पासमानको साथबाट नाइट्रोभेट ट्याबलेट १५० पिस र खत्बेको साथबाट फेनारगन ५६ एम्पुल, नोर्फिन ५८ एम्पुल, डाइजेलेप ५५ एम्पुल बरामद गरेको जिल्ला प्रहरी कार्यालय सिरहका प्रवक्ता तथा डीएसपी अपिलराज बोहराले जानकारी दिए। डिएसपी बोहराका अनुसार उनीहरुमाथि लागुऔषध ओसारपासार मुद्दामा आवश्यक अनुसन्धान भइरहेको छ।"
रोपाईं जात्राको रौनक (फाेटो फिचर),काठमाडौं : राजधानीमा रोपाईं जात्रा मनाइएको छ। धान रोपाईंपछि शनिबार राजधानीमा पनि यो जात्रा मनाइएको हो। नेवार संस्कृतिबाट सुरू भएको रोपाईं जात्रा असारको महिना धानको रोपाईं गरेपछि मनाइन्छ। धान रोप्ने काम सकिएको खुशियालीमा यो जात्रा मनाइन्छ। रोपाईं जात्रामा रोपाईंमा धान रोपे झैं गरी नाच्ने गाउने गरिन्छ। रोपाईं जात्रा मनाउन खेतालाहरू जम्मा भएर बाजा गाजाका साथ ज्युला (धान रोप्ने खेतहरू मात्र भएको ठाउँ)मा गएर असारे गीत गाउँदै र नाँच्दै रमाईलो गर्दछन्। राजधानीको बौद्धमा रोपाईं जात्रा मनाइँदै गर्दा अन्नपूर्णकर्मी दीपेन श्रेष्ठ आफ्नो क्यामरामा कैद गरेका तस्बिर :
यसरी सकियो बाख्रा खोज्ने जात्रा (फोटो फिचर),"ललितपुर : खोकनाको चर्चित बाख्रा खोज्ने जात्रा सम्पन्न भएको छ। यस पटक यो जात्रा फरक ढंगले मनाइयो। हरेक वर्ष कुमारी बाख्रालाई पोखरीमा फालेर लुछाचुडी गरिन्थ्यो। तर, यो वर्ष पोखरीमा फालेको बाख्रालाई लुछाचुडी गरिएन। पोखरीमा डुवाइएको बाख्रालाई टोकीटोकी मार्ने चलन रहेको भन्दै सर्वत्र आलोचना भएपछि यो वर्ष खोकनाबासीले आफ्नो जात्रालाई फरक तरिकाले मनाए हुन्। खोकनाका एक युवाले बाख्रालाई टोकेर मार्ने चलन कहिल्यै नरहेको बताए। उनले भने, बाख्रालाई पोखरीमा फालेपछि डुबेरै मर्छ। टोक्न जरुरत नै पर्दैन। जात्रामा विभिन्न टोलबासी सहभागी थिए। सहभागीबीच बाख्रा आफूले लाने प्रतिस्पर्धा चलेको थियो। अन्तमा रुद्रयणी मन्दिर नजिकमा युवाले बाख्रा खोसेर आफ्नो बनाए। पोखरीबाट जुन समूहले खोसेर लान्छन् । उनै युवाले लगेर बाँडेर खान पाउँछन्। तस्बिर : अशोक दुलाल"
मोटरसाइकल दुर्घटनामा दुईको मृत्यु,दाङ : दाङमा मोटरसाइकल दुर्घटना हुँदा दुई जनाको मृत्यु भएको छ। पूर्वपश्चिम राजमार्ग अन्तरगत दाङको लमही नगरपालिका रिहारमा शनिबार भएको दुर्घटनामा दुई जनाको मृत्यु भएको हो। दाङको घोराहीबाट नेपालगञ्ज जाँदै गरेको रा ३ प ११३१ नम्बरको मोटरसाइकल लमही नगरपालिका ९ को रिहारमा दुर्घटना हुँदा नेपालगञ्ज उपमहानगरपालिका ४ कारकाँदोका ४५ वर्षीय रमेश बस्नेतको मृत्यु भएको हो। अर्का घोराही उपमहानगरपालिका ५ धर्नाका विनोद बस्नेतको मृत्यु भएकाे दाङका प्रहरी प्रमुख बेलबहादुर पाण्डेले जानकारी दिए । उनका अनुसार उपचारका लागि अस्पताल लाने क्रममा मृत्यु भएको हो। मोटरसाइकललाई अर्को कुनै सवारी साधनले ठक्कर दिएर दुर्घटना भएको अनुमान प्रहरीले गरेको छ। घटनाको प्रकृति हेर्दा पनि त्यस्तो देखिएका प्रहरीको भनाइ छ। घटनाको सम्बन्धमा थप अनुसन्धान भइरहेको उनको भनाइ छ।
प्रशासनको छड्के निरीक्षण : ९६ कर्मचारी अनुपस्थित,"स्याङ्जा : प्रशासन कार्यालयले गरेको आकस्मिक निरीक्षणमा स्याङ्जाका ९६ कर्मचारी अनुपस्थित देखिएका छन् । एकै दिन ४ समूह बनाएर गरेको अनुगमनमा ९६ जना कर्मचारी अनुपस्थित देखिएको प्रशासनले जनाएको छ । टोलीले सदरमुकाम स्थित कार्यालयका हाजिरी रजिस्टर प्रशासन कार्यालयमा ल्याई निरीक्षण गरेको थियो । छड्के निरीक्षणमा २ सय ७४ कर्मचारीमध्ये १९ जना अधिकृत र ७७ जना विभिन्न पदका कर्मचारी कार्यालयमा नभएको प्रमुख जिल्ला अधिकारी कोषहरि निरौलाले बताए । अनुगमन गर्दा जिल्ला अस्पतालमा ८ अधिकृतसहित ३६ जना कार्यालयमा नभेटिएको प्रशासनले जनाएको छ । आयोजना कार्यान्वयन इकाई (शिक्षा) का १० जना कर्मचारी मध्ये सबै कर्मचारी काजमा बसेको बताइएको छ । यस्तै तथ्याङ्क कार्यालयका ११ जना कर्मचारीमध्ये ९ जना कर्मचारी फिल्ड लेखेर बिदामा बसेको प्रशासन कार्यालयले जनाएको छ । सदरमुकाम स्थित खानेपानी डिभिजन, नापी कार्यालय र घरेलु शाखामा भने सबै कर्मचारीहरु कार्यालयमा भेटिए । अनुपस्थित कर्मचारीलाई स्पष्टीकरण सोधिने गयल जनाउने प्रजिअ निरौलाले भने । प्रशासनको छड्केमा पुनर्निर्माण कार्यालयमा ८, डिभिजन वन र हुलाक कार्यालयमा ७७, सुन्तला जोनमा ६, कृषि ज्ञान केन्द्रमा ५, जलश्रोत तथा सिंचाई डिभिजन र समन्वय समितिमा ४४, भेटनरी बिज्ञ केन्द्रमा ३, आयुर्वेदमा २, जिल्ला स्वास्थ्यमा २, कोष तथा लेखा नियन्त्रण, विद्युत प्राधिकरण, शिक्षा विकास तथा समन्वय इकाइ, मालपोतमा ११, जना कर्मचारी अनुस्थित भेटिएका हुन् ।"
क्षतिपुर्ति र मुआब्जा माग्दै रिले अनशनमा सप्तकोशी पीडित,"धरान : सप्तकोशी बाढीले घरखेत गुमाएका पीडितहरु आन्दोलनमा उत्रिएका छन्।कोशी सम्झौता अनुसार भारतले पीडित परिवारलाई मुआब्जा र क्षतिपुर्ति रकम उपलब्ध नगराएको भन्दै उनीहरुले सप्तकोशी व्यारेजमा शनिबारदेखि अनिश्चितकालीन आन्दोलन सुरु गरेका हुन्।आन्दोलनमा उत्रिएका कोशी पीडितहरुले क्षतिपुर्तिको माग गर्दै कोशी व्यारेजमा रिले अनशन समेत सुरु गरेका छन् । सप्तकोशीमा ब्यारेज निर्माण गर्नु अगाडि नै नेपाल र भारतबी कोशी सम्झौता गरिएको थियो।तत्कालीन राजा महेन्द्र र भरातका तत्कालीन प्रधानमन्त्री लालबहादुर शास्त्रीले संयुक्त रुपमा हस्ताक्षर गरी कोशी सम्झौता गरेका थिए।सप्तकोशीमा व्यारेज बनेपछि कोशीको बाढीले घरखेत गुमाएका परिवारलाई भारत सरकारले क्षतिपुर्ति रकम उपलब्ध गराउने सम्झौता गरिएको थियो।तर, कोशीमा ब्यारेज बनेयता १५ हजार धन्दाबढी घरपरिवारले घरखेत गुमाएको भए पनि हालसम्म कुनै प्रकारको क्षतिपुर्ति नपाएको भन्दै कोशी पीडितहरु आन्दोलनमा उत्रनु परेको कोशी नदी कटान डुवान पीडित संर्घष समितिका अध्यक्ष महिदेव चौधरीले बताए।उनले भारत सरकारले कोशी सम्झौताको पूर्ण पालना गरेर पीडित परिवारलाई मुआव्जा र क्षतिपुर्ति रकम उपलब्ध नगराउन्जेलसम्म आन्दोलन जारी राख्ने चेतावनी दिएका छन् । सुनसरी, सप्तरी र उदयपुर जिल्लाबाट कोशी पीडितहरु विभिन्न नरा लेखिएका प्लेकार्ड बोकेर सयौंको संख्यामा कोशी व्यारेजमा उपस्थित भएका पीडितहरुले भारत सरकार विरुद्ध पर्दशन समेत गरेका छन्।संर्घष समितिका सचिव घनश्याम झाले भारत सरकराले सम्झौता अनुसारको रकम नदिएपश्चात बाध्य भएर आन्दोलनमा उत्रनु परेको बताए।उनले राहत नपाइन्जेलसम्म कोशी व्यारेजमा अनिश्चितकालीन आन्दोलन गर्ने चेतावनी दिएका छन् । सत्तारुढदल नेकपाका प्रदेश २ का इन्चार्ज तथा संसदीय दलका नेता सत्यनारायण मण्डलले भारतले कोशी सम्झौता पालना गर्न छाडेर उलंघन गरेको बताए।उनले भारतले लिजमा लिएको जग्गाको मुआब्जा र घरखेत गुमाएका पीडितहरुलाई क्षतिपुर्ति रकम नदिएर भारतले कुटनितिक सम्बन्धमा हस्तक्षेप गरेको आरोप लगाए।उनले सप्तकोशी पीडितहरुलाई तत्काल क्षतिपुर्ति दिलाउन नेपाल सरकारले पहल गर्नसमेत माग गरेका छन् ।"
"कांग्रेस नेता बडुले भेटे रवि लामिछाने, भीड नियन्त्रण गर्न लाठीचार्ज",चितवन : पत्रकार शालिकराम पुडासैनीको आत्महत्या प्रकरणमा छानबिनका लागि पक्राउ परेका टेलिभिजन प्रस्तोता रबि लामिछानेको समर्थनमा उत्रिएका समूहको भीड नियन्त्रण गर्न प्रहरीले लाठी चार्ज गरेको छ । जिल्ला प्रहरी कार्याल बाहिर जम्मा भई नाराबाजी गरिरहेका समूहको भीड अनियन्त्रित भएपछि प्रहरीले चार राउण्ड अश्रुग्याँससमेत प्रहार गरी भीड तितरवितर बनाएको हो । जिल्ला प्रहरी कार्यालय चितवनको हिरासतमा रहेका लामिछानेलाई कांग्रेस नेता दिलेन्द्रप्रसाद बडुले भेट गरेका छन् । भेटपछि नेता बडुले पूर्वाग्रह नराखी छानबिन हुनु पर्नेमा आफ्नो जोड रहेको बताए । रबिले पनि निश्पक्ष छानबिनमा सहघाउन तयार रहेको बताएको उनले जानकारी दिए । बिहानैदेखि नाराबाजी गरिरहेका प्रदर्शनकारीले प्रहरीको गाडीमा ढुंगा प्रहार गरी क्षति पुर्याएका छन् । शुक्रबार साँझ पनि भीड नियन्त्रणका लागि प्रहरीले अश्रुग्यास प्रहार गरेको थियो । लामिछानेसहित यसै प्रहरणामा पक्राउ परेका युवराज कँडेल र रुकु कार्कीलाई ५ दिन हिरासतमा राख्न अदालतले शुक्रबार अनुमति दिएको थियो ।
पहिरोले ७९ परिवार विस्थापित,"बाजुरा : सुदूरपश्चिमको तराइमा सुख्खा परिरहेका बेला पहाडि जिल्लामा भने लगातारको वर्षाले ठूलो नोक्सान गरेको छ। बाजुराको उत्तरी क्षेत्रमा रहेको स्वामीकार्तिक गाउँपालिकामा पहिरोका कारण ३१ परिवार र गौमुलमा ४८ परिवार विस्थापित भएका छन्। पहिराले किसानले लगाएको बालीनाली नष्ट हुनुका साथै पशुचौपाया पनि मरेका छन्। स्वामीकार्तिक खापर गाउँपालिका १ को चिसापानी, रुडी, जोरु र चुइकोटमा पहिरो जाँदा ३१ घर परिवार विस्थापित भएको गाउँपालिकाले जनाएको छ। स्थानीय मनबहादुर रोकायाका अनुसार १६ परिवार स्थायी घर भएका र गोठमा बसेका १५ घर पहिराले लगेपछि त्रिपालमुनि बसिरहेका छन्। केही परिवार भने छिमेकीको घरमा बसोबार गर्दै आएका छन्। बाली लगाएपछि लेकमा कोदो रोप्न र गाइवस्तु राख्न वर्खामा यहाँका किसान लेकमै बस्ने गर्छन्। पहिरोले रुडी सिंचाइ कुलो, खानेपानी र बर्कुको मानाकोटी सिंचाइ कुलो पनि बगाएको छ। सिंचाइ र खानेपानी बगाउँदा स्वामीकार्तिक खापर गाउँपालिका १ र २ का तीन सय परिवार खानेपानीबाट वञ्चित बनेका छन्। स्वामीकार्तिककै वडा नम्बर २ छुदरीमा पहिरोले ४८ गाइवस्तु बगाएको छ भने छुदरीका ५५ घर परिवार उच्च जोखिममा रहेको शिक्षक हंस बुढाले जानकारी दिए। खोलामा रहेको काठे पुल पनि बगाउँदा आउजाउ गर्न समस्या परेको शिक्षक बुढाले भने। इलाका प्रहरी कार्यालय खापरले पहिराले मानविय क्षति नभए पनि घर र पशुवस्तु मरेको जनाएको छ। प्रहरीको टोली उद्धारका लागि घटनास्थलतर्फ गएको छ। पहिरोबाट कति पुग्यो भन्ने एकिन विवरण आएको छैन। टाढा भएकाले प्रहरी घटनास्थल पुग्ने समय लाग्यो इलाका प्रहरी कार्यालय खापरका प्रमुख मानबहादुर चन्दले भने, शनिबारसम्म त्यहाँको विवरणबारे जानकारी पाउनेछौं। स्वामीकार्तिक खापर गाउँपालिकाका अध्यक्ष चिरन्जिवी शाहीले पनि वडा अध्यक्षलाई घटास्थल गएर क्षतिको विवरण संकलन गर्न निर्देशन दिएको बताए। वडाको तथ्यांक आउने बित्तिकै कार्यपालिकाको बैठक बसालेर पीडितलाई राहत र विस्थापित परिवारलाई बासको व्यवस्थापन गरिने जानकारी दिए। वडा नम्बर १ का अध्यक्ष जनक रोकायाले भने तत्काल बस्ती स्थानान्तरण गर्न अर्को ठाउँ नभएकाले जोखिममा रहेको बस्तीका बासिन्दालाई छिमेकीकै घरमा बस्न लगाएको बताए। गाउँपालिका भरी विभिन्न ठाँउमा पहिरो जाँदा स्थानीयले लगाएको धान, कोदो, मकै, फापर लगायतका बाली बगेका छन्। जिल्ला दैवी प्रकोप उद्धार समितिका अनुसार बाजुरामा ९५ बस्ती पहिरोको उच्च जोखिममा छन्। साविकको साप्पाटा गाविसको पूरै बस्ती पहिरोको उच्च जोखिममा रहेकाले तत्काल स्थानान्तरण गर्नुपर्ने बताएको छ। यस्तै गौमुल गाउँपालिका वडा नम्बर १ अन्द्रडीकोबीच बस्तीमा पहिरो जाँदा ४८ परिवार विस्थापित भएका छन्। आन्तरिक सडक भत्किएर आवतजावतमा पनि समस्या भएको स्थानीयले गुनासो गरेका छन्। बुढिगंगा नदीले बडिमालिका, बुढिगंगा र त्रिवेणी नगरपालिकाका दर्जनौं बस्ती र खेतीयोग्य जमिन कटान गरिरहेको छ। त्रिवेणी नगरपालिकाको पैमा र बुढिगंगा नगरपालिका १ अमकोटमा पहिरो जाँदा बुढिगंगा नदी थुनिने खतरामा बढेको छ। सडकका विभिन्न ठाउँमा पहिरो जाँदा आन्तरिक यातायात सञ्चालनमा आउन सकेको छैन।"
मुख्यमन्त्रीको गाडी हिलोमा फसेपछि,"कालिकोट : गृह जिल्ला कालिकोटका विभिन्न स्थानीय तहमा आयोजना गरिएका कार्यक्रममा सहभागी हुन कर्णाली प्रदेशका मुख्यमन्त्री महेन्द्रबहादुर शाही मंगलबार मात्र कालिकोट आए। सुर्खेतबाट सरकारी गाडी र कालिकोटको जितेबजारदेखि निजी जीप चढरे उनी विभिन्न कार्यक्रममा पुगे। पहिलो कार्यक्रम पचालझरना गाँउपालिकाको लाफागाड लघुजलविद्युत आयोजना उद्घाटन गरे। बुधबार पचालझरनाको फेदमा आयोजना गरिएको गाँउसभामा सहभागी भए। बुधबार नै पचालझरना गाउँपालिका ८ मा रहेको आफ्नै घरमा बास बस्न पुगे। बिहीबार रास्कोट नगरपालिकामा विभिन्न कार्यक्रममा सहभागी भए । बास बस्न शान्नित्रिवेणी गाँउपालिका पुगे। शुक्रबार जिल्लाको शान्नित्रिवेणी गाउँपालिकाको कार्यक्रममा सहभागी भएर जिल्ला सदरमुकाम फर्किए। मुख्यमन्त्री शाही जिल्ला फर्किदै गर्दा तीन ठाँउमा जीप हिलोमा फस्यो। मुख्यमन्त्रीको सुरक्षामा खटिएका सुरक्षाकर्मी, नेकपाका पार्टीका नेता तथा कार्यकर्ता जीपलाई धकेल्न थाले। उनीहरुसँग मुख्यमन्त्री शाहीले पनि गाडी धकेल्न सहयोग गरे। स्थानीय नागरिक वरपरबाट निहालिरहेका थिए। मुख्यमन्त्री आफै गाडी धकेल्न कस्सीएपछि जनता मुस्कुराए। जिल्लाका ग्रामीण सडक असारसाउनमा हिलाम्ये हुन्छन्। जिल्लाको मुख्य राजमार्ग कर्णाली राजमार्ग र कर्णाली करिडोरका साथै जिल्लामा विभिन्न स्थानीय तहमा खनिएका ग्रामीण सडकमा वर्षाको हिलोले सडकको स्वरुपले बिग्रिएको छ। मुख्यमन्त्री शाहीले ठाउँठाउँका कार्यक्रमा स्थानीय तहले निर्माण गरेका ग्रामीण सडकको गुणस्तरमाथि प्रश्न उठाएका छन्। उनले गाडी नै नगुड्ने सडक निर्माण गरेर बजेट खर्च गरेको आरोप लगाए। पचालझरना गाउँपालिकाको गाउँसभामा बोल्दै मुख्यमन्त्री शाहीले न्यूनतम सडकको मापदण्ड पूरा गरी सडक निर्माण गर्न गाँउपालिकाका जनप्रतिनिधिलाई निर्देशनसमेत दिए। कर्णाली प्रदेश सरकारको चालु आर्थिक बर्षमा कालिकोटका बिभिन्न सडकमा मात्र ५५ करोड भन्दा बढी बजेट विनियोजन भएको छ। जिल्लाका १४ महत्वपूर्ण सडकको निर्माणका लागि प्रदेश सरकारले बजेट विनियोजन गरेको हो।"
दैलेखमा लडेर एकको मृत्यु,दैलेख : कर्णाली राजमार्गबाट लडेर एक जनाको मृत्यु भएको छ। दैलेख पश्चिमको आठबिस नगरपालिका वडा नम्बर ४ कुन्टाका विष्ण माझीको मृत्यु भएको इलाका प्रहरी कार्यालय राकमकर्णालीका इन्चार्ज विष्णु गिरीले जानकारी दिए। प्रहरीले शनिबार बिहान कर्णाली राजमार्गको डाडाआँपखोला नजिकै उनलाई मृत अवस्थामा फेला पारेको हो। माझी शुक्रबार रातिनै लडेको प्रहरीका प्रारम्भिक अनुसन्धानबाट देखिएको इन्चार्ज गिरीले जानकारी दिए। उनका अनुसार माझी सडकभन्दा करिब ४० मिटर तल खसेका थिए। घटनाबारे थप अनुसन्धान भइरहेको उनले बताए।
बाल विवाहविरुद्ध जागे बाँकेका किशोरी,"नेपालगंज : बाँकेका किशोरीहरु बाल विवाहविरुद्ध अभियानमा लागेका छन्। जिल्लाका आठ वटै स्थानीयमा गठित किशोरी क्लबले शुक्रबार आआफ्नो स्थानीय तहमा ज्ञापन पत्र बुझाउँदै स्थानीय तहलाई बाल विवाह मुक्त घोषणा गर्न माग गरेका छन्। नेपालगंजको उज्ज्वल किशोरी क्लब, कोहलपुरको सचेतन किशोरी क्लब, खजुराको समावेशी किशोरी क्लब, जानकीको सिर्जनशील किशोरी क्लब, बैजनाथको एकता किशोरी क्लब, डुडुवाको प्रगतिशील किशोरी क्लब, नरैनापुरको सिर्जनशील किशोरी क्लब र राप्ती सोनारीको समावेशी किशोरी क्लबले छुट्टाछुट्टै ज्ञापनपत्र बुझाएका हुन्। उनीहरुले स्थानीय तहसँग १२ बुँदे माग गर्दै बालविवाह मुक्त वडा घोषणा गर्ने उद्देश्य अनुरुप क्रियाकलाप सन्चालन गर्नुपर्नेमा जोड दिएका छन्। बालविवाह रोकथामको विषयलाई स्थानीय सरकारबाट प्राथमिकतामा राख्नुपर्ने, बाल विवाह न्यूनिकरणका लागि कार्ययोजना बनाएर बजेट छुट्याउनु पर्ने माग गरिएको छ। त्यसैगरी माध्यमिक शिक्षामा बालबालिकाको पहुँच पुर्याउनका र बाल विवाहको जोखिमबाट टाढा राख्नको लागि शिक्षा सम्बन्धी विशेष प्याकेज ल्याउनु पर्ने र बालविवाह रोकथाम गर्न बाल क्लब र किशोरी क्लबहरुलाई परिचालन गर्नुपर्ने सुझाव छ। कम उमेरमा विवाह गर्दा बालबालिकाको स्वास्थ्य, शिक्षा र व्यक्तिगत जीवनमा नकारात्मक असर पर्ने भन्दै किशोरीहरुले बिहेको उमेर घटाउनेबारे माग तर्क संगत नभएको र बालअधिकारको साथ साथै मानवअधिकारको हनन भएकोबारे स्थानीय तहलाई ध्यानाकर्षण गराएका छन्। राष्ट्रिय जनगणना २०६८ ले बाँके जिल्लामा १९ वर्ष मुनिका ८०२ प्रतिशत महिलाको विवाह हुने गरेको देखाएको छ।"
सधैं दुर्गन्धित सिसडोल,"काठमाडौं : बालाजु बाइपासबाट अगाडि बढेपछि सिसडोल पुग्ने बाटो कसैलाई सोध्नु पर्दैन। बाटोमा ट्रकले झारेको फोहोर र त्यसबाट निस्केको दुर्गन्धले पुर्याउँछ सिसडोल। त्रिशूली राजमार्ग हुँदै करिब १७ किमि यात्रा गरेपछि यो डम्पिङ साइट पुगिन्छ। तर, त्यहाँ पुग्न १७ किलोमिटर अगाडिबाटै दुर्गन्ध सामना गर्न तयार हुनुपर्छ। फोहोरका गाडीबाट झरेको लेदोको गन्धले बाटोमा हिँड्ने यात्रुलाई मात्रै असर गरेको छैन, सँगै सडक नजिक हुने घर पनि प्रभावित छन्। तर, यसबाट टाढा भाग्न सक्ने उपाय छैन। बालाजुबाट डेढ घण्टा यात्रा गरेपछि तीनपिप्ले चोक पुगिन्छ। चोकबाट ३४ किमि यात्रापछि सिसडोल गाउँ पुगिन्छ। त्यहाँका स्थानीयबासीकोे घरबाट करिब २ सय मिटर अघिल्तिर उपत्यकाको फोहोर फाल्ने डम्पिङ साइट बनाइएको छ। त्यहाँ स्थानीयले व्यहोरेको दुःखका अनेक दृश्य देख्न सकिन्छ। दृश्य १ : सिसडोल वरिपरिको भूगोल घुम्न जाने कुनै पार्कजस्तो लाग्छ। वरिपरि अग्लो जमिन। हरियाली भूभागले घेरिएको। खेती गर्न बनाएको गह्राले अझ रहरलाग्दो देखिन्छ। तर, वरिपरि राम्रो छैन बीच भागमा फोहोरको डंगुर छ। दुर्गन्ध छ। फोहोर भरिएर टिपर बीच भागसम्म नआएको प्रस्ट अनुमान लगाउन सकिन्छ। फोहोरलाई चुली बनाउन तीनचारवटा स्काभेटर पनि कुदिरहेका छन्। स्काभेटरले जति खाली गर्छ त्यसको दुई गुणा बढी ठाउँ ओगट्ने फोहोर टिपरले झारिरहन्छ। त्यहाँको फोहोर पुर्न नजिकै कुनै ठाउँबाट माटो ल्याउन सकिने अवस्था देखिँदैन। फोहोरले सबै ठाउँ भरिएको छ। फोहोर फ्याँक्ने ठाउँ मुनितिर कोल्पु खोलो छ। अब फोहोर धेरै भए त्यही खोलामा झर्न सक्छ। फोहोरबाट बगेको लेदो त्यही खोलामा मिसिएर खोलाको प्राकृतिक रूप देखिँदैन। फोहोर पुर्न छेउको भित्तो काट्दाकाट्दा भीर भएको छ। जुन भीरमा स्थानीय गाईवस्तु चराउँछन्। पानी पर्दा जमिन गिलो भएर पहिरो जान थालेको छ। दृश्य २ : मानव बस्तीबाट फोहोर फाल्ने ठाउँसम्मको करिब २ सय मिटरको बाटो हिलाम्ये छ। साँघुरो पनि छ। दुईवटा गाडी सजिलै ओहोरदोहोर गर्न सक्ने अवस्था छैन। पालो गर्दै गाडी फोहोर फालिरहेका छन्। तर, फोहोर फाल्ने ठाउँमा खाली जमिन नहुँदा स्काभेटरले पन्छाउँदै फोहोर खसाल्नुपर्ने अवस्था छ। त्यहाँ उपत्यकाबाट फोहोर बोकेर आउने गाडीको क्रम पनि रोकिएको छैन। दुर्गन्ध नजिकै घरसम्म आइरहेको हुन्छ। फोहोरको लेदो आँगनसम्म पुग्छ। फोहोरवरिपरि गाउँका केटाकेटी खेलिरहेका थिए। कोही भने झिँगा भन्किएका खानेकुरा खाइरहेका थिए। केटाकेटीले खानेकुरा मात्र खाँदैनन्, सँगै झिँगा पनि खाइरहेको सहजै अनुमान लगाउन सकिने अवस्था थियो। दृश्य ३ : अन्नपूर्णकर्मी सिसडोलका स्थानीय सन्तराम श्रेष्ठको घर पुग्दा उनकी श्रीमती खाजा बनाउँदै थिइन्। सन्तराम भने काममा गएको थाहा पाइयो। बस्न दुईचारवटा मुढा राखिएको थियो कोठामा। नजिकै भित्तामा सटाएर खाट राखिएको थियो। खाटमाथि नाङ्लोमा कालो केही राखिएको देखियो। नजिकबाट हेर्दा चामल रहेछ। सामान्यतया चामल सेतो देखिनुपर्ने। तर, त्यसमाथि बसेका झिँगाले गर्दा पूरै कालो भएको रहेछ। एकछिनपछि सन्तरामको घरअगाडि फोहोरका गाडीको ताँती लाग्यो। गाडीले फोहोरको लेदो झारिरहेको थियो। एकैछिनपछि सन्तरामकी श्रीमती वाकवाक गर्दै कोठाबाहिर निस्किइन्। उनलाई यो वाकवाकी फोहोरको दुर्गन्धले आएको थियो। आफ्नै घरमा सधँै यसरी बान्ता गर्दै बस्नुपर्ने बाध्यतामा त्यहाँका स्थानीय छन्। प्रशासन लगाएर दबाइन्छ आवाज जब फोहोरले जीवनयापन कष्टकर बन्न थाल्यो। स्वास्थ्यामा समस्या आउन थाल्यो। आफ्नै घरमा दुर्गन्धले बस्न नसकिने भयो। स्थानीयको धैर्यताको बाँध टुट्यो। आक्रोशित भएर आन्दोलनमा उत्रिए। तर, उनीहरूको आवाज गाउँबाट बाहिर आउन पाएन। आक्रोशको आवाज गाउँमै बिलायो। फोहोरबाट उत्पन्न समस्या समाधान गर भन्दै पटकपटक विरोध गर्दा प्रशासन लगाएर आवाज दबाउने गरेको स्थानीयवासी सन्तराम श्रेष्ठले बताए। हामीले पटकपटक यसको विरोध गरेका छौँ, उनले भने, तर हामीलाई काठमाडौंदेखि प्रहरी ल्याएर कुटपिट गरिन्छ। अहिले सिसडोलमा फोहोर फाल्ने सरकारी जमिन सकियो। फोहोर पुर्ने माटो छैन। ०६२ सालमा २ वर्षका लागि सिसडोललाई उपत्यकाको फोहोर फाल्ने ल्यान्डफिल साइट बनाइएको थियो। तर, फोहोर व्यवस्थापन गर्ने वैकल्पिक उपाय अझै निकालिएको छैन। फोहोर खुलै छाड्न थालियो। नपुरेको फोहोरबाट निस्केको दुर्गन्ध र किराले घरमा बस्नै नसकेपछि १५ दिनअघि स्थानीयले फोहोरका गाडी रोके। अवरोध गर्दा प्रहरी आएर कुटपिट गरी फोहोर फ्याँक्न थालेको स्थानीय कान्छीमाया बलामीले बताइन्। हामीलाई समस्या पर्यो भन्दा पनि प्रहरी आएर कुट्छ, उनले भनिन्, आइमाई केटाकेटी केही नभनी सबैलाई कुट्दै भेनमा हाल्यो। अहिलेसम्म जिउ दुखिरहेको छ। अब त आन्दोलन गर्न पनि त्रास हुन थालेको बताउँछन् सन्तराम। संविधानमा भएको हक पाइएन नेपालको संविधान २०७२को भाग ३ मा मौलिक हकको व्यवस्था गरिएको छ। जसमध्ये धारा २५ मा सम्पत्तिसम्बन्धीको हक छ। उक्त धारामा प्रत्येक नागरिकलाई कानुनको अधीनमा रही सम्पत्ति आर्जन गर्ने, भोग गर्ने, बेचबिखन गर्ने, व्यावसायिक लाभ प्राप्त गर्ने र सम्पत्तिको अन्य कारोबार गर्ने हक हुनेछ भनी लेखिएको छ। तर, यो धाराले दिएको हक नपाएको स्थानीय दिवस श्रेष्ठ बताउँछन्। हाम्रो जग्गामा गएर काम गर्न सकिने अवस्था छैन, उनले भने, बेच्न खोज्दा पनि कसैले किन्दैन। दुर्गन्धले काम गर्न जानै सकिँदैन। जमिन काटेर भीर बनाइदिएको छ। नजिकको जमिन अधिग्रहण गर्न अनुरोध गर्दा पनि सम्बन्धित निकायले यस्तो जमिनको मूल्यमा दलाली गरेको उनले गुनासो गरे। जमिनसँगै स्वच्छ वातावरणमा बाँच्न पाउने हक पनि राज्यले शोषण गरेको सन्तराम बताउँछन्। संविधानको हक किताबमै सीमित भएको उनले बताए। वातावरण र स्वास्थ्यमा असर ०६२ सालमा २ वर्षका लागि सिसडोललाई उपत्यकाको फोहोर फाल्ने ल्यान्डफिल साइट बनाइएको थियो। तर, फोहोर व्यवस्थापन गर्ने वैकल्पिक उपाय अझै निकालिएको छैन। महानगरले प्रभावित धुनीबेँसी नगरपालिका र ककनी गाउँपालिकालाई वार्षिक ११ करोड रुपैयाँ दिँदै आएको छ। नगरपालिकाले दूरीअनुसार स्थानीयलाई केही पैसा दिइरहेको छ। तर, त्यसबाट स्थानीय भने सन्तुष्ट छैनन्। नगरपालिकाले पनि पैसा आइरहेको छ भनेर हाम्रो समस्यालाई उठाउन सकेको छैन, स्थानीय दिवस भन्छन्, पैसा दिएर हाम्रो स्वास्थ्यमाथि खेलबाड गर्न पाइन्छ ? महानगरले फोहोर फाल्ने विकल्पका रूपमा बञ्चरे डाँडालाई सारेको छ। तर, त्यहाँ पनि फोहोर लैजान सकिने स्थिति छैन। महानगरको वातावरण विभागका हरिकुमार श्रेष्ठका अनुसार अझै केही समय सिसडोलबाट अन्त सार्न सकिने अवस्था छैन। वातावरणविद् भूषण तुलाधरले भने, फोहोरको लेदो कोल्पु खोला हुँदै त्रिशूलीमा मिसिन्छ, प्रदूषित पानी उपभोग गर्ने जीवजन्तु सवैकोे स्वास्थ्यमा असर पर्छ। फोहोर व्यवस्थापन नहुँदा त्यहाँको पारिस्थितिक प्रणाली नष्ट हुँदै गएको उनले बताए। सिसडोल भरियो, फोहोर कहाँ फाल्ने ? सिसडोलमा फोहोर फाल्न अवरोध : सयौं कन्टेनर फर्किए सहमतिपछि सिसडोलमा फेरि फोहोर थन्क्याउन थालियो बन्चरेडाँडामा ल्यान्डफिल साइट निर्माण तीव्र सिसडोल दुर्गन्ध र किराले प्रभावित दुर्गन्धित सिसडोल सिसडोल ल्यान्डफिल साइट : पाँच सय मिटर आसपासलाई मुआब्जा"
साताका १४ तस्बिर : समलिंगीको र्यालीदेखि बटुक स्नानसम्म,"काठमाडौं : पछिल्लाे साता उपत्याकाका विभिन्न स्थानमा केही महत्वपूर्ण र राेचक दृष्य देखिए। जनैपूर्णिमाको दिन पशुपतिमा नुहाउँदै गरेका बटुकदेखि गाईजात्राको अवसरमा शुक्रबार ब्लु डायमण्ड समाजको आयोजनामा वसन्तपुरमा समलिंगीले निकालेका र्यालीसम्मका तस्बिहरु याे साता क्यामरामा कैद भए। याे साताभरी उपत्याकाका विभिन्न स्थानका घटना र पललाई अन्नपूर्णकर्मी फाेटाेपत्रकारहरुले आफ्नाे क्यामरामा कैद गरेका छन्। हेर्नुस्, १४ तस्बिर : अघिल्लो शनिबार बेलुका नगरकोटमा घुम्न आएका सर्वसाधारण। पछिल्लो समय नगरकोटमा अन्तरिक तथा विदेशी पर्यटकको घुँइचो लाग्ने गरेको छ। तस्विर : प्रणभ खत्री रातभरको वर्षापछि आइतबार बिहान नगरकोटबाट देखिएको दृश्य। तस्विर : प्रणभ खत्री भक्तपुरको दत्तात्रय मन्दिर सोमबार यस्तो देखियो। पूनर्निर्माणपछि यो मन्दिर क्षेत्र सफा देखिएको छ। तस्विर : प्रणभ खत्री आकास खुलेपछि मंगलबार बेलुका त्रिभुवन विमानस्थल नजिकैबाट देखिएको इन्द्रेणी। तस्विर : प्रणभ खत्री चाबहिलको धुल्लाम्मे सडकमा बुधबार दिउसो मानिसहरु आफ्नो गन्तब्यतर्फ लाग्दै। यो सडकमा पानी पर्दा हिलो र घाम लाग्दा धुलो हुन्छ। तस्विर : प्रणभ खत्री गाईजात्राको दिनमा भक्तपुरे महिला। तस्विर : प्रणभ खत्री गईजात्राको दिन भक्तपुर दरबार क्षेत्र आगाडि बासुरी बजाउँदै मानिसहरु। तस्विर : प्रणभ खत्री पाेखरीमा पैडी खेल्दै बालक। तस्विर : प्रणभ खत्री जनैपूर्णिमाको दिन पशुपतिको राम मन्दिरमा पूजा गर्दै बटुक। तस्विर : प्रणभ खत्री गाईजात्राको अवसरमा शुक्रबार ब्लु डायमण्ड समाजको आयोजनामा वसन्तपुरमा समलिंगीले र्याली। तस्बिर : उमा विष्ट क्रीतिपुरमा गाईजात्रा। तस्बिर : सुनिता डंगाेल गाईजात्रामा महिला । तस्बिर : प्रणव खत्री । बेतबाट कुर्सी बनाउँदै । तस्बिर : सुनिता डंगोल ।"
विदेशी नागरिकसँग नक्कली डलर भेटिएपछि,"काठमाडौं : इजरायली नागरिक डागन बेन्जामिन २ सय नक्कली डलरसहित पक्राउ परेका छन्। उनी मंगलबार स्पेनबाट नेपाल आएका थिए। भिसा शुल्कबापत विमानस्थलमा दस्तुर बुझाउँदा तिरेको डलर नक्कली परेपछि प्रहरीले नियन्त्रणमा लिएको हो। वाणिज्य बैंकको काउन्टरमा सुरुमा उनले सय डलर बुझाएका थिए। त्यो नक्कली साबित भयो। दोस्रो पटक तिरेको सय डलर पनि नक्कली परेपछि विमानस्थलको अध्यागमन कार्यालयले पक्राउ गरी प्रहरीलाई बुझाएको थियो। बेन्जामिन इजरायली सेनाको भूतपूर्व क्याप्टेनसमेत हुन्। उनको परिवार स्पेनमा बस्दै आएको छ। उनकी वृद्धा आमाको हेरचाहमा दुई नेपाली युवती खटिएका छन्। बेन्जामिनले ती युवती र आमाले कर गरेपछि नेपाल घुम्न आएको बयान दिएका छन्। युवतीका परिवारसमेत भेट्ने योजनामा उनी थिए। ७ हजार डलर बोकेर उनी नेपाल आएका थिए। त्यसमध्ये २ सय डलर मात्रै नक्कली भेटिएको थियो। उनले कम्बोडिया घुम्न गएका बेला बैंकमा डलर सटही गरेका थिए। महानगरीय प्रहरी काठमाडौंको हिरासतमा रहेका उनले आफू अनाहकमा फसेको बयान दिएका छन्। परिसर प्रवक्ता डीएसपी होबिन्द्र बोगटीका अनुसार प्रारम्भिक अनुसन्धानमा बेन्जामिन डलर तस्करी गर्ने मनसायले नेपाल आएका थिएनन्। ७ हजारको गड्डीमा कसरी २ सय डलर मात्रै नक्कली पर्यो भनेर बेन्जामिन आफैं आश्चर्यमा छन्, उनले भने, उनी पहिलो पटक नेपाल आएको देखिन्छ। डलर तस्करी गर्ने मनसायले नेपाल आएको देखिँदैन। प्रहरीले किर्ते मुद्रासम्बन्धी कसुरमा काठमाडौं जिल्ला अदालतबाट म्याद लिएर अनुसन्धान गरिरहेका छ।"
पत्रकार अधिकारीको शव राजविराजमा,"राजविराज : स्कारपियो अनियन्त्रित भएर दुर्घटना हुँदा मृत्यु भएका पत्रकार ४२ वर्षीय डायल्सन अधिकारीको शव राजविराज ल्याइएको छ। सप्तरीको कञ्चनरुप नगरपालिका ११ बक्साहास्थित पूर्वपश्चिम राजमार्गमा भएको दुर्घटनामा उनको घटनास्थलमै मृत्यु भएको थियो। शव पोस्टमार्टमका लागि राजविराजस्थित गजेन्द्रनारायण सिंह अस्पतालमा ल्याइएको सप्तरी प्रहरीले जनाएको छ। उनी रेडियो नेपाल रुपन्देहीका संवाददाता थिए। रुपन्देहीबाट लगानी सम्मेलनका लागि विराटनगर जाँदै गरेको बा १६ प २२३५ नम्बरको स्कारपियो शनिबार ९ः४५ बजे दुर्घटना हुँदा अधिकारीको मृत्यु भएको इलाका प्रहरी कार्यालय कञ्चनरुपका डीएसपी मकेन्द्रकुमार मिश्रले जानकारी दिए। अधिकारीका वृद्ध बुबा, श्रीमती, एक छोरा र एक छोरी छन्। उनका बुबा कपिलवस्तु र परिवार बुटवलमा बस्दै आएको छ। स्कारपियोमा सवार रुपेन्देही उद्योग वाणिज्य संघका अध्यक्ष झविन्द्रप्रसाद कँडेल, तिलोत्तमा नगरपालिका १ र ५ का वडाध्यक्ष रामनाथ पाण्डे र सोहन चौधरी थारुसँगै चालकसमेत घाइते भएका छन्। घाइतेको स्थानीय अस्पतालमा उपचार भइरहेको छ।"
हनिट्रयापमा पारेर ८ सय जना ठगी,"भद्रपुर : क्यानडा लान्छु भनेर झापाका एक व्यक्तिले हनिट्रयापमा पारेर ८०० भन्दा बढी व्यक्तिको रकम ठग्दै हिँडेको घटना बाहिरिएको छ। उक्त ठगी कार्यमा संग्लग्न व्यक्ति जिल्ला मोरङ उर्लाबारी नपा वडा नं ७ बरगाछी वस्ने दुर्गाबहादुर खड्काको छोरा ३५ वर्षीय रामबहादुर खड्का रहेको प्रहरीको अनुसन्धानबाट खुलेको छ। खड्काले सन् २०१२ देखि हालसम्म अन्दाजी ८०० भन्दा बढी व्यक्तिहरुलाई ठगी गरेको हुनसक्ने प्रहरीको अनुमान रहेको छ। खड्का विरुद्ध झापाको ईलाका प्रहरी कार्यालय अनारमनी, दमक, धुलाबारी र काँकरभिट्टा मा उजुरी दिनेहरुको संख्या १०० भन्दा माथी रहेको इलाका प्रहरी कार्यालय विर्तामोडका प्रहरी नायव उपरीक्षक मोहन थापाले बताए। उनले खड्का झापा आएर बसेको आशंकामा अधिकांशले झापामा आएर उजुरी हालेका हुन्। खड्काले सन् २०१२ देखि नै ५ वटा फेक फेसबुक एकाउण्ट खोली एन आर एन ए का विभिन्न गतिविधि पोष्ट गर्ने गरेका थिए। त्यो सँगै आफ्नो जीउडालसंग मिल्दोजुल्दो हुलिया भएको क्यानडामा बस्ने एक युवकको फोटोहरु आफ्नो फेक फेसबुक वालमा अपलोड गरी अधिकांश स्टाटस तथा फोटोहरु टोरन्टो, क्यानडा बाट र विभिन्न युरोपियन, अमेरिकन मुलुकहरुमा भ्रमण गरेको भान पार्ने गरी पोष्ट पनि गर्ने गरेका थिए। पिडीत बुटवलका सविन अर्याल भन्छन्, फेसबुकमा साथी भएको ६ महिनामै भाइ तपाईंलाई दुख रहेछ। म क्यानडाबाट छुट्टीमा आएको छु अब दाजुभाई सँगै फर्किनुपर्छ है भनेको थियो। क्यानडामा यस्तो काम छ भनेर नि भिडियो देखाएको थियो। म झापा छु २ लाख पैसा लिएर काँकडभिट्टा आउनु भनेपछि म पैसा लिएर गएको थिएँ। गएकै दिनमा प्रहरीले पक्राउ गरेछ । अर्का काठमाडौँ घर भएका गुञ्जबहादुर पल्लीलाई खड्काले क्यानडामा मेरा बालबच्चाहरुको लागि गाउँको शुद्ध मह ल्याइदिनु है भनेका थिए। पल्लीले भने तपाईलाई कति दुख रहेछ भन्दै फकाउँथे। म २ लाख मात्र पैसा हालेर क्यानडा लान्छु बाँकी उतै पुगेर तिर्नुहोला भनेका थिए। पैसा दिन पनि झापा बोलाए। किन झापामा भन्दा म सिलिगुरी उपचार गरेर भारततिर बाटै जान्छु टिकट सस्तो पर्छ भन्थे। सविन गुञ्ज त प्रतिनिधि पात्र मात्र हुन् यसरी ठगिएकाको संख्या ८ सयको हाराहारीमा रहेको प्रहरीले बताएको छ। खड्काले पीडित व्यक्तिहरुको डकुमेन्टसँगै फोटो दुरुपयोग गरी सिमकार्ड खरिद गरी चलाउने गरेको पनि खुलेको छ । खड्काले पिडित व्यक्तिहरुको नाम र नागरिकताको फोटोको दुरुपयोग गरेर सिम कार्डहरु लिने गरेको अनुसन्धानका क्रममा खुल्न आएको प्रहरी नायव उपरीक्षक थापाले बताए। उनको महेशजंग थापा, विश्वजीत थापा, आरभ थापा, उज्जवल थापा, प्रवीण थापा नामका फेसबुक आईडी छन्। उनले मेसेन्जरबाट विभिन्न जिल्लाका मानिसहरु (विशेष गरी खाडी मुलुकमा रोजगारीको लागि गएका पुरुष व्यक्तिहरु) संग सम्पर्क गर्ने गरेका थिए। यद्यपि उनले झापामा बसेर अन्य जिल्लाका व्यक्तिहरुलाई ठग्ने गरेको प्रहरी नायव उपरीक्षक थापाले अन्नपूर्णसँग भने। ८ सय मध्ये झापाका कोही पनि छैनन् सबै अन्य जिल्लाका छन्। खड्काले ती व्यक्तिहरुसंग आफ्नो पहिले काठमाण्डौ एयरपोर्टमा क्यानडा जाने सिलसिलामा भेटघाट र चिनजान भएको भनी भ्रममा पारी सम्पर्क गर्ने गरेका थिए। उनले आफू विगत १४ वर्षदेखि अध्ययनको लागि क्यानडा आएको बताउने गरेका थिए। उतै बिहे गरी पिआरसमेत प्राप्त गरी सकेको र क्यानडामा आफ्नै लगानीमा २, ४ वटा क्याफे संचालन गरिराखेको भन्दै ठग्दै आएका थिए। आफुले कैयौँ नेपालीहरुलाई रोजगारी दिएको गैर आवासीय नेपाली संघ, क्यानडाको उच्चपदस्थ अधिकारीसमेत रहेको बताइ विश्वास जित्ने गरेको अनुसन्धानका क्रमममा खुलेको छ। खड्काले हाल आफू भारतको सिलिगुडीमा बाबुको उपचार गराइरहेकोले बाबुलाई क्यानडा लैजाँदा पीडित व्यक्तिहरुलाई स्पोनसर भिसाको व्यवस्था गराइ साथै लैजाने आश्वासन देखाइ पीडित परिवारका अन्य सदस्यहरुसंग समेत सम्पर्क बढाउने गर्थे। उनले दुतावासमा ४ लाख खर्च हुनेमा २ लाख आफू नै सहयोग गरिदिने समेत भन्थे। आफुले हालिदिएको रकम पछि क्यानडामै पुगेर काम गरी तिर्दा हुने भनी विश्वस्त बनाएर २ लाख रुपैयाँको लगानीमै क्यानडा जान सकिने कुरा सबैलाई गर्दै हिँड्ने गरेको प्रहरीको अनुसन्धानमा बताइएको छ। खड्काले पीडित व्यक्तिहरुलाई दिल्ली स्थित क्यानडा दुतावासमा अन्र्तवार्ता दिन भारत सिलीगुरीको बाग्डुग्रा एअरपोर्टबाट दिल्ली जानुपर्छ भन्ने गरेका थिए। उनले झापाको दमक, बिर्तामोड, धुलाबारी, काँकरभिट्टा र भारत पानीटंकीसम्म बोलाउने गर्थे। दुतावासमा अन्र्तवार्ता दिनको लागि सैलुनमा कपाल काट्न, फेसवास गर्न लाने गरेको र आफु भने सोही मौकामा पीडितहरुले ल्याएको पैसा मागी भारतीय मुद्रा(भारु) साटेर आउँछु भनेर पैसा लगेर फरार हुने गरेका थिए। त्यसपश्चात फेसबुकमा ब्लक् गरी मोबाइल फोन अफ गरी फरार हुने गरेको इलाका प्रहरी कार्यालय विर्तामोडका प्रमुख थापाले बताए। उक्त ठगी गर्ने व्यक्तिलाई पक्राउ गर्न खटिएको १ नम्बर प्रदेश प्रहरी कार्यालय बिराटनगरको अनुसन्धान समुह, जिल्ला प्रहरी कार्यालय झापा र ईलाका प्रहरी कार्यालय अनारमनीको सादा पोषाकको संयुक्त टोलीले काँकरभिट्टा बजारबाट लुकीछिपी बसिरहेको अवस्थामा साउन १९ गते पक्राउ गरेको थियो। उक्त घटनाको बारेमा भने प्रहरीले शुक्रबार मात्र जानकारी गराएको थियो। हाल उनलाई झापा जिल्ला अदालतबाट ठगी मुद्दामा म्याद थप गरी ईप्रका अनारमनीबाट अनुसन्धान कार्य भइरहेको इलाका प्रहरी कार्यालय बिर्तामोड अनारमनीका प्रहरी नायव उपरीक्षक थापाले जानकारी दिए।"
कस्तो छ आजको मौसम ?,"काठमाडौं : देशका पश्चिमी पहाडी भूभागका केहि स्थानमा मेघ गर्जनसहित वर्षा भइरहेको छ। जल तथा मौसम विज्ञान विभागको मौसम पूर्वानुमान महाशाखाको शनिबार बिहान ६ बजे निकालेको बुलेटिनमा मनसुनको न्यून चापिय रेखा औसत स्थान आसपासमा रहेको छ। मनसुनको न्यून चापिय रेखाको साविक स्थान भन्नाले भारतको उत्तरी राजस्थान, हरयाना, दिल्ली, दक्षिण उत्तर प्रदेश, दक्षिण बिहार, झारखण्ड र पश्चिम बंगाल हुँदै बंगालको खाडीको शिरसम्म जनाउँछ। शनिबार दिउँसो देशका धेरैजसो स्थानमा सामान्य बदली रही केही स्थानहरुमा मेघ गर्जनचट्याङ्गसहित मध्यम वर्षा हुने विभागले जनाएको छ। पूर्वी तथा मध्य पहाडी भूभागका एकदुई स्थानहरूमा भारी वर्षाको सम्भावना छ। राति पनि देशका धेरैजसो स्थानहरुमा सामान्यतया बदली भइ केही स्थानमा मेघ गर्जनचट्याङ्गसहित मध्यम वर्षा हुनेछ। देशको पूर्वी तथा मध्य पहाडी भूभागका एक दुई स्थानहरूमा भारी वर्षाको सम्भावना छ।"
"उमेर १०३, कमाइ तीन हजार","सिन्धुली : सेत्तै फुलेको कपाल। चाउरी परेको अनुहार। शारीरिक अवस्था कसैको सहाराबिना हिँडडुल गर्न नसक्ने जस्तो देखिन्छ। तर १०३ वर्षीया देवी सुनुवारको जाँगर तन्नेरीको भन्दा कम छैन। कमलामाई नगरपालिका दसजहान टोलकी सुनुवारले मासिक तीन हजार कमाउँछिन्। उनको काम घरमै बसेर दाम्लो बाट्ने हो। उनको आम्दानीको स्रोत दाम्लो बिक्रीबाट आएको रकम हो। आँगनबाट टाढा जान नसक्ने सुनुवारको हातमा दाम्लो बाट्ने काठको साँचो र बोराका डोरी कहिल्यै छुट्दैनन्। उमेरमा बसिबियाँलो गर्दा सिकेको काम अहिले आम्दानीको स्रोत बनेकोमा उनी खुसी छिन्। १९७३ सालमा रामेछापमा जन्मिएकी सुनुवारको १४ वर्षको उमेरमा विवाह भएको थियो। माइतीमा हुँदा खानलाउन पुग्थेन। बुबालाई दाम्लो बाट्न सघाउने गर्थें। विवाह गरेर सिन्धुली आएपछि घरमा मसलाको जोहो गर्न दाम्लो बाट्ने गरेकी थिएँ, उनले विगत सम्झँदै भनिन्, अहिले बाहिर हिँड्न नसक्ने भएँ, समय कटाउन दिनभर दाम्लो बाट्छु। हेर्दा निकै कमजोर देखिए पनि सुनवारको काम गर्ने शक्ति र जाँगरमा भने कमी आएको छैन। आफूले बाटेका दाम्लो बिक्रीबाट तीन हजारभन्दा बढी आम्दानी हुने गरेको सुनुवार बताउँछिन्। अहिले पनि त्यतिकै दिन काट्न मुस्किल हुन्छ। सुतौं झन् शरीर थलिए जस्तो लाग्छ। बरु काम गरेर बस्यो भने समय पनि बितेको थाहा हुँदैन। दाम्लोबाट आएको रकमले महिनाभर फलफूल खान पुग्छ, उनले भनिन्। सुनुवारले दिनमा २४ वटा दाम्लो बाट्ने गरेकी छन्। एउटा दाम्लो २५५० रुपैयाँसम्ममा बिक्री हुने उनी बताउँछिन्। सानो र छोटो दाम्लोको २५ रुपैयाँ दिन्छन्। गाईभैंसी बाँध्ने दाम्लोको ५० रुपैयाँमा किन्छन्, उनले भनिन्। गाउँले दाम्लो किन्न उनको घरमै पुग्छन्। सुनुवारको वृद्धभत्ता पनि आउँछ। बाथरोग भएका कारण भत्ताको पैसा औषधि खाँदै ठिक्क हुन्छ। उनी भन्छिन्, भत्ताले औषधि खान्छु। दाम्लो बाटेको पैसाले खान मन लागेको कुरा नातिनातिनालाई किन्न लगाउँछु। सुनुवारका ६ मध्ये तीनको निधन भएको छ। पतिको निधन पहिले नै भएको थियो। उनी ठूलाकान्छा छोरासँग जहानटोलमा बस्दै आएकी छन्। काइला र कान्छा छोरा भने काठमाडौंमा बस्छन्। छोराले खानलाउन राम्रै गरे पनि म आफ्नै खुसीले दाम्लो बाट्छु। शरीरले धानेसम्म खाली बस्नु हुँदैन, उनले भनिन्, कहिलेकाहीं त नाम्लोको पनि माग हुन्छ। पुराना बोरा संकलन र त्यसको धागो निकाल्न भने नातिनातिनाले सघाउँछन्।"
"'ब्रह्मा, विष्णु, महेश्वर आए पनि कालीगण्डकी डाइभर्सन गर्न दिन्नँ'","गोरखा : गण्डकी प्रदेशका मुख्यमन्त्री पृथ्वीसुब्बा गुरुङले कुनै पनि हालतमा कालीगण्डकी नदी डाइभर्सन गर्न नदिने बताएका छन्। नेपाल कम्युनिष्ट पार्टी(नेकपा)को कार्यक्रममा शनिबार गोरखा आएका मुख्यमन्त्री गुरुङले पत्रकारसंगको भेटघाटमा बोल्दै ब्रह्मा, विष्णु, महेश्वर आए पनि कालीगण्डकी डाइभर्सन गर्न नदिने बताएका हुन्। कालीगण्डकी संसारको एउटा मात्र त्यस्तो नदी हो, जहाँ शालिग्राम पाइन्छ, नेपालको काशी, वाराणसी जस्तो धार्मिकस्थल देवघाट यही कालीगण्डकीमा छ, सरकारको आँखा किन कालीगण्डकीमा मात्र पर्छ ?, उनले भने, त्यस्तो नदी कालीगण्डकीमा केन्द्र सरकारले यसपटक पनि डाइभर्सन गर्ने भनेर बजेट छुट्याएको छ। केन्द्र सरकारले त दुई प्रदेशबीच विवाद भयो भने मिलाउने पो हो, निहुँ खोजी खोजी, उचाली उचाली झगडा गराउने हो र ? त्यसैले मैले भनिदिएको छु, ब्रह्मा, विष्णु, महेश्वर आए पनि म कालीगण्डकी डाइभर्सन गर्न दिनेछैन। इकोसिस्टम नै खत्तम हुने गरी कालीगण्डकी नदी डाइभर्सन गर्न कुनै हालतमा नदिने उनले दाबी गरे। विष्णु पौडेल अर्थमन्त्री छँदा स्याङ्जा र पाल्पाको सीमानामा पर्ने राम्दीबाट केहीमाथि कालीगण्डकी डाइभर्सन गरी तिनाउँमा मिसाउने, ५२ मेगावाट विजुली निकाल्ने, दुईवटा जिल्लामा सिचाइँ गर्ने कार्यक्रम लागु गरेका थिए। यसवर्ष पनि सो कार्यक्रमका लागि बजेट बिनियोजन गरिएको प्रति मुख्यमन्त्री गुरुङले आक्रोश व्यक्त गरे। कि सरकारले भन्न सक्नुपर्यो, ५२ मेगावाट विद्युत निकाल्न नसक्दा नेपालका घरहरु अँध्यारा भए। ५२ मेगावाट विद्युत निकाल्न सकिने त्यही एउटा नदी मात्र हो, नेपालमा अरु नदी छैनन् भनेर। भन्न सक्छ ?, उनले प्रश्न गरे, सिँचाइ भइरहेका साबिक पाँच छवटा जिल्ला सुकाएर तीनवटा जिल्लालाई सिचाइँ गर्छु भन्न सुहाउँछ ? प्रदेश पाँचकै राप्ती नदी डाइभर्सन गरे भइहाल्छ नि, त्यहाँ कुनै विवाद पनि हुँदैन। हाम्रो कालीगण्डकी नै किन चाहियो ? अर्को फरक प्रसंगमा मुख्यमन्त्री गुरुङले राजस्वको लोभमा स्थानीय सरकारले जथाभावी क्रसर चलाउन, ढुंगा, गिटी, बालुवा उत्खनन गर्न दिने गरेकोमा आपत्ति जनाए। गाउँपालिका, नगरपालिकाले राजस्व आउँछ भनेर भोलि यसबाट कस्तो समस्या आइपर्छ भन्ने अनुमानै नगरी जता पनि ढुंगा, गिटी, बालुवा निकाल्न दिइहाल्छन्, उनले भने, त्यसकारण यसको नियमन गर्ने काम हामीले गर्ने भनेका छौं। मन्त्रालयबाट यो काम भइरहेको छ। अब हामीले कस्सिएर भन्नु पर्ने बेला भएको छ, यतिञ्जेलसम्म ओठले मात्र समाएका थियौं, अब दाँतले समाउने छौं। अनियमित चलेका क्रसरलाई नियमसंगत र अवैधलाई वैध बनाउने उनले बताए।"
सप्तरीमा नगरपालिकाको जीप दुर्घटना : पत्रकारको मृत्यु,"काठमाडौं : रुपन्देहीको तिलोत्तमा नगरपालिकाको जीप सप्तरीमा दुर्घटना हुँदा एक जनाको मृत्यु भएको छ। सप्तरीको कञ्चनरुप नगरपालिका वडा नम्बर ११ बक्साह चोकमा शनिबार बिहान जीप दुर्घटना हुँदा पत्रकार डायल्सन अधिकारीको मृत्यु भएको ईलाका प्रहरी कार्यालय कञ्चनपुरले जनाएको छ। मृतक अधिकारी रेडियो नेपालका बुटवल संवाददाता हुन्। पश्चिमबाट पूर्वतर्फ जाँदै गरेको बा १६ च २२३५ नम्बरको जीपमा ५ जना यात्रु सवार रहेका प्रहरी असई सचितानन्द यादवले जानकारी दिए। उनका अनुसार जीपमा सवार रुपन्देहि उद्योग व्यापार संघका अध्यक्ष जेपी कडेँल, वडाध्यक्षहरु सोहन चौधरी, तारानाथ पाण्डे र चालक अशोक भण्डारी सामान्य घाइते भएका छन्। घाइतेको नोबेल अस्पताल विराटनगरमा उपचार भइरहेको छ।"
