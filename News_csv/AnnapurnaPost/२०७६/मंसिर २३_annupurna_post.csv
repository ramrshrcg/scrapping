शीर्षक,विवरण
कमजोर प्रतिपक्ष,"संघ, प्रदेश र स्थानीय निकायमा भएको उपनिर्वाचनमा कांग्रेसको परिणाम पहिले झैं साह्रै निराशाजनक नभए पनि प्रशंसायोग्य र सरकारका कमजोरीलाई रणनीतिक रूपमा लिन सकेन। कांग्रेसको न केन्द्रमा सरकार रहने अवस्था पहिला थियो, न त प्रदेशमै। प्रतिपक्षका रूपमा कांग्रेसको उपस्थिति निकै कमजोर रहेको भए पनि उसले आफूलाई पुनर्संरचना गरेर त्यसतर्फ ध्यान दिन आवश्यक थियो। कांग्रेस इतिहासमै कमजोर स्थितिमा रहँदासमेत त्यसतर्फ चासो दिन नसक्नु नेतृत्वको अक्षमता हो। जनताले सधैं संसद्मा बायाँतर्फ रहनेको भूमिका नै खोजेको हुन्छ। किनकि त्यो जनताको आवाज बोेल्ने स्थान हो। सरकारलाई नाजायज काम गर्नबाट रोक्ने पनि बायाँतर्फ रहने विपक्षीकै हो। मूल निर्वाचनयता कांग्रेसले संसद् र सडकमा खेलेको भूमिकाका आधारमा उपनिर्वाचनको परिणाम प्राप्त हुने थियो। कांग्रेसको भूमिकाभन्दा पनि सत्तारूढ नेकपाप्रति जनताका आशा र भरोसा कम भएको देखिएको थियो। पुराना लोकतान्त्रिक दलका नेताहरूले आफूलाई सच्याएर सहकार्यमा जोड दिनुपर्छ। चुनावमा नराम्रोसँग बढारिएर यहाँसम्म आइपुगेको कांग्रेस अझै आन्तरिक खिचातानीमै रुमल्लिइरहेको छ। अर्को शब्दमा दलभित्रै लोकतान्त्रिक पद्धतिको अभ्यास गर्न सकिरहेको छैन। सरकार दुईतिहाई समर्थनमा अविछिन्न अघि बढेको छ। मन्त्रिमण्डल हेरफेर गरेर सरकारलाई चलायमान बनाउन खोजेको पनि देखिन्छ। तर आम जनतामा सरकारी गतिविधिप्रति वितृष्णा छ। भ्रष्टाचार मौलाएको, मध्यमस्तरका व्यवसाय मारमा परेको, जनतालाई ढाड सेकिने गरी कर थोपरेपछि सरकारसँग जनता रुष्ट भएको संकेत उपनिर्वाचनले पनि गरेको छ। सरकारले गरेको अर्घेलो, सीमा अतिक्रमण, जनताका दैनिक जीवन शैलीलगायतका विषयमा प्रमुख प्रतिपक्षी खरो रूपमा उत्रिनुपर्ने अवस्थामा आफ्नै भुमरीमा अल्झेको देखिन्छ। कांग्रेसको नेतृत्व वर्ग कसरी आफू टिकिरहने भन्नेमै केन्द्रित छ। संसद् प्रतिपक्षको हो भने सरकार सत्तापक्षको। त्यही आधारमा लोकतन्त्र सन्तुलित भएर अघि बढ्नुपर्नेमा त्यो हुन सकिरहेको छैन। तथापि अहिले संसद् चलेको छैन। तर संसदीय समितिहरू पनि गतिशील छैनन्। प्रतिपक्ष सिट संख्याले मात्र बलियो हुने होइन, गतिविधि र विषय उठानले उसको भूमिका मापन हुन्छ। त्यसका लागि दलभित्रका आन्तरिक कलह मिल्नुपर्छ। अहिले नेपाली कांग्रेस आन्तरिक कलहमा छ। नेतृत्वले सबैलाई मिलाएर भन्दा पनि पेलेर जाने नीति लिँदा यो समस्या आएको हो। यतिबेला उपनिर्वाचन सकिएको र त्यसको समीक्षा गर्दै कमजोरी पहिल्याउनुपर्नेमा नेतृत्व अनावश्यक रूपमा नयाँ विभाग थप्ने र आफ्नालाई स्थान दिन तल्लीन छ। औपचारिक कार्यकाल सकिन केही महिना बाँकी हुँदा किन विभाग थप्ने भन्ने प्रश्न पेचिलो मात्र बन्दै गएको छैन, विवादमा पनि परेको छ। कांग्रेसले आफ्नो मत नघटाएको भए पनि उत्साहजनक अवस्था सृजना गर्न सकेको देखिएन। यसबाट पनि स्पष्ट हुन्छ कांग्रेस बलियो प्रतिपक्ष हुन सकेको छैन। त्यसका लागि आन्तरिक एकता अपरिहार्य हो। पार्टी सभापति शेरबहादुर देउवाले मूल निर्वाचनमा हारको जिम्मेवारी आफूले मात्र लिएनन्, संसद्मा पनि उनको भूमिका फितलो देखिँदा सत्तापक्षका लागि देउवा सहज प्रतिपक्षी बनेका छन। महाधिवेशनको सँघारमा आइपुगेको कांग्रेसले अझै पूर्णता पाइसकेको छैन र सभापति नयाँ विभाग थप्न प्रयासरत देखिन्छन्। महाधिवेशन समयमा गर्ने कि म्याद थप्ने भन्ने विवाद उत्पन्न भइसकेको छ। यस्तो अवस्थामा नयाँ विभाग थपेर आफ्नालाई भागबण्डा पुर्याउने रणनीतिको पनि उत्तिकै आलोचना भएको छ। सरकारलाई स्वेच्छाचारी गतिविधि गर्न नियन्त्रण गर्ने, सरकारले जनताका हितविपरीत गरेका र गर्न आँटेका क्रियाकर्मको विरोध गर्नेलगायतका प्रतिपक्षी धर्मबाट कांग्रेस च्युत भएको छ। सधैं आन्तरिक खिचलोका कारण देश र जनताका साझा मुद्दा ओझेलमा परेका छन् र सरकारलाई स्वेच्छाचारी मार्गमा उन्मुख गराइरहेको छ। तसर्थ कांग्रेसको आन्तरिक किचलोले मुलुकको राजनीतिक दिशालाई नै असर पुर्याउने हुँदा सबल, सक्षम र रचनात्मक प्रतिपक्षको भूमिका निर्वाह गर्न जरुरी छ। यसका लागि आन्तरिक विवाद मत्थर गरी विधानतः सञ्चालन हुनुपर्नेमा दुईमत छैन।"
कलिला गोडामाथि जब ट्रक गुड्यो,"कोहलपुर : बालिकालाई ट्रकले किचेपछि बाँकेको कोहलपुरमा उत्पन्न तनाव अझै साम्य भएको छैन। भीड नियन्त्रण गर्न प्रहरीले चलाएको रबर बुलेट लागेर १२ भन्दा बढी प्रदर्शनकारी घाइते भएका छन्। प्रहरीले सयौं राउन्ड रबर बुलेट, हवाई फायर र अश्रुग्यासको सेल प्रहार गरेको छ। २५ जना घाइते उपचारका लागि नेपालगन्ज मेडिकल कलेज शिक्षण अस्पताल कोहलपुरमा गएका थिए। आइतबार साँझसम्म घाइतेमध्ये ६ जनालाई ललितपुरको बीएन्डबी अस्पतालमा रिफर गरिएको छ। कोहलपुरको त्रिभुवन माविमा कक्षा ७ मा पढ्ने १२ वर्षीया प्रकृति चन्द बुवासँग स्कुटरमा आइन्। स्कुलनजिक झरेर हिँड्नासाथ ट्रकले उनलाई किच्यो। लछारेर अलि परसम्म पुर्याइएकी उनका दुवै खुट्टा वीभत्स ढंगले किचिएका छन्। स्कुल आउने विद्यार्थीको घुइँचो बढ्दै थियो। त्यो घटना देखेर उनका सहपाठी र साथीहरू आक्रोशित भए। तिनले प्रकृतिलाई किच्ने ना२ख ९४५९ नम्बरको ट्रकमा तत्कालै आगो लगाए। विद्यार्थी प्रदर्शन अनियन्त्रित हुँदै गयो। त्यही क्रममा प्रहरी त्रिभुवन माविमा छिर्यो र एक शिक्षक र विद्यार्थीलाई पक्रिएर निस्कियो। त्यसबाट विद्यार्थी झन् आक्रोशित बने। प्रहरीमाथि ढुंगामुढा सुरु गरे। प्रतिवादमा प्रहरीले अ श्रुग्यास र रबरका गोली प्रहार गर्यो। गम्भीर घाइते चन्दलाई दिउँसो सवा ३ बजेतिर नेपाली सेनाको हेलिकप्टरबाट ललितपुरको बीएन्डबी अस्पतालमा पठाइएको थियो। गाडीले कुल्चिएकी चन्दका दुवै खुट्टामा क्षति पुगेको छ। उनको शरीरमा २ प्वाइन्ट हेमोग्लोबिन मात्र थियो, नेपालगन्जमा उपचारमा संलग्न डा देवेन्द्र आचार्यले भने, गम्भीर अवस्थामा रहेका कारण उनलाई बीएन्डबीमा रिफर गरेका हौं। नेपालगन्ज मेडिकल कलेज शिक्षण अस्पताल कोहलपुरका प्रशासकीय अधिकृत सञ्जीव पन्तका अनुसार प्रहरीको रबर बुलेट लागेर १४ जना घाइते भएका छन्। तीमध्ये नारायण खत्री, श्रीकान्त भुसाल, महेश आचार्य, माधव पुलासी र ललिता बडुवाललाई साँझ सेनाको हेलिकप्टरबाट राजधानी पठाइएको छ। भुसाल र खत्रीको अवस्था गम्भीर रहेको डा आचार्यले बताए। प्रहरीको रबर बुलेट लागेर नारायण खत्रीको अण्डकोष फुटेको छ। श्रीकान्त भुसालको कम्मरमुनि दुई ठाउँमा गोली लागेको छ, उनले भने, उनीहरू दुवैलाई थप उपचारका लागि काठमाडौं रिफर गरिएको छ। झडपमा घाइते इलाका प्रहरी कोहलपुरका प्रमुख प्रहरी नायब उपरीक्षक हेमबहादुर शाहीसहित १० जना प्रहरी शिक्षण अस्पतालमा उपचार गर्न गएको अस्पताल प्रशासनले जनाएको छ। बाँकेका प्रहरी प्रमुख वीरबहादुर ओलीले भने ४० जनाभन्दा बढी प्रहरी घाइते भएको दाबी गरे। प्रदर्शनका क्रममा विद्यार्थीले दर्जनौं निजी, भाडाका सवारी साधन तोडफोड गरे। उनीहरूले नेपाल रेडक्रस सोसाइटीको एम्बुलेन्स पनि तोडफोड गरे। घरमा लागेको आगो निभाउन गइरहेको कोहलपुर नगरपालिकाको दमकललाई पनि प्रदर्शनकारीले केही बेर रोकेका थिए। आन्दोलनकारीले इलाका प्रहरी कोहलपुरको क्यान्टिनमा आगजनी गरे। त्यस क्रममा क्यान्टिनमा रहेका दुई वर्षीय बालक घाइते भएका छन्। कफ्र्युले पनि रोकेन प्रदर्शन भीड अनियन्त्रित भएपछि दिउँसो कोहलपुरमा बसेको जिल्ला सुरक्षा समिति बैठकले ३ बजेदेखि कफ्र्यु लगाउने निर्णय गरेको थियो। दक्षिणमा पिपरी चोक, उत्तरमा कोहलपुर चौराहाबाट ५ सय मिटरमा नौबस्ता जाने बाटो, पूर्वमा चप्परगौडी र पश्चिममा किरण नालासम्मको चार किल्लामा कफ्र्यु आदेश जारी गरिएको हो। प्रहरीले २ बजेर ५२ मिनेट जाँदा कोहलपुर क्षेत्रमा कफ्र्यु आदेशको माइकिङ गरेको थियो। तर, प्रदर्शनकारी पछि हटेनन्। बाँकेका निमित्त प्रमुख जिल्ला अधिकारी कृष्णकान्त उपाध्यायले प्रदर्शनकारीलाई नियन्त्रणमा लिन कफ्र्यु लगाउनुपरेको जानकारी दिए। प्रहरीले इलाका प्रहरी कार्यालय अगाडि ३ बजेदेखि कफ्र्यु लागेको माइकिङ गरेको थियो। कफ्र्यु लगाएर भीड नियन्त्रण नभएपछि भने सुरक्षा निकायले निषेधित क्षेत्र घोषणा गरेको बताएका छन्। अबेरसम्म कोहलपुरमै सर्वदलीय बैठक बसिरहेको थियो। आवश्यक पर्यो भने गोली हान्ने आदेश प्रहरीलाई दिने गरी हामी कफ्र्यु लगाउन सक्छौं, बाँके प्रहरी प्रमुख ओलीले भने। कोहलपुरमा ट्रकले किचेर घाइते भएकी १२ वर्षीया प्रकृति चन्दलाई उपचारका लागि काठमाडौं लगिँदै। उनी त्रिभुवन माविको कक्षा ७ मा पढ्छिन्।"
सी रणनीति : भूजडित,"स्वावलम्बी, स्वाभिमान र आत्मसम्मानको अर्थराजनीति छैन भने जेसुकैले जडित गरे पनि केही हुँदैन भारत र चीन परिवेष्ठित नेपाललाई गत कात्तिकमा चिनियाँ राष्ट्रपति सी जिनपिङले भूजडित बनाइदिनेबन्नुपर्ने (? ) परिकल्पना सुनाइदिएपछि सरकार उचालिएको नेपाली वामपन्थी राजनीतिक तरंगले कति छलाङ मार्छ, ती परिदृश्यको बिम्ब भर्खरका प्रधानमन्त्री खड्गप्रसाद ओलीको नयाँ मन्त्रिमण्डलको पुनर्गठनले अलिकति झल्काउँछ। किनकि जनतामा अति गनाएका ओलीलाई बास्ना आयो। जो मन्त्रीहरू जो फिरौती लिने, अधिक भुक्तानी बुझाउने र बिचौलिया संरक्षण गर्ने तिनीहरूका निर्देशनमा चल्ने सरकार ? त्यसैक्रममा संसारले नयाँ शिक्षा नीति घोषणा गरेको छ भने निकै चाँडो भू र सञ्चार नीति कामरेडहरूका खल्तीबाट पुनः आउने सम्भावना छ। खासगरी शिक्षा नीतिको भूजडितसँग अन्तर्सम्बन्ध हुने हुनाले त्यसका विवेचना गर्नु समयोचित हुनेछ। त्यसो त नेपालको संविधान २०७२ को धारा ५१ को उपधारा ज (१४) सम्मको प्रावधानले नेपालको शिक्षा नीति स्पष्ट नै उल्लेख गरेको छ। जस्तैः संविधानमा स्पष्ट लेखिएको छ, शिक्षालाई वैज्ञानिक, प्राविधिक, व्यावसायिक, सीपमूलक, रोजगारमूलक एवं जनमुखी बनाउँदै सक्षम, प्रतिस्पर्धी, नैतिक एवं राष्ट्रिय हितप्रति समर्पित जनशक्ति तयार पार्ने, शिक्षा क्षेत्रमा राज्यको लगानी अभिवृद्धि गर्ने, उच्च शिक्षालाई सहज, गुणस्तरीय र पहुँचयोग्य बनाई निःशुल्क बनाउँदै लैजाने। अब अहिलेको शिक्षा नीतिको संविधानमा उल्लेख गरेका विशेषताहरूभन्दा थप नयाँ विशेषण नहोला, समाजवाद लाई छाडेर। किनभने संसारमा नेपालको जस्तो खोक्रो आदर्शमयी शिक्षा एकैसाथ वैज्ञानिक, प्राविधिक, व्यावसायिक सीपमूलक, रोजगारमूलक, जनमुखी, प्रतिस्पर्धी, नैतिक, राष्ट्रिय, गुणस्तरीय सहज एवं पहुँचयोग्य, निःशुल्क एवं समाजवादीउन्मुख हुन सक्दैन। तिनै भ्रममा आधारित कामरेडहरूले नेपालको समग्र शिक्षालाई मालिक र मजदुर वर्गमा सिर्जना गर्दैछन्। समाजवादखोक्रो आदर्श कार्लमाक्र्सको दास क्यापिटल पठनपाठनमा आनन्द आउने एउटा र्आिर्थक साहित्य हो, जसको व्यावहारिक पक्ष प्रायः असफल भइसकेको छ भने एडमस्मिथको सिद्धान्तअनुसार उत्पादकमा कारकहरू जुनसुकै अर्थतन्त्रका नभइनहुने आधारहरू हुन्। अब उत्पादनमा भन्दा वितरणमा रमाउने नेपाललगायत संसारका कम्युनिस्टहरूले विभिन्न राष्ट्रिय अर्थतन्त्र कसरी ध्वस्त पारेका छन्, हेरैों एउटा ज्वलन्त उदाहरण। बोलिभिया दक्षिण अमेरिकास्थित नेपालजस्तै भूपरिवेष्ठित राष्ट्र हो। सन् २००६ देखि राष्ट्रपति बनेका कोका किसानी आदिवासी समाजवादी नेता इभो मोराल्सले आफ्नो तेस्रो अवधि आगामी जनवरीमा पूरा गर्दै छन्। तर गत नोभेम्बर १२ मा ती मेक्सिकोको सैनिक सुरक्षामा स्वनिर्वासित हुन पुगे। सन् ९० को दशकमा तिनले सुरु गरेको समाजवादको बाटोमा (मुभमेन्ट टु सोसियलिज्म) लाई ग्रामीण जनताले साथ दिएर १४ वर्ष आफ्नो राष्ट्रपति बन्न सफल भएका मोराल्सले सबैभन्दा पहिले तेल र ग्यासको राष्ट्रियकरण गर्दै भूमिसुधार कार्यक्रम चलाए। स्मरण रहोस्, जग्गामा राजनीति गर्ने कम्युनिस्टहरूको अन्तर्राष्ट्रिय वर्गीय चरित्र हो, त्यसैले यता नेपालमा पनि तेल र ग्यास नभए पनि जल र जमिनमा हुने माफिया त्यसैको एउटा पाटो हो। जे होस्, राष्ट्रपति मोराल्सले राष्ट्रिय स्रोतहरूमा पूर्ण नियन्त्रण लिँदै वितरण गर्ने क्रममा भ्रष्टाचारलाई पूर्ण संस्थागत गराए। सन् २०१८ को ट्रान्सपरेन्सी इन्टरनेसनलको भ्रष्टाचार सूचकांकमा बोलिभियाको स्थान १३२ थियो भने नेपाल १२४ औं स्थानमा। फेरि अर्थतन्त्रमा सुरु भएको गिरावटले सामान्य जीवन कष्टकर हुँदै गइसकेको थियो, जुन स्थिति नेपालमा पनि छ। यहाँ महँगी र भ्रष्टाचार सामान्य नेपालीको नियति नै बनेको छ। फेरि राष्ट्रपति मोराल्सलाई सहयोग गर्ने नाममा भेनेजुयला र क्युवामा सत्तावालहरूले तिनलाई पतनउन्मुख गराएर छाडे। त्यसो त भेनेजुएलाको एउटा लामो हात नेपाली कामरेडहरूको वरिपरि घुमिरहन्छ, जुन रहस्यमय नै देखिन्छ। करिब तीन करोड जनसंख्या भएको मुलुकमा दसवटा विश्वविद्यालय र २२ वटा मेडिकल कलेज एवं दुई दर्जन बढी इन्जिरियङ कलेज हुँदाहुँदै पनि ७० लाख युवा शक्ति रोजगारका निम्ति बिदेसिएका र अधिकांश खाद्यवस्तु आयात भएका छन्। अब भेनेजुएलाका बारेमा एउटा हरफ नै काफी छ ः त्यहाँ राष्ट्रपति माडुरोको शासनमा अहिलेसम्म करिब ६० लाख मानिसले देश छाडिसकेका छन् र जो बाँकी छन्, ती अधिकांश युवा शक्तिको दिनभरको आयआर्जन गर्ने माध्यम भनेको भिडियो गेम खेलेर एक डलरसम्मको आम्दानी गर्नु नै हो। उता माडुरोले तेलको राष्ट्रियकरणमार्पत प्राप्त रकमले आफ्नो सत्ता समाजवाद स्थापनार्थ लागिपरेको भन्न फेरि छाडेका छैनन् भने आम नागरिक बाँच्नसम्म धौधौको स्थिति छ। फेरि यी दुवै राष्ट्रपति महोदयहरूले केकति सुन जम्मा गरेका छन्, त्यसको लेखाजोखा गर्न पश्चिमा समाचार स्रोतहरू अभैसम्म सफल भइसकेका छैनन्। यता नेपालमा पनि सयौं टन सुन हराउने गरेको तथ्य नौलो भएन। किनभने सुनमा समाजवाद आउने कुरै भएन। धन्य हुन वर्तमानमा ढोंगी समाजवादी जो मुलुकलाई टाट पल्टाउने तर स्वयं अर्बौंको मालिक बन्ने ? माओ देशका चार सय अर्बपति उता माओले सन् १९५८ मा चिनियाँ अर्थतन्त्रलाई पश्चिमा स्तरमा भ्यागुतो उफ्रेजस्तो उफ्रने नीति (ग्रेट लिप फरवार्ड) सुरु गरेको चार वर्षभित्र (१९५८१९६२) मा कम्तीमा पाँच करोड मानिसहरूको मृत्यु भएको विभिन्न खोजहरूले प्रस्ट भइसकेको छ। अर्को स्मरणीय पक्ष, नेपालमा जब डा बाबुराम भट्टराई अर्थमन्त्री थिए, तिनी पनि त्यही भ्यागुतोको कथा सुनाउँदै थिए। जे होस्, माओको आर्थिक भ्यागुतोले करोडौंको ज्यान लिएपछि हतास भएका तिनले सन् १९६६ बाट लालसेनाको साथ लिएर सांस्कृतिक क्रान्ति सुरु गरे, जसअनुसार विद्यालयहरू बन्द गरिए र आफ्ना विरोधी सहरी पठितलाई एवं राजनीतिक शत्रुहरूको या त वध गरे या त पूर्वशिक्षा (रिएजुकेसन) का लागि विकट क्षेत्रमा पठाए। त्यसमध्ये १९६८ मा देङ सियाओ पेङ पनि थिए। सन् १९७६ को सेप्टेम्बरमा माओको देहान्त भएपछि चिनियाँ सेना र राजनीतिक बुज्रुकहरूले माओपत्नीलगायतका ग्याङ अफ फोर लाई हिरासतमा लिँदै देङ सियाओ पेङलाई राजनीतिक जिम्मा दिने पृष्ठभूमिको तयार पारे। अहिले सन् १९४९ देखि १९७९ सम्मको चिनियाँ जनता अर्थतन्त्र, शिक्षा, स्वास्थ्यका बारेमा नेपाली कम्युनिस्टहरू चुँक्क पनि बोल्दैनन्, तर पनि माओ बन्दुकको भाषामा ताली पिट्छन् र नाच्छन्। तर पनि त्यही अशिक्षा, भोकमरी, अनिकाल र सर्वस्वहरण भएका जनताबीच आज ५० वर्षपछि चीनमा करिब ३९३ जना अर्बपति (डलरमा) छन् (फोब्र्समा तिनीहरूका नाममा सम्पत्तिसहितको विवरण छ )। सम्भवतः त्यसको सर्वाधिक श्रेय देङ सियाओ पेङलाई जान्छ। किनकि तिनले सबैभन्दा पहिला चीनको शिक्षा नीतिमा आमूल परिवर्तन ल्याए। उदाहरणका निम्ति देङले सन् १९७७ मा माओको पुनर्शिक्षा कार्यक्रम बन्द गर्दै उच्च शिक्षाका निम्ति प्रवेश परीक्षा (गाओकाओ) अनिवार्य गराए, जुन आजपर्यन्त प्रतिस्पर्धात्मक ढंगले चल्छ। वास्तवमा चीनमा एक हजार वर्ष भएका पुरानो लोकसेवासम्बन्धी परीक्षा (केजु) कन्फुसियस सोचमा आधारित मेरिटोक्रेसीलाई माओले ध्वस्त बनाए पनि देङले पुनः सञ्चालन गर्दै चीनमा मानवीय संसाधनको पूर्ण विकासका लागि शिक्षामा आधारभूत संरचनाको संस्थागत विकास एवं कक्षा १ देखि नै विषयगत विशिष्टताको निम्ति आमूल परिवर्तन गरेको परिणाम अहिलेका चिनियाँहरू सुखद अनुभूति लिँदैछन्। त्यसपछि देङले नियन्त्रण एवम् वितरणमुखी राज्यव्यवस्था टाट पल्टिने अवस्थाबाट बचाउन विदेशी पुँजीको ढोका खोलिदिए। फलस्वरूप विदेशी पुँजी र प्रविधि अनि स्वदेशी मानवीय स्रोतको अधिकतम उपयोग गर्दै जाँदा आज चीनमा करिब चार सयजति अर्बपतिहरू सबल अर्थतन्त्र निर्माणमा तल्लीन छन्। फेरि पनि दोहोर्याउन जरुरी छ कि देङले जेजति गरे, कार्लमाक्र्सको क्यापिटल अथवा माओको लाल किताब पढेर होइन कि एडम स्मिथको आर्थिक उत्पादनका कारणहरूलाई आधार मान्दै आपूलाई चीनको स्वप्नदर्शी व्यक्तिका रूपमा स्थापित गराए। तोरीलाहुरे समाजवादी ? त्यसो त नेपालमा पनि करोडपति कामरेडहरू नभएका होइनन् र तिनीहरूको मुख्य उद्यम भनेको राज्यको दोहोन गर्नेमात्रै हो। त्यसका निम्ति वर्तमान सरकार पनि मोराल्स (बोलिभिया) र माहुरो (भेनेजुएला) ले गरेजस्तै राज्यका सम्पूर्ण अर्थ राजनीतिक संरचनालाई नियन्त्रणमा राख्दै बिचौलियाहरूको पूर्ण संरक्षणउन्मुख छ। उदाहरणका रूपमा चिकित्सा शिक्षासम्बन्धी कामरेडहरूको फिरौती र भुक्तानी लिने प्रचलन होस् अथवा मेलम्ची अथवा सडक बनाउने ठेकेदारहरू हुन् वा जग्गासम्बन्धी दलालहरू हुन्, सबैतिर बिचौलिया र भुक्तानी प्रथा स्थापित छ। फेरि नेपालमा दलाल पुँजीवाद र पुँजीपतिहरूको खेदो खन्न यदाकदा प्राज्ञिक कर्मकाण्ड गर्न पनि कामरेडहरू लागेकै देखिन्छन्। नेपालको समग्र अर्थराजनीतिक परिदृश्य बोलिभिया अथवा भेनेजुएलासँग समानान्तर नै देखिन्छ। तसर्थ कुनै पनि विस्फोट नहोला भन्न सकिँदैन। किनभने मुलुकुमा उत्पादनमा गिरावट आएको वर्षौं भइसकेको छ। सम्प्रेषण धानेको अर्थतन्त्रलाई सरकार बिचौलिया वर्गमार्पत सत्ता र भत्तावालहरूको सुरक्षार्थ कटिबद्ध देखिन्छ। अब हेर्नुस्, देशको अर्थतन्त्रको एउटा आधार विकास बजेट र त्यसको पहिलो चौमासिक खर्च जम्मा ६ प्रतिशत मात्रै छ भने त्यो बजेट कसका लागि हो ? कम्तीमा विगत १५ वर्षदेखि देशको बजेटको अधिकांश हिस्सा खाने तिनै तोरीलाहुरे समाजवादीहरू हुन्, जसले बिचौलिया वर्ग स्थापित गरेर आफ्नो राजनीति धान्दै आएका छन् चाहे ती जुनसुकै दलको झण्डा समात्नेहरू होऊन्। हुन त संविधानमै समृद्धि र समाजवाद लेखिदिएपछि सबै राष्ट्रिय कर्म र कुकर्महरू त्यसैमा आधारित हुने भइहाल्यो। अब राष्ट्रपति सी जिनपिङले भूजडितको गायत्री मन्त्र भनिदिएपछि त्यहाँ नारा लगाउने बाटो खुलिसकेको छ। अब भूजडितको मानचित्र र सोचविचार बिहार वा ल्हासा कताबाट कोरिन्छ, त्यसको उत्तोलक नेपाली मानसपटलमा निर्भर हुन्छ। भूजडितका निम्ति सबैभन्दा बलियो आधारस्तम्भ माननीय पुँजीसंसाधनको विकास हो, जसरी राष्ट्रपति देङले चीनमा आधुनिक क्रान्तिको जग बसालेका थिए। त्यसका निम्ति अब नेपाली कमरेडहरूले शिक्षा नीति कस्तो नक्कल गरेका छन् : माओ वा देङ ? नेपाली नागरिकहरू माओको शिक्षा नीतिबारे स्पष्ट हुन जरुरी छ किनभने तिनले परीक्षा प्रथाको अन्त्य गर्दै भर्ना र दीक्षान्त राजनीतिक आधारमा हुनुपर्ने उर्दी थियो, जुन नेपालसँगै समानान्तर देखिन्छ किनभने नेपाली शिक्षामा शिक्षकहरूले पढाउन पर्दैन, हाजिर गरेपछि तलब पाइन्छ। विद्यार्थीले परीक्षा दिनु र नदिनुमा खासै अन्तर छैन। किनकि फिरौती वा धरौटीअनुसार प्राप्तांकहरू तलमाथि हुने भइहाल्छ। दीक्षान्तनिम्ति पनि त्यहीअनुसारको भर्ना र प्रमाणपत्र घरमै आइपुग्छ। फेरि नेपाल मात्र त्यस्तो लोकतान्त्रिक देश होला, जहाँ देशको एउटा प्रधानमन्त्री सम्पूर्ण शिक्षक संस्थानका कुलपति हुन्छन् (यहाँ विश्वविद्यालय प्रयोग गरी छैन, किनकि कमसेकम त्यसको अनादर नहोस् भन्ने आग्रह मात्र हो) र जो वर्षमा एकपटकसम्म पनि सामान्य छलफल बीचमा उपस्थित हुन सक्तैनन्। अब माओको रिएजुकेसन र नेपालको शैक्षिक बेरोजगारमा के फरक छ र ? २०२८ सालदेखि क्रमबद्ध एवं संस्थापक ढंगले ओरालो लागेको नेपालको शिक्षा र त्यसका अंशियारहरूले देशको मेरुदण्ड भाँचिसकेका छन्। अर्को यो गोप्य शिक्षा नीतिले सम्भवतःनेपाली शिक्षालाई पक्षपातको स्थितिमा पुर्याउनेछ। अज्ञानता र वैचारिक धमिराले कसैको भलो गर्दैन, तर नारा नै लगाउन त जसको भजन पनि गाए नै भइहाल्छ। यसै वर्षको अर्थशास्त्रमा नोबल पुरस्कार पाएका अर्थशास्त्री दम्पती अभिजित बनार्जी र इथर डफ्लोको गुड इकोनोमिक्स फर हार्ड टाइम्स (नोभेम्बर २०१९) पेज १९२ मा लेख्छन् ः गरिब देशहरू गरिब रहनुको एउटा कारण स्रोतहरू त्रुटिपूर्णकुनियत बाँडफाँट हो। त्यसैले होला करिब तीन करोड जनसंख्या भएको मुलुकमा दसवटा विश्वविद्यालय र २२ वटा मेडिकल कलेज एवं दुई दर्जन बढी इन्जिरियङ कलेज हुँदाहुँदै पनि ७० लाख युवा शक्ति रोजगारका निम्ति बिदेसिएका छन्। अनि कृषिप्रधान देशमा दाल, चामललगायतका अधिकांश खाद्यवस्तु पूर्णतया आयातमा निर्भर छ। स्वावलम्बी, स्वाभिमान र आत्मसम्मानको अर्थराजनीति छैन भने जेसुकैले जडित गरे पनि केही हुँदैन।"
२३ वर्षदेखि महाकालीको स्रोत विवाद,"काठमाडौं : भारतसँग महाकाली सन्धि भएको २३ वर्ष भयो। उत्ति नै समय भयो महाकाली नदीको स्रोतको कुरा औपचारिक रूपमा उठेको। तर, भारतले नेपाली भूभाग लिम्पियाधुरासहित भूभाग समेटेर आफ्नो नक्सा निकालेपछि नेपालमा नेताहरूबीच आरोपप्रत्यारोप चलेको छ। भारतसँग सन्धि गर्न भूमिका रहेका तिनै नेता जुहारी खेलेर समस्या सल्टाउने जिम्मेवारीबाट पन्छिन नमिल्ने जानकार बताउँछन्। नेपालले २०५३ असोज ४ गते उक्त सन्धि अनुमोदन गरेको थियो। त्यस बेला कांग्रेस नेता शेरबहादुर देउवा प्रधानमन्त्री थिए। देउवा नेतृत्वको सरकारले एमालेको समर्थनमा भारतसँग सन्धिमा हस्ताक्षर गरेको थियो। तत्कालीन एमाले महासचिव माधवकुमार नेपाल प्रमुख प्रतिपक्षी नेता थिए। एमालेले २०५२ चैत २० गते केपी ओलीको संयोजकत्वमा सन्धि अध्ययन कार्यदल गठन गरेको थियो। कार्यदल संयोजक ओली र जलस्रोतमन्त्री पशुपतिशमशेर जबराबीच त्यसबारे पटकपटक पत्राचार भएको थियो। एमालेले उठाएका विषयमा तत्कालीन परराष्ट्रमन्त्री डा प्रकाशचन्द्र लोहनी र भारतीय राजदूत केभी राजनबीच पनि पत्राचार भएको थियो। दुवै सदनको संयुक्त अधिवेशनबाट सन्धि अनुमोदन गराउने क्रममा एमाले महासचिव नेपालले देउवालाई पत्र लेखी सरकारबाट केही विषयको प्रतिबद्धता खोजेका थिए। देउवाले सरकारका तर्फबाट लिखित प्रतिबद्धतासमेत जनाए। ओली कार्यदल र जलस्रोत मन्त्रालयबीच भएको पत्राचार होस् वा देउवा र नेपालबीच, त्यसमा महाकाली नदी स्रोतको विषय समावेश भएको तत्कालीन जलस्रोतसचिव द्वारिकानाथ ढुंगेल बताउँछन्। उनका अनुसार महाकाली सन्धिकै बखत नदीको स्रोतका विषयमा व्यापक चिठी आदानप्रदान भएको थियो। सन्धि अनुमोदनपछि भारतीय राजदूत राजनले नेपाली सञ्चारमाध्यमसँग महाकाली नदीको स्रोतको विषय छिट्टै टुंग्याइने बताएका थिए। सुगौली सन्धिको धारा ५ (नेपालको पश्चिमी सीमा काली नदीसम्म उल्लेख छ) र कालापानी तथा सुस्ताका विषय परराष्ट्रसचिव स्तरमा टुंग्याउने सहमतिविपरीत भारतले एकतर्फी रूपमा नक्सा निकालेको उनको भनाइ छ। ऐतिहासिक दस्तावेज र नदी विज्ञानका आधारमा महाकाली स्रोत लिम्पियाधुरा स्पष्ट देखिँदादेखिँदै भारतले आफ्नो भूभागमा समावेश गरेको उनी बताउँछन्। यो मुद्दा सदाका लागि समाप्त हुनुपर्छ भन्ने आवाजलाई लिएर कांग्रेस सभापति देउवा र सत्तासीन दलका अध्यक्ष एवं प्रधानमन्त्री ओलीबीच जुहारी चल्नु उपयुक्त हुँदैन, पूर्वसचिव एवं अनुसन्धानकर्ता ढुंगेल भन्छन्, जसले जनतामा निराशा मात्रै कायम गर्छ। सीमा समस्या मिलेर समाधान गर्ने मौका नगुमाउन उनी सरकार र प्रतिपक्षी नेतालाई आग्रह गर्छन्। तपाईंहरूलाई यो कुरा हिजोदेखि थाहा थियो। महाकाली सन्धि हुँदा नै यो विषय उठेको हो, उनी भन्छन्, त्यस बेला पनि तपाईंहरू दुई जना प्रमुख जिम्मेवार हुनुहुन्थ्यो। अहिले एकार्कालाई आरोप लगाएर तपाईंहरू पन्छिन पाउनु हुन्न। उनका अनुसार त्यस बेला कांग्रेस नेता रामचन्द्र पौडेले प्रतिनिधिसभाका सभामुख थिए। सन्धि कार्यान्वयनमा सरकारलाई मार्गदर्शन गर्न बनेको संसदीय अनुगमन समिति अध्यक्ष भएर उनले अनेक बैठकको अध्यक्षता गरेका थिए। उनले २०५३ कात्तिक अन्य वा मंसिर १ मा समिति सदस्य लिएर कालापानीको स्थलगत अवलोकन गरेका थिए। रामचन्द्र पौडेल पनि उत्तिकै जिम्मेवार हुनुहुन्छ। उहाँ त त्यस बेलाको सभामुख हुनुहुन्थ्यो। संसदीय समितिको अध्यक्ष भएर कालापानी क्षेत्रको अनुगमनमै जानुभएको थियो, उनी भन्छन्, उहाँ हाल किन चुपचाप हुन्नुहुन्छ ? यो अर्को गम्भीर कुरा हो। भारतीय प्रतिनिधिले सन्धि अनुमोदनका क्रममा बोलेका कुरा र सरकार प्रमुख तथा परराष्ट्रमन्त्री स्तरमा भएका सहमति भारतले तोडेको उनी बताउँछन्। एकतर्फी नक्सा निकाल्न भारतलाई कूटनीतिक रूपमा मिल्छ ? , उनको प्रश्न छ।"
बक्सिङमा ९ खेलाडी फाइनलमा,काठमाडौं : साग बक्सिङमा नेपालका महिला र पुरुष गरी नौ जना खेलाडी फाइनलमा प्रवेश गरेका छन्। आइतबार भएको सेमिफाइनलमा नेपालका माला राई र सनील शाही र गणेश प्रधानले फाइनलमा स्थान बनाए। महिला ५१ केजीमा नेपालकी माला राईले श्रीलंकाकी कोसला नीलमिनी अथाववुदा अचिलागेलाई अंकको आधारमा पराजित गर्दै फाइनलमा प्रवेश गरिन्। पुरुष ६० केजीमा श्रीलंकाका जीवन्थ निशान्का बामुनु आराछिललाई अंकको आधारमा पराजित गर्दै सनील शाही फाइनलमा प्रवेश गरे। पुरुष ८१ केजीमा पालका गणेश प्रधानले भारतका सचिन कुमारलाई आरएससीको आधारमा पराजित गर्दै फाइनलमा स्थान सुरक्षित गरे। ५१ केजीको अर्को खेलमा भारतकी पिंकी रानीले पाकिस्तानकी रजिया बानो अजिजलाई अंकको आधारमा पराजित गर्दै फाइनलमा नेपालकी मालासँग स्वर्णका लागि भिडन्त पक्का गरिन्। ५७ केजीको खेलमा नेपालका चन्द्रकला थापा श्रीलंकाकी क्रिस्मी अयोमा दुलान्ज लंकापुरायालागसँग पराजित भइन्। पुरुष ५२ केजीमा पाकिस्तानका सईद मुहमद आसिफले श्रीलंकाका लासिन्दु इरान्दा कुदा भिथानागेलाई हराए। यसै तौलसमूहको अर्को खेलमा नेपालका तेजबहादुर देउवा भारतका स्पर्श कुमारसँग अंकको आधारमा पराजित हुँदै कांस्यमा सीमित भए। ६० केजीमा भारतका बरिन्दर सिंहले बंगलादेशका सुराकृष्ण चक्मालाई हराउँदै फाइनलमा नेपालका सनीलसँग स्वर्णका लागि भिडन्त पक्का गरे। यसैगरी ६९ केजीमा पाकिस्तानका गुल जाइबले बंगलादेशका मोहमद अब्दुर रहिमलाई हराए। ८१ केजी तौलमा पाकिस्तानका अर्वाइस अलि खानले श्रीलंकाका रुमेश सान्डाकेलुम वान्नी अराचचिगेलाई हराए। ९१ केजी माथिको भिडन्तमा भारतका नरेन्दरले श्रीलंकाका बुवानेका इरान्डा अड्काराम राल्लागेलाई हराउँदै नेपालका आशिष दुवादीसँग फाइनलमा भेट पक्का गरे।
प्रचण्डका ६ महिने कार्ययोजना तयार,"काठमाडौं : नेकपा अध्यक्ष पुष्पकमल दाहाल 'प्रचण्ड'ले पार्टी कामको ६ महिने रूपरेखा तयार पारेका छन्। यससम्बन्धी प्रस्ताव सोमबार बस्ने सचिवालय बैठकमा पेस गर्ने उनको तयारी छ। उनले यसका लागि पार्टीका अर्का अध्यक्ष एवं प्रधानमन्त्री केपी शर्मा ओलीदेखि अन्य शीर्ष नेतासँग छलफल चलाएका थिए। पार्टी केन्द्रीय कार्यालय धुम्बाराहीमा सोमबार दिउँसो बस्ने बैठकमा प्रधानमन्त्री ओली भने सहभागी नहुने महासचिव विष्णु पौडेलले बताए। प्रधानमन्त्री यो सचिवालय बैठकमा सहभागी नहुन सक्नुहुन्छ, महासचिव पौडेलले भने। ४ मंसिरको सचिवालय बैठकले कार्यकारी अध्यक्ष तोकेपछि दाहालले शीर्ष नेताहरूसँगकै परामर्शमा ६ महिनाका लागि पार्टी कामको रूपरेखा तयार पारेको स्थायी समिति सदस्य अग्निप्रसाद सापकोटाले बताए। उहाँ (दाहाल) ले वैचारिकराजनीतिक प्रस्ताव, संगठनात्मक प्रस्ताव र जनपरिचालनसम्बन्धी प्रस्ताव समेटेर पार्टीको ६ महिने कार्ययोजनाको संक्षिप्त लिखित रूपरेखा तयार पार्नुभएको छ, नेता सापकोटाले अन्नपूर्णसँग भने। दाहालले पहिलो पटक कार्ययोजना प्रस्ताव पेस गर्न लागेका हुन्। यसअघि उनीसहित ओलीले गत वर्ष स्थायी समिति बैठकमा संयुक्त रूपमा राजनीतिक प्रतिवेदन पेस गरेका थिए। त्यसबारे छलफल भए पनि कार्यायोजना भने संगठनात्मक एकतामा ढिलाइका कारण अलपत्र परेको थियो। गत वर्ष मंसिर २९ देखि पुस १३ सम्म स्थायी समिति बैठक बसेको थियो। त्यसयता स्थायी समिति बसेको छैन। केन्द्रीय समिति पार्टी एकताको १८ महिनामा एकपटक मात्र बसेको छ। दाहालले आफ्नो प्रस्तावबारे ओली र महासचिव पौडेलसँग आइतबार साँझ बालुवाटारमा छलफल गरेका थिए। खुमलटारस्थित निवासमा बिहान पनि महासचिव पौडेल, ऊर्जामन्त्री वर्षमान पुन, देवेन्द्र पौडेललगायत नेतासँग उनको कुराकानी भएको थियो। सोमबारको सचिवालय बैठकमा संगठन विभागले पेस गरेको प्रस्ताव, स्थायी समिति बैठक बोलाउने गरी मिति निर्धारण गर्नेदेखिका प्रस्तावमा छलफल हुन्छ, प्रवक्ता नारायणकाजी श्रेष्ठले भने। दाहालको प्रस्तावमा तीन महिनामा पार्टी सदस्यता नवीकरण गरी केन्द्रमा अभिलेखीकरण गर्नेलगायत विषय समेटिएका छन्। केन्द्रीय विभाग, जनवर्गीय संगठनमा नेतृत्व मात्र चयन भएको छ। ती सबैको कमिटीलाई पूर्णता दिने, वैचारिक राजनीतिक काम तल्लो तहसम्म एकैसाथ लैजाने, प्रशिक्षणदेखि संगठनात्मक काम, बैठकभेलाका काम गर्नुपर्नेछ, नेता सापकोटाले भने, जनपरिचालनका काम पनि गर्नुपर्नेछ। यी विषय अध्यक्षको प्रस्तावमा समेटिन्छन्। मंसिर अन्तिममा स्थायी समिति बैठक, त्यसलगत्तै केन्द्र्रीय समिति बैठक बोलाउने अनि माघफागुनमा दुईमहिने विशेष राजनीतिक अभियान चलाउने योजना प्रस्तावमा समेटिएको अर्का एक नेताले बताए। पार्टी एकताको सन्देश जनतामाझ पुर्याउने, पार्टी र सरकारको नीति तथा योजनालाई सार्वजनिक रूपमा स्थापित गर्ने र जनतालाई पार्टीमा गोलबद्ध गर्न दुईमहिने विशेष राजनीतिक अभियान सञ्चालन गर्ने प्रस्ताव दाहालको छ। वैचारिक र भावनात्मक एकतालाई खदिलो बनाएर जाने गरी प्रशिक्षणका कार्यक्रम दाहालले कार्यायोजनामा समेटेका छन्। केन्द्रीय निकाय, विशेष प्रदेश कमिटी, सम्पर्क समन्वय कमिटीलाई पूर्णता दिने, जनवर्गीय संगठनको केन्द्रदेखि स्थानीय तहसम्मका काम, पार्टी सदस्यता अध्यावधिक र एकीकृत अभिलेख राख्नेदेखि पार्टीका चलअचल सम्पत्ति केन्द्रिकरण गर्नेसम्मका योजना छन्। पार्टी स्कुल पाठ्यक्रम तयार पारी सञ्चालन गर्नेदेखि प्रभावकारी प्रचार कार्यसम्मका योजना दाहालले तयार पारेको प्रस्तावमा समेटिएको उनीनिकट स्रोतले बताएको छ। उपनिर्वाचनको सूक्ष्म समीक्षा गरिँदै नेकपा सचिवालय बैठकमा उपनिर्वाचन समीक्षा प्रतिवेदन पनि पेस गरिने भएको छ। भक्तपुरको प्रदेशसभा, धरानको उपमहानगरपालिका, चितवन, दाङलगायत कतिपय जित्ने अनुमान गरिएका वडामा नेकपा उम्मेदवार पराजित भएका थिए। नेकपाले उपनिर्वाचनको सूक्ष्म समीक्षा गर्ने भन्दै ३७ वटै जिल्लाका ५२ स्थानकै समीक्षा प्रतिवेदन केन्द्रमा पठाउन निर्देशन गरेको थियो। उपनिर्वाचन भएका स्थानका पार्टी कमिटीले तयार पारेको समीक्षात्मक प्रतिवेदन जिल्ला हुँदै केन्द्रमा आइपुगेका छन्। जिल्ला हुँदै सम्बन्धित प्रदेश कमिटीले केन्द्रीय कार्यालयमा प्रतिवेदन बुझाएका छन्। त्यसमा पनि सचिवालय बैठकमा छलफल हुने नेताहरूको भनाइ छ।"
सीमा समस्या समाधानमा परराष्ट्रको पहल अपुरो,"काठमाडौं : अतिक्रमित नेपाली भूमि कालापानी र लिपुलेकबारे चर्चा हुन थालेको महिना दिन वितिसक्दा पनि नेपालले ठोस निकास निकाल्न सकेको छैन। सरकारले यो विषयमा भारतसँग राजनीतिक र कूटनीतिक तहमा वार्ता गर्ने भने पनि सार्थकता नपाएपछि प्रधानमन्त्री केपी ओलीले चासो देखाएका छन्। काश्मिरलाई राखेर गत कात्तिक १६ मा भारतले नयाँ राजनीतिक नक्सा सार्वजनिक गरेपछि नेपालमा जनस्तरबाट विरोध भइरहे पनि सरकारी तहबाट ठोस पहलकदमी भएको छैन। सीमा अतिक्रमण जस्तो गम्भीर विषय समाधानका लागि विषयलाई बीचमै परराष्ट्रमन्त्री प्रदीप ज्ञवाली तथा सचिव शंकरदास बैरागी रूस भ्रमणमा निस्कँदा यो विषय एक साता स्वतः ओझेलमा परेको थियो। सरोकारवाला मन्त्रालयले नै कूटनीतिक गाम्भिर्यता नदेखाएको भन्दै प्रधानमन्त्री ओलीले चासो राखेका हुन्। परराष्ट्रले कुन तहसम्म काम गरेको छ भन्ने चासो प्रधानमन्त्रीले राखेको प्रधानमन्त्री सचिवालयले जनाएको छ। रूस भ्रमणबाट फर्केपछि परराष्ट्रमन्त्रीले कुटनीतिक माध्यमबाट समाधानको प्रयास गरिरहेको बताए। परराष्ट्र नेतृत्व सीमा अतिक्रमणबारे गम्भीर नभएर बाहिर गफमात्र गरिरहेको आरोप पनि लाग्ने गरेको छ। कूटनीतिक च्यानलबाट काम नहुने ठानेर प्रधानमन्त्री ओलीले पूर्वप्रधानमन्त्री माधवकुमार नेपाललाई विशेष दूतका रूपमा पठाउन पहल गरेका छन्। त्यो पहल कूटनीतिक च्यानललाई मन नपर्दा मुर्तरूप भने पाइसकेको छैन। भारतीय प्रधानमन्त्री नरेन्द्र मोदीसँग समय मिलाउन नसक्दा ओलीका विशेषदूत नेपालको भ्रमण हुन सकेको छैन। कूटनीतिक माध्यम भरपर्दो नहुँदा सहकार्य हुन नसकेको धारणा आए पनि परराष्ट्र मन्त्रालय यो विषयमा गम्भीर देखिएको छैन। निजी काममा स्वदेश आएका भारतका लागि नेपाली राजदूत निलाम्बर आचार्य नेपाली अधिकारीसँग यो विषयमा सुष्म छलफल गरे। उनले सरोकारवालासँग छलफल गरी भारतको सन्देश पनि सुनाए। तर के गर्ने भन्ने निष्कर्ष निस्केको छैन। उनले सुझाएका थिए, परराष्ट्रसचिव स्तरबाट छलफल अघि बढाउँदा राम्रो हुन्छ। दिल्लीमा पनि मैले त्यही प्रयास गरिरहेको छु। परराष्ट्रमन्त्री ज्ञवालीले पनि परराष्ट्रसचिव स्तरबाट समस्या समाधान गरिने अभिव्यक्ति दिइसकेका छन्। परराष्ट्र मन्त्रालयले पनि सचिवस्तरीय संयन्त्रको पहललाई प्राथमिकतामा दिएको छ। अन्य क्षेत्रको (स्ट्रिप म्याप) पूरा भए पनि सुस्ता र कालापानी राजनीतिक तहबाट समाधान गर्ने निर्णय भइ सकेको छ। कात्तिक तेस्रो साता भारतीय पक्षबाट नक्सा सार्वजनिक भएपछि सरकारले असहमति जनाउँदै विज्ञप्ति जारी गर्यो। यो विज्ञप्ति पनि विवादमा पर्यो। सरकारमाथि झारा टारेको आरोप लाग्यो। विज्ञप्तिमा नेपालले स्पष्ट धारणा राख्न नसकेको भन्दै विरोध पनि भयो। प्रधानमन्त्री केपी ओलीले परराष्ट्रले गरेको कामप्रति चासो व्यक्त। प्रधानमन्त्री ओली र परराष्ट्रमन्त्री ज्ञवालीले नेपालको भूभाग मिचिएको धारणा सार्वजनिक गरे। भारतीय सुरक्षाकर्मी रहेको उक्त भूभाग फिर्ताका लागि कूटनीतिक पहल भइरहेको जानकारी पनि उनीहरूले दिए पनि जनता आश्वस्त भएका छैनन। राजदूत आचार्य दिल्ली फर्केपछि अन्नपूर्णसँगको टेलिफोनमा भने, हामी कुटनीतिक तवरबाट समस्या समाधानमा लागि परेका छौं। हाम्रो कुरा सुनाएका छांै। निकास निस्कन्छ,। निकाल्नुपर्छ। भारतले पनि कुरा गर्ने भन्दै आएको छ। अहिले यो अवसर हो। समाधानमा हामी लाग्नुपर्छ, राजदूत आचार्यले भने, परराष्ट्रसचिव स्तरको वार्ताका लागि हामीले काम गरिरहेका छौं। सीमाविद् अतिक्रमण समस्या समाधान राजनीतिक तहमा हुने छलफल नै अन्तिम विकल्प भएको तर्क गर्छन। नेपालभारत प्रवुद्ध ब्यक्ति समूह (ईपीजी) को प्रतिवेदनले पनि राजनीतिक तहबाट सीमा समस्या समाधानको पहल हुनुपर्नेमा जोड दिएको छ। तर,भारतले ईपीजी प्रतिवेदन बुझ्न समय दिएको छैन। नक्सा सार्वजनिक भएपछि चर्कंदो विरोधका कारण प्रधानमन्त्री ओलीले सर्वदलीय बैठक पनि डाके। आफ्नो भूभागबाट भारतीय सेना फर्काउने विषयमा सबै एक जुट पनि भए। यही अनुरूप दलहरूले विज्ञप्ति पनि जारी गरे। प्रधानमन्त्री ओलीलाई सबै दलको साथ मिले पनि सरकार अझै यसमा सफल हुन सकेको छैन। सबैको साथ पाएको सरकारले भारतलाई थर्ड पर्सन कूटनीतिक नोट लेख्यो। त्योसँगै परराष्ट्रले सचिवस्तरीय वार्ताको तिथि समेत राख्यो। राजदूत आचार्यका अनुसार हामी भरतीय समयको प्रतिक्षमा छौं। भारतले पनि सीमा समस्या समाधान गरी आफूहरू अघि बढ्ने बताएको छ। बंगलादेशसँगको जटिल सीमा समस्या समाधान गरेको भारतले नेपालसँगको समस्यालाई चाहे तत्काल समाधान गर्न सक्छ। यसमा हाम्रो नेतृत्वले पनि त्यही अनुरुपको आधारहरू प्रस्तुत गर्न सक्नुपर्छ। प्रधानमन्त्री ओलीले कालापानीमा भारतीय सेनाको उपस्थितिप्रति नेपालको असहमति रहेको धारणा सार्वजनिक गरेका थिए। कूटनीतिक च्यानलले ठोस काम गर्न नसक्दा उनले विशेष दूतको बाटो रोजे। तर त्यो पनि सफल भएको छैन। परराष्ट्रमन्त्री ज्ञवालीले वार्ताका लागि विभिन्न तह र उपायबाट अनौपचारिक संयन्त्रलाई उपयोग गर्न खोजेको छन्।"
स्थानीय तहले टेरेनन् अख्तियारको निर्देशन,"धनबहादुर भण्डारी डडेलधुरा : भौतिक निर्माण तथा पूर्वाधार विकासका योजनामा स्थानीय तहले अख्तियार दुरुपयोग अनुसन्धान आयोगको परिपत्रलाई समेत टेरेका छैनन्। स्थानीय तहले नियम मिचेर काम गर्दै आएका छन्। उपभोक्ताले नसक्ने कामको जिम्मेवारी निर्माण कम्पनी वा ठेकेदारलाई टेण्डर प्रक्रियाबाट कामको जिम्मा दिनुपर्ने प्रावधान भएपनि स्थानीय तहले भने आफू खुसी विकास निर्माणमा लागेको आरोप निर्माण व्यवसायीको छ । स्थानीय तहलाई संघीय मामिला तथा समान्य प्रशासन मन्त्रालयले असोज १४ गते परिपत्र गरि निर्णय कार्यान्वयन गर्नका लागि जानकारी दिएको थियो। सबै स्थानीय तहमा जटिल काम सिमित प्राविधिक ज्ञान र प्रयोगशालाको अभावमा स्थानीय तहबाट हुन नसक्ने उक्त पत्रमार्फत स्पष्ट जानकारी दिइएको छ। सार्वजनिक खरिद ऐन को दफा ८(१) मा उपभोक्ता समिति वा लाभग्राही सहभागी गराई निर्माण कार्यको खरिद गर्न सक्ने नियम रहेको भएपनि स्थानीय तहले भने गुणस्तरियता र दिगोपनालाई ख्याल नै नगरि आफैले डोजर खरिद गरि सडक बाटो खनिरहेको आरोप व्यवसायीको छ। स्थानीय तहलाई संघीय मामिला तथा समान्य प्रशासन मन्त्रालयले परिपत्र गर्दा समेत कुनै वास्ता नगरी स्थानीय तहका जनप्रतिनिधि नियम उल्लंघन गरी भौतिक निर्माण तथा पूर्वाधार विकासमा आफूखुसी लागेको आरोप निर्माण व्यवसायीको छ । प्राविधिकरुपले अनविज्ञ तथा प्रयोगशालाको पहुँचभन्दा टाढा रहेको उपभोक्ता समितिमार्फत गराउँदा निर्माण भएको संरचनाको तोकिएको गुणस्तरमा निर्माण नहुने भन्दै निर्माण व्यवसायी संघ डडेल्धुराले त्यसप्रति गम्भीर ध्यानाकर्षण भएको जनाएको छ । स्थानीय तहले विकास निर्माण तथा मर्मत सम्भारको जिम्मेवारी बहन गर्न नसक्ने अवस्था देखिएकाले अब आयन्दा प्राविधिक जटिल प्रकृतिका निर्माण कार्य निर्माण कम्पनीलाई खुला प्रतिस्पर्दाबाट दिइनुपर्ने जनाएका छन्। वातावरणीय प्रभाव मापन नगरि समान्य मापदण्ड समेत पुरा नगरी विकास गरिरहेको आरोप निर्माण व्यवसायीको छ ।त्यस्तै हेभी मेसिन प्रयोग गर्नुपर्ने, जनसहभागिता जुट्न नसक्ने, निर्माणपछि मर्मत सम्भार उपभोक्ता समितिबाट हुन नसक्ने काम पनि स्थानीय तहले नै डोजरजस्ता हेभी सामाग्री खरिद गरि निर्माणमा लागेको छ। 'निर्माण कार्य सम्पन्न भएपछि उपभोक्ता समितिमा योजना हस्तान्तरण गर्न नसक्ने जस्ता कार्यहरु गराउँदा उपभोक्ता समिति बाट नगराई प्रचलित कानुन बमोजिम खुल्ला बोलपत्र आह्वान गरि निर्माण गर्न गराउन उपयुक्त हुने देखिएकाले निर्माण कार्यान्वयनका लागि पत्राचारसमेत गरेको अवस्थामा सम्मानित अख्तियार दुरुपयोग अनुसन्धान अयोग तथा मन्त्रालयको निर्णय समेत अवज्ञा गरि स्थानीय तहले ग्रामिण सडकलगायत अन्य विकासका काम उपभोक्ता समितिमार्फत गराएको साथै आयोजनाको वातावरणीय प्रभाव मुल्यांकन नगरी बोलपत्र सूचना प्रकाशित गरि निर्माण कार्य गराउने प्रवृत्तिप्रति गंभीर ध्यानाकर्षण भएको' डडेलधुराका निर्माण व्यवसायीले विज्ञप्तिमार्फत जनाएका छन्। निर्माण कार्य गराउँदा सकभर बोलपत्र दरभाउ पत्र प्रक्रियाबाट गराउने व्यवस्था मिलाउन निर्माण व्यवसायी संघ डडेल्धुराका महासचिव लवराज चटौतद्धारा हस्ताक्षरित विज्ञप्तिमा उल्लेख छ । उपभोक्ताले गर्न नसक्ने काम लाई टेण्डर प्रक्रियाबाट गरउँदा प्रभावकारिता रहेको बुझाई निर्माण व्यवसायीको छ । खरिद ऐनका विषयमा देशभरी आन्दोलन थालेको निर्माण व्यवसायीले प्रधानमन्त्रीको स्वास्थ्य अवस्था र भौतिक पूर्वाधार निर्माण मन्त्रालयमा नयाँ मन्त्री पाएकाले समन्वय गर्ने जानकारी पछि हाललाई आन्दोलन स्थगित गरिएको निर्माण व्यवसायी संघ डडेलधुरा अध्यक्ष जयबहादुर ऐरले बताए। निर्माण व्यवसायी संघ डडेलधुरामा एक सय ७० बढी निर्माण व्यवसायी आवद्ध छन् ।"
अपहरणमा परेका बालक भारतीय सीमाजनिकै भेटिए,"राजविराज : आइतबार दिउँसो साढे दुई बजे जिल्ला प्रहरी कार्यालय सप्तरीमा एउटा खबर आयो। सप्तरीको छिन्नमस्ता गाउँपालिकाबाट आमाबुवाकै आँखा अगाडिबाट एक तीन वर्षीय बालक अपहरणमा पर्यो। बालकलाई अपहरणकारीबाट मुक्त गरिदिनु पर्यो। आधा अघिमात्रै अपहरण परेको भनी सूचना आउनेबित्तिकै संवेदनशील बनेको प्रहरीले अपहरणकारीलाई घेरा हाल्ने पासो बुन्यो। बालकलाई सकुशल उद्धार गर्ने योजना अनुरुप जिल्ला प्रहरी कार्यालय सप्तरीका प्रहरी उपरीक्षक कृष्ण प्रसाई स्वयम खटिए। बालकको खोजीमा एसपी प्रसाईसहित डिएसपी तिलक भारती, इन्स्पेक्टर प्रकाश बस्नेत, इलाका प्रहरी कार्यालय सखडाका सई र सादा पोशाकमा प्रहरीहरु व्यापकरुपमा परिचालन भए। भारतीय सीमा नाकामा रहेका प्रहरी यूनिटलाई नाकाबन्दी गरी कडाईका साथ चेकजाँच गर्न प्रहरी अह्राइयो। नेपालभारत सीमा क्षेत्रमा जाँच तीब्र बन्यो। निगरानीका साथ आवतजावत गर्नेहरुको खानतलासी सुरुभयो। खोजतलासका क्रममा भारतीय सीमानजिकै छिन्नमस्ता गाउँपालिका६ कोचाबखारीस्थित खेतमा परालको कुन्यु(टाल) मा सुताइ रहेको अवस्थामा बालक सकुशल फेला पर्यो। फेला परेका छिन्नमस्ता गाउँपालिका५ लोखरमका तीन वर्षीय घनश्याम साहलाई आइतबार राति आमाबुवाको जिम्मा लगाइएको छ। बालकलाई खेतको छेउमा राखी आमा लियन साह र बुवा प्रह्लाद साह धान काटिरहेका थिए। सोही समय नम्बर नखुलेको रातो रंगको मोटरसाइकलमा आएका अपरिचित व्यक्तिले बालकलाई मोटरसाइकल अगाडि राखी वेपत्ता भएका थिए। छोरा सकुशल फेला परेकोमा खुशी भएकी आमा लियन साहले प्रहरीको सक्रियताको प्रशंसा गरिन्। अपहरणमा सतर्कतापूर्वक काम नगरे बालकको ज्यान जान सक्ने खतरा हुन्छ, सप्तरीका एसपी प्रसाइले भने। सूक्ष्म तयारी र व्यापक प्रहरी परिचालन गरेकै कारण बालक सकुशल फेला परेको उनले बताए। सीमा नाकामा कडाई गरेपछि अपहरणकारीले बालक छाडेर भागेको उनको अनुमान छ। बालक फेला पारेपछि प्रहरी अहिले अपहरणकारीको खोजीमा जुटेको छ।"
नागरिकताविहीनको रोदन : बरु परिचयपत्रमै अनागरिक लेखिदेऊ,"ललितपुर : भैंसेपाटीमा बस्दै आएका शिवराम परियार नागरिकताविहीन छन्। बुबाको मृत्युपछि आमाले माइतीमै राखेर उनलाई हुर्काइन्। बुबाआमा दुवै नागरिकताविहीन थिए। शिवरामले ठूलोबुबाको सहयोगमा नागरिकता बनाउन चाहे। सिडियो कार्यालय जाँदा वडाध्यक्षको हस्ताक्षर र सातजना व्यक्तिको नागरिकतासहित सिफारिस ल्याउन भनियो। शिवरामले त्यसै गरे। तर सिडियोले जाउलाखेल पुलिस चौकीबाट सत्य पत्ता लगाउने काम गर्यो। त्यति गरेर पनि पुगेन। पुलिसबाट गोप्य पत्रसमेत तयार पारियो। तर पनि शिवरामले नागरिकता पाएनन्। नागरिकताका लागि निवेदन दिएको २ वर्षपछि शिवराममाथि आक्रमणसमेत भयो। उनी भन्छन्, मेरो पेटमा छुरा हानेर मलाई मार्ने प्रयास भयो। एक महिनासम्म अस्पतालमै उपचार गराएँ। शिवरामका एक छोरा र छोरी छन्। बुबाको नागरिकता नहुँदा छोराको जन्मदर्ता बनेन। उनले पढ्न पाएनन्। जागिर खान पाएनन्। अहिले उनी कुलतमा छन्। छोरीले एसएलसीको फारम भर्न पाएकी छैनन्। शिवरामकी पत्नी कल्पना परियार बुबातर्फबाट नभए आमाको नामबाट सन्तानलाई नागरिकता दिलाउन चाहन्छिन्। तर राज्यले आमाको नामबाट नागरिकता नदिँदा परिवारपीडित भएको गुनासो पोख्छिन्। आँसु टिलपिल पार्दै उनले भनिन्, मेरो सन्तानले आज मलाई प्रश्न गर्छ, नागरिकता नभएको मान्छेसँग किन विवाह गरिस् ? महिला, विकास र कानुन मञ्चले नागरिकताविहीनको पीडालाई सम्बोधनका लागि आइतबार आयोजना गरेको अन्तरसंवादमा पीडितहरूले नागरिकता प्राप्तिका लागि अनेक व्यावहारिक समस्या भएको सुनाए। मकवानपुरकी सुकुमाया लामा ११ वर्षमा भारतमा बेचिइन्। उनी भारतको सर्कसमा काम गर्न बाध्य भइन्। पछि सुकुमायाको विवाह भारतीय नागरिकसँग भयो। हाल उनकी २२ वर्षीया गर्भवती छोरी छन्। छोरी पनि नागरिकताविहीन छन्। पतिको मृत्यु भइसकेकाले सुकुमाया २० वर्षपछि नेपाल फर्किइन्। तर विदेशीसँग विवाह गरेकै कारण उनी आफ्नै देशमा नागरिकताविहीन बनिन्। वंशजका आधारमा नागरिकताका लागि वडा कार्यालयदेखि सर्वोच्च अदालतको ढोका ढक्ढक्याउन पुगेकी सुकुमाया ८ वर्षदेखि निरन्तर लडिरहेकी छन्। तर अझै न्याय पाउन सकेकी छैनन्। नेपाल सरकारले म नेपाली भएको स्वीकार्छ तर विदेशीसँग विवाह गरेपछि मैले नेपाली हुनुको अधिकार गुमाएँ रे, सुकुमाया भन्छिन्। महोत्तरीका अर्जुन शाह पनि नागरिकताविहीन छन्। उनको बुबा भारतीय नागरिक र आमा नेपाली हुन्। अर्जुनका परिवार नेपालमा नै बस्दै आएका छन्। उनी आमाको नामबाट नागरिकता पाउन चाहन्छन्। उनले २०६९ मा आमाको नामबाट नागरिकता लिन सर्वोच्चमा मुद्दासमेत दायर गरे। ०७४ मा मुद्दा जिते पनि। वडा र सिडियो कार्यालय जाँदा आमाको नामबाट वंशजको होइन, अंगीकृत नागरिकता मात्र पाउने भनी गृह मन्त्रालयमा पत्र पठाइयो। पछि जबसम्म नागरिकतासम्बन्धी कानुन बन्दैन सर्वोच्च अदालतको फैसलाले केही नहुने जवाफ गृह मन्त्रालयबाट आयो। अर्जुन भन्छन्, मेरा दुई सन्तान छन्। एकजनाको आमाको नामबाट जन्मदर्ता बन्यो। अर्कोको बनाउन सकेको छैन। बारम्बार अधिकारका लागि अदालतको ढोकासम्म पुग्नु परेको छ। नेपाली भएर पनि नागरिकताविहीन भएका यी प्रतिनिधि घटनामात्र हुन्। यस्ता समस्या भोग्ने नौ लाख नेपाली छन्। नागरिकता विधेयक राज्य व्यवस्था समितिमा विचाराधीन छ। नागरिकतासम्बन्धी विधेयक नबन्दा लाखौं नेपाली आफ्नै देशबाट पाउनु पर्ने सामान्य सुविधाबाट समेत वञ्चित छन्। नागरिकता नहुँदा ड्राइभिङ लाइसेन्सदेखि लिएर, बैंकमा खाता खोल्न, उच्च शिक्षा प्राप्त गर्न, विदेश जानलगायत सरकारी सेवा सुविधा पाउन सकेका छैनन्। कुनै पनि नागरिक राज्यविहीन हुनु हुँदैन भन्दै राजनीतिक नेतृत्वले सडकदेखि संसद्सम्म प्रतिवद्धता जाहेर गर्दै आएका छन्। नेपालको संविधानले समेत कुनै पनि नेपाली नागरिक राज्यविहीन नहुने उल्लेख छ। बुबा वा आमामध्ये कुनै एकको नामबाट समेत नागरिकता लिन सक्ने व्यवस्था संविधानले गरेको छ। तर व्यवहारमा आमाको नामबाट नागरिकता दिन राज्यले सहजै स्वीकृति दिएको छैन। विधेयकमा नेपाली पुरुषसँग विवाह गर्ने विदेशी महिलाले सहजै नागरिकता पाउने व्यवस्था भए पनि नेपाली महिलासँग विवाह गर्ने विदेशी पुरुषलाई नागरिकता दिने विषयमा विधेयक मौन छ। वैदेशिक रोजगारीमा गएका महिलाबाट जन्मेको बच्चा र आफन्तबाटै जबरजस्ती करणीमा परेका महिलाले आफ्नो सन्तानलाई नागरिकता दिलाउने अवस्था छैन। बुबा बेपत्ता भएमा, नागरिकताविहीन भएमा उनका सन्तानले आमाको नामबाट नागरिकता पाउन कठिन छ। साथै सीमान्तकृत नेपाली आदिवासीले समेत नागरिकता पाउन सकेका छैनन्। नागरिकता विधेयकमाथि लामो समयदेखि बहस चलिरहँदा राजनीतिक नेतृत्वहरू यसको विकल्प खोज्नुपर्नेतर्फ समितिमा छलफल चलाइरहेका छन्। सांसद विन्दा पाण्डे विधेयक नबनेसम्म परिचयपत्रको वैकल्पिक बाटो रोज्न सकिने धारणा राखेकी छन्। राज्यबाट प्राप्त सुविधाबाट वञ्चित हुन नपरोस् भन्दै नागरिकताविहीनलाई हालका लागि परिचयपत्र दिने विषयमा छलफल भएको छ, उनले भनिन्, यो विषयमा पीडितबाट स्वीकृति लिएरमात्र अगाडि बढ्ने छौं। समितिले अघि सारेको परिचयपत्रको सवालमा नागरिकताविहीनहरू पूरै सहमत हुन सकेका छैनन्। नागरिकताविहीन जोनी जेके परिचयपत्र लिनुभन्दा अनागरिक भएर बस्न रुचाउँछन्। उनी भन्छन्, ठिक छ, परिचयपत्र बनाइदिनुस् तर त्यसमा हामीलाई अनागरिक लेखिदिनुस्। प्रतिनिधि सभाका सांसद नवराज सिलवाल आमाको नामबाट नागरिकता वितरण गर्नु पर्ने बताउँछन्। यसका लागि हालको संविधान संशोधन गर्नु पर्ने उनको धारणा छ। संविधान संशोधन नगरेसम्म महिला र पुरुष बराबर हुन् भन्ने कानुनी आधार छैन, उनले भने, राज्यले बुबा वा आमाको नाममा नागरिकता पाउने व्यवस्था गरे पनि प्रशासनिक क्षेत्रमा पितृसतात्मक सोच हावी हुँदा आमाको नामबाट नागरिकता दिइहाल्ने अवस्था छैन।"
बिहेको आश्वासन देखाएर बलात्कार,राजविराज : बिहेको आश्वासन दिएर बलात्कार गरेको आरोपमा एक जना पक्राउ परेका छन्। बिहेको आश्वासन दिएर १७ वर्षीया बालिकालाई बलात्कार गरी फरार भएका सिरहा नगरपालिका६ का २८ वर्षीय दिपेन्द्र महरा सोमबार पक्राउ परेका हुन्। बालिकालाई बिवाह गर्ने भन्दै राजविराजस्थित दीपसाजन होटलमा राखी कात्तिक २६ गते बलात्कार गरेको आरोपमा प्रकाउ गरेको सप्तरीका डिएसपी तिलक भारतीले बताए। भारतीका अनुसार सिरहा प्रहरीले पक्राउ गरी कारवाहीका लागि जिप्रका सप्तरीमा बुझाएको हो। बालिकालाई ललाईफकाई बिहेको आश्वासन दिएर बलात्कार गरेको भन्दै पीडितका बुवाले जिल्ला प्रहरी कार्यालय सिरहामा उजुरी दिएका थिए। घटनास्थल सप्तरी भएको भन्दै सिरहा प्रहरीले कारवाहीका लागि सप्तरी प्रहरीमा पत्रसहित फाइल पठाएपछि जिप्रका सप्तरीले मंसिर १८ गते उजुरी दर्ता गरेको थियो। सोमबार सिरहा प्रहरीले आरोपित पक्राउ गरी सप्तरी प्रहरीलाई बुझाएपछि सोमबारै सप्तरी जिल्ला अदालतबाट म्याद थप गरी अनुसन्धान थालिएको डिएसपी भारतीले बताए।
आठ वर्षदेखि अनाधिकृत रुपमा नेपाली विद्युत भारतमा आपुर्ति,परासी : पश्चिम नवलपरासीको सीमावर्ती क्षेत्रमा रहेको भारतीय कस्टम (भन्सार कार्यालय) ले सरकारी निकायको अनुमति बिना अनाधिकृत रुपमा नेपालको विद्युत प्रयोग गरेको पाइएको छ। महेशपुरस्थित दसगजा नजिक रहेको नेपाली एक पसलबाट भन्सार कार्यालयमा अनाधिकृत रुपमा विद्युत लगिएको पाइएको हो। नेपालबाट सिधै व्यक्तिका घरमार्फत भारतमा विद्युत लैजान नपाइने भएपनि विगत केही वर्षदेखि कस्टमले अनाधिकृत रुपमा नेपाली विद्युत प्रयोग गरिरहेका छन्। दसगजा नजिक सञ्चालनमा रहेको गुप्ता मदिरा पसलमा मिटर राखेर उक्त कार्यालयलाई विद्युत बेचिएको छ। भारतमा विद्युत आपुर्ति नियमित नभएपछि ८ वर्ष वर्षअघिबाट कार्यालयले अनाधिकृत विद्युत प्रयोग गरेर लगेको स्थानीयले बताएका छन्। भाडामा बस्दै आएका मदिरा पसलका सञ्चालक बैजुप्रसाद गुप्ताले अवदेश कुर्मीको नामको मिटर निकालेर विद्युत लगेको बताए।पसलमा ४ फेसको लाइन छ। दुई फेस कस्टममा लगेका हुन् उनले भने। विद्युत प्रयोग गरेबापत गर्मीयाममा १५ देखि १६ हजार र जाडोयाममा ७ देखि ८ हजार महशुल उठ्ने गरेको छ। उक्त रकम भारतीय अधिकारीहरुले नै भुक्तानी गर्छन्। एसएसबी र कस्टमको भवन निर्माणका क्रममा विद्युत अपुग भएकाले मिटर राखेर दिइएको कुर्मीले बताए। व्यवहारिक रुपमा दिएका हौं। दिन नमिल्ने भए म तुरुन्त लाइन बन्द गरिदिन्छु कुर्मीले भने। नेपालको कानुनअनुसार सरकारी निकायसँग अनुमति नलिइ त्यसरी भारतमा विद्युत वितरण गर्न नपाइने नेपाल विद्युत प्राधिकरण परासी वितरण केन्द्रका निमित्त प्रमुख इन्जिनियर टंकनाथ सापकोटाले बताए। उनले भने दसगजा नजिक रहेको नेपाली पसलबाट मिटर राखेर भारततर्फ व्यक्तिले विद्युत बेचेको जानकारी आएको छ। त्यसरी विद्युत बेच्नु गैरकानुनी हो। कार्यालय प्रमुख आएपछि छलफल गरेर केही दिनमा लाइन काट्छौं सापकोटाले भने।
उत्तरपुस्तिकामा हेरफेर : पनिकाका लेखा अधिकृतसहित चारविरुद्ध मुद्दा,"काठमाडौं : त्रिभुवन विश्वविद्यालय परीक्षा नियन्त्रण कार्यालय बल्खुका लेखाअधिकृत कमलप्रसाद दाहालसहित चारजनाविरुद्ध भ्रष्टाचार मुद्दा दायर गरेको छ। परीक्षार्थीसँग रकम लिई परीक्षाका उत्तरपुस्तिकाको प्राप्तांक फेरबदल गरेको आरोपमा पनिकाका लेखाअधिकृत दाहाल, त्रियुगा जनता बहुमुखी क्याम्पस गाईघाटका प्रशासन सहायक तेजनारायण चौधरी, सोही क्याम्पसमा परीक्षार्थी जानुका आलेमगर र बरुवा क्याम्पस र गाईघाटका परीक्षार्थी हीरा कटुवालविरुद्ध अख्तियार दुरुपयोग अुनसन्धान आयोगले विशेष अदालतमा मुद्दा दायर गरेको हो। उत्तरपुस्तिका साटासाट तथा परीक्षण गर्ने शिक्षकलाई प्रभावमा पारी लेखिएको उत्तरपुस्तिकाको बाहिरी कभरपेज उही राखी भित्री पाना घर लगेर विज्ञलाई लेख्न लगाइएको अख्तियारको दाबी छ। लेख्न लगाएपछि फेरि सोही वास्तविक कभरपेजमा स्टिच लगाएको पुष्टि भएको पनि जनाइएको छ। एकापसमा मिलेमतो गरी जानुका र हीराको परीक्षा केन्द्रबाहिर लेखिएका उत्तरपुस्तिका तेजनारायण चौधरीमार्फत लिई साटफेर गरेर ओहोदा र पदको दुरूपयोग गरेको खुलासा भएको छ। लेखा अधिकृत दाहालले प्रश्नपत्रको गोपनीयता भंग गर्ने वा परीक्षाको परिणाम फेरबदल गरेको सप्रमाण पुष्टि भएकाले उनीविरुद्ध एक वर्ष कैद र १० हजारसम्म जरिवानाको माग गरिएको छ। त्रियुगा क्याम्पसका प्रशासन सहायक चौधरीले पनिकाका लेखाअधिकृत दाहालको मिलोमतोमा परीक्षार्थीद्धय जानुका र हीरालाई परीक्षा केन्द्रबाहिर उत्तरपुस्तिका लेख्न लगाई साटफेर गरी परीक्षाको परिणाममा फेरबदल गरेर लाभ दिने दिलाउने कार्यमा मतियारको भूमिका निभाएको आरोप पत्रमा उल्लेख छ। त्रियुगाका क्याम्पसका सहायक चौधरी, परीक्षार्थीद्धय जानुका र हीरालाई मतियारको रूपमा पनिकाका लेखाअधिकृत दाहालभन्दा आधा सजायको माग गरिएको छ।"
नेपाल चिनाउँदै चिनियाँ अभिनेत्री सुछिङ,"गुलरिया : नेपाल पर्यटन वर्ष२०२० को सद्भावना दूतका रूपमा चिनियाँ अभिनेत्री सुछिङले बर्दियाको पर्यटकीय गन्तव्यको अवलोकन गरेकी छन्। नेपाली पर्यटनको प्रचार गर्न बर्दिया आएकी अभिनेत्रीले जिल्लाका विभिन्न स्थानको भ्रमण गरेकी हुन्। हलिउडका फिल्ममा समेत खेलेकी अभिनेत्रीलाई बर्दिया राष्ट्रिय निकुञ्ज प्रवेश पूर्वगेटमै खादा र माला पहि याई भव्य स्वागतसहित निकुञ्ज प्रवेश गराइएको थियो। उनले बर्दियाको बाँसगढीस्थित ओमकेदारेश्वर धाम, बारबर्दिया नगरपालिकास्थित सत्खलुवा ताललगायत बर्दिया राष्ट्रिय निकुञ्जभित्रका विभिन्न स्थानको अवलोकन गरेकी छन्। नेपाल भ्रमण वर्षका क्रममा पर्यटन प्रवद्र्धनका लागि सद्भावना दूत रहेकी हलिउड अभिनेत्री बर्दिया निकुञ्ज आएपछि बर्दियाको पर्यटन उद्योगतर्फ आशा पलाएको छ। अभिनेत्री छिङलाई बर्दियाको पर्यटकीय गन्तव्यमा भ्रमण गराउन पाउँदा बर्दियावासी धेरै हर्षित भएको बर्दिया राष्ट्रिय निकुञ्जका प्रमुख संरक्षण अधिकृत अणनाथ बरालले बताए। उनले भने, अभिनेत्रीको नेपाल भ्रमणले पर्यटन वर्षका लागि धेरै राम्रो सन्देश प्रवाह गर्छ। बर्दियामा प्रशस्त पर्यटकीय गन्तव्य छन्। बरालले थपे, निकुञ्ज भित्रै बाघ, गैंडा, हात्ती, पंक्षी प्रजातिलगायतका धेरै अवलोकन गर्नुपर्ने वन्यजन्तु छन्। यहाँको थारू मौलिक संस्कृति, परम्परा पनि अनुपम छ। अभिनेत्रीबाट स्थानीय थारू संस्कृति, भेषभूषा, नृत्य अवलोकन भएको छ। उनले थारू परिकारको समेत स्वाद लिइन्। यसले चिनियाँ पर्यटकमा राम्रो सन्देश जानेमा दुई मत छैन। बर्दिया निकुञ्ज भ्रमणमा आएकी अभिनेत्रीलाई बर्दियाका प्रमुख जिल्ला अधिकारी प्रेमलाल लामिछानेसहित राष्ट्रिय निकुञ्ज, मध्यवर्तीक्षेत्र व्यवस्थापन समिति, चोरी सिकार नियन्त्रण युवा परिचालन अभियानका युवा पर्यटन व्यवसायी, गाइड, ठाकुरबाबा नगरपालिकालगायत स्थानीयले निकुञ्ज प्रवेश पूर्वगेटमा माला र खादाले भव्य स्वागत गरेका थिए। अभिनेत्रीलाई स्वागत गर्दै प्रजिअ लामिछानेले चीन र नेपालबीचको सम्बन्ध प्रगाढ बनाउन भ्रमण महत्त्वपूर्ण हुने बताए। उनले भने, नजिकिँदै गरेको भ्रमण वर्षलाई अभिनेत्रीको नेपाल आगमनले थप बल पुग्छ। यतिखेर बर्दियावासीमा ऊर्जा थपिएको छ। अभिनेत्री छिङले नेपालचीनबीचको सम्बन्ध बलियो बनाउँदै पर्यटन प्रवद्र्धनमा समेत आफूले सहयोग गर्ने प्रतिबद्धता व्यक्त गरिन्। समाजसेवी हरिश गौतमले अभिनेत्रीलाई पर्यटकीय गन्तव्यको अवलोकनमा सहयोग तथा सहकार्य गरेका छन्। अभिनेत्री छिङको बर्दियालगत्तै लुम्बिनी भ्रमणको कार्यक्रम तय गरिएको छ।"
"सुनचाँदीको मूल्य घट्यो, यस्तो छ बजार",काठमाडौं : नेपाली बजारमा सुनको मूल्य घटेको छ । सोमबार बजारमा छापावाल सुन तोलामा २ सयले घटेर ७१ हजार रुपैयाँमा कारोबार भइरहेको नेपाल सुन चाँदी महासंघले जनाएको छ। महासंघका अनुसार तेजावी सुन तोलाको ७० हजार ७ सयमा कारोबार भइरहेको छ। आज बजारमा चाँदी ८ सय ३५ रुपैयाँमा कारोबार भइरहेको छ। आइतबार नेपाली बजारमा छापावाल सुन तोलाको ७१ हजार २ सय र तेजावी सुन ७० हजार ९ सय मा कारोवार भएको थियो । आइतबार चाँदी तोलाको ८४० रुपैयाँमा कारोबार भएको थियो।
मदिरा उद्योगको रिट खारेज,पोखरा : क्षेत्राधिकार मिचेको मुद्दामा न्यायाधीशले जागिरबाटै हात धुनुपरेको एउटा मदिरा उद्योगको रिट निवेदन उच्च अदालत पोखराले आइतबार खारेज गरेको छ। गोर्खा ब्रुअरी नवलपुरले दायर गरेको रिट उच्चले खारेज गरेको हो। कर बढी तोकिएको भन्दै उक्त ब्रुअरीले हालेको रिट खारेज भएको छ। कानुन बमोजिमको उपचारको मार्ग अवलम्बन नगरी सोझै अदालतमा असाधारण क्षेत्राधिकार अन्तर्गत प्रस्तुत रिट निवेदन दर्ता हुन आएको भन्दै उच्चका न्यायाधीशद्वय विनोदप्रसाद आचार्य र डालकुमार खड्काको इजलासले उक्त रिट खारेज गरेको जानकारी अदालतका सूचना अधिकारी विश्व अर्यालले दिए। उनका अनुसार निवेदक उद्योगको माग बमोजिम विपक्षीका नाममा उत्प्रेषण मि िश्रत परमादेशको आदेश जारी गरिरहनुपर्ने अवस्थाको विद्यमानता नदेखिएको उल्लेख गरेको छ। राजस्व कार्यालयले तोकेको अन्तशुल्क करमा चित्त नबुझेको भन्दै उक्त बु्रअरीले उच्च अदालत पोखरामा रिट हालेको थियो। तर राजस्व कार्यालयले त्यसमा चित्त नबुझे उही कार्यालयमा निवदेन दिन सक्नेसमेत बताएको थियो। उसले निर्धारण गरेको ८७ करोड रुपैयाँ करमा चित्त नबुझे १५ दिनभित्र आन्तरिक राजस्व कार्यालयमै निवेदन दिनसक्ने व्यवस्था हुँदा हुँदै अदालतमा रिट दायर गरेको हुँदा ब्रुअरीको रिट खारेज भएको थियो। राजस्व कार्यालयले ७ जेठमा निर्धारण गरेको करविरुद्ध ब्रुअरी १९ गते उच्च अदालत पोखरा आइपुगेको थियो। उक्त रिटमा २० जेठमा प्रारम्भिक सुनुवाइ गर्दै उच्चका न्यायाधीश रामचन्द्र यादवले दुवै पक्षलाई असार ११ गते डाक्ने आदेश दिएका थिए। उक्त दिन दुवै पक्षले बहस गरेपछि न्यायाधीशद्वय जीवनहरि अधिकारी र नरबहादुर शाहीले तत्कालका लागि अन्तशुल्क नतोक्न अन्तरिम आदेश जारी गरे। क्षेत्राधिकार मिचिएको भन्ने यो मुद्दामा सर्वाेच्चले छानबिन गरेको थियो। छानबिन समिति गठन हुनासाथ न्यायाधीशद्वय अधिकारी र यादवले राजीनामा दिएका थिए। न्यायाधीश शाहीलाई भने न्यायपरिषद् बैठकले बर्खास्त सिफारिस गरेको थियो। सर्वाेच्चकी न्यायाधीश सपना मल्ल प्रधानको संयोजकत्वमा गठित छानबिन समितिको प्रतिवेदनपछि परिषदले त्यस्तो सिफारिस गरेको थियो। सिफारिस बमोजिम प्रधान न्यायाधीश चोलेन्द्रशमशेर राणाले कात्तिक १ गते शाहीलाई बर्खास्त गरेका थिए। आन्तरिक राजस्व कार्यालयले गोर्खा ब्रुअरीलाई निर्धारण गरेको ८७ करोड रुपैयाँ अन्तशुल्क आर्थिक वर्ष २०७३ देखि २०७५ सम्मको हो। राजस्व कार्यालयमै १५ दिनभित्र निवेदन दिन मिल्ने हुँदाहुँदै सेटिङ मिलाएर उच्च अदालत पोखरा आइपुगेको आरोप थियो। ब्रुअरीलाई कर निर्धारण नगर्न अन्तरिम आदेश आएपछि आन्तरिक राजस्व कार्यालय सर्वाेच्च अदालत पुगेको थियो। त्यसपछि नै सर्वोच्चले न्यायाधीशहरुमाथि छानबिन समिति गठन गरेको हो।
आमाछोरी हत्याका अभियुक्त चेल चलान,गुल्मी : दुई छोरीसहित आमाको हत्या गर्ने अभियुक्त पुर्पक्षका लागि कारागार चलान भएका छन्। जिल्ला अदालत गुल्मीले मोरङ जिल्ला कानेपोखरी३ की शिवमायाँ लिम्बु र उनका जुम्ल्याहा छोरी गंगा र जमुना मगरको हत्या अभियोग लागेका बाग्लुङ गल्कोट नगरपालिका८ ज्यामिरेका पुर्णबहादुर सुनार र माधव सुनारलाई पुर्पक्षका लागि थुनामा पठाएको हो। माधवको उमेर १४ वर्षभन्दा कम भएकाले बाल सुधार गृहमा पठाएको जिल्ला अदालत गुल्मीका श्रेस्तेदार कृष्णशरण लामिछानेले बताए। मोरङ कानेपोखरी३ हरकपुर घर भई पोखरा बस्ने ३२ वर्षीय सरिता भन्ने शिवमायाँ लिम्बु र उनका ७ वर्षीय छोरी गंगा र जमुना मगरको गत कार्तिकमा गुल्मीको चन्द्रकोट३ हर्राचौरमा हत्या गरी फालिएको अवस्थामा प्रहरीले शव फेला पारेको थियो। प्रहरीका अनुसार हत्यामा संलग्न तीन जनामध्ये एक जना फरार रहेका छन्। निर्ममतापुर्वक हत्या गरिएको घटनाका अभियुक्त दुई जनालाई प्रहरीले पोखरा महानगरपालिका२५ हेम्जाबाट डेरामा बसीरहेको अवस्थामा पक्राउ गरेको थियो। अभियुक्त सुनारलाई केन्द्रीय अनुसन्धान व्युरो (सिआइबी) र जिल्ला प्रहरी कार्यालय गुल्मीको संयुक्त टोलीले पक्राउ गरेको हो।
अपराधीलाई उन्मुक्ति दिन राष्ट्रसंघीय दबाब,"काठमाडौं : लागुऔषध दुव्र्यसनमा जेल परेका तीन सोमालियालाई उन्मुक्ति दिन संयुक्त राष्ट्रसंघीय निकाय लागेको छ। राष्ट्रसंघको शरणार्थी मामिलासम्बन्धी उच्चायुक्त (यूएनएचसीआर)को नेपाल कार्यालयका अधिकारीले ती सोमालियाली आफूलाई बुझाउन अध्यागमन विभागमा दबाब दिएको उच्च स्रोत बताउँछ। यसका लागि उनीहरूले गृह मन्त्रालयसम्म लबिङ गरेका छन्। विभागले भने सोमालियाका नागरिक आवादी फाहाद युसुफ, इब्राहान अलिहाजी र जामा अब्दिफाथा अहमेदलाई निष्काशनको तयारी गरेको छ। मन्त्रालयले पनि लागुऔषध सेवनजस्तो गम्भीर अपराधमा संलग्न व्यक्तिलाई बुझाउन नसकिने जवाफ यूएनएचसीआरलाई दिएको छ। यूएनएचसीआरले तीनै जनालाई शरणार्थीको हैसियत दिएर संरक्षण गर्दै आएको थियो। उसकै संरक्षणमा रहेका बेला उनीहरूले लागुऔषध सेवन गरेका थिए। सोही प्रकरणमा प्रहरीले उनीहरूलाई २०७४ सालमा पक्राउ गरेको थियो। उनीहरूले दुई वर्ष जेल सजाय भुक्तान गरेका छन्। अदालतले उनीहरूलाई २०७४ असोज २८ देखि २०७६ भदौ २७ सम्म जेल सजाय तोकेको थियो। जेल सजाय भुक्तान गरेका उनीहरूलाई कारागार व्यवस्थापन विभागले थप कारबाहीका लागि गत भदौमा अध्यागमनमा बुझाएको थियो। यूएनएचसीआरले आफूलाई बुझाउन लबिङ गरे पनि गृह र अध्यागमनका अधिकारीले प्रस्ताव अस्वीकार गरेको स्रोत बताउँछ। विभागले उनीहरूलाई निष्काशन गर्न सोमालियासम्मको हवाई टिकट पेस गर्न भनेको थियो। तर, उनीहरूले सोमालिया जान अस्वीकार गर्दै टिकट पेस गरेनन्। विभागले उनीहरूलाई पुनः कारागार चलान गरेको छ। सोमालियासम्मको हवाई टिकट पेस गर्नासाथ उनीहरूलाई निष्काशन गरिने अध्यागमनका निर्देशक रामचन्द्र तिवारी बताउँछन्। गम्भीर अपराधमा मुछिएका विदेशीलाई निष्काशन गर्नुको विकल्प छैन, निर्देशक तिवारी भन्छन्, टिकटलगायत आवश्यक कागजात बुझाउनेबित्तिकै उनीहरूलाई निष्काशन गर्छौं। यूएनएचसीआरलाई इमेलमार्फत यसबारे जिज्ञासा राख्दा कुनै घटनाविशेषबारे टिप्पणी नगर्ने प्रतिक्रिया प्राप्त भएको छ। कारागारले गत भदौ २८ गते तीन सोमालियालीलाई अध्यागमनमा बुझाएको थियो। उनीहरू दुई महिना अध्यागमनको हिरासतमा बसेका थिए। अध्यागमनले उनीहरूलाई गत साता पुनः कारागार पठाएको हो। उनीहरूले आफ्नो मुलुक फर्किन इन्कार गरेका छन्। सोमालियामा आन्तरिक द्वन्द्व रहेकाले त्यहाँ गए असुरक्षित हुने उनीहरूले बताउँदै आएका छन्। यूएनएचसीआरले अवैध आप्रवासीलाई संरक्षण गर्दै शरणार्थीको मान्यता दिने गरेको छ। सरकारले भने त्यस्ता विदेशीलाई अवैध आप्रवासीको संज्ञा दिएको छ। नेपालले तिब्बती र भुटानीलाई मात्र शरणार्थीको मान्यता दिएको थियो। तिब्बतबाट पछि भित्रिएकालाई सरकारले शरणार्थीको मान्यता दिँदैन।"
अमिना र सनरेजले पुर्याए पोखरेटोलमा खानेपानी,"सिन्धुपाल्चोक : सिन्धुपाल्चोकको इन्द्रावती पोखरेटोलका बासिन्दा यतिबेला दंग छन्। खानेपानीका लागि पधेरा खोल्सा खोज्दै घन्टौं धाउनुपर्ने सकस अब सकिएको छ। अमिना कलेक्सन जापान र सनरेज हेन्डिक्राफ्टको सहकार्यमा सम्पन्न आयोजनापछि खानेपानीको सकस सकिएको हो। करिब ३६ किलोमिटर टाढा रहेको धुसिने खोला मुहानबाट पोखरेटोलमा खानेपानी लगिएको छ। पहिले यो क्षेत्रका बासिन्दा खानेपानी लिन डेढघन्टा जति हिड्नुपर्थ्यो। खानेपानी उपभोक्ता समितिका अध्यक्ष लिलाबहादुर गिरीले खानेपानीको धारा घर आँगनमा आएपछि धेरै सहज भएको बताए। उनले भने, 'अब खानेपानीको सकस सकिएको छ।' इन्द्रावती गाउँपालिका२ का ५० घर परिवार खानेपानीबाट लाभान्वित भएका छन् ।जापानी संस्था अमिना कलेक्शन र सनरेज हेन्डक्राफ्टबीच सहकार्य बढेपछि खानेपानीमा सघाउने सपना पनि साकार भएको सनरेज हेन्डि क्राफ्टका निर्देशक प्रकाश घिमिरेले बताए।अमिना कलेक्शनले नेपाली महिलाको हस्तकलाको प्रवर्द्धनमा सघाउँदै आएको छ। यो संस्थाले नेपालमा सनरेज हेन्डि क्राफ्टसँग सहकार्य गर्दै आएको छ। दुवै संस्थाको सहकार्यमा करिब १० लाख लागतमा ६ वटा धारा र एउटा ठूलो ट्याङ्की निर्माण भएको हो । जापानको सिनेरो र सनरेज हेन्डि क्राफ्टले भूकम्प प्रभावितहरुको पुनरस्थापनाका लागि काम गर्दै आएको छ।"
खोटाङमा सरकारी गाडीमा आगजनी,"खोटाङ : खोटाङको रावाबेंशी गाउँपालिकाको नाममा रहेको १ गाडीमा अज्ञात समुहले आगजनी गरेको छ। पार्किङ गरेर राखिएको बा २ झ ३५२४ नम्बरको महिन्द्रा स्कारपियोमा आगजनी भएको हो। आगजनीबाट गाडीमा पूर्णरुपमा क्षति पुगेको छ। रावाबेंशी गाउँपालिका५ दुबेकोलमा गाउँपालिका अध्यक्ष लिलानाथ निरौलाको घरमा पार्किङ गरेर राखिएको गाडीमा सोमबार राती अन्दाजी १२:५८ मा आगजनी भएको गाउँपालिका अध्यक्ष निरौलाले बताए। रातको समयमा ठूलो आवाज पड्केको सुनेपछि हेर्दा गाडीमा आगजनी भइरहेको उनले बताए। गाडीमा आगजनी भएको खबर प्रहरीलाई गरेपछि कुभिण्डेको हरमटार र ऐंसेलुखर्कबाट आएका प्रहरीले राती साढे १ बजे आगो नियन्त्रणमा लिएका थिए। जिल्ला प्रहरी कार्यालय खोटाङका प्रहरी नायव उपरीक्षक बामदेव गौतम राती नै घटनास्थल पुगेर अनुसन्धान सुरु गरेको बताए। ३८ लाखमा खरीद गरिएको गाडी गाउँपालिका अध्यक्षले प्रयोग गर्दै आएका थिए। मंसिर १५ गते दोर्पाको लप्सेखोला, पंखुखोला र चखेवाभन्ज्याङमा गोल्डेन गुड शेर्पा कन्ट्रक्सनको चार स्काभेटर अज्ञात समुहले जलाइदिएका थिए। चिसाङ शेर्पा"
मैनबत्ति बालेर मनाइयो मर्यादित महिनावारी दिवस,"राजविराज : झमक्कै साँझ परेको छ, सप्तरीको राजविराजस्थित गजेन्द्र चोकमा मानिस हातमा मैनबत्ति लिएर लहरै उभिएका छन्। एउटा मैनबत्ति बल्छ, क्षणभरमै एकले अर्कोको मैनबत्ति सल्काउँछन्। गजेन्द्र चोकको वरिपरि बलेको मैनबत्ति सबैले चारैतिर राख्छन्। चोक उज्यालो बन्छ। मैनबत्ति झै सबैको घरमा समानताको उज्यालो फैलियोस् र महिनावारीबारे जनचेतना जागोस् भनेर लैङ्गिक हिंसा विरुद्धको १६ दिने अभियान मूल समारोह समितिले साँझमा दीप प्रज्वलन गरेको हो। कार्यक्रममा महिला मानवअधिकार रक्षक सञ्जाल सप्तरीकी अध्यक्ष अनीता देवकोटाले महिनावारी सामान्य शारीरिक अवस्था भएकाले यसलाई स्वस्थ्यसँग जोडेर हेर्नुपर्ने बताइन्। महिला मानवअधिकार रक्षक सञ्जाल सप्तरीको संयोजनमा भएको कार्यक्रमका वक्ताहरुले महिनावारीलाई मानवअधिकारको साझा सवालसँग जोडेर सरोकारवालालाई महिनावारी केन्द्रमा राखेर काम गर्न झकझक्याउनकै लागि दिवस मनाएको बताए। अधिवक्ता मनु खनालले महिनावारी भएपछि मात्र प्रजनन प्रकृया सुरु हुने र सृष्टि चल्ने भएकाले महिनावारीबारे उत्पन्न सबैखाले हिंसा रोकथाम गर्न महिनावारीका बारेमा खुलेर बहस गर्न जरुरी रहेको बताइन्। मर्यादित महिनावारी दिवसकै अवसरमा शनिबार इन्सेकले राजविराजमा रक्तदान कार्यक्रम गरेको थियो। लैङ्गिक हिंसाविरुद्धको १६ दिने अभियानमा डिसेम्बर ८ लाई मर्यादित महिनावारी दिवसको रुपमा विश्वमै पहिलो पटक मनाइएको हो। डिसेम्बर ८ लाई मर्या्दित महिनावारी दिवसका रुपमा घोषणा गरी संसारभर मनाउनका लागि सरकारले संयुक्त राष्ट्र संघलाई आग्रह गर्ने प्रतिवद्धता जनाएको छ। राधा पौडेल फाउण्डेसनको अग्रसरतामा मर्यादित महिनावारी दिवस ६ वटा प्रदेशको १२ जिल्लामा मनाइएको र विदेशमा पनि मनाइएको फाउण्डेशनले जनाएको छ। लैङ्गिक हिंसाको जड नै समाज भएकाले समाज परिवर्तनका लागि यस्ता दिवस आवश्यक भएको मर्यादित महिनावारीकी अभियानकर्मी राधा पौडेलको तर्क छ।"
मोटरसाइकलको ठक्करबाट पैदल यात्रुको मृत्यु,राजविराज : सप्तरीमा मोटरसाइकलको ठक्कबाट घाइते महिलाको उपचारका क्रममा आइतबार राति मृत्यु भएको छ । कञ्चनरूप नगरपालिका २ महादेव पट्टीकी ५० वर्षीया समिना खातुनको उपचारका क्रममा राजविराज ल्याउँदै गर्दा बाटोमै मृत्यु भएको सप्तरी प्रहरीले जनाएको छ । कञ्चनरूपस्थित धर्मेश्वर अस्पतालमा उपचार सम्भव नभए पछि गम्भीर घाइते खातुनलाई राती राजविराजस्थित गजेन्द्रनारायण सिंह अस्पताल रेफर गरिएको थियो । डिएसपी मकेन्द्रकुमार मिश्रका अनुसार तीव्र गतिमा पश्चिमबाट पूर्व जाँदै गरेको को१४ प ७७२७ नम्बरको मोटरसाइकलको ठक्करले कञ्चनरूप नगरपालिका २ महादेव पट्टीस्थित पूर्व पश्चिम राजमार्गमा पैदल हिंडिरहेकी खातुन घाइते भएकी थिइन् । उनको टाउको तथा शरीरको विभिन्न भागमा चोट लागेको थियो । ठक्कर दिने मोटरसाइकल चालक सिरहाको मिर्चैया नगरपालिका १ का १८ वर्षीय विवेक श्रेष्ठलाई प्रहरीले नियन्त्रणमा लिएको छ ।
कार दुर्घटनामा ग्लोबल आईएमई बैंकका प्रबन्धकको मृत्यु,कपिलवस्तु : पूर्वपश्चिम राजमार्गको वोर्डगाउँ नजिक कार दुर्घटना हुँदा ग्लोबल आईएमई बैंक बनगाई शाखाका प्रबन्धकको मृत्यु भएको छ । बा ६ च ६३९० नम्बरको कार सोमबार बिहान करिब ८ बजेतिर दुर्घटना हुँदा कपिलवस्तु नगरपालिका ९ हरनामपुरनिवासी २९ वर्षीय सुरज पाण्डेको मृत्यु भएको प्रहरीले जनाएको छ । तीव्र गतिमा रहेका कारण कार दुर्घटना भएको हुनसक्ने प्रहरीको प्रारम्भिक अनुसन्धानले देखाएको छ । कार अनियन्त्रित भइ सडक किनारको बिजुलीको पोलमा ठोक्किएको थियो । कारमा सवार अन्य ५ जना घाइते छन्। घाइतेमध्ये २ जनालाई उपचारका लागि बुटवल लगिएको छ भने अन्य ३ जनाको वाणगंगास्थित सामुदायिक अस्पतालमा उपचार भइरहेको छ ।
त्रिविमा किन बढ्यो बेरुजु ?,"काठमाडौं : मुलुककै सबैभन्दा ठूलो र पुरानो त्रिभुवन विश्वविद्यालयमा आर्थिक अनियमितता बढ्दै गएको छ। यसले विश्वविद्यालयभित्र बित्तीय अनुशासन कायम गर्न कठिन भएको छ। विश्वविद्यालयको लागि अहिले बेरुजु सबैभन्दा ठूलो समस्या बनेको छ। बेरुजु फर्स्यौट गरेर शून्यमा झार्ने निकायलाई विश्वविद्यालयले पुरस्कार दिने लगायतका प्रोत्साहनमुलक कार्यक्रम ल्याए पनि प्रभावकारी बनेको छैन। पछिल्लो तथ्यांक अनुसार विश्वविद्यालय अन्तर्गतका निकायमा २१ अर्ब १२ करोड ७२ लाख ३१ हजार रुपैयाँ बेरुजु छ। जबकी विश्वविद्यालयको वार्षिक बजेट भने २३ अर्ब रुपैयाँ मात्रै छ। विश्वविद्यालयको बेरुजु आर्थिक वर्ष २०७३७४ मा १९ अर्ब ५३ करोड २२ लाख २८ हजार रुपैयाँ थियो। २०७५ चैत मसान्तसम्ममा थप १ अर्ब २९ करोड ९२ लाख १६ हजार सम्परीक्षण भएको थियो। तर सोही वर्ष २ अर्ब ८९ करोड ४२ लाख १९ हजार बेरुजु बढेपछि २१ अर्ब पुगेको विश्वविद्यालयका रजिष्ट्रार डिल्लीराम उप्रेतीले बताए। उनका अनुसार यो रकममध्ये गत असारसम्ममा ८६ करोड ९० लाख रुपैंया सम्परीक्षण सम्पन्न भएको छ। बेरुजुलाई व्यवस्थित गर्न विश्वविद्यालयले १० वर्षअघि अभिलेखलाई इलेक्ट्रोनिक डिभाइसमा राख्ने व्यवस्था गरेको थियो। यसबाट हिसाव किताव पारदर्शी हुने विश्वास लिइएको थियो। तर पनि बेरुजु घटेको छैन। २०७४।७५ को नीति तथा कार्यक्रममा पनि बेरुजु शुन्य बनाउने कार्यालयलाई प्रोत्साहन स्वरुप पुरस्कार दिने उल्लेख गरिएको थियो। महालेखा परीक्षक कार्यालयको प्रतिवेदनले त्रिवि अन्तर्गत २ सय १३ वटा बक्यौता बाँकी रहेको उल्लेख गरेको थियो। तर बक्यौता बाँकी रहेको स्नातकोत्तर क्याम्पस विराटनगर, नेपाल भाषा केन्द्रीय विभाग, द्वन्द्व शान्ति र विकास अध्ययन विभाग, राजनीति शास्त्र केन्द्रीय विभाग र सेरिडले मात्र बेरुजु शुन्य बनाएको छ। यी कार्यालयलाई पुरस्कृत गर्ने त्रिविले बताएको छ। यो बर्षलाई 'बेरुजु फर्छ्यौट वर्ष'को रुपमा मनाउने योजना बनाएको त्रिविका रजिष्ट्रार डिल्ली उप्रेतीले जानकारी दिए। धेरै प्रयास गरे पनि बेरुजु फर्छ्यौट गराउन मुस्किल भएको उनले गुनासो गरे। विगतका वर्षहरुमा त्रिवि अन्तर्गतका निकायहरुमा लेखा परीक्षणसमेत नगर्ने परिपाटीका कारण यस्तो समस्या बढेको विश्वविद्यालयले जनाएको छ।उप्रेतीले बेरुजु बढ्नुको मुख्य कारण अव्यवस्थित खाता प्रणाली नै भएको बताए। मुलुकको उच्च शिक्षाको ८० प्रतिशत बढी भार बोकेको त्रिविले पेश्कीबापत वितरण गरेको रकम पनि मिलान गर्न सकेको छैन। उप्रेतीका अनुसार १ अर्ब १५ करोड ७६ लाख रुपैयाँ पेश्की छ। विश्वविद्यालयमा विकास निर्माणको काम बढेको कारण पेश्की रकम पनि बढेको उनले दावी गरे।"
कलिला गोडामाथि जब ट्रक गुड्यो,"कोहलपुर : बालिकालाई ट्रकले किचेपछि बाँकेको कोहलपुरमा उत्पन्न तनाव अझै साम्य भएको छैन। भीड नियन्त्रण गर्न प्रहरीले चलाएको रबर बुलेट लागेर १२ भन्दा बढी प्रदर्शनकारी घाइते भएका छन्। प्रहरीले सयौं राउन्ड रबर बुलेट, हवाई फायर र अश्रुग्यासको सेल प्रहार गरेको छ। २५ जना घाइते उपचारका लागि नेपालगन्ज मेडिकल कलेज शिक्षण अस्पताल कोहलपुरमा गएका थिए। आइतबार साँझसम्म घाइतेमध्ये ६ जनालाई ललितपुरको बीएन्डबी अस्पतालमा रिफर गरिएको छ। कोहलपुरको त्रिभुवन माविमा कक्षा ७ मा पढ्ने १२ वर्षीया प्रकृति चन्द बुवासँग स्कुटरमा आइन्। स्कुलनजिक झरेर हिँड्नासाथ ट्रकले उनलाई किच्यो। लछारेर अलि परसम्म पुर्याइएकी उनका दुवै खुट्टा वीभत्स ढंगले किचिएका छन्। स्कुल आउने विद्यार्थीको घुइँचो बढ्दै थियो। त्यो घटना देखेर उनका सहपाठी र साथीहरू आक्रोशित भए। तिनले प्रकृतिलाई किच्ने ना२ख ९४५९ नम्बरको ट्रकमा तत्कालै आगो लगाए। विद्यार्थी प्रदर्शन अनियन्त्रित हुँदै गयो। त्यही क्रममा प्रहरी त्रिभुवन माविमा छिर्यो र एक शिक्षक र विद्यार्थीलाई पक्रिएर निस्कियो। त्यसबाट विद्यार्थी झन् आक्रोशित बने। प्रहरीमाथि ढुंगामुढा सुरु गरे। प्रतिवादमा प्रहरीले अ श्रुग्यास र रबरका गोली प्रहार गर्यो। गम्भीर घाइते चन्दलाई दिउँसो सवा ३ बजेतिर नेपाली सेनाको हेलिकप्टरबाट ललितपुरको बीएन्डबी अस्पतालमा पठाइएको थियो। गाडीले कुल्चिएकी चन्दका दुवै खुट्टामा क्षति पुगेको छ। उनको शरीरमा २ प्वाइन्ट हेमोग्लोबिन मात्र थियो, नेपालगन्जमा उपचारमा संलग्न डा देवेन्द्र आचार्यले भने, गम्भीर अवस्थामा रहेका कारण उनलाई बीएन्डबीमा रिफर गरेका हौं। नेपालगन्ज मेडिकल कलेज शिक्षण अस्पताल कोहलपुरका प्रशासकीय अधिकृत सञ्जीव पन्तका अनुसार प्रहरीको रबर बुलेट लागेर १४ जना घाइते भएका छन्। तीमध्ये नारायण खत्री, श्रीकान्त भुसाल, महेश आचार्य, माधव पुलासी र ललिता बडुवाललाई साँझ सेनाको हेलिकप्टरबाट राजधानी पठाइएको छ। भुसाल र खत्रीको अवस्था गम्भीर रहेको डा आचार्यले बताए। प्रहरीको रबर बुलेट लागेर नारायण खत्रीको अण्डकोष फुटेको छ। श्रीकान्त भुसालको कम्मरमुनि दुई ठाउँमा गोली लागेको छ, उनले भने, उनीहरू दुवैलाई थप उपचारका लागि काठमाडौं रिफर गरिएको छ। झडपमा घाइते इलाका प्रहरी कोहलपुरका प्रमुख प्रहरी नायब उपरीक्षक हेमबहादुर शाहीसहित १० जना प्रहरी शिक्षण अस्पतालमा उपचार गर्न गएको अस्पताल प्रशासनले जनाएको छ। बाँकेका प्रहरी प्रमुख वीरबहादुर ओलीले भने ४० जनाभन्दा बढी प्रहरी घाइते भएको दाबी गरे। प्रदर्शनका क्रममा विद्यार्थीले दर्जनौं निजी, भाडाका सवारी साधन तोडफोड गरे। उनीहरूले नेपाल रेडक्रस सोसाइटीको एम्बुलेन्स पनि तोडफोड गरे। घरमा लागेको आगो निभाउन गइरहेको कोहलपुर नगरपालिकाको दमकललाई पनि प्रदर्शनकारीले केही बेर रोकेका थिए। आन्दोलनकारीले इलाका प्रहरी कोहलपुरको क्यान्टिनमा आगजनी गरे। त्यस क्रममा क्यान्टिनमा रहेका दुई वर्षीय बालक घाइते भएका छन्। कफ्र्युले पनि रोकेन प्रदर्शन भीड अनियन्त्रित भएपछि दिउँसो कोहलपुरमा बसेको जिल्ला सुरक्षा समिति बैठकले ३ बजेदेखि कफ्र्यु लगाउने निर्णय गरेको थियो। दक्षिणमा पिपरी चोक, उत्तरमा कोहलपुर चौराहाबाट ५ सय मिटरमा नौबस्ता जाने बाटो, पूर्वमा चप्परगौडी र पश्चिममा किरण नालासम्मको चार किल्लामा कफ्र्यु आदेश जारी गरिएको हो। प्रहरीले २ बजेर ५२ मिनेट जाँदा कोहलपुर क्षेत्रमा कफ्र्यु आदेशको माइकिङ गरेको थियो। तर, प्रदर्शनकारी पछि हटेनन्। बाँकेका निमित्त प्रमुख जिल्ला अधिकारी कृष्णकान्त उपाध्यायले प्रदर्शनकारीलाई नियन्त्रणमा लिन कफ्र्यु लगाउनुपरेको जानकारी दिए। प्रहरीले इलाका प्रहरी कार्यालय अगाडि ३ बजेदेखि कफ्र्यु लागेको माइकिङ गरेको थियो। कफ्र्यु लगाएर भीड नियन्त्रण नभएपछि भने सुरक्षा निकायले निषेधित क्षेत्र घोषणा गरेको बताएका छन्। अबेरसम्म कोहलपुरमै सर्वदलीय बैठक बसिरहेको थियो। आवश्यक पर्यो भने गोली हान्ने आदेश प्रहरीलाई दिने गरी हामी कफ्र्यु लगाउन सक्छौं, बाँके प्रहरी प्रमुख ओलीले भने। कोहलपुरमा ट्रकले किचेर घाइते भएकी १२ वर्षीया प्रकृति चन्दलाई उपचारका लागि काठमाडौं लगिँदै। उनी त्रिभुवन माविको कक्षा ७ मा पढ्छिन्।"
