शीर्षक,विवरण
न्यायमै प्रश्न,"न्यायिक क्षेत्रमा बहुचर्चित वाक्यांश छ, ढिलो न्याय दिनु भनेको न्याय नदिनुसरह हो। सर्वोच्च अदालतले वर्षभरिको कामको मूल्यांकन गरी राष्ट्रपतिलाई बुझाएको प्रतिवेदन तथ्यांकले माथिल्लो तहमै सुनुवाइमा ढिलाइ हुँदै गएको देखाउँछ। मुद्दा फर्स्यौटको गति हेर्दा छिटो न्याय प्राप्तिको अपेक्षा गर्न सकिन्न। सर्वोच्च स्वयंले न्यायपालिकाको पञ्चवर्षीय रणनीतिक योजनामार्फत ६० प्रतिशत मुद्दा फस्र्योट गर्ने लक्ष्य लिएको छ। तर, उसकै तथ्यांकले फर्स्यौटको गति आधामै सीमित रहेको देखाउँछ। सर्वोच्च स्वयंले राम्रै तामझामबीच पन्ध्र वर्षअघि सबैलाई न्यायमा पहुँचको सुनिश्चिततासहित छिटो, छरितो र प्रभावकारी न्यायका लागि रणनीतिक योजना तय गरेको हो। प्रतिबद्धताअनुरूप न्यायिक धरोहर हिँड्न नसकेको सन्देश प्रवाहित हुने परिस्थिति पनि सिर्जना हुनुहुन्न। फर्स्यौट गति तीव्र हुनुपर्नेमा उल्टो अघिल्लो वर्षभन्दा सर्वोच्च अदालतमै १३ प्रतिशतले घट्नु भनेको सामान्य होइन। बरु जिल्ला तथा उच्च अदालत र न्यायाधिकरणले बढी मुद्दा छिनेर आशा जगाएका छन्। न्यायको अन्तिम थलोमै फैसलाका निम्ति वर्षांै कुनुपर्ने स्थिति सकारात्मक मानिन्न। एकातिर मुद्दाको कार्यबोझ बढ्दै जानु र अर्कातिर फैसला गति कम भएपछि मुद्दाको संख्या भयावह हुने नै भयो। अदालतकै तथ्यांक हेर्ने हो भने बर्सेनि नयाँ मुद्दा दर्ताको चाप बढ्दै गएको छ र दश वर्षसम्म दोब्बर भएको छ। संघीय र प्रदेशसभा चुनावका बेला धाँधली भएको जिकिरसहित उजुरी परेका छन्। संघीय संसद् वा प्रदेशसभा सदस्य निर्वाचन र तिनको अयोग्यतासम्बन्धी विवाद संवैधानिक इजलासमा हेर्न सकिने व्यवस्था छ। तर, दुई वर्षभन्दा बढी समय भइसक्दा पनि त्यसको छिनोफानो भएको छैन। फैसलाअनुरूप कुनै क्षेत्रमा धाँधली भएको प्रमाणित हुँदै अर्कै उम्मेदवार विजयी भएको घोषणा हुन सक्छ। यसले धाँधली गर्ने व्यक्तिले दुई वर्ष अनुचित किसिम ले जनप्रतिनिधि बन्ने अवसर पाउने भयो भने विजेताले तीन वर्षसम्म मात्र। तर, अझै संवैधानिक इजलास बस्न नसकेको पृष्ठभूमिमा सुनुवाइ त अझै टाढाकै सवाल भयो। ढिलो सुनुवाइका कारण वास्तविक विजेता को पदावधि कम हुन पुग्छ। लामो समय सुनुवाइ नहुँदा यस्ता प्रकृतिका उजुरीमा प्रमाण लोप हुन सक्छ। ढिलो गरी फैसला दिँदा विजेता पक्ष सन्तुष्ट नहुन सक्छ। अर्कातिर पाँच वर्ष गुजारिसकेपछि फैसलामा जुन प्रयोजनले मुद्दा दायर भएको हो, त्यसको प्रयोजन समाप्त भइसकेको हुँदा त्यसमा केही बोलिरहन परेन भन्ने उल्लेख हुने अवस्था आयो भने दुर्भाग्य ठानिनेछ। त्यसकारण मुद्दाको प्रकृति हेरेर सुनुवाइको क्रम तय हुनुपर्छ। समयमै सुनुवाइ भएमा मात्रै वास्तविक न्यायको अनुभूति गर्न सकिन्छ। सर्वोच्च नेतृत्वले मुद्दाको सुनुवाइ ढिलो हुनुको कारण खोज्नुपर्छ। यद्यपि विगतमा मुद्दाको सुनुवाइ सुस्त भएकामा न्यायिक नेतृत्व चिन्तित नभएको होइन, उसले कारण पहिचान गरिसकेको छ। केवल कारण न्यूनीकरणतिर ध्यान नपुगेको हो कि भन्ने देखिन्छ। न्यायाधीश अभावमा सुनुवाइ ढिलाइ भएको हो भने त्यसमा संसद्ले सोच्नुपर्छ। किनभने सर्वोच्चमा प्रधानन्यायाधीशसहित २१ न्यायाधीशको व्यवस्था छ। संविधानमै संख्या किटान भएको हुँदा मुद्दाको चापअनुरूप न्यायाधीश थप्न सकिन्न। तर, मुद्दाको संख्या भयावह हुँदै जाने हो भने समयमै सुनुवाइ गर्न नसकिने अवस्था सिर्जना हुनसक्छ। त्यसकारण संविधान संशोधन गरेर भए पनि मुद्दाको चापअनुरूप न्यायाधीशको दरबन्दी बढाउनुपर्छ। मुद्दा छिटो फैसला नहुँदा अनाहक लामो समय थुनामै रहनुपर्ने र सजाय खेप्नुपर्ने वाध्यता सिर्जना हुन सक्छ। अर्कातिर आर्थिक कारोबार, कर छली, भ्रष्टाचार, सम्पत्ति शुद्धीकरणलगायतका मुद्दासँग अथाह रकम जोडिएको हुन्छ। फैसलासँगै राज्यको ढुकुटीमा आउन सक्ने रकम पनि अल्मलिएको हुन सक्छ। त्यस्ता अपराधवापत् राज्यले बिगो, जरिवाना गरी ठूलो परिमाणमा रकम असुलउपर हुन्छ। न्यायाधीश कम हुँदा भन्दा केही संख्या बढाएर राज्यले आर्थिक लाभ हासिल गर्न सक्छ भने निर्दाेष व्यक्तिले अनाहकमा लामो समय कानुनी झमेलाबाट मुक्ति पाउँछ। अदालतमा लामो समय अल्झिएका मुद्दाका प्रकृतिप्रवृत्ति केलाइनुपर्छ। सुनुवाइको ढिलाइमा कारक तत्व पहिचान हुनुपर्छ। त्यसकारण न्यायिक नेतृत्वले यस्ता सवालमा पनि घच्घचाउन पछि पर्नुहुन्न।"
"परालै सिरक, परालै डसना !","जनकपुरधाम : झुपडीभित्र पराल बिछ्याइएको छ। रातभरको ओसले पराल पनि ओसिलो छ। त्यसमाथि च्यातचुत परेको एउटा प्लास्टिकको बोरा ओछ्याएर जेनतेन शीतलहरमा रात काट्छिन रेमनी सदा। धनुषा लक्ष्मीनिया गाउँपालिका७ मुसहरी टोल निवासी रेमनीका पति तीन वर्षअगाडि बितेका थिए। छोराबुहारी र नातिनातिनाले घर छाडेर गएपछि रेमनीलाई अहिले खानबास्नकै समस्या छ। उनलाई यतिबेला शीतलहरले हैरान पारेको छ। लक्ष्मीनियाको मुसहरी टोलमा परालको ओछ्याउनामा सुतेकी रेमनी सदा।तस्बिर : मनिका झा आफ्नो खेत पनि छैन उनको। अर्काको खेतबाट माँगेर ल्याएको पराललाई जाडोमा ओढ्नेओेछ्याउने बनाएर जाडो छल्ने प्रयास गर्छिन् उनी। पाँच वर्षअघि केही सहयोगीले बस्तीमा ओढ्ने पात्लो कम्बल बाँडेका थिए। सोही कम्बलको सहारामा छिन् उनी। मुसहरी टोलका करिब ८० परिवार अति विपन्न मुसहर चिसो परालकै भरमा रात कट्दै आएका छन्। श्रीवतीदेवी सदा चार छोराछोरीसँगै झुपडीमा परालकै ओछ्यानमा शीतलहर काट्दै छिन्। छोराछोरीका लागि केही न्यानो लुगा जोहो गर्न पाए जाडो काट्न सजिलो हुने बताउँछिन् उनी। स्थानीय शत्रुधन महतो सरकारले विपन्न समुदायको सहयोगमा चासो नलिएको बताउँछन्। कठ्यांग्रिदो चिसोमा कम्तीमा मुसहर बस्तीमा दाउरा र कम्बल वितरण गर्न सरकारले चासो देखाउनुपर्छ, महतोले भने। अभियान पनि सहर केन्द्रित नै रहेको हुँदा गाउँटोल र विपन्न परिवारलाई कसैले नहेरेको स्थानीयको गुनासो छ। अभियान सहर केन्द्रित जिल्ला विपद् व्यवस्थापन समिति धनुषाले शीत लहर पूर्वतयारी तथा प्रतिकार्य कार्ययोजना सार्वजनिक गरेको छ। प्रमुख जिल्ला अधिकारी प्रदीप कणेलले भने, हुनेले नहुनेलाई कम्तीमा एउटा न्यानो कपडा दिएर सहयोग गरौं भन्ने अभियान आफंैबाट सुरु गरौं। विपन्नलाई न्यानो लुगा वितरण गर्ने कार्ययोजना पनि समितिले ल्याएको छ। यसका लागि स्थानीय तह वा प्रहरीको रोहबरमा तथ्यांक संकलन गरिनेछ। संघसंस्था अन्य निकाय, व्यक्ति समुदायले बाँड्ने न्यानो लुगा र दाउरा वितरण लगायतका अभियान सहर केन्द्रित छन्।"
निर्माण क्षेत्रका दुर्गति,"सडक फराकिलो पार्ने नाममा राज्यकोषको अर्बौं रुपैयाँ खर्च गरिन्छ र स्थानीय जनतालाई वर्षौंसम्म सास्ती दिइन्छ, यो परम्परा कहिलेसम्म कायम राख्ने हो ? नेपालमा निर्माण क्षेत्र विवादित र बद्नाम भएको क्षेत्र हो भन्दा अतिशयोक्ति नहोला। अझ ठूला पूर्वाधार निर्माण क्षेत्रको अवस्था त बेहाल नै छ भन्दा पनि अत्युक्ति हुँदैन। नेपालमा धेरै कम मात्र ठूला निर्माण कार्य अहिलेसम्म समयमा सम्पन्न भएका छन्। कतिपय निर्माण कार्यका काम ठेक्का बन्दोबस्त भएको लामो समयसम्म सुरु नै हँुदैनन्। कतिपयको काम सुरु मात्र हुन्छ तर काम अगाडि बढ्दैन। निर्माण कार्य सम्पन्न हुनुपर्ने म्याद समाप्त भएपछि चुपचाप म्याद थपिँदै जान्छ। यसरी दुईचारपटक म्याद थपिए पनि काम अगाडि बढ्दैन। सम्बन्धित कानुनमा त्यस्ता ठेक्का तोड्ने र जरिबाना तिराउने प्रावधान छन् तर जिम्मेवार अधिकारीहरू त्यतातिर रुचि देखाउँदैनन्। किनभने ठूला ठेकेदार ठूला नेताका संरक्षणमा रहेका हुन्छन् र छन्। कतिपय ठेकेदार त सांसद मात्र होइन, मन्त्री नै भएका छन्। त्यही कारणले उनीहरू र निर्माणको जिम्मेवारी पाएका सरकारी अधिकारीबीच सुमधुर सम्बन्ध स्थापित भएको हुन्छ। त्यसैले त्यस्ता अधिकारीहरू ठेकेदारलाई काम गराउन धेरै दबाब दिन र कारबाही गर्ने आँट गर्न सक्दैनन्। यसरी आयोजना कार्यान्वयनमा ढिलाइ हँुदै गएपछि त्यसबीचमा आयोजनाको लागत अकासिँदै जान्छ र सरकारले त्यही आयोजनाका लागि थप रकमको व्यवस्था गर्नुपर्ने हुन्छ। तर काम सम्पन्न हुने कुराको प्रत्याभूति भने हँुदैन। मेलम्ची आयोजना र विभिन्न सडक तथा पुल त्यसका ज्वलन्त उदाहरण हुन्। कतिपय आयोजनाको ठेकेदार भाग्यो भनिन्छ। तर भागेको ठेकेदार खोज्ने प्रयास गरिँदैन। त्यस्तो प्रयास गरेको भए ठेकेदार भेटियो भन्ने समाचार पनि पक्कै आउँथ्योे। ठेकेदार देशै छाडेर त भाग्दैनन् होला। देशै छाडेर भागेका कतिपय अपराधीलाई त प्रहरीले चाहेको खण्डमा खोजेर विदेशबाट ल्याएका थुप्रै उदाहरण छन् भने चाहेको खण्डमा प्रहरीले त्यस्ता ठेकेदारलाई २४ घण्टाभित्र गिरफ्तार गर्न सक्छ। तर आयोजनका जिम्मेवार अधिकारीहरूले ठेकेदार खोजिदिन प्रहरीसँग सहयोग नै नमाग्ने गरेको हुन सक्छ। यसरी सयौं सडक, पुल र सिँचाइका आयोजना वर्षौंसम्म अलपत्र अवस्थामा रहेका छन्। केही वर्षपछि त्यस्ता कैयन् आयोजनाको चर्चा हुनै छाड्छ। त्यस्तै भगौडा भनिएका ठेकेदारलाई अर्को आयोजनाको ठेक्का दिइन्छ। कतिपय त्यस्ता आयोजनाको प्रधानमन्त्री, मन्त्रीले दोहोर्याई, तेहेर्याई शिलान्यास गरेका हुन्छन्। तर पनि काम अगाडि बढ्दैन। त्यस्ता आयोजनामा राज्यको अर्बौं रुपैयाँ खेर गएको छ। तर पनि राज्य त्यस्तो स्थितिको निराकरण गर्न गम्भीर हुँदैन। काम भएको भनिने कतिपय आयोजना निर्माण हुँदाहुँदै भत्किन्छन्। कतिपय सम्पन्न भएपछि सञ्चालनमा नआउँदै भत्किन्छन्। कतिपय यस्ता करोडांै लागतका ठूला पुल यसरी भत्केका घटना जनताको स्मरणमा ताजै छन्। सडकको त झन् कुरै गर्नु पर्दैन। पिच गरेर नसकिँदै पिच उक्केर खाल्डो परेका समाचार सुन्दासुन्दा जनता बिरक्तिइसकेका छन्। सिक्टा सिँचाइ आयोजनाको नहर परीक्षण गर्दा भत्किएको समाचार जनताले सुने। त्यस्तै दुईचारवटा ठूला पुल कुनै सञ्चालनमा नआउँदै भाँच्चिए त कुनै भास्सिएका खबर पनि जनताले सुने, देखे। सडक विस्तारसँग जोडिएको अर्को गम्भीर विषय छ सरकारले निर्माणस्थलको साइट क्लियर नगरी ठेक्का लगाउनु। निर्माणस्थलमा घर भत्काउनुपर्ने, मुआब्जा दिनुपर्ने, ढल निर्माण गर्नुपर्ने, बिजुलीका पोल र खानेपानीका पाइप सार्नुपर्ने आदि अनेक काम हुन्छन्, जुन ठेकेदारले गर्ने काम होइनन्।ती सबै निर्माण हुँदाहुँदै भत्केका र बनिसकेको लगत्तै भत्केका संरचना निर्माणका बेला निर्माणको गुणस्तर अनुगमन गर्ने व्यवस्था हुन्छ र त्यसमा सम्बन्धित सरकारी निकायका प्राविधिक र परामर्शदाता रहन्छन्। तर संरचना भत्केबिग्रेकोमा उनीहरूको कहिल्यै चर्चा हुँदैन। दोष सबै ठेकेदारमाथि लाग्छ। सरकारी प्राविधिकहरूउपर कसैले औंला ठड्याँउँदैन। कतिपय त्यस्ता घटनाको छानबिन पनि गरिन्छन् तर त्यस्ता छानबिनको प्रतिवेदन यथार्थपरक हुँदैनन्। प्राविधिक कर्मचारीहरूलाई बचाउने हिसाबले तयार पारिएका हुन्छन्। सम्बन्धित विभागका प्राविधिकहरू यसरी बच्दै आएका छन्। जबकि त्यस्ता ठेकेदारले त्यस्ता प्राविधिकलाई प्रभावित पारेर निर्माण स्थल परै राख्छन्। उनीहरूले निरीक्षण नै गरे पनि त्यो झारा टार्नका लागि मात्र हुन्छन्। उनीहरूले काममा कुनै सिकायत गर्दैनन्। यो प्रवृत्ति नेपालका निर्माणका काममा आम परम्परा नै बनेको छ। नेपालको निर्माण क्षेत्रमा अर्को एउटा रोचक पक्ष पनि छ। करोडौं खर्च गरेर संरचना निर्माण गरिन्छ तर निर्माण भइसकेपछि तिनको उपयोग गरिँदैन। वीर अस्पताल परिसरभित्र जापान सरकारको सहयोग नियोग (जाईका) ले करोडौं रुपैयाँ खर्च गरेर निर्माण गरिदिएको सय बेडको अस्पताल भवन यसको पछिल्लो उदाहरण हो। त्यसको छेउमै भारत सरकारको सहयोगमा ट्रमा सेन्टरका लागि निर्माण भएको भवन पनि लामो समयसम्म उपयोग गरिएन। ठूलै राजनीतिक दबाबपछि मात्र अर्धमनले त्यो भवन उपयोगमा ल्याइयो। त्यो अझै पनि व्यवस्थित र पूर्णरूपमा उपयोगमा गरिएको पाइँदैन। त्यसैगरी वर्षौंअघि विश्व बैंकको ऋण सहयोगमा भक्तपुरको खरिपाटीमा अर्बौं लगानीमा जग्गा खरिद गरी विद्युत् प्राधिकरणको तालिम केन्द्र निर्माण गरियो। त्यत्रो संरचनाको अहिलेसम्म उपयोग गरिएको छैन। ठीक त्यही अवस्था एसियाली विकास बैंकको सहयोगमा भक्तपुरको बोडेमा डेढ दशकभन्दा अघि कृषि विकास बैंकको तालिम केन्द्रका लागि सबै सुविधासम्पन्न भव्य संरचना निर्माण गरियो तर त्यो पनि अहिलेसम्म उपयोग गरिएको छैन। यही सन्दर्भमा मेची पुल पनि जोडिन्छ। पुलको वारि र पारि पुलसँग जोड्ने सडक निर्माण नभएकाले करोडौंको लागतमा निर्माण भएको त्यो पुल उपयोगमा आउन सकेको छैन। यही अवस्था नवनिर्मित अरू केही पुलहरूको पनि छ। सम्बन्धित सरकारी अधिकारी र राजनीतिकर्मीहरू यस्ता कुरामा संवेदनशील भएको पाइँदैन। ककसले कसको स्वार्थमा ती ठाउँमा त्यस्ता संरचना बनाइए र पछि आउनेले तिनलाई किन उपयोग गरेनन्। त्यसको छानबिन गर्ने आवश्यकता कसैले देखेन। यी सबै विकासका कामका नाममा राज्यको कति खर्ब खर्च भयो, त्यसको हिसाब निकाल्न ठूलै आयोगको आवश्यकता पर्छ। त्यो खर्चमध्ये कति अर्ब खेर गयो, कति अर्ब कतिको पेटमा गयो त्यो सबै बेहिसाब छ। पेटमा गएको रकम सहज ढंगले पचाइयो। र, यो खेर जाने र पेटमा जाने क्रम अद्यापि निर्बाध रूपमा जारी छ। केही वर्ष अगाडिदेखि नेपालमा विकासका नाममा अर्को नाटक मञ्चन हुन थालेको छ। त्यो हो सडक फराकिलो पार्ने अभियान। पहिले नै सडकका दायाँबायाँ दुवैतिरका जग्गा अधिग्रहण गरिएका ठाउँमा यसो गर्नु उचित छ। किनभने जग्गाको मुआब्जा भुक्तान गरिसकेको त्यो जग्गा सरकारले उपयोग गर्नु पनि पर्छ। तर, जहाँ पहिले जग्गा अधिग्रहण गरिएको छैन, त्यस्ता ठाउँको जग्गा अहिलेको मूल्यमा अधिग्रहण गरेर ६ लेन, आठ लेनका सडक निर्माण गर्नु उचित हुँदैन। सीमित समथर जमिन भएको र कुलको एकचौथाइ जति मात्र खेतीयोग्य जमिन भएको मुलुकमा आठ लेनका सडक बनाउँदा प्रथमतः धेरै कृषि जमिन सडकमा जान्छ, दोस्रो, निर्माणमा धेरै खर्च लाग्छ, तेस्रो, त्यस्ता सडकको दुवै किनारामा गाडी पार्किङ गर्न दिएपछि गाडी ओहोरदोहोर गर्न दुई लेन मात्र बाँकी रहन्छ, चौथो, त्यस्ता सडकका अगाडि र पछाडिका सडक साँघुरा नै रहने तर बीचमा मात्र फराकिलो पानुको अर्थ हुँदैन, पाँचौं, त्यस्ता सडकको पछि मर्मत गर्दा धेरै खर्च हुन्छ, छैटौं, त्यति फराकिला सडकको पूर्ण उपयोग हुन सक्ने अर्थतन्त्र नेपालको कहिले हुने हो भन्न सकिँदैन र अन्त्यमा भएका सडकलाई चुस्तदुरुस्त राख्ने र वैज्ञानिक तरिकाबाट ट्राफिक व्यवस्थापन गर्ने हो भने चार लेनका सडकले जति पनि ट्राफिक थेग्न सक्छ। अझ पहाडि भेगका सडकहरू विस्तार गर्दा अन्धाधुन्ध खर्च त हुन्छ, हुन्छ वर्षौंसम्म त्यो सडक अस्तव्यस्त रहन्छ र आवागमन अवरुद्ध भई जनतालाई कष्ट हुन्छ। अहिले मुगलिनपोखराको ९३ किलोमिटर सडकलाई हालको डेढ लेनबाट चार लेनको बनाउने भनिएको छ। त्यसले अब कति वर्षसम्म त्यो सडक अस्तव्यस्त हुने हो भन्न सकिँदैन। मुगलिननारायणगढ सडक विस्तारको अनुभव स्मरण गर्दा सबैको मन अमिलो भएर आउँछ। धेरैले देखेको हुनुपर्छ कि स्विट्जरल्यान्ड, सिंगापुर, हङकङ, जापान आदि विकसित, सम्पन्न र धेरै ट्राफिक हुने मुलुकका सडक त्यति फराकिला छैनन्। तर त्यहाँका सडक चुस्तदुरुस्त राखिएको र ट्राफिक व्यवस्थापन राम्रो भएकाले ती मुलुकमा कहिल्यै ट्राफिक जाम हुँदैन। तर हामीले ट्राफिक जामको समस्याको समाधान गर्ने एउटै मात्र उपाय देखेका छौं। त्यो हो सडक फराकिलो पार्ने, दायाँबायाँ किनाराका पैदल हिँड्ने पेटीसमेत मासेर भए पनि सडक चौडा बनाउने। हामीले अहिलेसम्म जानेको त्यति हो। यो गलत हो। क्रसिङ भएका ठाउँमा अन्डरपास र ओभर पास निर्माण गरेर र निश्चित ठाउँमा जाने सवारीहरूका निमित्त छुट्टै सडक (डेडिकेटेड रोड) बनाएर पनि ट्राफिक व्यवस्थापन गर्न सकिन्छ। कलंकीमा अन्डर पास निर्माण गरेपछि त्यहाँको ट्राफिक जामको समस्या समाधान भएको छ। त्यस्तै अन्डर पास कोटेश्वर, गौशाला, चाबेल, नारायण गोपालचोक आदिमा पनि बनाउने हो भने ती ठाउँको ट्राफिक समस्या पनि समाधान हुन सक्छ। त्यसैगरी सहरभित्र मेट्रो रेल र सहरबाहिर बाहिरी चक्रपथ निर्माण गर्ने हो भने पनि काठमाडौंको ट्राफिक समस्या धेरै हल्का हुन्छ। त्यतातिर हाम्रो ध्यान जाँदैन र केवल भएका सडक फराकिलो पार्ने नाममा राज्यकोषको अर्बौं रुपैयाँ खर्च गरिन्छ र स्थानीय जनतालाई वर्षौंसम्म सास्ती दिइन्छ। सडक विस्तारसँग जोडिएको अर्को गम्भीर विषय छ सरकारले निर्माणस्थलको साइट क्लियर नगरी ठेक्का लगाउनु। निर्माणस्थलमा घर भत्काउनुपर्ने, मुआब्जा दिनुपर्ने, ढल निर्माण गर्नुपर्ने, बिजुलीका पोल र खानेपानीका पाइप सार्नुपर्ने आदि अनेक काम हुन्छन्, जुन ठेकेदारले गर्ने काम होइनन्। त्यो सरकारको जिम्मेवारीको काम हो। सरकारले त्यो केही नगरी त्यस्ता ठाउँमा ठेकेदार पठाउँदा अनेक विवाद र झमेला आइपर्छन्। यसको समाधान ठेकेदारबाट हुँदैन। तर यसो गर्ने गरिएको छ। यहाँनेर अचम्म लाग्ने कुरा के छ भने त्यो सबै कुरा जान्दाजान्दै पनि ठेकेदारले किन ठेक्का कबुल गर्छ। ठेक्का कबुल गरेपछि उसले डोजर लगेर सडक जोतिदिन्छ र लामो समयसम्म त्यत्तिकै छाडिदिन्छ। त्यति भएपछि यहाँ सडक बन्दैछ भन्ने पर्छ। अनि धुलो र हिलो हुन्छ, स्थानीय जनताले बाटो अवरोध गरी विरोध गर्नुपर्ने अवस्था आउँछ। कति ठाउँमा जनताले अदालतमा रिट हाल्छन् र अदालतले पनि स्टे अर्डर जारी गरिदिन्छ र सडक निर्माण कार्य वर्षौंसम्म पूर्णतः स्थगित हुन्छ। कतिपय ठाउँमा ठेकेदार स्वयंले पनि स्थानीय जनता उचालेर अदालतमा रिट हाल्न लगाउँछन् भनिन्छ। सडक विस्तार गर्न लागिएका प्रायः सबै ठाउँको कथा करिब यस्तै हो। साइट क्लियर नगरी हत्त न पत्त ठेक्का लगाउनु र ठेकेदारले ठेक्का कबुल गर्नुले गम्भीर आशंका उब्जाउँछ। त्यसमा सम्बन्धित मन्त्री पनि निश्चित रूपमा सहभागी हुन्छन्। यस्ता असंगत गतिविधिबारेमा सम्बन्धित मन्त्री पूरै जानकार हुन्छन्। यस्ता मन्त्रालयमा यो क्रम सुदूर विगतदेखि चल्दै आएको छ। अतः सम्बन्धित मन्त्रीहरू इमानदार नभई निर्माण क्षेत्रका यस्ता विकृति र राज्यकोष लुटको यो सिलसिला किमार्थ रोकिँदैन।"
सबै स्थानीय तहका लेखा प्रणाली नष्ट,"काठमाडौं : देशभरकै स्थानीय तहको लेखाप्रणाली व्यवस्थित गर्ने सर्भर सूत्र लामो समयदेखि बिग्रिएको छ। सम्बद्ध अधिकारीहरूले यसलाई ह्याक भएको भन्दै आएका छन्। यसबाट ७ सय ५३ वटै स्थानीय तहका अघिल्लो वर्षको साउनयताका डाटा नष्ट भएका छन्। महालेखा नियन्त्रक कार्यालयको नियन्त्रणमा रहेको सफ्टवेयर सबनेसनल ट्रेजरी रेगुलेटरी एप्लिकेसन सुत्र को गडबडीबारे प्रहरीले अनुसन्धान थालेको छ। सार्वजनिक खर्च तथा वित्तीय उत्तरदायित्व (पेफा) ले २०७५७६ बाट स्थानीय तथा प्रदेश सरकारको सञ्चित कोष व्यवस्थापन गर्न सूत्र कार्यान्वयनमा ल्याएको थियो। महालेखा नियन्त्रक कार्यालयका उपमहालेखा निरीक्षक निरज केसीका अनुसार बिहीबार रातिबाट सर्भर ह्याक भएको छ। केही स्थानीय तहले भने मंसिर दोस्रो सातादेखि बिग्रिएको अन्नपूर्ण पोस्ट्लाई जानकारी दिएका छन्। २०७६ वैशाख २३ गते मन्त्रिपरिषद् बैठकले सबै स्थानीय तहमा सुत्र लागू गने निर्णय गरेका थियो। सुत्र ले काम नगरेको जानकारी सबै स्थानीय तह र प्रदेश सरकारलाई गराइसकेको उनले बताए। अघिल्लो वर्ष साउनयताका सबै सिस्टम कोल्याप्स भयो। हामीले मंसिरसम्मको डाटा सर्भर बाहिर निकालेर राखेका थियौं। झन्डै एक महिनाको डाटा सबै नष्ट भयो, केसीले भने। महालेखा नियन्त्रक गोपीनाथ मैनालीले अनुसन्धानका लागि नेपाल प्रहरीको केन्द्रीय अनुसन्धान ब्युरो (सीआईबी) लाई पत्र लेखेर जानकारी गराइसकेको बताए। कहाँ, कसले गर्यो, त्यो पत्ता लगाएर कारबाही गर्न सीआईबी भनिसकेको छु, उनले भने, उसले छानबिन गरिरहेको छ। उनले सुत्र सञ्चालन गर्न प्राविधिक टोली परिचालन गरिसकेको जानकारी दिए। सीआईबी प्रवक्ता प्रहरी उपरीक्षक बेलबहादुर पाण्डेले सुत्र ह्याक बारे अनुसन्धान भइरहेको बताए। मलेनिकाबाट आइतबार चिठी आएपछि अनुसन्धान अधिकृतको टोली खटाइएको उनले जानकारी दिए। मलेनिकाको सर्भर ह्याकको लिखित चिठी आएको छ। हामी अनुसन्धान गरिरहेका छौं, उनले भने। अनलाइन प्रविधिमा आधारित यो प्रणाली सञ्चालनका लागि इन्टरनेट सुविधा अनिवार्य हुन्छ । स्थानीय तथा प्रदेश सरकारलाई पेफाले युजर नेम र पासवर्ड उपलब्ध गराउँछ । यसरी पहुँच स्थापित भएपछि एउटै प्रणालीमा आधारित भई बजेट निर्माण, लेखा व्यवस्थापन र प्रतिवेदन निर्माण गर्न सक्छन्। देश तथा स्थानीय सञ्चित कोष व्यवस्थापन प्रणालीको कार्यान्वयनबाट सञ्चित कोष सञ्चालन, व्यवस्थापन र प्रतिवेदन प्रणालीमा एकरूपता कायम हुने सुत्र एप्लिकेसन सहयोग केन्द्रका टिम लिडर शैलेशप्रसाद भट्टराईले बताए। हरेक स्थानीय तहले ७ लाखदेखि ४० लाखसम्म खर्च गरेर सुत्र सिस्टम जोडेका थिए। संघीय मामिला तथा सामान्य प्रशासन मन्त्रालयका सूचना अधिकारी उपसचिव जीवलाल भुसालले अनुगमन संयन्त्र नहुँदा सिस्टम प्रभावित भएको बताए। उनले मन्त्रालयसँग लिंक अप नै नरहेको बताए। एक त दक्ष जनशक्ति नै छैन, उनले भने, अर्कोतिर स्थानीय तहले आफ्नो स्वार्थमा यो सिस्टम जोडे। अनि त्यत्तिकै थकिए। स्थानीय तहमा लेखा प्रशासनसम्बन्धी जनशक्ति अभाव र कामको अधिक चापले पनि समस्या उत्पन् गरेको उनको भनाइ छ। सूत्र ह्याक हुँदा ललितपुर महानगरपालिका कार्यालयको लेखाको काम रोकिएको छ। लेखा कर्मचारी लक्ष्मी शर्माले भनिन्, हामीले सबै हिसाब सुत्रमै राख्दै आएका थियौं। सबै हरायो। काम रोकिएको छ। भक्तपुर नगरपालिकाका लेखा प्रमुख रामसुन्दर सुजखुले पनि सफ्टवेर चल्न छाडेको बताए। काठमाडौं महानगरपालिकाले भने सुत्रको प्रयोग नगरिसकेको बताएको छ। महानगरपालिकाका लेखा शाखाका प्रमुख बुद्धरत्न शाक्यले भने, हामीले अहिलेसम्म पुरानै सफ्टवेरबाट काम गरिरहेका छौं।"
प्रधानमन्त्रीको चाहना छाडोस् भन्ने थियो,"नेकपासँग सत्ता साझेदार गर्दै आएको समाजवादी पार्टीले सरकार छाडेको छ। यद्यपि सरकालाई दिएको समर्थन फिर्ता लिएको छैन। समाजवादी अध्यक्षसमेत रहेका उपप्रधानमन्त्री र अर्का मन्त्री इस्तिहाक राईले पदबाट राजीनामा दिएका छन्। अब उनीहरूले सत्ता समर्थन पनि छाडेमा सरकारले दुई तिहाइको समर्थन गुमाउनेछ। आफूहरूलाई अपमान गरेपछि सरकारमा बसिरहन आवश्यक नरहेको उनको भनाइ छ। अबको रणनीतिबारे अध्यक्ष यादवसँग गरिएको संक्षिप्त कुराकानी : यहाँको राजीनामा किन ? आरम्भदेखि नै हामीलाई बेवास्ता गरेर संख्यात्मक रूपमा बलियो देखिने काम भयो। पछिल्लो समय नेकपाले हाम्रो आवश्यकता महसुसै गरेन। कुनै योजना होस् या नीतिकार्यक्रम हामीलाई सामेल गराइएन। त्यसैले उहाँहरुलाई नै सजिलो होस् भनेर हामीले छोडिदिएका हौं। आज सरकार छाडेका छौं। अब सरकारलाई दिएको समर्थन फिर्ता लिने कि नलिने विषय बुधबार छलफल गरेर टुंग्याउँछौं। यहाँ विदेशमा हुँदा नै मन्त्रालय परिवर्तन गरिदिएको अवस्थामा राजीनामा दिनुभएन तर अहिले आएर दिँदा अलि असहज देखियो होइन ? हामी त्यतिबेलै राजीनामा दिने तयारीमा थियौं। अन्तर्राष्ट्रिय कार्यक्रममा एक दिन एउटा पहिचान र अर्को दिन फरक पहिचान हुने भएपछि म दोस्रो दिनको कर्यक्रममा सहभागी भइनँ। फर्केपछि प्रधानमन्त्रीले झन् काम गर्ने स्थानमा पुग्नुभयो भन्नुभयो। तर, हामी जुन मुद्दा लिएर सरकारमा आएका थियौं त्यो मुद्दामा उहाँ टसमस हुनु भएन। बाहिर एउटा कुरा गर्ने, काम अर्को भएपछि बसिरहन आवश्यक ठानेनौं। संविधान संशोधनका विषयमा अडान राखेकै कारण छोड्नुभएको हो त ? पक्कै। मैले संविधान संशोधन प्रस्तावबारे छलफल गर्न खोज्दा उहाँले अस्वीकार गर्नुभयो। सुन्ने धैर्यसमेत राख्नु भएन। म पनि बैठकबाट बाहिरिएँ। सर्त पूरा नभएपछि नैतिकताका आधारमा सरकार छाडेका हौं। संविधान संशोधनमा नेकपा लचिलो छैन हो ? उहाँहरू संविधान संशोधनका पक्षमा हुनुहुन्न। सहमति नै उल्लंघन गर्नुभएको छ। नेकपा पेलेर जाने नीतिमा छ। दुई तिहाइको दम्भ देखिन्छ। अन्यथा संविधान संशोधन प्रस्तावमा छलफल गर्नै नहुने के छ ? संशोधनका विषयमै कुरा मिलेर हामी सरकारमा आएका हौं। पदीय लोभले मात्र सरकारमा आएका हौइनौं। अब यसको असर प्रदेश दुईको सरकारमा पनि पर्ला नि ? त्यहाँ केही हुँदैन। जे जस्तो छ उस्तै रहन्छ। त्यस विषयमा पनि हामी बुधबार गम्भीर छलफल गर्नेछौं। राष्ट्रियसभातर्फको तालमेलको विषय पनि छ ? संविधान संशोधनमा उहाँहरू लचिलो नहुने र हामीलाई सरकारभित्रै पनि पेलेर जाने नीति अख्तियार गरेको अवस्था छ। यहाँले प्रक्रिया नपुर्याई आफूखुसी प्रस्ताव लगेको भन्ने छ नि ? त्यस्तो होइन। हामीले छलफल गरेर तयारीका साथ प्रस्ताव लगेका हौं। एक चरण मन्त्रिपरिषद्मा छलफल गर्न मैले नै प्रस्ताव राखेको हुँ। त्यो प्रस्ताव छलफल भएपछि अन्य प्रक्रिया अघि बढ्ने थियो। यो त पेल्ने वा जाओस् भन्ने तरिका भयो नि। प्रधानमन्त्री ओलीले यहाँहरुले सरकार छोडिदिए हुने थियो भन्ने व्यवहार गर्नुभएको हो ? पक्कै। उहाँलाई हामी असहजझंै लाग्न थाल्यो। काम र गफ फरक विषय हो भन्ने कुरा जनतालाई जानकारी गराउन हामीले सरकार छोडेका हौं। यसमा भ्रम छैन। तालुकदार मन्त्रालयका मन्त्रीले राख्ने प्रस्ताव कसरी ठाडो हुन्छ? अब सत्तालाई दिएको समर्थन टुट्छ ? यो निर्णय बुधबारको बैठकले गर्छ। अहिले नै भन्न हतार होला कि ? एकताको प्रक्रिया के छ ? हामी छलफलमै छौं। दुवैको मुद्दा एकै हो। कुनै न कुनै विन्दुमा हामी मिलेर अघि बढ्नुैपर्छ। संविधान संशोधनका विषयमा हामी सबै एक हुनेछौं। प्रस्तुति : चन्द्रशेखर अधिकारी"
ऋण लिन अब कर चुक्ता,"काठमाडौं : राष्ट्र बैंकले घर कर्जाजस्ता किस्ता भुक्तानीमा आधारित ऋणलाई कडाइ गरेको छ। घर कर्जा, हायर पर्चेज कर्जा र व्यक्तिगत प्रकृतिका आवधिक कर्जालाई राष्ट्र बैंकले मंगलबार एक निर्देशन जारी गरेर कडाइ गरेको हो। केन्द्रीय बैंकले गैर व्यावसायिक भनेको यस्ता कर्जा लिन अब ऋणीले आयस्रोत खुल्ने कागजात मात्रै पेस गरेर पुग्दैन। आम्दानीको स्रोतमा कर चुक्ता गरेको अद्यावधिक प्रमाणपत्रका आधारमा मात्र ऋणीको वार्षिक कुल आय गणना गर्नुपर्ने व्यवस्था राष्ट्र बैंकले गरको छ। त्यसरी ऋण दिँदा ऋणीको वार्षिक आम्दानीको बढीमा ५० प्रतिशत रकमले बैंकको किस्ता तिर्न भ्याउने हदसम्म मात्रै ऋण दिन पाउने व्यवस्था राष्ट्र बैंकले गरेको छ। यसअघि बैंकहरूले ऋणीको आम्दानीमा जीविकोपार्जन खर्च नियमित दायित्वको रकम घटाएर बचेको रकमका आधारमा कर्जा सीमा निर्धारण गर्दै आएका थिए। आम्दानी गरेर पनि कर चुक्ता हुन नसकेको अवस्थामा बैंकलाई आय देखाउन नपाइने व्यवस्था राष्ट्र बैंकले गरेको हो। यस्तो व्यवस्थाले घर कर्जा र खुद्रा व्यवसायीलाई दिइने व्यक्तिगत कर्जामा समस्या पर्ने बैंकरले बताएका छन्। अहिले घरभाडा कर अधिकांशले तिरेका छैनन्। त्यस्तो आम्दानी देखाएर ऋण लिन अब समस्या हुने भयो, नेपाल बैंकर्स संघका अध्यक्ष ज्ञानेन्द्र ढुंगाना भन्छन्। अर्का एक बैंकर भने बैंकलाई कर कार्यालयको एजेन्ट बनाउन नियामक निकाय र सरकार अग्रसर भएको बताउँछन्। उनले नयाँ व्यवस्थाले बैंक तथा वित्तीय संस्थाबाट साना व्यवसायी र मध्यम आय भएका मानिसलाई विमुख गराउन खोजिएको बताए। सरकारले कर प्रणाली सुलभ बनाउन र नियमनमा ध्यान दिएको छैन, ती बैंकर भन्छन्, यस्तो बेला बैंकलाई मात्रै कस्ने प्रवृत्तिले अर्थतन्त्र असहज अवस्थामा फस्न सक्छ। यसले अनौपचारिक अर्थतन्त्र र सहकारीतिर आकर्षण बढ्ने बैंकरहरूको गुनासो छ। अध्यक्ष ढुंगानाले पनि नयाँ कानुनबारे नियामकसँग सल्लाह गर्ने बताएका छन्। नयाँ व्यवस्थाले बैंकलाई निकै असजिलो पर्ने देखिएको छ। यसबारे हामी राष्ट्र बैंकसँग छलफल गर्छौं, उनले भने। बैंकरहरूको ठूलो गुनासोचाहिँ पुराना कर्जाको पुनः गणनामा केन्द्रित छ। राष्ट्र बैंकले यसअघि नै दिएका त्यस्ता कर्जा पनि अहिले भनेजस्तो विधिबाट गणना गर्नुपर्ने व्यवस्था गरेको छ। कर चुक्ता प्रमाणका आधारमा गणना गर्दा पनि बैंक किस्तामा ऋणीले वार्षिक आम्दानीको आधाभन्दा बढी खर्च गरेको देखाउन पाइन्न। नियमित किस्ता तिरिरहेको भए पनि नयाँ गणनाअनुसार ऋणीको आम्दानीले नथेग्ने देखिएमा त्यस्तो ऋण फिर्ता माग्नुपर्नेछ। त्यसरी बढ्ता हिसाब देखिएको कर्जा तिर्न ऋणी मञ्जुर नभए तत्कालै बैंकले सूक्ष्म निगरानी कर्जा मा वर्गीकरण गर्नुपर्नेछ। राष्ट्र बैंकको नियमअनुसार यस्तो कर्जामा बैंकहरुले आफ्नो नाफा खाताबाट कर्जाको ५ प्रतिशत रकम सोझै जोखिमबापतको व्यवस्था का लागि छुट्याउनुपर्ने हुन्छ। हाम्रो समाजमा तलबभत्ताबाहेक परामर्श सेवाबाट प्राप्त आम्दानी, लाभांश, घरभाडा, अनौपचारिक आयदेखि दाइजो दक्षिणासम्मका स्रोतबाट आम्दानी गर्छन्, अध्यक्ष ढुंगाना भन्छन्। बैंकले अहिले धान, आलु, उखुजस्ता कृषिजन्य र पशुपालनको आम्दानीलाई पनि गणना गरेर ऋण दिने गरेका छन्। यस्ता आम्दानीलाई करमा समावेश गर्न र चुक्ताको प्रमाण लिन झन्झटिलो र अव्यावहारिक भएको बैंकरहरू बताउँछन्। दैनिक ज्यालादारी र अनौपचारिक क्षेत्रका रोजगारीबाट प्राप्त आय पनि करको दायरामा समेटिएको छैन। यस्तो व्यवस्थाले बढी आम्दानी गर्नेलाई पनि न्यायपूर्ण नहुने सानिमा बैंकका प्रमुख कार्यकारी अधिकृत भुवन दाहाल बताउँछन्। कसैको १० लाख आम्दानी छ र उसलाई जीविकोपार्जनमा एक लाख रुपैयाँले पुग्छ भने किन ५ लाखको आधारमा मात्रै ऋण दिने त ? उनले भने। अहिलेसम्मको बैंकिङ अभ्यासमा घर कर्जा र व्यक्तिगत कर्जा नतिर्ने (डिफल्ट) समस्या तुलनात्मक रुपमा ज्यादै कम भएको उनी बताउँछन्। बैंकहरूले पनि आम्दानीको अनुपात हेर्ने गरेका छन्। कर्जा डुब्ने समस्या पनि देखिएको छैन, उनले भने, यस्तो अवस्थामा किन कडाइको नियम आएको हो, थाहा छैन। राष्ट्र बैंकको बैंक तथा वित्तीय संस्था नियमन विभाग प्रमुख देवकुमार ढकालले बैंक कर्जामा समस्या नहोस् भनेर यस्तो व्यवस्था गरिएको बताए। राष्ट्र बैंकका अन्य अधिकारी पनि अवास्तविक आम्दानी देखाएर बैंकबाट ऋण लिने प्रवृत्ति बढेका कारण त्यसलाई निरुत्साहित गर्न खोजेको बताउँछन्। ढकालले पहिलो पटक घर बनाउनेलाई धितोको ८० प्रतिशतसम्म कर्जा लिने व्यवस्था गरेको बताए। तर यस्तो व्यवस्था कार्यान्वयन गर्न पछिल्लो नियम बाधक बन्ने बैंकरहरू बताउँछन्।"
जेठाजुले खुकुरी प्रहार गर्दा बुहारीको मृत्यु,"जनकपुरधाम : धनुषामा जेठाजुले खुकुरी प्रहार गर्दा बुहारीको मृत्यु भएको छ। धनुषाको मिथिला नगरपालिका९ स्थित बडहरीमा जेठाजुले खुकुरी प्रहार गर्दा बुहारीको मृत्यु भएको छ। जेठाजु श्रीप्रसाद पजियारले खुकुरी प्रहार गर्दा जनकपुरधाम उपमहानगरपालिका२१ घर भएकी अन्दाजी ३८ वर्षीया रानीदेवी पजियारको मृत्यु भएको ईलाका प्रहरी कार्यालय ढल्केवरका प्रहरी निरिक्षक रामकुमार यादवले बताए। उनले भने, बुधवार दिउँसोको अढाई बजे हामीलाई जानकारी आयो, हामी घटनास्थल पुग्दा रानीको शरिरमा विभिन्न भागमा खुकुरी प्रहार गरी हत्याको प्रयास गरेको थियो, घाइतेलाई हामीले तत्काल लालगढस्थित मोडेल अस्पताल पुर्यौं, त्यहाँ उपचार सम्भव नभएपछि प्रादेशिक अस्पताल जनकपुरधाम रेफर गरियो, तर त्यहाँ पनि उपचार सम्भव नभएपछि रेफरको तयारी गर्दैगर्दा घाइतेको मृत्यु भयो। रानीदेवी लालगढमा बहिनीको घर गएको समयमा श्रीप्रसादले आँपको फूलबारीमा आफुलाई बोलाई खुकुरी प्रहार गरी मार्न खोजेको घाइतेलाई उद्धृत गर्दै प्रहरी निरिक्षक रामकुमार यादवले बताए। उनले भने, घाइतेको क्रममा हामीलाई दिएको बयान अनुसार उनको आफ्नै श्रीप्रसादले रिसिबीका कारण खुकुरी प्रहार गरी हत्या गरेको खुल्न आएको छ, तर थप अनुसन्धानपछि मात्र खुल्छ। मृतक रानीको श्रीमान मिश्री पजियार रोजगारका लागि विदेशमा छन्।"
पर्यटन बोर्डको सीईओमा १७ प्रतिस्पर्धी,"काठमाडौं : नेपालको सार्वजनिक निजी साझेदारीको पहिलो र नमुना संस्था नेपाल पर्यटन बोर्डमा प्रमुख कार्यकारी अधिकृत (सीईओ) बन्न १७ जना प्रतिस्पर्धी आएका छन्। बोर्डका सीईओ दीपकराज जोशीको सोमबारदेखि चार वर्षे पदावधि पूरा भएको र सीईओ छनोट उपसमितले मंगलबारसम्मको समय दिएर मागेको आवेदनमा बोर्डभित्रैबाट १० जनाले आवेदन दिएका छन्। यसरी आवेदन दिनेमा जोशीसहित दुई जना वरिष्ठ निर्देशक, पाँच प्रबन्धक दुई वरिष्ठ अधिकृत छन्। बाँकी सात जना बोर्डबाहिरका छन्। उपसमितिले २१ दिनको समय दिएर मागेको आवेदनमा मंगलबारसम्म बोर्डका अधिकृतदेखि वरिष्ठ निर्देशक र निवर्तमान सीईओ जोशीले पनि आवेदन दिएका छन्। बोर्ड बाहिरबाट भने अन्य सात जनाले आवेदन दिएको उपसमितिले जानकारी दिएको छ। पर्यटन बोर्ड सञ्चालक समितिले यस अघि जोशीलाई थप चार महिनाको अवधि थप गरेको भए पनि नेपाल पर्यटन बोर्ड २०५३ को ऐनले बढीमा चार वर्षका लागि पुनः नियुक्ति गर्न सक्ने व्यवस्था गरेको छ। यो प्रावधानका कारण चार महिना थप समय लम्याउँदा चार वर्षको अवसर गुम्ने भएकाले पुनः आवेदन दिएको र चार महिनाको समय थप आफूले नलिएको जोशीले जानकारी दिए। उनका अनुसार एक पटक पुनः प्रतिस्पर्धाबाटै जान सक्ने व्यवस्था बोर्ड ऐनले गरेकाले चार महिनाको छोटो अवधिलाई मात्रै जिम्मेवारी लिन नचाहेको उनको भनाइ छ। अहिले चार महिनाका लागि मात्रै नियुक्ति लिँदा स्वतः दोस्रो कार्यकाल गनिने र त्यपछि बोर्डमा फेरि आवदेन दिन नमिल्ने भएकाले पनि जोशीले खुला प्रतिस्पर्धामा नै रोजेका हुन्। जोशीको पदावधि सकिएपछि अब नयाँ सीईओ नआएसम्म अब बोर्डकै वरिष्ठ निर्देशक नन्दनी लाहे थापाले निमित्तको जिम्मेवारी लिने भएकी छन्। उनलाई अब बस्ने बोर्ड बैठकले निमित्त सीईओको जिम्मेवारी दिने भएको छ। वरिष्ठताको हिसाबले पनि थापाले नै यो जिम्मेवारी पाउँदै छिन्। सीइओको पदमा आवेदन दिनेमा बोर्डकै वरिष्ठ निर्देशकदकद्वय काशीराज भण्डारी र हिक्मतसिंह ऐर छन्। पाँच जना प्रबन्धकमा रोहिणीप्रसाद खनाल, नवीन पोखरेल, उदय भट्टराई, सूर्य थपलिया र लेखनाथ भुषाल छन्। यस्तै वरिष्ठ अधिकृतद्वय सन्तोषबिक्रम थापा र कुन्दन शर्मा (मि श्र)ले पनि सीईओ बन्न आवेदन दिएका छन्। बोर्ड बाहिबाट प्रतिस्पर्धामा आउनेमा नेपाल भ्रमण वर्ष सचिवालय २०२० का सदस्यसचिव बच्चुनारायण श्रेष्ठ र ट्राभल व्यवसायमा लामो समय काम गरेका र पर्यटनमा चिनिएका विजय नेपाल पनि छन्। पर्यटन क्षेत्रमा परिचित छबी नबनाएका भए पनि योग्यताअनुसार आवेदन दिनेमा भने प्रमेश श्रेष्ठ, दीपक बस्ताकोटी, प्रसन्न अधिकारी, डाविष्णुप्रसाद गौतम र धनन्जय रेग्मीसमेत रहेको बोर्ड स्रोतले जानकारी दिएको छ। बोर्ड सीईओ छनोटका लागि अब एक साताभित्रै संक्षिप्त सूची तयार हुनेछ। यसका लागि बुधबार नै बोर्ड बैठक बोलाइएको छ। त्यसपछि प्रतिस्पर्धीलाई आआफ्नो योजनासहितको प्रस्तुतीकरण दिन लगाइनेछ। उत्कृष्ट प्रस्तुती र कार्यक्षमता देखाउन सक्ने मध्येबाटै तीन जनाको नाम बोर्ड सञ्चालक समितिमा पेस हुनेछ। सञ्चालक समितिले छनोट भएका तीन प्रतिस्पर्धीबाटै एक जनालाई बोर्ड ऐनअनुसार आगामी चार वर्षका लागि नियुक्त गर्ने प्रावधान छ। बोर्डको सीईओ छनोट एक महिनाभित्रै पूरा हुने पनि उल्लेख छ।"
स्थानीयको त्यो फोन : जसले फैलियो विमान दुर्घटनाको हल्ला,"हेटौंडा : धुँवाको मुस्लो देखेपछि मकवानपुरमा विमान दुर्घटनाको हल्लाले बुधबार दिनभर ध्यान खिच्यो। मकवानपुरगढी गाउँपालिकाको सुकौरा र बकैया गाउँपालिकाको ठिंगनको सीमानामा रहेको बतासेडाँडामा धुवाँको मुस्लो देखेपछि विमान दुर्घटना भएको आशंकामा स्थानीयले प्रहरी तथा सञ्चारकर्मीलाई खबर गरेपछि हल्ला फैलिएको थियो। हवाईमार्गको लागि जोखिमयुक्त मानिने बतासेडाँडामा बुधबार बिहान करिब साढे १० बजेतिर धुवाँको मुस्लो देखिएको थियो। गाउँदेखि टाढा जंगलमा धुवाँको मुस्लो देखिएपछि स्थानीय गोकुल दाहालले विमान दुर्घटना भएको अनुमान गरी पत्रकार र प्रहरीलाई खबर गरे। उनीहरुले आफू त्यसतर्फ गएको भनी फेसबुक, ट्वीटर जस्ता सामाजिक सञ्जालमा जानकारी गराउँदै पोष्ट पनि गरे। त्यही पोष्टलाई आधार मानी विभिन्न अनलाइन मिडियाले समाचार सार्वजनिक गरे। दुर्घटना भएको भनिएको स्थानतर्फ प्रहरी टोली जाँदै गर्दा मकवानपुरमा कुनै पनि हवाई दुर्घटना नभएको भन्दै त्रिभुवन विमानस्थल कार्यालयले जानकारी दियो। खबर दिनु अघिनै प्रहरी हवल्दार कमलदेवप्रसाद यादवको नेतृत्वमा प्रहरी टोलि त्यहाँ पुगिसकेको थियो। जिल्लाका प्रहरी प्रमुख मुकेशकुमार सिंहको नेतृत्वमा त्यसतर्फ अघि बढेको थियो, तर यादवको टोलीले जंगलमा आगलागी भएको जानकारी दिएपछि बाटोबाट नै फर्किएको थियो। जाडो मौसम भएकोले कसैले आगो बालेको र त्यसैबाट आगलागी भएको हुनसक्ने, सिंहले बताए। मानव बस्तीबाट टाढा रहेको जंगलबाट ठूलो धुवाँको मुस्लो देखिएकाले दुर्घटनाको आशंका गरिएको मकवानपुरगढी गाउँपालिका अध्यक्ष विदुर हुमागाईले बताए।"
सूर्यग्रहण : प्रदेश १ का निजी विद्यालय बन्द आह्वान,इटहरी : प्रदेश नम्बर १ का निजी विद्यालय बन्द गर्न आह्वान गरेको छ। बिहीबार सूर्यग्रहण लाग्ने भएकाले विद्यालय विदा गर्न प्याब्सन प्रदेश न १ कार्यसमितिले आह्वान गरेको हो। बिहीबार ११:३० सम्मको सूर्यग्रहणले १२ बजेसम्मको प्रकाश विकिरणयुक्त हुने भएकाले विद्यार्थी र शिक्षकलगायत विद्यालय सम्बद्ध सबैमा असर पर्ने भन्दै बन्द गर्न आह्वान गरेका हुन्। प्याब्सनका साथै धरान उपमहानगरपालिकाले पनि सूर्यग्रहण लाग्ने कारण देखाउँदै नगरभरका सबै शिक्षण संस्था बन्द गर्न सूचना जारी गरेको छ।
सवारी दुर्घटनामा दुईको मृत्यु,राजविराज : रुपनी गाउँपालिकास्थित वीरेन्द्र बजारमा मोटरसाइकल र जिप ठोक्किँदा दुईजनाको मृत्यु भएको छ । मंगलबार राति स १० प ८२५ नम्बरको मोटरसाइकल र ज १ च १३८१ नम्बरको जीप ठोक्किएर दुर्घटना भएको हो । दुर्घटनामा मृत्यु हुनेमा महादेवा गाउँपालिका६ का २२ वर्षीय मोटरसाइकल चालक राकेश यादव र मोटरसाइकल सवार महादेवाकै ३२ वर्षीय प्रभाश यादव रहेका छन्। दुर्घटनामा गम्भीर घाइते भएका दुबै जनाको राजविराजस्थित गजेन्द्रनारायण सिंह अस्पतालमा उपचारको क्रममा मृत्यु भएको हो। जिल्ला ट्राफिक प्रहरी कार्यालय शम्भुनाथका प्रहरी निरीक्षक उत्तम कार्कीका अनुसार बाक्लो हुस्सुमा पनि तीब्र गतिमा सवारी चलाएका कारण दुर्घटना भएको हो। जीपका चालक उदयपुर जिल्लाको कटारी नगरपालिका१ का ललित माझीलाई नियन्त्रणमा लिइएको प्रहरीले जनाएको छ।
भ्रमण वर्षको तयारी : उपत्यकाका सबै मेयरसँग पर्यटनमन्त्रीले गरे छलफल,"काठमाडौं : संस्कृति, पर्यटन तथा नागरिक उड्डयन मन्त्री योगेश भट्टराईले नेपाल भ्रमण वर्ष२०२० लाई सफल बनाउन आवश्यक सबै खालका तयारीका लागि काठमाडौं उपत्यकाभित्रका दुई महानगरपालिकासहित १८ वटै नगरपालिका प्रमुख, उपप्रमुख तथा प्रशासकीय अधिकृतलाई आह्वान गरेका छन्। बुधबार मन्त्रालयमा बोलाएर मन्त्री भट्टराईले उपत्यकामा भ्रमणवर्ष सफल पार्न सबै तयारीका लागि सबै मेयरलाई आग्रह गरेका हुन्। काठमाडौं उपत्यकाका सबै नगरपालिकाका प्रमुख, उप्रमुख तथा प्रमुख प्रशासकीय अधिकृतसँग आयोजना गरिएको छलफल कार्यक्रममा मन्त्री भट्टराईले सबैको एकतावद्ध प्रयत्नबाट मात्र कार्यक्रम सफल हुने बताए। उनले सबै एक ठाउँमा छौं भन्ने सन्देश दिनका लागि पनि भ्रमण वर्ष उद्घाटनमा सबैको सहभागिता अनिवार्य भएको बताए। आफ्नोआफ्नो भगिनी सम्बन्ध भएका विभिन्न मुलुकका नगरपालिकासँग सहकार्य गरेर त्यहाँका पर्यटक नेपाल ल्याउन आग्रह गर्दै मन्त्री भट्टराईले महानगरपालिका, नगरपालिका तहबाट गरिने अन्तराष्ट्रिय कार्यक्रम भ्रमण वर्षभरी नेपालमै गर्ने बातावरण बनाउपनि आग्रह गरे। भ्रमण वर्ष २०२० एउटा अभियान मात्र भएको उल्लेख गर्दै मन्त्री भट्टराईले भने, मुलुकको समृद्धिको मूल आधार भनेको पर्यटन हो। त्यसैले हामी कम्तिमा एक दशकलाई पर्यटन वर्षका रुपमा मनाउन र दिगो पर्यटनका लागि सबै पुर्वाधार तयार गर्ने अभियानमा छौं। पूर्वाधार विकासकै लागि सरकारले अहिले नयाँ पूर्वाधारमा जोड दिएको र त्यहि अन्र्तगत लुम्विनी, पोखरा लगायतका नयाँ अन्तर्राष्ट्रिय, क्षेत्रीय विमानस्थलको निर्माण कार्य भइरहेको उनले बताए। आगामी दुई वर्षपछि काठमाडौं अन्तराष्ट्रिय विमानस्थलले हवाई यात्रुको चाप थेग्न नसक्ने भएकाले निजगढ अन्तर्राष्ट्रिय विमानस्थल बनाउनुको विकल्प नभएको उनको भनाइ छ। नेपाल आउने पर्यटक मध्ये ९० प्रतिशतभन्दा बढीहवाइ मार्गबाट आउने र एक एक मात्र अन्तर्राष्ट्रिय विमानस्थल काठमाडौंमा नै भएकाले काठमाडौंले पर्यटकलाई राम्रो इम्प्रेसन दिनुपर्ने मन्त्री भट्टराईले बताए। त्यसका लागि विश्व सम्पदा क्षेत्रमा परेका उपत्यकाका सात सम्पदा जोड्ने साइकल लेन बनाउने देखि, पर्यटक मैत्री सार्वजानिक शौचालय, रात्रिकालीन जीवन, मठ मन्दिरमा लाइटिङ, पदमार्ग निर्माण जस्ता कुरामा यहाँका स्थानीय निकायले बढी ध्यान दिनुपर्ने उनले बताए। कार्यक्रममा काठमाडौं महानगरपालिका प्रमुख विद्यासुन्दर शाक्यले भ्रमण वर्ष २०२० अरु वर्षभन्दा के कुरामा भिन्न छ भन्ने कुरा त्यसको थप विशषतासहित विश्वभर प्रवाह गर्नु पर्ने बताए। भ्रमण वर्षलाई सफल बनाउन महानगरपालिकाले गर्नुपर्ने सबै काममा आफूहरु तयार रहेको र कतिपय काम भइरहेको सन्दर्भ उल्लेख गर्दै उनले आन्तरिक तयारी भन्दा अहिले पर्यटक ल्याउन विदेशमा प्रचारका कार्यक्रम बढी गर्नुपर्ने र त्यसका लागि दूतावासहरुलाई क्रियाशील बनाउनु पर्ने बताए। ललितपुर महानगरपालिका प्रमुख चिरिबाबु महर्जनले आफूहरुले गत सेप्टेम्बरबाटै भ्रमण वर्ष २०२० केन्द्रित कामको शुरुवात गरेको बताए। महानगर क्षेत्रभित्र ब्लु एण्ड ग्रिन याजना अन्तर्गत काम भइरहेको उल्लखे गर्दै उनले सफाईलाई बढी ध्यान दिएर पर्यटकको बसाई लम्ब्याउने र खर्च बढाउने खालका योजना तर्जुमा गरेर काम भइरहेको बताए। कार्यक्रममा बुढानिलकण्ठ, टोखा, भक्तपुर, महालक्ष्मी, किर्तिपुर, गोकर्णेश्वर, चागुँनारायण, तारकेश्वर, दक्षिणकाली, शंखरापुर, चन्द्रागिरी, नार्गाजुन, मध्यपुर ठिमी, सुर्यविनायकलगायतका सबै नगरपालिकाका प्रमुखउपप्रमुखहरुले भ्रमण वर्ष सफल पार्न भइरहेका कामको जानकारी गराउनका साथै उद्घाटन समारोहलाई भव्य बनाउन सक्रिय सहभागिताको प्रतिवद्धता व्यक्त जनाए।"
"माटोको ढिस्कोले ६ जना पुरिए, एकको मृत्यु",लमजुङ : सुन्दरबजारमा माटोको ढिस्कोले पुरिएर एक जनाको मृत्यु भएको छ। बुधबार सुन्दरबजार६ नमुना टोलस्थित वामदेव गौलीको घरमा वालको काम गर्ने क्रममा माटोको ढिस्को खसेर चितवनको राप्ती नगरपालिका३ का २५ वर्षीय संगम चेपाङको मृत्यु भएको हो। प्रहरी नायव उपरीक्षक रविन्द्रमान गुरुङका अनुसार ६ जना पुरिएका थिए। पुरिएर घाइते भएकामध्ये दोर्दी गाउँपालिका८ का ५२ वर्षीय बलबहादुर तामाङ गम्भीर छन्। उनलाई थप उपचारका लागि चितवन मेडिकल कलेज पठाइएको छ। अन्य घाइतेको अवस्था सामान्य रहेको र सुन्दरबजारस्थित कर्मदा अस्पतालमा उपचार भइरहेको छ।
बाँकेबर्दियालाई कर्णाली प्रदेशमा गाभ्न समिति गठन,"नेपालगन्ज : बाँकेबर्दियालाई कर्णाली प्रदेशमा समायोजन गर्न नेपालगञ्जमा समिति गठन गरिएको छ। बुधबार बाँकेका सत्ताधारी र प्रतिपक्षी दलका प्रतिनिधि, नागरिक समाज, उद्योगी, व्यवसायीलगायत सम्मिलित १७ सदस्यीय समन्वय तयारी समिति गठन गरिएको हो। प्रदेश५ को राजधानी नेपालगञ्ज नहुने भएपछि बाँकेबर्दियालाई कर्णालीमा गाभ्न पहल थालिएको अभियन्ता नेपालगन्ज उपमहानगरपालिका प्रमुख डा धवल शम्शेर राणाले बताए। उनले भने, समितिले पहिलो चरणमा बाँके र बर्दिया जिल्लाका राजनीतिक दलका नेतृत्व र जनप्रतिनिधिहरुसँग दुई जिल्लालाई कर्णाली प्रदेशमा गाभ्ने विषयमा बृहत छलफल गरेर सुझाव संकलन गर्नेछ। त्यसपछि मात्र निर्णय हुनेछ। राणाले एक वर्षदेखि नेपालगञ्जलाई राजधानी नबनाए कर्णाली प्रदेशमा गाभ्ने आन्दोलनको नेतृत्व आपूले गर्ने बताउँदै आएका छन्। समितिमा सबै दल, नागरिक समाजका प्रतिनिधि समावेश गरिएका छन्। राजनीतिक दल र स्थानीय सरकार प्रमुख र उपप्रमुखसँगको छलफलपछि आन्दोलनको स्वरुप तय हुने नेकपा बाँकेका सदस्य रत्न खत्रीले जानकारी दिए। बुधबार बसेको नेपालगन्ज उपमहानगरपालिकाको बोर्ड बैठकले बाँके र बर्दियालाई कर्णाली प्रदेशमा समायोजन गर्नका लागि सहजीकरण गर्ने निर्णय गरेको प्रमुख राणाले बताए।"
"विद्यार्थी अभावले संकटमा विद्यालय : रेकर्डमा ९९, विद्यालयमा ३०","कपिलवस्तु : कपिलवस्तु नगरपालिका२ मोहोरियास्थित श्री शुक्रराज प्राथमिक विद्यालयमा विद्यार्थी संख्या निकै न्यून भएकाले विद्यालयको अस्तित्व नै संकटमा पर्न लागेको छ। विक्रम सम्वत् २०१६ सालमा स्थापना भएको उक्त विद्यालयमा बाल विकासदेखि कक्षा ५ सम्म कुल ९९ जना विद्यार्थी रहेको रेकर्ड विद्यालयले राखे पनि विद्यालयमा दैनिक जसो करिब ३० जना मात्रै विद्यार्थीहरुको उपस्थिति रहने गरेको छ। सो विद्यालयपछि स्थापना भएका जिल्लाका अधिकांश विद्यालयहरु उमावि तहसम्म सञ्चालनमा आए पनि ६० वर्ष पुरानो यो विद्यालयको स्तर उन्नती हुन सकेको छैन्। प्रावि तहका ४ र बालविकासको १ दरवन्दीमा ५ जना शिक्षकहरु कार्यरत रहेको प्रधानाध्यापक अमरनाथ शुक्लाले बताए। २ वर्षदेखि विद्यालय व्यवस्थापन समितिको गठन हुन सकेको छैन्। अघिल्ला आर्थिक वर्षमा विद्यालयको भवन मर्मत सम्भार गर्न नसक्दा निकासा भएको २ लाख रुपैयाँ फ्रिज भएको छ। विद्यालयमा पठन पाठन राम्रो नभएका कारण गाउँकै विद्यालयमा नपढाएर आफ्ना बच्चाहरुलाई अर्को गाउँ वरगदवास्थित श्री भगवानदास माविमा पढाउंदै आएको स्थानीय अभिभावक ढोडे पासीले बताए। अब चाँडै नै विद्यालय व्यवस्थापन समिति गठन गरेर विद्यालयको सुधारतर्फ अघि बढ्ने तयारी गरिएको स्थानीय अगुवा तथा वडा नं २ का वडा सदस्य दुर्गेश पाण्डेयले बताए। पाण्डेयले भने, पुराना शिक्षकहरु अवकाश भएपछि शिक्षक सेवा आयोगबाट आएका नयाँ शिक्षकहरुले शैक्षिक अवस्था सुधारका लागि मेहनत शुरु गरेका छन्। विद्यार्थीहरुको संख्या पनि बढ्ने क्रम देखिएको छ, उनले भने। सो विद्यालय रहेको वडाका मोहोरिया र लम्तिया गाउँका विद्यार्थीलाई यो विद्यालय पायक पर्ने भए पनि उनीहरु अन्य गाउँका विद्यालयमा पढ्न जाने गरेका छन्।"
सूर्यग्रहणमा सार्वजनिक बिदा,दाङ : तुलसीपुर उपमहानगरपालिका दाङले पुस १० गते सार्वजनिक बिदा दिएको छ। खण्डग्रास सूर्यग्रहण लाग्ने दिने बिहीबार शैक्षिक संस्थामा सार्वजनिक बिदा दिइएको उपमहानगरपालिकाका नगर प्रमुख घनश्याम पाण्डेले जानकारी दिए। तुलसीपुरका सम्पूर्ण क्याम्पस र विद्यालयमा बिदा दिइन लागेको हो। तुलसीपुर उपमहानगरपालिका शिक्षा समितिले ग्रहणको समयमा विद्यार्थीको आँखा र स्वास्थ्यमा गम्भीर असर गर्ने भन्दै विद्यालयहरुमा सार्वजनिक बिदा घोषणा गरेको हो। बिहीबार बिहान ८ बजेर ४२ मिनेटदेखि ११ बजेर ३१ मिनेटसम्म ग्रहण देखापर्ने भएकाले बिदा दिइएको शिक्षा समिति संयोजक देवराज विकले बताए। खण्डग्रास ग्रहणलाई नाङ्गो आँखाले नहेर्न पनि सचेत गराइएको छ। नाङ्गो आँखाले ग्रहण हेरे आँखाको ज्योति गुम्न सक्ने वा आँखामा दीर्घकालीन समस्या आउने सक्ने बताइएको छ।
७० हजार घुससहित कम्प्युटर अपरेटर पक्राउ,"काठमाडौं : घरेलु तथा साना उद्योग कार्यालय मलंगवा, सर्लाहीका कम्प्युटर अपरेटर नवीनकुमार सिंह घुससहित पक्राउ परेका छन्। अख्तियार दुरुपयोग अनुसन्धान आयोगले सिंहलाई ७० हजार घुससहित पक्राउ गरेको हो । उनले उद्योग दर्ता गर्न सहजीकरण गराई दिने भन्दै सेवाग्राहीसँग घुस माग गरेको सूचनाको आधारमा पक्राउ गरेको अख्तियारले जनाएको छ। घटनाबारे अनुसन्धान भइरहेको अख्तियारका प्रवक्ता प्रदीपकुमार कोइरालाले जानकारी दिए ।"
सान्टा क्लज यसरी झरेपछि(फोटो फिचर),काठमाडौं : नेपालमासमेत क्रिसमस धुमधामका साथ मनाइएको छ । ईसाई धमावलम्बीको विशेष पर्वको अवसरमा राजधानीसहित देशका विभिन्न ठाउँमा विशेष कार्यक्रमसहित क्रिसमस मनाइएको हो । राजधानीको नक्सालस्थित होटल म्यारिओडमा भने रोचक ढंगले सान्टा क्लज देखिएपछि उपस्थित बालबालिका रमाए । होटलको छतबाट डोरीको माध्यमबाट तल झरेर बालबालिकालाई सान्टा क्लजले उपहार दिएका थिए । होटलले नै आयोजना गरेको विशेष कार्यक्रमलाई अझ रोचक बनाउन यस्तो गरिएको हो । त्यो रोचकतालाई अन्नपूर्णका लागि दिपेन श्रेष्ठले कैद गरेका तस्बिर :
जोखिममा परेपछि बालविवाहविरुद्ध किशोरी,"नेपालगन्ज : सविना खान पढेर नर्स बन्न चाहन्थिन्। परिवारले १२ वर्षमै बिहे गरेर उनको सपना चकनाचूर गरिदियो। बैवाहिक जीवनबारे नबुझ्दै गौना र थौनापछि उनी पतिको घरमा गइन्। १६ वर्ष नपुग्दै अर्की केटी बिहे गर्न पतिले तलाक (सम्बन्ध विच्छेद) दिए। नेपालगन्ज उपमहानगरपालिका२१ की खानले अदालतमा मुद्दा लडेर अंश लिइन्। एक बिगाह कच्ची जग्गा र डेढ लाख अंश पाए, उनले भविष्यको योजना सुनाइन्, अब राम्ररी पढ्छु। यही सम्पत्तिबाट नर्स बन्छु। कक्षा सातमा पढ्दै गरेकी खान बालविवाहविरुद्धको अभियानमा लागेकी छन्। कलिलै उमेरमा बिहे गर्दा आपूले भोगेको दुःख अरुले नपाउन भनेर उनी किशोरी र अभिभावकलाई सम्झाउँदै हिँडिरहेकी छन्। भन्छिन्, मेरो परिवार र समाजमा कतै बालविवाह हुनदिन्न। बैजनाथ गाउँपालिका१ करेलीकी १५ वर्षीया सलिना सुनार एक वर्षअघि घरबाट भागेर आपू बालविवाह हुनबाट जोगिएकी थिइन्। पाँच वर्षकी हुँदा आमाले अर्को बिहे गरिन्। बावु साउदी अरब कमाउन गए। हजुरबा र हजुरआमासँग बस्दै आएकी सुनारलाई १२ मंसिर २०७६ मा बिहे गर्न भारतबाट केटा आयो। तिहारको बेला थियो। रातिको समय आफन्तको घरमा खाना खाने भनेर लगियो। मलाई केटाका आफन्तलाई नमस्कार गर्न लगाए। केटा देखाउँदै योसँग तैले बिहे गर्नुपर्छ भने, सुनारले घटना सम्झिन्, मलाई त छाँगाबाट खसे जस्तो भयो। एक्कासी सोच्दै नसोचेको कुरा आइलाग्यो। एकछिन त बोल्न सकिन्। म पढ्छु। बिहे गर्दिन भने। मलाई तँ चुप लाग भनेर थर्काए। उनी अर्को दिन भागेर सुर्खेतमा आमाको घर पुगिन्। घर फर्कनै मन लागेन। हजुरआमाले अहिले पनि बेला बेलामा हाम्रो नाक काटिस। इज्जत फालिस् भन्नुहुन्छ। म भने आपूले भोगेको कुरा अरुले भोग्न नपरोस् भनेर बाल विवाहको अभियानमा लागेकी छु। उनी बैजनाथको एकता किशोरी क्लबमा सदस्य छिन्। यो वर्ष मात्र हामीले ८ वटा बालविवाह रोक्यौं, उनी भन्छिन्, सात जनाले भागेर बिहे गरेका थिए। एउटा दाइभाउजुले बिहे गराएका हुन्। खान र सुनार मात्र होइन, जिल्लामा थुप्रै किशोरी बालविवाहविरुद्धको अभियानमा छन्। उनीहरु प्रदेशदेखि स्थानीय सरकारलाई बालविवाहबारे ध्यानाकर्षण गराउँदै ज्ञापनपत्र बुझाउने, जनचेतनामूलक सडक नाटक, घरदैलो, याली जस्ता अभियान सञ्चालन गरिरहेका छन्। जानकी गाउँपालिकाको इन्द्रपुरमा सिर्जनशील किशोरी क्लबको पहलमा गत मंसिरमा एउटा बालविवाह रोकिएको किशोरी क्लब जिल्ला सञ्जालकी उपाध्यक्ष सिर्जना बुढामगरले बताइन्। त्यसैगरी कोहलपुर नगरपालिकामा सचेतन किशोरी क्लबले गत माघ महिना यता दुई वटा बालविवाह रोकेको क्लबकी सहसचिव रमा घर्ती मगरले जानकारी दिइन्। दुबै जना भागेर गएका थिए। एउटालाई राखेर २० वर्षपछि बिहे गर्ने भनेर त परिवारका सदस्यलाई जिम्मा लगायौं। ती किशोरी ९ कक्षामा पढिरहेकी छन्। अर्कोलाई हामी फिर्ता गर्न सफल भयौं तर अहिले कुन अवस्थामा छिन् थाहा छैन, उनले यर्थाथता बताइन्। प्लान इन्टरनेशनल नेपालको सहयोगमा नेपालगन्जको सामाजिक सचेतन सरोकार मञ्च (स्याक) नेपालले बाँकेका नेपालगन्ज उपमहानगरपालिका, कोहलपुर नगरपालिका, खजुरा, जानकी, बैजनाथ, डुडुवा, राप्ती सोनारी र नरैनापुर ८ वटै स्थानीय तहसँगको साझेदारीमा बालविवाह रोकथाम परियोजना सञ्चालन गरेको छ। परियोजनानले सबै पालिकामा किशोरी क्लब गठन गरेको छ। जहाँ दुई सय किशोरी बालविवाहविरुद्धको अभियानमा लागेका छन्। एक वर्षको अवधिमा किशोरी क्लबको पहलमा ३२ वटा बालविवाह रोक्न भूमिका निर्वाह गरेको परियोजना प्रबन्धक जगदीश थापा बताउँछन्। थापाले अनुभव सुनाए, किशोरी क्लबको पहलमा प्रहरी लगाएर गाउँगाउँमा बालविवाह त रोकिएका छन्। बिहे रोकिएपछि क्लबका पदाधिकारीमाथि आक्रमणको प्रयास हुन्छ। जिल्ला प्रहरी कार्यालय बाँकेका मुद्दा फाँट प्रमुख दीपक मल्ल किशोरी क्लबको सक्रियताले ठाउँठाउँमा विवाह रोकिएको स्वीकार्छन्। यो वर्ष बालविवाहविरुद्ध एउटा पनि मुद्दा दर्ता भएन। उनी भन्छन्, गत वर्ष पाँच वटा बालविवाहका मुद्दा दर्ता भएका थिए। यो वर्ष किशोरी क्लबको सक्रियताले एउटा पनि बाल विवाहको मुद्दा आएन। बिहे अघि नै प्रहरीले रोकिदियो।"
"गायक रामकृष्ण ढकाल भन्छन्, हाम्रो सम्बन्ध कहिल्यै मर्दैन","काठमाडौं : चर्चित गायक रामकृष्ण ढकालले पत्नी नीलम शाहबीच सम्बन्धविच्छेद भएको खबर सार्वजनिक भए लगत्तै आफ्नो सम्बन्ध कहिल्यै नमर्ने बताएका छन्। गायक ढकालले पत्नी नीलमसँग काठमाडौं जिल्ला अदालतमा पुगेर सम्बन्धविच्छेद गरेको खबर बाहिरिएलगत्तै यस्तो बताएका हुन्। सामाजिक सञ्जाल फेसबुकमा श्रीमती निलमसँगको आफ्नो तस्बिर शेयर गर्दै ढकालले सम्बन्ध कहिल्यै नमर्ने बताएका हुन्। काठमाडौं जिल्ला न्यायाधीश विदुर कोइरालाको इजलासले बुधबार दिउँसो ढकाल र शाहबीचको सम्बन्धविच्छेद गर्न सहमति दिएको थियो। जिल्ला अदालतका शाखा अधिकृत टीकासिंह खत्रीका अनुसार, ढकाल दम्पतीबीच अलगअलग बस्ने भनेर सहमति भए अनुरूप न्यायाधीश कोइरालाको इजलासले सम्बन्धविच्छेद गराइदिएको हो। मुलुकी देवानी संहिता, २०७४ मा पति तथा पत्नी दुवैले चाहेमा जुनसुकै बेला पनि सम्बन्धविच्छेद गर्न सक्ने व्यवस्था छ। ढकाल दम्पत्तिको सम्बन्धविच्छेदको चर्चा सामाजिक सञ्जालमा भइरहेका बेला स्वयम् ढकालले फेसबुकमा पत्नीको तस्बिरसहित स्टाटस लेखेका हुन्। गायक रामकृष्ण ढकाल र नीलम शाहले गरे सम्बन्धविच्छेद अरुले जेसुकै भनुन्। तर, हाम्रो सम्बन्ध कहिल्यै मर्दैन, ढकालले फेसबुकमा लेखेका छन्। गायक ढकालले सम्बन्धविच्छेद भएको स्वीकार गरेका छैनन्। यद्यपि अदालतले भने बुधबार सहमतिमै उनीहरुको सम्बन्धविच्छेद भएको बताएको छ।"
नगरपालिका दुई इन्जिनियरसहित चारविरुद्ध मुद्दा,"काठमाडौं : परशुराम नगरपालिका जोगबुढा, डडेलधुराका असिस्टेन्ट सवइन्जिनियर नरबहादुर बोहरासमेत ५ जनाविरुद्ध विशेष अदालतमा मुद्दा दायर गरिएको छ। अख्तियार दुरुपयोग अनुसन्धान आयोगले बेलडाडी कृषि सडकको निर्माणमा बढी रकम भुक्तानी लिएको आरोपमा असिस्टेन्ट सव इन्जिनियर नरबहादुर बोहरा, टोल निर्माण उपभोक्ता समितिका अध्यक्ष मिनबहादुर बोहरा, कोषाध्यक्ष मथुरी देवी बोहरा र सचिव तेजबहादुर बोहराविरुद्ध मुद्दा दायर भएको हो। उनीहरुले इस्टिमेट, मूल्याङ्कन सिट र कार्यसम्पन्न प्रतिवेदनसमेतका गलत प्रतिवेदन तयार गरी आफू वा अरु कुनै व्यक्तिलाई गैरकानूनी लाभ पुर्याउने र नेपाल सरकारलाई हानिनोक्सानी पुर्याउने बदनियतले आधार बिना अस्वाभाविक किसिमबाट बढी रकम तथा लगत देखाउने, मनासिव कारण बिना सर्त तथा मापदण्डविपरीत निर्माण कार्य गर्ने गराउने गरेको अख्तियारका अनुसन्धानबाट खुलेको छ। उनीहरुविरुद्ध भष्टाचार निवारण ऐन बमोजिम सजायको मागदाबी गरिएको छ।"
सरकार ! छाउपडी कहिले हट्छ ?,"सुर्खेत : स्कुलमा नयाँ मान्छे आउँदैछन् भन्ने हल्ला फैलियो। शिक्षकले विद्यार्थीलाई कक्षा कोठामा जम्मा गरे। विद्यार्थी आपसमा कानेखुशी गर्दै थिए,नगरपालिकाबाट सरकारका मान्छे आउँदै छन् रे ! बुधवार दिउँसो १२ बजेको थियो। वीरेन्द्रनगर नगरपालिकाका उपप्रमुख मोहनमाया ढकालसहितको टोलीत्यही कक्षाभित्र पस्यो। उपप्रमुख ढकालले आफू स्थानीय सरकारको प्रतिनिधि भएको परिचय दिइन्। अनि स्थानीय सरकारको बारेमा विद्यार्थीलाई जानकारी दिन थालिन्। वीरेन्द्रनगर१० मा रहेका जनसेवा माविका विद्यार्थीहरु सुरुमा त अक्मकिए। तर उपप्रमुख ढकालले आफू पढाउन नआएको, बरु बालबालिकाका गुनासा सुन्न आएको स्पष्टीकरण दिइन्। उपप्रमुख ढकालले बालबालिकालाई स्थानीय सरकारसँग केही अपेक्षा भए भन्नसमेत आग्रह गरिन्। स्थानीय सरकारका अधिकार र कामबारे जानकारी पाएपछि बालबालिकाले प्रश्नको चाङ नै लगाए। छात्रा सीता शर्माले भनिन्,नगरभित्रै छाउपडी छ, महिनावारी हुँदा घरभित्र बस्न पाइँदैन। सरकार ! यो छाउपडीको कुप्रथा कहिले हटाउनु हुन्छ ? स्कुलहरु छात्रामैत्री कहिले बन्छन् ? सीताको प्रश्न सुनेपछि सबैको नजर उपप्रमुखतर्फ नै सोझियो। उपप्रमुख ढकालले महिनावारी हुँदा बार्ने र किशोरी तथा महिलालाई गोठमा सुताउने कुप्रथा अन्त्यका लागि नगरपालिकाले कडा कदम चाल्ने प्रतिबद्धता जनाइन्। नगरपालिकामा न्यायिक समिति छ, त्यो समितिले के काम गरिरहेको छ ? कक्षा १० की छात्रा कल्पना रानाले भनिन्,गाउँमा बालविवाह बढेको छ, अभिभाकले नै उमेर नपुग्दै जबर्जजस्ती बिहे गरिदिन्छन्। पीडितलाई न्याय खै ? सानैमा बिहे गराउनेलाई कहिले कारबाही गर्नुहुन्छ ? उनले बालविवाहका कारण धेरैले पढ्न नपाएको भन्दै यसमा गम्भिर बनिदिन नगरपालिकालाई आग्रह गरिन्। विद्यालयका छात्राहरुले छाउपडी अन्त्य गर्न, बालविवाह रोक्क र विदालयलाई छात्रामैत्री बनाउन नगरपालिकालाई आग्रह गरे। विद्यार्थी हिमाल पोखरेलले भने,बालबालिकाले बजेट कहिले पाउने हुन् ? नगरपालिकाले हाम्रो नाममा आउने बजेट सडकमा किन खर्च गरेको हो ? बालबालिकामाथि स्थानीय सरकारले लगानी बढाउनुपर्ने उनको माग थियो। कक्षा कोठामै स्थानीय सरकारका प्रतिनिधि पुग्दा बालबालिकाले विद्यालयका समस्या पनि राखेका थिए। बालिबालिकाका गुनासा सुनेपछि उपप्रमुख ढकालले वीरेन्द्रनगरलाई बालिकामैत्री बनाउनका लागि काम भइरहेको बताइन्। उनले भनिन्,हामीले छोरीको बैंक खाता खोल्न थालेका छौं, अब छाउपडी र बालविवाह नियन्त्रणमा पनि कडाइका साथ लाग्नेछौं। नगरभित्रका विद्यालयहरुलाई छात्रामैत्री बनाउनका लागि आवश्यक पहल थाल्नेसमेत उनले बाचा गरिन्। महिनावारीको समयमा छात्रालाई विद्यालयमा समस्या हुने गरेको भन्दै ढकालले छाउपडी, बालविवाह र बहुविवाह जस्ता कुरिती अन्त्य गरिने बताइन्। साथै उनले हरेक महिनाको एकदिन विद्यालयमा पुगेर बालबालिकाका गुनासा सुन्ने र समस्या समाधानमा जुट्ने जानकारी दिइन्।"
"पतिले कुटेर बेहोस, उपचार खर्च तिर्न नसक्दा अस्पतालमै बन्धक","बुटवल : श्रीमान्को कुटाइबाट सख्त घाइते भएकी किशोरी आर्थिक अभावले अस्पतालमै बन्धक बनेकी छिन् । पाल्पा रामपुरकी १८ वर्षीया पूजा सोमै (ठगिसरा) रुपन्देहीको क्रिमसन अस्पतालमा करिब एक महिनादेखि बन्धक छिन् । अर्धचेत अवस्थाकी उनलाई अस्पतालले घर जान भनिरहेको छ। तर, उपचार खर्च भएको रकम बुझाउन नसकेपछि उनी त्यहि बस्न बाध्य भएकी हुन्। अन्र्तजातीय विवाह गरेकी उनी श्रीमानकै कुटपीटबाट गम्भीर घाइते भएकी थिइन्। उनका श्रीमान भोमे सोमै पाल्पा प्रहरीको हिरासतमा छन् । उनका माइतीले उपचार खर्च व्यहोर्न सकेका छैनन्।यता घरपक्षले भने वास्ता गरेका छैनन्। उनका बुवा ५६ वर्षीय लालबहादुर परियारले अस्पतालमा २ लाख रकम बुझाउन बाँकी रहेको बताए । उनले छोरीको उपचारका लागि अहिलेसम्म तीन लाख खर्च गरिसकेका छन्। यो रकम औषधि र खाना खर्चमा सकिएको हो । अस्पतालमा अप्रेसन र वेड वापतको खर्च बुझाउन बाँकी छ । असोज २९ गते क्रिमसन अस्पतालमा पूजालाई भर्ना गरिएको हो । श्रीमान् भोमे सौमेको कुटपिटबाट पूजाको टाउको फुटेको छ । दायाँतर्फको शरीर चल्दैन । अस्पतालका न्यूरोसर्जन डा बलराम न्यौपानेले टाउको र घाँटीको समेत शल्यक्रिया गरेका हुन्। एक महिनाअघि नै चिकित्सकले डिस्चार्ज दिएका हुन् । डिस्चार्जपछि उनी जनरल वार्डको बेड नम्बर ७ मा छिन् । 'अस्पताल प्रशासनले बिरामीलाई घर लैजान पटकपटक ताकेता गरेको छ, लालबहादुरले भने, 'तर उपचारको रकम तिर्न सकिएको छैन।कसरी घर लैजाउ।' श्रीमानले कुटेर मरणासन्न असोज ८ गते श्रीमान् भोमे सौमैले परपुरुषसँग लागेको आरोपमा पूजालाई मरणासन्न हुने गरि कुटपिट गरेका थिए। उनको टाउकोमा गम्भीर चोट लाग्यो । उपचारका लागि पाल्पास्थित मेडिकल कलेजमा पुर्याए। त्यहाँ प्रारम्भिक उपचारपछि उनलाई रुपन्देहीको क्रिमसन अस्पतालमा रिफर गरिएको थियो । पूजाको मतिष्कमा ठूलो चोट भएकाले तत्काल बोल्न नसक्ने चिकित्सकले बताएका छन् । पाल्पामा असोज ९ देखि २८ गतेसम्म उपचार भएको थियो। त्यहाँ निको नभएपछि असोज २९ देखि तिलोत्तमास्थित क्रिमसन अस्पतालमा उपचार भइरहेको छ। उनका माइती पाल्पा निस्तीमा विद्यालयको जग्गामा खेतीपाती गरेर घरखर्च चलाउँदै आएका छन् । सुरुको उपचारमा गाउँलेले सहयोग गरे । त्यति रकमले पुगेन । लालबहादुरले पैसाको जोहोका लागि हारगुहार गरेका छन् ।उनी दिनभर अस्पतालभित्र छटपटाइरहेका हुन्छन्। छोरीको आडैमा बस्छन् । छोरीलाई हेर्छन्। बोलाउँछन् तर बोल्न सक्दिन् । ढाइ महिनादेखि छोरी बचाउनका लागि भन्दै लालबहादुर स्थानीय तहदेखि सरकारका विभिन्न निकाय धाउन पुगे। सहयोग मिलेन । आर्थिक अवस्था अत्यन्तै न्यून भएकाले गाउँमा पनि कसैले ऋण पत्याएनन् । 'सम्पत्ति केही पनि छैन, विद्यालयको जग्गामा खेती गरेर बाँचेको छु' लालबहादुरले गुनासो पोखे, 'बरु छोरीलाई मारेको भए हुने, आज उपचार गर्न नसकेर छटपटाउनु परेको छ।' निस्ती गाउँपालिका ५ पाक्दिकी पूजाले ३ वर्षअघि रामपुर नगरपालिका ४ दर्छा विपिनडाँडाका भोमे सौमैसँग अन्तरजातीय विवाह गरेकी थिइन्। राजी खुसीमै प्रेम विवाह भएको थियो । तर अहिले घरपक्षले वास्तै गरेका छैनन्। नेतादेखि सांसदसम्म दुखेसो पोखेपनि कसैले सहयोग नगरेको पूजाका दाजु सुबास परियारले बताए । क्रिमसन अस्पतालका अध्यक्ष चिन्तामणि पाण्डेले उपचार नरोकिएको बताउँदै शतप्रतिशत सहुलीयत गर्न नसकिने बताए । केही रकम छुट दिन सकिए पनि निशुल्क गर्न नसकिने बताए ।"
"कतै खाडल, कतै पिचै पिच","ललितपुर : बेलाबेलामा भइरहने (पेरियोडिक बजेटअन्तर्गत) काम गर्ने सिलसिलामा लथालिङ अवस्थाका सडक छोडेर कालोपत्रेमाथि पुनः कालोपत्रे थप्ने काम भइरहेको छ। यतिबेला विभिन्न सडक एकातिर अग्ला र अर्कातिर होचा बनेका छन्। प्रत्येक पाँचदेखि ६ वर्षको अवधिमा सडक स्तरोन्नती तथा मर्मतका लागि सरकारले पेरियोडिक बजेट छुट्याएको हुन्छ। तर बिग्रिएको सडक बनाउन छोडेर राम्रा सडकमा कालोपत्रे गरेपछि सरकारको नियतमा स्थानीयले प्रश्न गरेका छन्। यतिबेला ललितपुरको जाउलाखेल, अल्का अस्पताल छेउछाउ, दमकल हुँदै पुल्चोक जाने सडक, भनिमण्डल, धोबीघाट, मानभवनलगायत विभिन्न सडकमा छँदाखाँदाको कालोपत्रेमाथि फेरि कालोपत्रे थपिएको छ। उक्त काम डिभिजन सडक कार्यालयले गरिरहेको हो। जुन कामलाई डिभिजन सडकले ओभर ले गरिएको भनिन्छ भने उक्त काम निरन्तर गर्ने जानकारीसमेत दिएको छ। तर ललितपुरका साना सडकदेखि प्रमुख सडक पनि बन्न सकेका छैनन्। नेपाल टेलिकमको कार्यालय पछाडिको सडक बिग्रेको वर्षौं भइसक्यो। उक्त सडकमा ढल हाल्ने काम भइरहेको जानकारी आएको छ। बर्खामा पानी जमेर हिँड्न सकिन्न भने अन्य बेला धुँवाधुलो र खाल्डाखुल्डीको सिकार बनेका छन् स्थानीय। भनिमण्डल चोकबाट सानेपातर्फ जाने सडकको बीचमा खनिएको डिएभी स्कुलसम्मको सडक धुलोका कारण बसिसक्नु छैन। उच्च अदालत पाटनको गेटैबाट बिग्रिएको बाटो कालोपत्रे हुन सकेको छैन। वर्षौंदेखि उक्त सडकको अवस्थामा स्तर देखिएको छैन। जिल्ला अदालत ललितपुरबाट राजदल गण हुँदै बुद्धिविकास निस्किने सडक, अदालतबाट लगनखेल पुग्ने सडक पनि लथालिङ छ। बुद्धिविकासबाट सिडियो कार्यालयतिर निस्किने सडक पनि लामो समयदेखि बन्न सकेको छैन। सातदोबाटो चोकबाट लगनखेल सडक (घर भत्काउन बाँकी) उस्तै छ। सातदोबाटो चोकअघि सडक कालोपत्रे हुन सकेको छैन। भर्खरै साग सकिए पनि उक्त ठाउँमा धुलोले निकै समस्या गरेको थियो। वडाध्यक्ष सुदर्शन मि श्रका अनुसार उक्त ठाउँमा कालोपत्रे गर्न निकै पहल गरे पनि सडकले समयमा काम नगरिदिएको गुनासो छ। ललितपुरमा समस्याग्रस्त देखिएका सडकमा सातदोबाटो, गोदावरी, ग्वार्को, लुभु लामाटार, सुनाकोठी, ठेचो सडक प्रमुख छन्। यी सडक निर्माणको जिम्मा सडक बिस्तार आयोजनाले लिएको भए पनि काम अगाडि बढ्न सकेको छैन। डिभिजन सडक कार्यालयका अनुसार सडक निर्माणका काम विभिन्न निकायले हेर्दै आएको छ। स्थानीय तहले आठ मिटरभन्दा साना सडक बनाउने जिम्मेवारी पाएको छ। डिभिजन सडक कार्यालयले आठ मिटरदेखि १४ मिटर चौडाइ भएका सडक हेर्दैआएको छ। सडक बिस्तार योजनाअन्तर्गत १४ मिटरभन्दा माथिका सडक पर्छन्। जिम्मेवार निकाय एकअर्कामा दोषारोपण गर्दै बसेको छ। डिभिजन सडक कार्यालयका प्रमुख अमृतमणि रिमालका अनुसार एक सय ८९ किलोमिटर सडक मात्र डिभिजन सडकको भागमा छ। भित्रि सडकको अवस्था राम्रो छ, उनले भने, चक्रपथ बाहिरका सडक मात्रै अलि नराम्रो हो। ललितपुरका सडकका हालत खासै नराम्रा नभएको दाबी गरे। सडकमा कति गाडी गुड्छन् ? त्यसलाई मध्यनजर गरेर सडक मर्मत हुँदै आएको बताए। सडकको अवस्था राम्रो हुँदा कालोपत्रे गर्नुपर्ने हुन्छ। भत्कियो भने बिग्रिहाल्छ। आउँदो वर्षसम्ममा सडकको अवस्था झनै नाजुक बन्न नदिन नभत्किँदै सडक पुनः कालोपत्रे गरिएको उनले प्रष्ट्याए। रिमालका अनुसार सडक मर्मतका लागि भनेर प्रत्येक वर्ष कम्तीमा ६ करोड रुपैयाँ बजेट विनियोजन हुँदै आएको जनाए। यो वर्ष डिभिजन सडकले १६ करोड रुपैयाँ पाएको छ। यसै बजेटअन्तर्गत हाल कालोपत्रे भइरहेको हो।"
वडा कार्यालयमा आगजनी,रुकुम : रुकुम पश्चिमको आठबीसकोट नगरपालिका१० वडा कार्यालयमा आगलागी भएको छ । मंगलबार राती अज्ञात समूहले वडा कार्यालयमा आगजनी गरेको प्रहरीले जानकारी दिएको छ। आगजनीबाट वडा कार्यालयमा भएका सम्पूर्ण कागजात पूर्णरूपमा जलेर नष्ट भएको जिल्ला प्रहरी कार्यालय रुकुमप पश्चिमका प्रमुख प्रहरी नायव उपरीक्षक सुमित खड्काले जानकरी दिए । आगलागी भएको जानकारी पाउन वित्तिकै इलाका प्रहरी कार्यालय राडी बजारबाट प्रहरी टोली घटनास्थलमा पुगेको थियो । आगजनीबारे अनुसन्धान भइरहेको प्रहरी नायव उपरीक्षक खड्कले बताए । प्रहरीले विप्लव समूहको संलग्नता रहेको हुनसक्ने अनुमाण गरेको छ । तर अहिलेसम्म घटनाको कसैले पनि जिम्मा लिएको छैन।
जिल्ला प्रशासन कार्यालयमा परामर्श लिनेको भीड,"ओखलढुंगा : राहदानी बनाउन आउने सेवाग्राहीलाई जिल्ला प्रशासन कार्यालय ओखलढुंगाले दैनिक परामर्श र सूचना दिँदै आएको छ। राहदानी बनाउन आउनेमध्ये रोजगारीमा जाने सेवाग्राहीले वैदेशिक रोजगारीका चुनौति, त्यहाँ जाँदा पुरा गर्ने प्रक्रिया र समस्याका बारेमा परामर्श लिनुपर्ने हुन्छ। आप्रवासी सूचना कक्षकी यमुना धमलाका अनुसार राहदानी फारम भर्न आउँदै पहिलो पटक यस्तो परामर्श दिने गरिएको छ । राहदानी लिन आउँदा दोस्रो पटक पनि उनीहरुलाई बैदेशिक रोजगारीका जोखिमका बारेमा जानकारी दिने गरिन्छ। यसो गर्नुको उद्देश्य युवाशक्तिलाई वैदेशिक रोजगारीमा जानुभन्दा स्वेदशमै स्वरोजगार बन्न प्रोत्साहन गर्नु र जानै लागेकालाई त्यहाँ जाँदाका प्रक्रिया, लाग्ने रकम तथा आउने समस्या समाधानका लागि के के गर्ने भन्ने सिकाउने हो । उनीहरुलाई तालिम लिएर आधिकारिक निकायबाट मात्रै जान सुझाब दिएर पठाइन्छ । सूचना कक्ष जिल्ला प्रशासन कार्यालयभित्र राहदानी फाँटसँगै राखिएको छ । यसको मुख्य उद्देश्य युवालाई विदेशिन रोक्नु, जानेहरुलाई सीप सिकेर आधिकारिक निकायबाट पठाइ ठगिनबाट जोगाउनु रहेको सूचना सहायक धमलाले बताइन्। जिल्ला प्रशासन कार्यालयमा सेवा लिन आउने अधिकांशले यहाँ परामर्श लिने गरेका छन् । तालिम लिन इच्छुकलाई तालिम दिने संस्थासँग पनि सम्पर्क गराइन्छ। सूचना कक्षमा ०७६ साउन यता १ हजार १ सय बढीले बैदेशिक रोजगारीमा जानुपूर्व गर्ने काम तथा लिनुपर्ने जानकारी परामर्शमार्फत लिएका छन् । एकजना सेवाग्राहीले त विदेशमा आउनसक्ने, समस्या, समाधान गर्ने प्रक्रिया र स्वदेशका संभावना सुनेपछि विदेश नगइ स्वदेशमै तरकारी उत्पादन गर्ने प्रतिबद्धासहित घर फर्केको सूचना सहायक धमलाले जानकारी दिइन् । सूचना कक्ष सञ्चालनका लागि ओखलढुंगाका दुई स्थानीय तह र उद्योग मन्त्रालय अन्र्तगतको ग्रामीण उद्यम तथा विप्रषण आयोजना (समृद्धि) को सहकार्य छ । चिशंखुगढी गाउँपालिका, सिद्धिचरण नगरपालिका र समृद्धिको स्रोत साझेदारीमा सूचना कक्ष सञ्चालनमा ल्याइएपछि दैनिक परामर्श लिनेको भीड नै लाग्छ । 'दैनिक ३० देखि १ सय जनासम्मलाई सूचना र परामर्श दिइन्छ, विदेशमा हुँदा समस्याबाट जोगाउन र समस्यामा परि हालेमा समाधान खोज्ने प्रयत्न पनि गर्छौं,' धमलाले भनिन्। सूचना कक्षको वैदेशिक रोजगार विभागसँग पनि सहकार्य छ । सूचना कक्षले वैदेशिक रोजगारीमा जान पुर्याउने पक्रिया, लाग्ने शुल्क, आउन सक्ने समस्या र समाधानका विधिबारे जानकारी दिँदा खुसी लागेको युवा उमेश तामाङले बताए । उनले भने, 'विदेश जान राहदानी बनाउन आएको थिएँ, धेरै सूचना थाहा पाइयो, अब सहज हुन्छ।' त्यस्तै सूचना कक्षबाट समन्वय गरेर दलालबाट ठगिएका एक व्यक्तिले १ लाख रकम फिर्ता पाएका छन् भने एक विदेशमा ज्यान गुमाएका व्यक्तिका परिवारले विमाको रकम पाएका छन् । विदेशमा अलपत्र परेमा, मृत्यु भएमा, रोग लागेमा वा अलपत्र परेमा स्वदेश ल्याउन पनि सूचना कक्षले दूतावाससम्म समन्वय गरि काम गर्दै आएको छ। दुईवटा स्थानीय तहको साझेदारीमा सूचना कक्ष स्थापना भएपनि जिल्ला प्रशासन कार्यालय आउने सबै सेवाग्राहीलाई वैदेशिक रोजगारीका समस्या, कानुनी प्रक्रिया, समस्या आउँदा समन्वय गर्ने निकाय तथा विधिबारे जिल्लाभरका नागरिकले सूचना र जानकारी पाउने गरेको प्रमुख जिल्ला अधिकारी गणेश आचार्यले बताए । प्रक्रिया बुझेर, दक्ष भएर मात्रै जाँदा ठगिनुपर्ने, काम नपाउने जस्ता समस्या नआउने भएको यस्तो परामर्श आवश्यक रहेको आचार्यको भनाइ छ। दुई स्थानीय तहको साझेदारीमा ओखलढुंगामा परामर्श कक्ष पहिलो पटक स्थापना गरिएको हो । यसले विदेश जानेलाई जानुपूर्व र गएपछिका कानुनी प्रावधानबारे समेत सचेत गराउँछ । चिसंखुगढी र सिद्धिचरण बाहेक अन्य स्थानीय तहका नागरिकलाई समेत परामर्श दिएर सहजता ल्याउन सूचना कक्ष सञ्चालन गर्न स्थानीय सरकार तयार भएको चिसंखुगढी गाउँपालिकाका अध्यक्ष निशान्त शर्माले बताए।"
बीस लाख पर्यटक भित्र्याउने प्रदेश १ को लक्ष्य,"विराटनगर : प्रदेश १ मा पर्यटन वर्ष २०२० को सुभारम्भलाई भव्य बनाउने तयारी आयोजकले गरेको छ । बुधबार विराटनगरमा पत्रकार सम्मेलन गर्दै प्रदेश १ स्तरीय पर्यटन प्रवद्र्धन समितिले उद्धघाटनलाई भव्य बनाउन समिति र सबै उपसमिति लागेको बताएको छ । प्रदेश १ का उद्योग, पर्यटन, वन तथा वातावरण मन्त्री जगदीशप्रसाद कुसियतले उद्धघाटनका लागि समिति र सरकारले सबै तयारी भरपुर रुपमा गरेको र उद्धघाटनलाई विषेश बनाउने बताए । 'यो उद्धघाटन भव्य हुन्छ, त्यसपछि प्रत्येक दिन र महिना प्रदेशभर विभिन्न कार्यक्रम हुन्छ, पर्यटकको मनमा बस्ने कार्यक्रम र योजना हाम्रो छ,' मन्त्री कुसियतले भने । २०२० को पहिलो दिन विराटनगरस्थित सहिद रंगशालामा दश हजार प्रदेशबासीको उपस्थितिमा भ्रमण वर्षको विषेश उद्धघाटनको तयारी रहेको मुलसमारोह व्यवस्थापन उपसमितिका संयोजक फणिन्द्र अधिकारीले बताए । 'उद्धघाटन हेलिकप्टरबाट पुष्प वृष्टिसँगै ड्रोन, हेलिकप्टर र बेलुनबाट भ्रमण वर्षको झण्डा फहराएर गर्ने तयारी छ, सेना र प्रहरीले झण्डा, भ्रमण वर्षको लोगो आकारमा मार्चपास गर्नेछन्, प्रदेश १ चिनाउने वृत्तचित्र र गीत पनि प्रस्तुत हुन्छ,' संयोजक अधिकारीले उद्धघाटनको खाका सुनाए। भ्रमण वर्षको उद्धघाटन कार्यक्रममा सहभागी हुन परराष्ट्र मन्त्रालयमार्फत छिमेकी देश भारतका प्रदेश १ सँग जोडिएका प्रन्त प्रमुखसहित पर्यटन व्यवसायीलाई पनि निमन्त्रण गरिएको संयोजक अधिकारीको भनाई छ । 'उद्धघाटन भव्य हुन्छ, विशिष्ठ व्यक्तिलाई आमन्त्रण गरिएको छ, प्रदेश १ का १४ वटै जिल्लामा उत्पादित वस्तुको स्टल पनि राख्ने तयारी छ भने विभिन्न जात जातिको झाँकी, साइकलमोटरसाइकल र्यालीको पनि आयोजना गरिएको छ,'उनले भने । जनवरी १ को मध्यान्न १२ बजे उद्धघाटन गर्ने र त्यसपछिका दिनमा प्रदेश १ का विभिन्न जिल्लामा जिल्लालाई चिनाउने महोत्सव, मेला र पर्यटक स्वागत सत्कारलगायतका कार्यक्रम जारी रहने पर्यटन मन्त्रालयका सचिव सञ्जिव कुमार राईले बताए। भ्रमण वर्ष २०२० मा प्रदेश १ ले पाँच लाख पर्यटक भित्र्याउने लक्ष्य केन्द्र सरकारले दिए पनि प्रदेश १ सरकारले २० लाखसम्म पर्यटक एक वर्षमा भित्र्याउन सक्ने पर्यटक व्यवसायी समेत रहेका धार्मिक तथा सांस्कृतिक व्यवस्थापन उपसमितिका संयोजक भविस श्रेष्ठले बताए । 'वार्षिक ५ लाख पर्यटक त ताप्लेजुङको पाथीभरा मन्दिरमै आउँछन्, अन्य धार्मिक तथा पर्यटकीय क्षेत्रमा पर्यटकलाई तान्न अलिकति मात्रै मिहेनत गरे २० लाख पनि एक वर्षमा ल्याउन सकिन्छ,' उनले भने ।"
बस दुर्घटनामा २१ घाइते,दाङ : दाङमा बुधबार यात्रुबहाक बस दुर्घटना भएको छ । बस दुर्घटनामा कम्तिमा २१ जना घाइते भएको जिल्ला प्रहरी कार्यालय दाङले जनाएको छ। दाङको तुलसीपुरबाट भालुवाङ जाँदै गरेको रा १ ख १४८९ न को बस घोराहीलमही सडकखण्डको घोराही उपमहानगरपालिको मुसोटखोलाको ओरालोमा दुर्घटना भएको हो । बस ब्रेक फेल भएर दुर्घटना भएको र घाइतेको लमही अस्पतालमा उपचार भइरहेको जिल्ला प्रहरी कार्यालय दाङका प्रमुख जनक भट्टराईले बताए । २ जना मध्यम र अन्य सामान्य घाइते भएको प्रहरी बताएको छ ।
अतिक्रमित भूभाग समेटेर नयाँ नक्सा,"काठमाडौं : सुस्तासहित भारतद्वारा अतिक्रमित तथा विवादित क्षेत्र समेटेर जनस्तरबाटै नक्सा प्रकाशन गरिने भएको छ। सीमा बचाउ अभियानअन्तर्गत नक्सा समितिले लिम्पियाधुरा, लिपुलेक र कालापानी समेटेको नक्सा सार्वजनिक गरिसकेको छ। भूगोलविद्, सीमाविद्, अनुसन्धानकर्तासमेत सम्मिलित समितिको बैठकले सुस्तासहितको अर्को नक्सा तयार पारी सार्वजनिक गर्ने निर्णय गरेको हो। लिम्पियाधुरा, लिपुलेक, कालापानी समेटिएको नक्सा सार्वजनिक गरी सकिएकाले अब सुस्ता समेटेर नक्सा प्रकाशन गरी वितरण गर्ने निर्णय भएको भूगोलविद् कमलचन्द्र बरालले बताए। उनका अनुसार सम्पूर्ण अतिक्रमित भूभाग देखाएको नक्सा सार्वजनिक गर्ने तयारी छ। त्यसपछि जनस्तरबाट ताप्लेजुङबाट दार्चुलासम्म अतिक्रमित क्षेत्र स्थलगत अध्ययन गर्ने, त्यसको रिपोर्ट नआउँदासम्म समिति सदस्य बुद्धिनारायण श्रेष्ठले प्रस्तुत गरेको नक्सा स्रोत मान्ने निर्णय भएको छ। सीमा बचाऔं अभियान गठनपछि भएका सीमासम्बन्धी सम्पूर्ण सामग्री अडियो, भिडियो, अनलाइन, पत्रिका समेटी एउटा संग्रह प्रकाशन गरिने भएको छ। सुगौली सन्धिले तोकेको काली नदीको उद्गमस्थलसहितको वैज्ञानिक नक्सा सार्वजनिक गर्ने कार्य ऐतिहासिक भएको ठहर समितिले गरेको छ। नेपाली जनता र राष्ट्रका लागि यो नक्सा एउटा ऐतिहासिक सम्पत्ति भएको उसको दाबी छ। यसले नेपाली जनता र विश्वस्तरमा सीमा अतिक्रमण सम्बन्धमा नयाँ चेतना पैदा भएको भूगोलविद् बरालले बतााए। उक्त नक्सा भूमि व्यवस्था, सहकारी तथा गरिबी निवारण, रक्षा, गृह, शिक्षा र परराष्ट्र मन्त्रालय तथा संसद्को कृषि, भूमिसुधार तथा प्राकृतिक स्रोत समितिलाई हस्तान्तरण गर्ने कार्यले सरकारलाई बोल्न बाध्य पारेको निष्कर्ष समितिले निकालेको छ। यो अभियानले सरकारलाई लिम्पियाधुरासम्म नेपाली भूभाग रहेको र त्यसको रक्षाका लागि कूटनीतिक वार्ता प्रक्रिया तत्काल अगाडि बढाउन दबाब परेको दाबी उनले गरे। समितिका अनुसार विद्यालय, क्याम्पसमा लगेर उक्त नक्साबारे पढाउन थालिएको छ। राजनीतिक दल, संघसंस्थाले नक्सा प्रचार गर्ने कार्यले राष्ट्रियता तथा मातृभूमि रक्षाका लागि प्रचारात्मक कार्य गरेको निष्कर्ष समितिको छ। ५० हजार प्रति अपिल प्रकाशन गरी वितरण गर्दा सीमा विवादबारे जानकारी प्राप्त गर्न मद्दत मिलेको ठहर समितिले गरेको छ। २०१८ सालमा लिम्पियाधुरा क्षेत्रका नाबी, कुटी, गुन्जी क्षेत्रको जनगणनाको नेतृत्व गर्ने भैरव रिसालको अध्यक्षतामा बैठक बसेको थियो। समितिमा पूर्वसचिव द्वारिकानाथ ढुंगेल, भूगोलविद् प्रा डा नरेन्द्रराज बराल, शेरबहादुर गुरुङ, पूर्वराजदुत हिरण्यलाल श्रेष्ठ, नदीविज्ञ जगतप्रसाद भुसाल, सीमाविद् पुण्यप्रसाद ओली, बुद्धिनरायण श्रेष्ठलगायत छन्।"
सामुदायिक भवन हस्तान्तरण,"ललितपुर : रोटरी क्लब अफ जावालाखेल मञ्जु श्रीसहित विभिन्न संघ संस्थाको आर्थिक सहयोगमा गोदावरी नगरपालिका१३ झरुवारासीमा सामुदायिक भवन निर्माण गरेको छ। सात लाख पचास हजार रुपैयाँ नगद र स्थानीयको श्रमदानबाट बनेको दुई कोठे सन्तानेश्वर झरुवागुठी सामुदायिक भवन मंगलबार स्थानीयलाई हस्तान्तरण गरिएको छ । सामुदायिक भवन निर्माण समितिका संयोजक सानुभाई थापाका अनुसार भवन निर्माणका लागि रोटरी क्लव अफ जावालाखेलले ३ लाख नगद १५ बोरा सिमेन्ट, गोदावरी नगरपालिकाले १ लाख पचास हजार रुपैयाँ, सिनिक हाउजिङले १ लाख पचास हजार रुपैयाँ र झरुवा गुठीले एकलाख पचास हजार नगद सहयोगमा भवन निर्माण गरिएको हो। झरुवारासीमा ४० घरधुरी दलितवस्ती छ। कार्यक्रममा पूर्वअर्थराज्यमन्त्री एवं कांग्रेसका नेता उदय शम्शेर राणाले विकास निर्माणको सबैको हातेमालो आवश्यक रहेको बताए।"
काजक्रिया छाडेर श्रद्धाञ्जली सभा,"ओखलढुंगा : नेकपाका आमन्त्रित स्थायी समिति सदस्य पेशल खतिवडा बुवाको काजक्रिया गर्न कपाल काटेर कोरामा बसेनन्। उनी मंसिर २९ गते बुवाको निधन भएपछि अन्तिम संस्कारमा सहभागी भए। फर्केर घरमा बुवाको फोटोमा फूल चढाए, धुप बाले। दसौं दिनसम्म यसरी नै उनले बुवालाई सम्झिए। उनले आफन्त तथा शुभचिन्तकलाई पनि त्यसरी नै बुवालाई सम्झिन आग्रह गरे। शोक पुस्तिकामा श्रद्धाञ्जली लेखेर, फूल चढाएर धेरैले नेता खतिवडाका बुवा मनोरथलाई सम्झिए। तर उनका दुई जना भाइ नरेन्द्र र सुरेन्द्र भने काजक्रियामा बसेका छन्। नरेन्द्रले संस्कार परिर्वतन गर्न दाजुले छलफल गरे पनि परिवारका सदस्य र अन्य व्यक्तिले परम्परा तोड्न नहुने भनेपछि आफूहरूले सल्लाहमै फरकफरक तरिकाले काजक्रिया गरेको बताए। उनले भने, दाजुको अभियानमा हाम्रो समर्थन छ, हामीलाई पनि उहाँको सद्भाव छ। पेशलकै आग्रहमा दसौं दिन उनी आबद्ध संस्था आधारशीला परिवार बर्दिबास र नेकपा जिल्ला कमिटीले खतिवडा परिवारको घर नजिकै शिक्षा, विज्ञान तथा प्रविधिमन्त्री गिरिराजमणि पोखरेलको प्रमुख आतिथ्यमा आइतबार श्रद्धाञ्जली सभा गर्यो। सभामा खतिवडाले परिवार र दाजुभाइसँग सल्लाह गरेरै आफूले संस्कृति रुपान्तरणका लागि नयाँ तरिकाले बुवालाई सम्झिएको बताए। उनले मृत्यु संस्कारमा रुपान्तरण आवश्यक रहेको भन्दै रुपान्तरण आफैंबाट थालेको बताए। उनले भने, आफन्त गुमाएका बेला मान्छे त्यसै पीडामा हुन्छ, हाम्रो मृत्यु संस्कार गर्ने तरिकाले थप पीडा दिन्छ। मरेपछि गरुड पुराण सुन्दा पार तर्ने भ्रमबाट मान्छेलाई मुक्त गरेर सरल संस्कृति अवलम्बन गर्न प्रेरणा दिन सुरुवात आफैंबाट गरेको हुँ। नेकपाका स्थायी कमिटी सदस्य तथा शिक्षा, विज्ञान तथा प्रविधिमन्त्री पोखरेलले भने, संस्कृति हाम्रो जीवन हो भने यसलाई सरल बनाउन वैज्ञानिक तरिका अपनाउन सक्नुपर्छ। शैक्षिक रुपान्तरणमा गरेको योगदानको चर्चा गर्दै उनले मनोरथको थालनीले परम्परा ठीक कि रुपान्तरण भन्ने बहस सुरु भएको बताए। यस्तो बहस थालनी गरेर सांस्कृतिक रुपान्तरणको अभियन्ता बनेकामा धन्यवाद समेत दिए। यस्ता परम्पराको रुपान्तरण आवश्यक भएको नेकपाका जिल्ला इन्चार्ज तथा सांसद यज्ञराज सुनुवारले बताए। खतिवडा परिवारले पिताद्वारा स्थापित जीवनप्रदिप मावि हर्कपुरबाट बर्सेनि उनको स्मृतिमा एसईईमा सर्वोत्कृष्ट, दलित र महिला गरि ३ जनालाई ३ हजारका दरले पुरस्कार दिने घोषणा गरेको छ। मृत्यु संस्कार रुपान्तरण गरेर सरल बनाउन अभियान थाल्ने जोसुकैलाई ५ हजार पुरस्कारको पनि घोषणा गरेको छ। संस्कार परिवर्तन गर्न कठिन भए पनि पेशलले ऐतिहासिक कदम उठाएको स्थानीय बुद्धिजीवी कुलप्रसाद खतिवडाले बताए। यसले अहिले समाजमा अहिले परम्परागत तरिका परिर्वतन भन्ने बहस सुरु भएकाले आगामी दिनमा यस्ता परम्परा बिस्तारै सुधारिने उनको भनाइ छ।"
११ हजार युवालाई तालिम,"काठमाडौं : सरकारले झन्डै ११ हजार बेरोजगार युवालाई सीपमूलक तालिम दिने भएको छ। तालिमपछि रोजगारीमा जान सक्ने, आफैं व्यवसाय सञ्चालन गर्न सक्षम बन्ने व्यावसायिक शिक्षा तथा तालिम अभिवृद्धि परियोजना (इभेन्ट)ले जनाएको छ। इभेन्टले अनलाइनमार्फत आवेदन माग गरेको थियो। २६ हजार ३ सय ५९ आवेदकबाट १० हजार ९ सय ४१ जना छनोट गरिएको इभेन्ट परियोजनाका निर्देशक चन्द्रकान्त भुसालले बताए। यो वर्ष तालिम दिनुपर्ने संख्या त ७ हजार ५ सय मात्रै हो। त्यति मात्रै छनोट गर्दा सबै जना आउँदैन कि भन्ने भयो, उनले भने, छानेजति आए भने पनि व्यवस्थापन गर्न हामीलाई अप्ठ्यारो छैन। तालिम तीन महिना अर्थात् ३ सय ९० घण्टाको हुनेछ। इभेन्टले पहिलो चरणमा सन् २०११ अगस्टदेखि २०१५ अक्टोबरसम्म यो परियोजना चलाएको थियो। दोस्रो चरणमा २०१७ सेप्टेम्बरदेखि सञ्चालित परियोजना सन् २०२२ जुलाईसम्म चल्नेछ। तालिममा छनोट युवालाई भृकुटीमण्डपमा भेला गराएर इभेन्टले अन्तक्र्रिया चलाएको छ। उनीहरूलाई भौचर (तालिमका लागि योग्य भएको प्रमाण) वितरण गरिएको छ। उनीहरूले रोजेको विषय र बजारको आवश्यकताअनुसार आफूलाई पायक पर्ने ठाउँमा तालिम लिन पाउनेछन्। काठमाडौं, भक्तपुर र ललितपुरमा रहेका तालिमप्रदायक संस्थामा मात्र तालिम लिनुपर्नेछ। इभेन्टले प्राविधिक तथा रोजगारप्रदायक संस्थामध्ये ५८ वटा छानेको छ। यिनै संस्थाले सोमबार तालिम लिन चाहने व्यक्तिलाई भौचर वितरण गरेका हुन्। तालिम पनि यी संस्थाले दिनेछन्। तालिममा १६ वर्षदेखि ४० वर्षसम्मका युवा सहभागी हुन पाउँछन्। भौचर पाएकाहरूले ५८ संस्थामार्फत ३४ वटा पेसागत विषयमा तालिम लिनेछन्। अफ सिजन भेजिटेबल उत्पादक, असिस्टेन्ट ब्युटिसियन, असिस्टेन्ट वेटर, आर्क वेल्डर, आल्मुनियम फेब्रिकेटर, इन्डस्ट्रियल इलेक्ट्रिसियन, इन्डियन कुक, ईसीडी फेसिलेटर, कन्टिनेन्टल कुक, कम्युनिटी एग्रिकल्चर असिस्टेन्ट, कभ्युनिटी लाइभस्टक असिस्टेन्ट, कार्पेट वेभरसम्बन्धी तालिम दिइनेछ। त्यसबाहेक कुक, चाइनिज कुक, जुनियर कम्प्युटर हार्डवेयर, टेक्निसियन, जुनियर प्लम्बर, टायल मार्बल फिटर, टेलरिङ, टेलिकम टेक्निसियन, डेस मेकर, थान्का आर्ट, फेसन डिजाइनर, बार्बर, बिल्डिङ इलेक्ट्रिसियन, एनिमल हेल्थ वर्कर, मोबाइल रिपेयर टेक्निसियन, मोटरसाइकल सर्भिस मेकानिक्सलगायत विषयमा पनि तालिम दिइनेछ। शिक्षा विज्ञान तथा प्रविधि मन्त्रालयअन्तर्गत रहेको इभेन्टले विश्व बैंकको आर्थिक सहयोगमा यो परियोजना सञ्चालन गर्दै आएको छ। यो कार्यक्रम सुविधाविहीन समूहका दलित, लोपोन्मुख, अति सीमान्तकृत तथा सीमान्तकृत, आदिवासी जनजाति र गरिबप्रति लक्षित छ। रोजगारप्रदायक संस्थाले तालिम लिएकालाई पहिलो चरणमा तीन महिना र दोस्रो चरणमा तीन महिना रोजगारीको सुनिश्चितता गराउनुपर्ने इभेन्टले जनाएको छ।"
दाता बनेर लाखौं रुपैयाँ ठगी,"दोलखा : दोलखाको पश्चिमी शैलुङ गाउँपालिकाको विद्यालयमा शैक्षिक सामग्री सहयोग गर्ने भन्दै गत भदौमा भारतको सिक्किमबाट शैलुङ पसेका सिक्किम विकलांग सेवा समाज, सिक्किम भारतका अध्यक्ष दिपक गौतमले दाता बनेरै लाखौं ठगेको घटना सार्वजनिक भएको छ। उक्त घटना सार्वजनिक भएपछि दाता बनेर आउने, सामग्री पनि सहयोग पर्ने र थप सहयोग गर्ने भन्दै अन्जान व्यक्ति गाउँ पसे चनाखो रहनुपर्ने देखिएको छ। दाताको नाममा शैलुङ छिरेका गौतमले गाउँपालिकाले भाडामा लिएको बोलेरो गाडी र नगद करिब ४० लाख ठगेर बेपत्ता भएको घटना सार्वजनिक भएको हो। साथै उनले स्थानीय विद्यालयमा बालकक्षाकी शिक्षिका रहेकी एक युवतीलाई पनि भगाएको शैलुङ गाउँपालिकाका अध्यक्ष भरत दुलालले बताए। ठगी गरी फरार रहेका गौतमको खोजीका लागि जीप धनी, युवतीका आफन्त र गाउँपालिकाको टोली धौडधुपमा छ। दोलखा प्रहरी प्रमुख डीएसपी रेवतीरमण पोखरेलले ठगीको विषयमा आफूहरूलाई केही जानकारी नभएको तर गाडी चोरी भएकोबारे किटानी जाहेरी दर्ता भएको बताए। बा १० च ४६०८ नम्बरको बोलेरो जीप धनी यादव थापाले मंसिर ११ गतेदेखि दिपक गौतमले गाडी चोरी गरेको भनि प्रहरीमा किटानी जाहेरी दिएको र पत्रपत्रिकामा सार्वजनिक सूचनासमेत प्रकाशन गरेका छन्। स्रोतका अनुसार अध्यक्ष दुलाल, वडाध्यक्षहरू, व्यापारी, प्रधानाध्यापक र सर्वसाधारणसमेतलाई गौतमले ठगी गरेका छन्। भदौ महिनामा दाता बनेर आएका गौतमले शैलुङ गाउँपालिका भित्रका करिब आधादर्जन विद्यालयलाई शैक्षिक सामग्री सहयोग गरेका थिए। सामग्री पाउने भएपछि विद्यालयहरूले समुदायका अग्रजहरूलाई बोलाएर भव्य कार्यक्रम गरेरै गौतमलाई परिचित हुने मौका प्रदान गरे। भारत सरकारले सहयोग रहेको ठूला परियोजनाहरू आफूसँग रहेको र सबैलाई सहयोग गर्ने भन्दै आकर्षित बनाएर स्थानीयलाई लोभ्याएका थिए। जनप्रतिनिधिहरूसँग बाक्लो उठवस भएर विभिन्न सार्वजनिक कार्यक्रममा उपस्थित भएको आधारमा स्थानीयहरूले पनि सहयोगको आशामा गौतमलाई सापटी भन्दै नगद दिएको स्थानीय नेत्र मोक्तानले बताए। गौतमले विभिन्न विद्यालयका शिक्षक, व्यक्ति र जनप्रतिनिधिहरूसँग ४० हजारदेखि तीनलाखसम्मको सापट लिएर एकमहिनादेखि फरार भएका छन्। शैलुङ गाउँपालिकाकी उपाध्यक्ष लालमाया योञ्जनका श्रीमान् कल्लाबारी माविका प्रधानाध्यापक चन्द्रलाल घिसिङलाई समेत विद्यालयलाई सहयोग गर्ने भन्दै ५० हजार रकम ठगी गरेको उपाध्यक्ष योञ्जनले बताइन्। शैलुङ गाउँपालिका६, फस्कुका तीनजनालाई जापान पठाइदिन्छु भन्दै जनही तीन लाखको दरले नौ लाख रुपैयाँ ठगी गरेको उनले जानकारी दिइन्। यति धेरै ठगी गरे पनि गाउँपालिका र स्थानीयले प्रहरीमा उजुरी दिएका छैनन्। बरु खोजीमा आफैं जुटेका छन्।"
वडा कार्यालयमा तोडफोड र चोरी,बैतडी : बैतडीको मेलौली नगरपालिकाका ७ को कार्यालयमा मंगलबार राती तोडफोड र चोरी भएको छ । अज्ञात समूहले वडा कार्यालयमा तोडफोड र चोरी गरेको प्रहरीले जनाएको छ।वडा कार्यालयको मूल ढोकाको ताल्चा तोडेर भित्र रहेको १ थान कम्प्युटर चोरी भएको इलाका प्रहरी कार्यालय मेलौलीका प्रहरी सहायक निरीक्षक जयलाल ऐरले जानकारी दिए। कार्यालयको कागजपत्र रहेका २ दराजको पनि ताल्चा फुटालेर क्षति पुर्याएको छ। घटनाको अनुसन्धान भइरहेको प्रहरीले जनाएको छ। वडा कार्यालयमा तोडफोड र चोरी भएपछि कार्यालयको काम प्रभावित भएको वडा अध्यक्ष राजेन्द्र कार्कीले बताए ।
मकवानपुरको जंगलमा देखिएको ठूलो मुस्लो के रहेछ ?,काठमाडौं : मकवानपुरको बकैया र मकवानपुरगढी गाउँपालिकाको सीमानामा बुधबार बिहान देखिएको मुस्लो जंगलमा लागेको डढेलो भएको प्रहरीले जनाएको छ। प्रहरी चौकी चौघडा र ठिंगनबाट गएको टोलीले ठूलो मुस्लो जंगलमा लागेको डढेलोबाट निस्किएको धुँवा भएको पत्ता लगाएको हो। बकैया गाउँपालिका र मकवानपुरगढी गाउँपालिकाको सीमानाको जंगलमा आगोको मुस्लो देखेपछि स्थानीयले प्रहरीलाई खबर गरेका थिए। स्थानीयले आगोको मुस्लो देखेपछि जहाजसम्बन्धी केही घटना भएको हो किन भन्ने आशंका गरेका थिए। नेपाली सेनाका प्रवक्ता सहायकरथी विज्ञानदेव पाण्डेले बतासे डाँडामा आगोको ठूलो मुस्लो देखिएपछि लेन डाँडामा रहेको सैनिक पोष्टबाट एउटा टोली सर्च अपरेसनमा खटिएको अन्नपूर्णसँग बताएका थिए। आगोको मुस्लो देखिएपछि कतिपयले विमान दुर्घटनाको आशंका गरेका थिए। त्रिभुवन विमानस्थल कार्यालयले कुनै पनि विमान तथा हेलिकप्टर दुर्घटनामा नपरेको जानकारी दिएको छ।
"घरमा झण्डा, हातमा अण्डा","बेनी : गर्भावस्थाको जोखिम न्युनिकरण र पोषण सुधारका लागि म्याग्दीको मालिका गाउँपालिकाले 'घरघरमा झण्डा, हातहातमा अण्डा' अभियान सुरु गरेको छ। मालिका गाउँपालिकाको २ रुमबाट गर्भवती भेटघाट कार्यक्रमअन्तरगत गर्भवतीको घरघरमा झण्डा राख्ने र अण्डा वितरण गर्ने अभियान सुरु गरेको हो । रुमका ४९ जना गर्भवतीलाई एकएक क्रेट अण्डा र घरमा राख्नका लागि हरियो झण्डा वितरण गरिएको उपाध्यक्ष खरमाया बिटालुले जानकारी दिइन्। 'गर्भवती पहिचान, आमा र बच्चाको स्वास्थ्यमा परिवारले ध्यान दिउन भन्ने उद्देश्यले झण्डा राखिएको हो, 'उपाध्यक्ष बिटालुले भनिन्, 'घरमा राखेको झण्डाको आधारमा महिला स्वास्थ्य स्वयमेविका, स्वास्थ्यकर्मी, छिमेकी र पाहुनालाई पहिचान गर्न सहज हुन्छ।' घरमा झण्डा राख्नुका साथै परिवारका सदस्यलाई गर्भावस्थामा पोषिला खानेकुरा खुवाउन, जोखिमयुक्त काममा नलगाउन र तनावमुक्त वातावरण बनाउन सहयोगका लागि परामर्श समेत दिने गरिएको छ। सुत्केरी भएपछि पोषिला खानेकुरासहित घरभेट गर्न जाने कार्यक्रम पनि बनाइएको छ । गाउँपालिकाको ७ वटै वडाका गर्भवतीका घरमा हरियो झण्डा राखिने उपाध्यक्ष बिटालुले बताइन् । बच्चाको ७५ प्रतिशत मानसिक तथा वौद्धिक विकास गर्भमै हुने भएकाले त्यो समयलाई विशेष महत्व र ध्यान दिनुपर्ने सन्देश घरघरमा पुर्याउन यस्तो अभियानले सहयोग पुग्ने गाउँपालिकाका स्वास्थ्य शाखा संयोजक सन्तु कार्कीले बताइन्। यसैगरी मालिका गाउँपालिकाका गर्भवतीलाई प्रसूति सेवा लिनका लागि पालिका बाहिरा जानुपर्ने अवस्थामा निशुल्क एम्बुलेन्स सेवा उपलब्ध गराइने भएको छ । प्रसूतिका लागि बर्थिङ सेन्टरमा गएकालाई रिफर गर्नुपर्ने अवस्थामा यस्तो अवस्था दिइने उपाध्यक्ष बिटालुले बताइन्। म्याग्दीको मालिका गाउँपालिकाको रुमका गर्भवतीलाई अण्डा र हरियो झण्डा वितरण गरिँदै ।तस्बिर : अन्नपूर्ण"
"मकवानपुरको जंगलमा आगोको ठूलो मुस्लो, सुरक्षा टोली सर्च अपरेसनमा","काठमाडौं : मकवानपुरको बकैया र मकवानपुरगढी गाउँपालिकाको सीमानामा बुधबार बिहान आगोको मुस्लो देखिएको छ। बकैया गाउँपालिका र मकवानपुरगढी गाउँपालिकाको सीमानाको जंगलमा आगोको मुस्लो देखिएको स्थानीयले बताएका छन्। आगोको मुस्लो देखिएको ठाउँ मानव बस्तीदेखि टाढा भएकाले के भएक हो भन्नेबारे थाहा भएको छैन। स्थानीयले आगोको मुस्लो देखेपछि जहाजसम्बन्धी केही घटना भएको हो किन भन्ने आशंका गरेका थिए। तर अहिलेसम्म कतैबाट यसको पुष्टि भएको छैन। नेपाली सेनाका प्रवक्ता सहायकरथी विज्ञानदेव पाण्डेले बतासे डाँडामा आगोको ठूलो मुस्लो देखिएपछि लेन डाँडामा रहेको सैनिक पोष्टबाट एउटा टोली सर्च अपरेसनमा खटिएको अन्नपूर्णसँग बताए।उनले भने,' त्यहाँ के भएको हो एकिन हुन सकेको छैन।' आगोको मुस्लो देखिएपछि कतिपयले विमान दुर्घटनाको आशंका गरेका थिए। तर, त्रिभुवन अन्तर्राष्ट्रिय विमानस्थलस्थित कन्ट्रोल टावरले भने कुनै पनि जहाज र हेलिकप्टर सम्पर्कविहीन नरहेको जानकारी दिएको छ।"
"नेपाल सेल्टर, चीनमा अपराध","काठमाडौं : राजधानीका नौ घरबाट समातिएका १ सय २२ जना चिनियाँ नागरिकलाई कसुरका आधारमा कारबाही चलाइने भएको छ। तत्कालका लागि भने अभद्र व्यवहारमा मुद्दा चलाउन प्रहरीले जिल्ला प्रशासन कार्यालय काठमाडौंबाट पाँच दिनको म्याद थप गरेको छ। पक्राउमध्ये आठ महिला छन्। उनीहरूले आपराधिक गतिविधिका लागि नेपाललाई सेल्टर बनाए पनि उनीहरूका अपराध चीनका नागरिकसँग जोडिएको प्रहरी उच्च स्रोतले जनाएको छ। यो समूहले चीनमा व्यक्तिगत खातावालासँग विभिन्न बहानामा झुक्याएर रकम आफ्ना खातामा जम्मा गर्दै आएको प्रहरी अनुसन्धानबाट खुलेको छ। उनीहरूविरुद्ध अनुसन्धान गर्नुपर्ने भएकाले तत्कालका लागि अभद्र व्यवहारमा अभियोग दर्ता गरिएको जानकारी केन्द्रीय अनुसन्धान ब्युरो (सीआईबी) प्रमुख डीआईजी नीरज शाहीले दिए। हामी पक्राउ परेका चिनियाँबाट बरामद डकुमेन्ट अध्ययनमै छौं, डीआईजी शाहीले भने, यो गिरोहले चीनमा झुक्याएर व्यक्तिका सम्पत्ति बैंकिङ च्यानलमार्फत आफ्ना खातामा ट्रान्सफर गर्ने गरेको पाइयो। यो गिरोहले अनलाइन जुवा खेलाउने, अनलाइनमार्फत युवतीका अश्लील फोटो पठाएर रकम बार्गेनिङ गर्दै आएको आरोपसमेत छ। प्रहरी महानिरीक्षक सर्वेन्द्र खनाल र सीआईबी प्रमुख शाही इन्टरपोलको ८८ औं महासभामा भाग लिन गएका बेला यो घटनाबारे चर्चा भएको थियो। त्यसलगत्तै प्रहरी महानिरीक्षक खनालले शाहीलाई यसबारे टिम बनाएर अनुसन्धान गर्न भनेका थिए। सीआईबी, अपराध महाशाखा र काठमाडौं परिसरले गत असोजदेखि छुट्टै टोली बनाएर चिनियाँ नागरिकका सेल्टर खोजी गरेको थियो। आईजीपी साब र म इन्टरपोल गएकै बेला यो घटनाबारे चर्चा भएको थियो। त्यही बेलादेखिको सूचना विकसित हुँदै गएपछि सोमबार मूर्तरूप पाएको हो, डीआईजी शाहीले भने, प्राप्त प्रमाणका आधारमा पक्राउ परेकामाथि कारबाही गर्छौं। यसका लागि प्रहरीले चिनियाँ अधिकारीसँग समन्वय गरेको थियो। पक्राउ गरेकाबाट ३ सय थान ल्यापटप, ९० वटा डेस्कटप कम्प्युटर, ३ सयभन्दा बढी मोबाइलसँगै इन्टरटेन जोड्न चाहिने तार प्रहरीले बरामद गरेको छ। प्रहरीले सुरुमा अभद्र व्यवहारमा मुद्दा चलाए पनि अन्य कारबाहीको बाटो खुला छ। पर्यटक भिसामा आएका यी चिनियाँले नेपाली भूमि प्रयोग गरेर अपराध गरेको, कुनै कम्पनी दर्ता नगरी काम गरेको आधारमा प्रहरीले मुद्दा चलाउन सक्ने आधार छ। प्रहरी स्रोतका अनुसार नेपालमा यसरी अवैध काम गरेर बस्ने झन्डै २ हजार ५ सय चिनियाँ छन्। उनीहरूले पर्यटक भिसामै आएर सफ्टवेयर डेभलपरका नाममा जुवा धन्दा चलाउँदै आएका छन्। इन्टरनेटमार्फत नेपाली गेटवे प्रयोग गरी यो गिरोहले करोडौंको जुवा खेलाउँदै आएको प्रहरीको प्रारम्भिक अनुसन्धानबाट खुलेको छ। इन्टरपोलको महासभामै चिनियाँ इन्टरपोल प्रमुखले कम्बोडिया र भियतनामबाट फुत्केर आएका समूहले नेपाल पुगेर जुवा खेलाउँदै आएको तथ्य खुलाएका थिए, स्रोतले भन्यो। चिनियाँ भाषा अनुवादक आवश्यक परेपछि विश्वभाषा क्याम्पसबाट सहयोगीको माग भएको छ। साइबरमार्फत अपराध गरेका कारण चिनियाँ साइबर विज्ञसमेत नेपाल आएका छन्। प्रहरीले छापामारी बरामद गरेका ल्यापटप र डेस्कटप कम्युटरको डाटाबारे भाषाविज्ञ र साइबर विज्ञमार्फत पत्ता लगाउने तयारी छ। प्रहरीले पक्राउ परेकाको विगतका अपराधबारे चिनियाँ दूतावासको सहयोग लिइने डीआईजी शाहीले दिए। बालाजु, मनमैजुको एक घरबाट पक्राउ परेका चिनियाँले मासिक १५ लाख रुपैयाँ तिर्दै आएको प्रहरी स्रोतले बतायो।"
"सुन ६ सयले बढ्यो, कति पुग्यो तोलाको ?","काठमाडौं : नेपाली बजारमा सुनचाँदीको मूल्य बढ्ने क्रम जारी छ।बुधबार सुन तोलामा ६ सयले बढेर ७२ हजार ८ सय रुपैयाँमा कारोबार भइरहेको नेपाल सुन चाँदी व्यवसाय महासंघले जनाएको छ।तेजावीको सुनको मूल्य पनि बढेको छ। आज तेजावी सुनको मूल्य ७२ हजार ५ सय रुपैयाँ कायम गरिएको छ। मंगलबार सुन तोलामा ३ सयले बढेर ७२ हजार २ सय रुपैयाँमा कारोबार भएको थियो। यस्तै, चाँदीको मूल्य पनि वृद्धि भएको छ। आज चाँदी तोलाको ८८५ रुपैयाँमा कारोबार भइरहेको छ।मंगलबार चाँदी ८ सय ७५ रुपैयाँमा कारोबार भएको थियो।"
