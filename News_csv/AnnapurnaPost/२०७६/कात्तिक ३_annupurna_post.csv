शीर्षक,विवरण
बूढीगण्डकीतर्फ लागौं,"हामीकहाँ विद्युत् उत्पादन र खपत प्रकृति ठीक उल्टो छ। जब बिजुली अति आवश्यक हुन्छ, तब आपूर्ति पुग्दैन। जब बर्खा लाग्छ, तब बजुली खेर फाल्नुपर्ने अवस्था सिर्जना हुँदैछ, विद्युत् आयोजनामा बढ्दो लगानीका कारण। यो विरोधाभाषयुक्त अवस्था सम्बोधन गर्न जलाशययुक्त आयोजना निर्माण नगरी हुन्न। यसबारे हाम्रा नीतिनिर्माता पूर्णतः जानकार छन्। त्यहीकारण प्राथमिकता प्राप्त आयोजनाको सूचीमा परेको हो, बूढीगण्डकी परियोजना। बृहत् जलाशयुक्त परियोजनाको सम्पूर्ण अध्ययन र डिजाइनसमेत भइसकेको छ। तर अदूरदर्शी नेता र स्वार्थी समूहको घेराबन्दीका कारण सोचेअनुरूप र प्राथमिकता प्राप्त भनिएपछि सघन ढंगले अघि बढ्न सकेको छैन। सत्तारुढ दलका नीतिगत अस्थिरताको सिकार बनेको यो परियोजना यतिखेर बेवारिसे झंै प्रतीत हुन्छ। तर त्यही परियोजनाका निम्ति राज्यले कर उठाइरहेको छ र नागरिकले बिनाप्रश्न कर बुझाइरहेका छन्। जलाशययुक्त विद्युत् परियोजना नभएसम्म लोडसेडिङ पूर्णतः हट्न कठिन हुन्छ। विद्युत् आयात पनि रोकिँदैन। हामीसँग सन् १९८२ मा निर्मित ९२ मेगावाटको कुलेखानी मात्र जलाशयुक्त आयोजना थियो। केही समयअघि १४ मेगावाटको कुलेखानी तेस्रो निर्माण पनि पूरा भएको छ। राज्य सञ्चालकहरूले ३७ वर्षदेखि यस्तो प्रकृतिको आयोजना चाहिन्छ भन्ने सबैलाई थाहा थियो। २०४८ सम्म बहुपक्षीय र द्विपक्षीय दातृनिकायसँग मागेकै भर (ऋण र अनुदान) मा जलविद्युत् आयोजना बन्यो। त्यसपछि पनि यो प्रवृत्तिले निरन्तरता पाइ नै रह्यो। मुलुक यही प्रवृत्तिको सिकार हुन पुग्यो, लोडसेडिङ। भारतबाट आयात नहुने हो भने आठदस घण्टा लोडसेडिङ खेप्नुपर्ने बाध्यता छ। सधैंभरि मागेर वा आयात गरेरै मात्र बिजुलीको माग पूरा गर्न सकिन्न। लोडसेडिङको त्रासमा चार वर्षअघि स्वदेशी लगानी जलाशययुक्त परियोजना निर्माण गर्न पेट्रोलियममा कर लगाइएको थियो। आपू सत्तामा आएपछि पूर्वघोषित लगानी प्रारूप ध्वस्त पारी विदेशीलाई जिम्मा लगाउने काम भयो, बूढीगण्डकीका सन्दर्भमा। पेट्रोलियम पदार्थमा प्रतिलिटर जनही पाँच रुपैयाँ कर उठाइएको छ, यही बूढीगण्डकी स्वदेशी लगानीमा बनाउने भन्दै। बूढीगण्डकीका निम्ति ३५ अर्ब ३२ करोड रुपैयाँ संकलन भइसकेको छ। पेट्रोलियमजस्तो सर्वसाधारणको दैनिक जीवनसँग जोडिएको वस्तुलाई यस्तै अनेकौं नाममा पैसा असुलेर महँगो पारिएको छ। अर्थतन्त्रको इन्जिन मानिने तेल महँगो पारिनु अर्थतन्त्र महँगो बनाउनु हो। जसले सबै क्षेत्रको लागत बढाइदिन्छ। नागरिकबाट कर उठाएपछि चित्त बुझ्ने किसिमले काम भएको भए त्यसले नागरिकलाई सन्तुष्टि नै दिन्थ्यो। तर योजना निर्माणको सुरसार त के नामोच्चारणसमेत हुन नसकेपछि अनेकन शंकाको बादल मडारिएको छ। बूढीगण्डकी बनाउन जति ढिला हुन्छ उति नै यसको सम्भावना पनि क्षीण हुँदै जान्छन्। २५ अर्ब रुपैयाँ मुआब्जा वितरण भइसकेको र ५६ हजार रोपनी जग्गा अधिग्रहण भइसकेको छ। समय जति ढिला हुन्छ यसको लागत वृद्धि हुने, नयाँ वातावरणीय समस्या पैदा हुने, पुनर्वास गराउन नसकिने, जग्गा अधिग्रहण गर्न नसकिने जस्ता गज्याङगुजुङ बेहोर्नुपर्ने हुन्छ। टेन्डर डकुमेन्टसम्म तयार भइसकेको अरू आयोजना छैन। पहिचान र पूर्वसम्भाव्यता अध्ययनसम्म भएका अरू आयोजनालाई यो तहमा ल्याउन वर्षाैं लाग्छ। इच्छाशक्ति भए यो आयोजना महँगै भए पनि निर्माण गर्न सकिन्छ। स्वभावतः जलाजशयकृत आयोजना महँगै हुन्छन् र नै निजी क्षेत्र चियाउनसम्म सक्दैनन्। यस्ता आयोजनामा राज्यको अनिवार्य लगानी हुनुपर्छ। संसारको कुनै पनि देशमा जलाशयकृत आयोजना निजी क्षेत्रले बनाएको उदाहरण छैन। बूढीगण्डकीमा बिजुली मात्र निकाल्ने हो भने यो आयोजना निश्चय नै महँगो पर्छ। तर यसलाई बहुउद्देश्यीय बनाउन सकेमा मात्र यसको लागत न्यून पर्न जान्छ। सिँचाइ, बाढी नियन्त्रण, जल यातायात र पर्यटनका हिसाबले समेत बनाउने हो भने विद्युत्को लागत भार कम हुन्छ। स्वदेशी लगानीमा बनाउन सकिने प्रारूप र त्यसको विस्तृत प्रतिवेदन तत्कालीन योजना आयोगले सरकारलाई बुझाइसकेको छ। राज्यको इच्छाशक्ति भए अरू दसवटा बूढीगण्डकी बनाउन सकिन्छ। यति धेरै शक्तिशाली सरकारका लागि दुई सय ६० अर्ब रुपैयाँको लागत, त्यो पनि आठ वर्षमा खर्च गर्ने गरी मुलुकको आवश्यकता र त्यसले पार्ने सकारात्मक प्रभावका अगाडि केही होइन। तसर्थ अब जागौं र बूढीगण्डकीतर्फ लागौं।"
"विगारियो विश्व सम्पदाको स्वरुप, निरीक्षण गर्न युनेस्को मिसन नेपालमा","काठमाडौ : काठमाडौं उपत्यकामा सातवटा सम्पदाहरु विश्व सम्पदा सूचीमा सूचिकृत छन्। ०७२ को भूकम्पपछि यी सबै सम्पदामा धेरथोर क्षति पुगेको छ। काठमाडौं, पाटन र भक्तपुर दरबार क्षेत्रमा रहेका सम्पदा पुनर्निर्माणकै क्रममा छन्। तर प्राचीन पद्धतिलाई भने पूरै वेवास्ता गरिएको छ। यी सम्पदा क्षेत्रमा हाल बालुवा र सिमेन्टको संरचना बन्न थालेका छन्। सरकारको वेवास्ता र पुरातत्व विभागको लापरबाहीका कारण सम्पदा क्षेत्र कंक्रिटमय बन्न थालेका हुन्। सम्पदा क्षेत्रमा भइरहेको कामको निरीक्षण गर्न भन्दै संयुक्त राष्ट्रसंघीय शैक्षिक, वैज्ञानिक तथा सांस्कृतिक संगठन (युनेस्को) मिसन नेपालमा छ। नेपालका विश्व सम्पदा सूचीमा सूचिकृत सम्पदाको अडिटर अध्ययनका लागि मिसन नेपाल आएको हो। मिसन अन्तर्गत नेपाल आएका डागामिनी विजिसुरिया र क्याथरिन फोर्कले एक हप्ता नेपालमा बसेर विश्व सम्पदा सूचीमा परेका यहाँका हनुमानढोका दरबार, पाटन दरबार, भक्तपुर दरबार,चागुनारायण मन्दिर, बौद्धनाथ क्षेत्र, स्वयम्भूनाथ र पशुपति क्षेत्रमा निरीक्षण गरेका छन्। निरीक्षणमा आएको युनेस्कोको रियाक्टिभ मोनिटरिङ मिसनले भूकम्पबाट क्षति भएका विश्व सम्पदा क्षेत्रका सम्पदा पुनस्थापना र पुनर्निर्माणको पछिल्लो अवस्थाबारे जानकारी लिएको छ। शनिबार बौद्ध, पशुपतिनाथ र भक्तपुर दरबार क्षेत्रको निरीक्षण गरेको युनेस्कोको टोलीलाई प्रदेश नम्बर ३ का सांसद राजेश शाक्यले पुनर्निर्माणको कार्य मापदण्ड अनुसार नै भइरहेको जानकारी गराएका छन्। सम्पदाको आफैंले अवलोकन गरेको मिसनका तर्फबाट पुनर्निर्माण कार्यको अभिलेखिकरण राख्न र पुनर्निर्माणको गुणस्तरमा ध्यान दिन नेपाललाई सुझाइएको छ। भूकम्पपछि काठमाडौं उपत्यकामा सम्पदा पुनर्निमार्णको काम सन्तोषजनक छैन। उपत्यकाका अधिकांश सम्पदा क्षेत्रको पुनर्निर्माणले गति लिन सकेका छैनन्। सम्पदा निर्माणलाई ठेक्कामा लगाउँदा सम्पदा क्षेत्र सपिङ कम्प्लेक्स जस्तै बनेको छ। भत्काएर अलपत्र छाेडिएकाे पशुपति क्षेत्रकाे भान्सा घरकाे भवन । तस्बिर : सपना महर्जन हनुमानढोका दरबार क्षेत्रमा महर्जन कम्प्लेक्सको निर्माण, पशुपति श्लेश्मान्तक वनमा निर्माण भएको सडक, विश्वरुप मन्दिर पुनर्निर्माणका क्रममा कंक्रिटको प्रयोग, वन फाँडेर बनाइएको मृगस्थली, वनकालीको कंक्रिटमय पार्क सम्पदाको संरक्षणमा पेचिलो प्रश्न बन्दै आएको छ। पशुपतिनाथका भण्डारी केदारमान भण्डारीले पशुपति क्षेत्रमा विकासको नाममा ५० प्रतिशत वन फडानी भएको बताए। भूकम्पपछि धमाधम वन मासिन थालिएको छ, उनले भने, आधुनिक पार्क निर्माणले पशुपतिका कतिपय पूजा आरधनासमेत रोकिएका छन्। यस्तै समस्या अन्य सम्पदा क्षेत्रमा पनि छ। चागुनारायण क्षेत्रको अस्तव्यस्तता, स्वयम्भूनाथ मन्दिर वरपर बनेका कंक्रिटका संरचना, बौद्धनाथ स्तुपमा ठोकिएको किल्लाका विषयमासमेत पछिल्लो समय आलोचना भइरहेको छ। युनेस्कोको ४४ औं बैठकमा काठमाडौं उपत्यकाका सम्पदा खतरामा पर्ने आधारहरू खडा भएको प्रष्ट बुझिन्छ। यसअघि युनेस्कोको ४३ औं सेसनमा काठमाडौं उपत्यकामा रहेका ७ ओटा विश्व सम्पदा सूचीलाई खतराको सूचीमा राख्ने प्रस्ताव अघि सारिएको थियो। तर नेपालमा पुनर्निर्माण जारी रहेको भन्दै तत्काल खतराको सूचीमा नराख्न नेपालको तर्फबाट लबिङ भयो। अजरबैजानमा भएको उक्त बैठकले नभन्दै युनेस्कोको तर्फबाट एक वर्षको लागि नेपालका सम्पदालाई खतराको सूचीमा नराख्ने निर्णय गर्यो। सोही बैठकमा युनेस्कोको अडिट मिसनले नेपाल आएर दिने प्रतिवेदनलाई आधार मानेर यहाँका सम्पदालाई खतराको सूचीमा राख्ने कि नराख्ने निर्णय गरिनेसमेत जानकारी गराएको थियो। नेपालले सम्पदाको संरक्षणमा तदारुकता नदेखाएकै कारण ती सम्पदाहरु खतराको सूचीमा पर्नसक्ने भन्दै युनेस्कोले बारम्बार चेतावनी दिँदै आएको छ। २००३ मा नेपालका सम्पदा खतराको सूचीमा परिसकेको छ। पछि २००७ मा नेपाल खतराको सूचीबाट बाहिर निस्कियो। हाल पुनः सम्पदालाई आँच आउने निर्माण कार्य भइरहेका छन्। यसले नेपाल फेरि खतराको सूचीमा पर्ने निश्चित बनेको छ। तर नेपाल सरकारले यस विषयलाई गम्भीर रूपमा लिएको छैन। युनेस्कोलाई कामचलाउ प्रतिवेदन दिएर चेतावनीबाट बच्ने कार्य पनि गर्दै आएको छ। सम्पदा क्षेत्रमा संरचना निर्माण गरिरहेकाहरुले पुरातत्वको अनुमति र निरीक्षणमा नै काम गरेको बताउँदै आएको छ। नेपाल सरकार, पुरातत्व र नगरपालिकाबाटै बिहार, गुम्बामा सिमेन्टको प्रयोग गर्न अनुमति लिएको आर्किटेक राजेश श्रेष्ठले बताए। स्वयम्भू परिसरमा सिमेन्टले बनेको बिहारको बारेमा बताउँदै श्रेष्ठले भने, अहिले निर्माण प्रक्रिया गलत भएकोमा विरोध भए पनि सबै कार्य सम्बन्धित निकायको अनुमतिमा भएको हो। भूकम्पबाट काठमाडौं उपत्यकाका विश्व सम्पदा सूचीभित्र पर्ने सातवटा सम्पदा क्षेत्रका १४० वटा सम्पदामा क्षति पुगेको थियो। हालसम्म ९० वटा सम्पदाको पुनर्निर्माण सम्पन्न भएका छन् भने अन्यको पुनर्निर्माण जारी छ। पुननिर्माण भइरहेका अधिकांश संरचना मापदण्ड विपरित छन्। भूकम्पले भत्काएको स्वयम्भू क्षेत्रको बिहार । जसलाई ढलान गरेर धमाधम निर्माण गरिएको छ । तस्बिर : सपना महर्जन"
२४५ वटा नयाँ पुल बन्ने,"काठमाडौं : सरकारले चालु आर्थिक वर्ष दुई सय ४५ वटा नयाँ पुल निर्माण प्रक्रिया सुरु गर्ने भएको छ। यीमध्ये दुई सय १२ वटा स्थानीय र ३३ वटा रणनीतिक पुल छन्। यी पुललाई निर्माण प्रक्रियामा लान चार अर्ब रुपैयाँ विनियोजन भएको सडक विभाग पुल महाशाखाले जानकारी दिएको छ। स्थानीयका लागि ३० करोड र रणनीतिक पुलका लागि तीन अर्ब ७० करोड रुपैयाँ विनियोजन भएको छ। हाल विनियोजना भएको रकमअनुसार प्रतिगोटा स्थानीय पुलको भागमा १३ लाख ८० हजार रुपैयाँ पर्छ। विगतदेखि नै सरकारको उपेक्षामा स्थानीय पुल पर्दै आएको छ। रातो किताबमा पुल पर्ने र त्यसका लागि पर्याप्त बजेट नछुट्याइँदा लामो समयदेखि स्थानीय स्तरमा निर्माणाधीन पुल समयमा सम्पन्न हुन सकेका छैनन्। विगतदेखि ठेक्का लागेका १२ सय ९३ पुल छन्। यीमध्ये धेरै पुल बजेट अभावमा समयमै निर्माण हुन नसकेका हुन्। नेपाल निर्माण व्यवसायी महासंघका अध्यक्ष रवी सिंह बजेट सुनिश्चिता नगरी ठेक्का लगाउने परिपाटीले निर्माण ढिलो हुने गरेको बताउँछन्। सार्वजनिक खरिद (आठौं संशोधन) नियमावलीले बजेटको सुनिश्चिता नगरी ठेक्का लगाउन मिल्दैन भनेको छ। सिंहका अनुसार एउटा सामान्य पुल बनाउन पनि हालको बजार मूल्यअनुसार दुई करोड रुपैयाँभन्दा धेरै लाग्छ। अहिले सरकारले विनियोजन गरेको रकम ठेक्का पूर्वको प्रक्रियामै सकिन्छ। आवश्यक बजेट विनियोजना नगरी आयोजना सुरु गर्दा विगतदेखि नै पुलमा समस्या हुँदै आएको छ। पुललाई निर्माण प्रक्रियामा लान चार अर्ब रुपैयाँ विनियोजन भएको छ। पूर्वभौतिक पूर्वाधार तथा यातायात सचिव धनबहादुर तामाङका अनुसार मुलुक संघीय संरचनामा गए पनि आयोजनाका लागि बजेट वितरण गर्ने पुरानै परिपाटी अन्त्य हुन नसकेको बताउँछन्। सांसदको मागको आधारमा आयोजना दिने गरिन्छ। मागेको आयोजना पर्दा सांसद पनि खुसी हुन्छन्, तामाङले भने, तर आयोजना सुरु गर्न पर्याप्त बजेट नहुँदा आयोजना निर्माण चरणबाटै रुग्ण हुन्छ। आयोजना सुरु गर्दा पर्याप्त बजेट विनियोजना गर्दा समस्या देखिने उनको दाबी छ। एउटा पुल निर्माण गर्न १८ महिनादेखि दुई वर्ष भित्रमा निर्माण हुन्छ। आयोजन सुरु गर्दा पर्याप्त बजेटको व्यवस्था नमिलाउँदा निर्माण अवधिसँगै लागत पनि बढ्दै जान्छ। ठेक्का लगाउन मात्र आयोजना सुरु गर्नु हुँदैन, तामाङले भने, समय अवधि तोकेर पर्याप्त बजेट विनियोजन गर्नुपर्छ। पुल महाशाखा प्रमुख दीपक भट्टराईका अनुसार स्थानीय पुल सम्पन्न गर्न करिब चार अर्ब ५७ करोड रुपैयाँ लाग्ने अनुमान गरिएको छ। पुल निर्माण हुने स्थान अहिले छनोट मात्र गरिएको हो, भट्टराईले भने, डिजाइनका आधारमा यकिन विवरण थाहा हुन्छ। सुरुवाती चरणमा कम बजेट विनियोजन भए पनि निर्माण तहमा जाँदा बजेटको समस्या नहुने उनको दाबी छ। संघीय व्यवस्थाअनुसार स्थानीय पुल स्थानीय सरकारको क्षेत्राधिकार भित्र पर्छ। भौतिक पूर्वाधार तथा यातायात मन्त्रालयका प्रवक्ता राजेश्वर ज्ञवालीका अनुसार स्थानीय तहसँग आवश्यक जनशक्ति र उपकरण अभाव भएकाले संघीय सरकारबाटै पुल बनाउन खोजिएको हो। विगतदेखि नै सडक विभागले पुल निर्माण गर्दै आएको छ। सडकको तुलनामा पुल निर्माण जटिल हुन्छ, ज्ञवालीले भने, निर्माण पश्चात स्थानीय तहलाई नै हस्तान्तरण गर्ने हो। अघिल्लो आर्थिक वर्ष दुई सय ४३ पुल निर्माण सम्पन्न भएको थियो। पुल महाशाखाबाट आर्थिक वर्ष २०७५७६ मा नयाँ पुलको ठेक्का लागेको थिएन। हाल निर्माणाधीन पुल सम्पन्न गर्न करिब ३५ अर्ब रुपैयाँ लाग्ने अनुमान गरिएको छ। नामका लागि मात्र आयोजना सुरु गर्नुभन्दा पुराना आयोजाना सम्पन्न गरे नयाँको थालनी गर्नुपर्ने महासंघका अध्यक्ष सिंहको भनाइ छ।"
वाह ! रूख  घर,"उनायचौर (गुल्मी) : ठूलै सल्लाको रुख। चढ्न त के हेर्दै आङ सिरिङ हुने। कोही यति ठूलो रुखमा चढ्ने कुरै भएन्। यूवाहरु समेत चढ्न सक्ने अवस्था थिएन्। तर, यही डरलाग्दो रुखमा अहिले दुधे बालकदेखि बृद्धबृद्धाहरु समेत सजिलै चढ्न सक्छन्। सल्लाको रुख चढ्ने मात्र होइन, टुप्पोमै पुगेर आफुले चाहेजति आराम गर्न पाउँछन्। देख्दै आकर्षक छ। पाँच तलाको झण्डै एक सय जति सिँढी चढेर यही ठूलो रुखमा पुग्दा पर्यटकहरु दंग छन्। चारैतिर विभिन्न प्रजातिका रुखकहरुले हरियाली छ। जाडोमा न्यानो र गर्मीमा शिलता पनि हुने। रेसुंगा नगरपालिका वडा नम्वर ५, ६ र ७ को संगमस्थ उनायचौरको उनायचौर भगवती मन्दिरमा दुई महिना अघि ट्रि हाउस निर्माण गरियो। यही हाउसमा चढेर आन्नदित हुन हिजोआज आन्तरिक एवं बाह्य पर्यटकहरुको घुँइचो लागेको छ। प्राकृतिक रुपमा बनाइएको यस हाउसले पर्यटकले मन तानेको छ। त्यहाँ पुग्दा देखिन्छ फोटो कैद गर्नेहरु व्यस्त हुन्छन्। तम्घास घुम्न आएका चितवनका ज्ञानहरी आचार्यले ट्रि हाउस घुमेपछि अनौठो स्थान देखेको बताए। यस्तो ठाउँ छ भन्ने सुनेको थिए,उनले भने,कति राम्रो ठाउँ। बसौँ बसौ लाग्ने। स्थानीयको आय आर्जनमा यसले महत्वपूर्ण टेवा पुयाउने उनले प्रतिक्रिया दिए। यसको दिगोपना र संरक्षणमा स्थानीय सरकारले ख्याल गर्न समेत उनले सुझाव दिए। विदाको दिनमा अझ बढी पर्यटकहरु घुम्न आउने गरेको उनायचौर खड्ग भगवती नगर उद्यान समितिका हेरोलु एवं स्थानीय घनश्याम पन्थीले बताए। उनले दुइ महिनाको अवधिमा ७० हजार रुपैयाँ बरावारको टिकट विक्री गरिसकिएको जानकारी गराए। रुख चढ्नका लागि प्रतिव्यक्ति २० र विद्यार्थीका लागि दश रुपैयाँ शुल्क निर्धारण गरिएको छ। विभिन्न संघ, संस्था, कार्यालय वा जुनसुकै निकायले पनि आफ्नो नियमित वैठक उक्त रुखमा बस्न सक्छन्। झण्डै २० जना एकैपटक रुखमा चढेर बस्न सकिन्छ। संकलित रकम मन्दिर व्यवस्थापन समितिले बचत गरेको छ। प्रदेश ५ सरकारको लगानीमा डिभिजन वन कार्यालय गुल्मीले १३ लाख रुपैयाँ लगानीमा उक्त उद्यान निर्माण गरेको हो। ५० रोपनी क्षेत्रफल जग्गामा फैलिएको यस क्षेत्रमा चिल्डेन पार्क र अन्य रुखहरुलाइ सजवाट गरिने उद्यान समितिको योजना छ। नजिकै ठूलो खेदमैदान छ। नगर क्षेत्रका ठूला खेल यस मैदानमा संचालन गर्न सकिन्छ। ट्रि हाउसबाट पर्यटकीय तिर्थस्थल रेसुंगा सहित सदरमुकाम तम्घासलाइ नजिकबाटै कैद गर्न सकिन्छ। तम्घास बजारदेखि झण्डै सात किलोमिटर दुरीमै पुग्न सकिन्छ। हालसम्म १२ हजार बढी पर्यटकहरुले यस क्षेत्रको अवलोकन गरिसकेको समितिले जनाएको छ। बजेट भित्र्याउन रेसुंगा नगरपालिकाले पहल गरेको नगरप्रमुख डिल्लीराज भुषालले जानकारी दिए। उनले चालु आर्थिक वर्षमा थप बजेट विनियोजन गरी यसलाइ अझ आकर्षक बनाइने तयारी रहेको बताए। थप संरचनाका लागि योजना बनाइएको उनको भनाइ छ। रेसुंगा नगरपालिकाको आर्थिक विकासमा ट्रि हाउसले महत्वपूर्ण टेवा पुर्याउने विश्वास छ।"
रोल्वालिङमा बन्यो ४० किमि फुट ट्रेल,"दोलखा : जिल्लाको रोल्वालिङ हिमशृंखला क्षेत्रमा स्विस सरकारले ४० किलोमिटर पैदलमार्ग (फुट ट्रेल) निर्माण गरिदिएको छ। भूकम्पपछि क्षतिग्रस्त भएको बिगु गाउँपालिका१, च्छोतच्छोतदेखि गौरीशंकर गाउँपालिका९ को च्छोरोल्पासम्मको रोल्वालिङ फुट ट्रेल स्विस सरकारले १० करोड रुपैयाँ खर्च गरेर निर्माण गरिदिएको हो। नेपाल सरकार र स्विस सरकार विकास सहयोगको सहकार्यमा विकेन्द्रित ग्रामीण पूर्वाधार तथा जीविकोपार्जन सुधार परियोजना र भूकम्प आपत्कालीन सहायता आयोजनाअन्तर्गत ०७३ साल वैशाखदेखि स्तरोन्नति गरिएको फुट ट्रेल सम्पन्न भएको नेपालका लागि स्विट्जरल्यान्डकी राजदूत एलिजावेथ भोन क्याप्लरले जानकारी दिइन्। समुद्री सतहबाट ४५८० मिटरको उचाइमा रहेको गौरीशंकर गाउँपालिका९, गौरीशंकरको बेदिङ क्षेत्रमा अवस्थित दक्षिण एसियाकै ठूलो च्छोरोल्पा हिमतालसम्म जाने फुट ट्रेल पुनर्निर्माण सम्पन्न भएको हो। नेपालको प्रामाणिक समय निर्धारण गरिएको ७१३४ मिटर उचाइको गौरीशंकर हिमाल क्षेत्र आवतजावत गर्न रोल्वालिङ फुट ट्रेलको विकल्प थिएन। हिमआरोही जन्माउने गाउँ भनेर चिनिने बेदिङ गाउँ हुँदै च्छोरोल्पासम्म ३३ किमि र सोलुखुम्बु जाने नायलुङपास ७ किलोमिटर गरी ४० किलोमिटर रोल्वालिङ फुट ट्रेल निर्माण सम्पन्न गरेर स्विस सरकारले गौरीशंकर संरक्षण क्षेत्र आयोजनालाई हस्तान्तरणसमेत गरेको छ। स्विस सरकारको करिब १० करोड लगानीमा करिब ४० किलोमिटर पर्यटकीय फुट ट्रेल पुनर्निर्माण तथा स्तरोन्नति गरिएको स्विस राजदूतावासको कार्यक्रम व्यवस्थापन विशेषज्ञ अमन जोन्छेले बताए। फुट ट्रेल पुनर्निर्माण गर्न स्थानीयले ५५ हजार श्रमदिन बराबर प्रत्यक्ष रोजगारी पाएको विशेषज्ञ जोन्छेले बताए। फुट ट्रेलको विभिन्न ठाउँमा सोलिङ, खुट्किलो, रेलिङ, आवश्यक ठाउँमा सूचना पाटी, फुट ट्रेलमा पर्ने ५ ठाउँमा झोलुंगे पुल पुनर्निर्माण र स्थानीयलाई फुट ट्रेलसम्बन्धी विकास तालिमसमेत दिइएको राजदूत क्याप्लरले बताइन्। रोल्वालिङ फुट ट्रेलमा पर्ने सिमिगाउँ, क्याल्चे, डोङाङ, बेदिङ, ना क्षेत्रको होटल व्यवसाय थप फस्टाउने राजदूत क्यापलरले विश्वास व्यक्त गरिन्। स्विस सरकारबाट निर्माण सम्पन्न गरी रोल्वालिङ फुट ट्रेलको थप व्यवस्थापनका लागि हस्तान्तरण गरिएको गौरीशंकर संरक्षण क्षेत्रका प्रमुख सत्यनारायण शाहले जनाए। गौरीशंकर संरक्षण क्षेत्र आयोजनामा पर्ने रोल्वालिङ हिमशृंखला क्षेत्रमा आन्तरिक तथा बाह्य गरी वार्षिक करिब ४ हजार ५ सय पर्यटक पुग्ने गरेको संरक्षण क्षेत्र प्रमुख शाहले बताए।"
घरजग्गा व्यवसाय ओरालोतिर,"काठमाडौं : ऋणमा लगाम लागेपछि घरजग्गा व्यवसायमा कारोबार घट्यो। केही वर्षयता मूल्य भने स्थिर थियो। बैंक तथा वित्तीय संस्थाको ऋणको साँवाब्याज भुक्तानीमा घरजग्गा व्यवसायी दबाब झेलिरहेका छन्। उनीहरू बजार उठ्ने आसमा एउटा बैंकबाट ऋण लिएर अर्कोको भुक्तानी गर्दै छन्। राष्ट्र बैंकले व्यावसायिक कार्यदक्षता कर कार्यालयबाट परीक्षण गरेर मात्र ऋण दिन परिपत्र गरेको छ। त्यससँगै यस्ता ऋणहरू सदाबहार (इभर ग्रिनिङ) हुने सम्भावना टर्दै गएको छ। विश्वव्यापी रूपमै घरजग्गा कारोबार खुम्चिन थालेको छ। नेपालका पनि प्रमुख सहरमा घरजग्गाको मूल्य संतृप्ति (स्याचुरेसन)मा पुगेको विश्लेषक बताउँछन्। घरजग्गाको मूल्य सस्तिन सक्ने आईएमई समूहका बजार विश्लेषक प्रकाश तिवारी बताउँछन्। उनका अनुसार तीन वर्षदेखि चुलिएको ब्याजदर, बैंकमा ऋण दिने पैसा अभाव र सेयर बजारजस्ता पुँजीगत लाभ आर्जन गर्ने सट्टेबजारको निराशाजनक अवस्थाले प्रभाव पार्न सक्छ। काठमाडौंका कतिपय स्थानमा घरको मूल्य तीन वर्षअघिको अवस्थामा आएको छ, उनी भन्छन्, भित्री सहरका टुक्रे जग्गाको भाउ बढिरहे पनि ठूलो प्लटको भाउ घट्न थालिसकेको छ। आईएमई समूहअन्तर्गतकै हाथ्वे इन्भेस्टमेन्टका सीईओ अम्विका पौडेल जग्गा खण्डीकरण गर्न नपाइने कानुनी व्यवस्थाले सहरी क्षेत्रमा जग्गाको माग घटेको बताउँछन्। महँगो हुँदा ठूलो क्षेत्रफल भएको जग्गाको खरिदकर्ता नपाइने, कित्ताकाँट गर्न नपाइने भएपछि त्यस्ता जमिनको भाउ बढ्न नसकेको उनको भनाइ छ। नेपालमा सम्पत्ति थन्क्याउने सबैभन्दा आकर्षक लगानी क्षेत्र घरजग्गा हो। मुलुकको अर्थतन्त्र ७० प्रतिशत पुगेको अनौपचारिक बजारबाट ठूलो पैसा मूलतः घडेरीमा लगानी भइरहेको काठमाडौं विश्वविद्यालयको अर्थशास्त्रका प्रा डा अच्युत वाग्ले बताउँछन्। रेमिट्यान्सको ठूलो हिस्सा पनि सहरी क्षेत्रमा घडेरी किन्न खर्च हुने गरेको उनी सुनाउँछन्। नेपालमा वार्षिक साढे १३ लाख कित्ताजति घडेरी माग छ, उनी भन्छन्, यस्तो माग ठूला सहरी क्षेत्रमा केन्द्रित छ। यही कारण मुख्य सहरी क्षेत्रमा घडेरीको मूल्य ५० वर्षयता हरेक साल दोब्बर हुने गरेको उनी बताउँछन्। जुन रफ्तार अबका दिनमा भने कायम नहुने उनको आकलन छ। पुँजी अभाव आर्थिक वर्ष २०७२७३ मा रेमिट्यान्सले ८६ प्रतिशत आयात धान्ने अवस्था थियो। गत वर्ष आइपुग्दा ६२ प्रतिशतभन्दा कम मात्रै आयात थेग्ने अवस्था बनेको छ। यो तथ्यांकले विदेशी वस्तु उपभोगमा नेपालको खर्च बढेको देखाउँछ। राष्ट्र बैंकले पैसा भित्रिनेभन्दा बाहिरिने क्रम बढेको भन्दै पछिल्ला महिनामा चिन्ता जनाउन थाल्नुको कारण पनि यही हो। अर्थमन्त्री डा युवराज खतिवडाले पनि नेपालीले विदेश भ्रमणमा ठूलो पैसा खर्चन थालेकामा चिन्ता जनाएका छन्। पैसा बाहिरिन थालेपछि तीन वर्षयता बैंक तथा वित्तीय संस्थामा लगानीयोग्य पैसा अभाव भएको छ। तीन वर्षअघि ७ प्रतिशत हाराहारी रहेको निजी आवास कर्जाको ब्याजदर यसबीचमा १५ प्रतिशतभन्दा माथि पुग्यो। पुँजी अभावको असर सेयर बजारमा परेको छ। सेयरको बढ्दो बजारमा ठूलो पुँजीगत लाभ आर्जन गरेपछि घरजग्गामा लगानी गर्ने प्रवृत्ति नेपाली बजारमा छ। तीन वर्षयता सेयर बजार खस्किँदो क्रममा छ। १२ साउन २०७३ मा नेप्सेको बजार पुँजीकरण २० खर्ब ७१ अर्ब पुगेको थियो। यो त्यस बखतको कुल गार्हस्थ उत्पादन (जीडीपी)को ९१९२ प्रतिशत हो। जुन गत बिहीबार १४ खर्ब ४५ अर्ब ५६ करोडमा झरेको छ। यो गत वर्षको जीडीपीको ४१७३ प्रतिशत मात्रै हुन्छ। यसबीच सेयर बजारले ६ खर्ब २५ अर्ब पुँजीगत घाटा बेहोरेको छ। बैंकले पनि चाँडो प्रतिफल आउने व्यापार, केही पुँजीपतिका उद्योग र उच्च दरमा तलब लिने कर्मचारीलाई गाडी किन्नमै धेरै पैसा लगानी गरेका कारण घरजग्गा ठूलो आकर्षण बन्न नसकेको बैंकर बताउँछन्। सामूहिक आवास (हाउजिङ) निर्माता विजय राजभण्डारी भने ब्याजदर उच्च भए पनि बैंकबाट ऋण पाउन समस्या नभएको बताउँछन्। बैंकले पैसा नदिएको भन्ने छैन, उनी भन्छन्, तर, कस्ता ग्राहकलाई घर बेच्ने भन्नेमा चाहिँ सचेत हुनुपर्छ। सरकारी नीतिको प्रभाव भूमि व्यवस्था, सहकारी तथा गरिबी निवारण मन्त्रालयका तत्कालीन सचिव गोपीनाथ मैनालीले भनेका थिए सरकारले सोचिरहेको एउटा नीति लागू गर्न सक्यौं भने घरजग्गाको भाउ हामीले कल्पना गरेभन्दा बढी घट्छ। त्यसको सात महिनापछि परिवारका सदस्यलाई भूमिको हक हस्तान्तरण गर्दा उच्च दरमा राजस्व लिनेबारे सरकारले छलफल चलायो। संसद्ले २ असोजमा पारित गरेको भूमिसम्बन्धी विधेयकले जमिनको जथाभाव िखण्डीकरण रोकेको छ। उपयोगबारे पनि पहिलेभन्दा कडा नियम विधेयकले समेटेको छ। यही कारण व्यवसायीले उक्त विधेयकको विरोध गरेका थिए। सरकारी अधिकारी भने इन्भेस्टमेन्ट कम्पनी खोलेर जग्गामा लगानी गर्ने प्रवृत्ति रोक्न अझै नयाँ नियम आवश्यक भएको बताउँछन्। उद्योगका नाममा बैंकबाट ऋण लिएर जग्गामा लगानी गर्ने प्रवृत्ति बढेको छ, अर्थ मन्त्रालयका एक अधिकारी भन्छन्, यो हाम्रो अर्थतन्त्र मात्रै नभएर राष्ट्रिय सुरक्षाका लागि समेत खतरा हो। उनका अनुसार सरकार जग्गाको बढ्दो माग र चुलिँदो मूल्य घटाउन प्रयासरत छ। यसले गर्दा व्यवसायीले ठूलो मात्रामा जमिन किन्ने प्रवृत्ति कम हुँदा जग्गाको माग घट्ने उनी बताउँछन्। यसबाहेक सरकारले भन्सार प्रशासन, कर प्रणाली र प्रशासनिक सुधारमार्फत अवैध सम्पत्ति प्रयोग र अनौपचारिक अर्थतन्त्र घटाउने प्रयास गरेको छ। प्यान कार्ड, भेइकल ट्र्याकिङ प्रणाली, भन्सार नियन्त्रणजस्ता कानुनी र व्यवस्थापकीय सुधारले भ्रष्टाचार र करछलीबाट आर्जन हुने कालो धनलाई अर्थतन्त्रमा छिर्न नदिएको तिवारी बताउँछन्। संक्रमणकालीन राजनीतिको फाइदा उठाएर ठूलो मात्रामा कालो धन शुद्धीकरण हुने गरेको थियो, उनी भन्छन्, अहिले त्यसरी पैसा आउन सकेको छैन। यसले गर्दा बजारमा चालू पुँजीकै अभाव भएको उनी बताउँछन्। बरु, त्यस्तो पैसा विदेशी बजारमा जान थालेको बैंकर र व्यवसायी बताउँछन्। युरोप, अमेरिका र अस्ट्रेलियामा छोराछोरी पढ्न पठाउने प्रवृत्ति बढेसँगै नेपालमा कमाएको त्यस्तो कालो धन बाह्य मुलुकमा लगेर लगानी गर्ने बाटो खुलेको जानकार बताउँछन्। आफन्तलाई भ्रमणमा बोलाउने बहानामा नेपालबाट पैसा बाहिर लाने गरिएको राष्ट्र बैंककै अधिकारी बताउँछन्। यही थाहा पाएर हामीले सटहीको सीमा घटाएका छौं। तापनि पैसा जानबाट रोक्न सकिएको छैन, उनी भन्छन्। नेपालको कानुनले विदेशमा पैसा लान र लगानी गर्न प्रतिबन्ध गरेको छ। तर गैरआवासीय नेपालीका रूपमा उनीहरुले विदेशमा लगानी गर्न पाउँछन्। यही बाटोबाट पुँजी बाह्य बजारमा प्रवाह हुन थालेका कारण पनि नेपालमा घरजग्गाको बजारको तीव्र विस्तार हुन नसकेको उनीहरू बताउँछन्। विकेन्द्रीकरणको असर काठमाडौं उपत्यकाका अधिकांश क्षेत्रमा प्रतिआना २५ लाखबाट मूल्य बढ्न नसकेको जग्गा कारोबारमा संलग्न बताउँछन्। २०२५ लाखसम्म तिर्ने मान्छे पाइन्छ, त्योभन्दा महँगो भनेपछि जग्गा किन्ने मान्छे अर्कोतिर सस्तो जग्गा हेर्न हिँड्छ, घरजग्गा एजेन्ट नारायण शिवाकोटी भन्छन्। बैंकर पनि काठमाडौंलगायत मुख्य सहरका भित्री जमिनको मूल्य वित्तीय सम्भावनाका हिसाबले पनि चाहिनेभन्दा महँगो भइसकेको बताउँछन्। दरबारमार्गमा जग्गाको भाउ साढे डेढ करोड छ। त्यो मूल्यमा जग्गा किनेर त्यसबाट आम्दानी गरेर पैसा तिर्नै ५० वर्ष लाग्छ, एक बैंकर भन्छन्, जमिनको यस्तो अधिमूल्यनले मानिसहरु उपत्यकाबाहिरका सम्भावना भएको क्षेत्रमा लगानी गर्न थालेको देखिएको छ। विश्लेषक तिवारी पनि पैसा हुनेले उपत्यकाबाहिर ठूलो परिमाणमा जमिन किन्न थालेकाले पुराना सहरी क्षेत्रमा जमिन माग घटेको बताउँछन्। जसले गर्दा सहरी क्षेत्रमा जमिनको मूल्यवृद्धि रोकिने अवस्थामा पुगेको उनको बुझाइ छ। राष्ट्र बैैंकका पूर्वकार्यकारी निर्देशक नरबहादुर थापा पनि स्थानीय सरकारले विकास निर्माणमा थोरै भए पनि प्रतिस्पर्धा सुरु गरेको बताउँछन्। प्रदेश राजधानी र सम्भावनाका क्षेत्रमा लगानी स्थानान्तरण हुन थालेको उनको भनाइ छ। यसले गर्दा पुराना सहरी क्षेत्रमा जग्गाको माग पहिलेजस्तो बढ्न नसक्ने उनी बताउँछन्।"
युद्धमा मारिएकाको सम्झनामा स्मारक पार्क,"सिन्धुली : तत्कालीन माओवादीको शसस्त्र युद्धका क्रममा ज्यान गुमाएकाको स्मृतिमा सिन्धुलीमा सहिद स्मारक पार्क निर्माण सुरु गरिएको छ। एकै गाउँमा ६ जनाले ज्यान गुमाएको स्मृतिमा सुनकोशी गाउँपालिका५ नागेडाँडामा पार्क निर्माण्न गर्न लागिएको हो। एउटै परिवारका तीन दाजुभाइसहित ६ जनाले ज्यान गुमाएका र सयौं गिरफ्तार परेको गाउँलाई सहिद गाउँको नामले चिनाउँन भन्दै प्रदेश३ सरकारको १ करोड रुपैयाँ लागतमा सिन्धुली जिल्लाकै नमूना सहिद स्मारक र बोटानिकल पार्क निर्माण थालिएको हो। स्मारक र पार्कमा जनआन्दोलन, सशस्त्र युद्ध, बलिदानी र निर्माणको प्रतिबिम्बका रूपमा उक्त सहिद पार्क नागेडाँडास्थित सहश्रधारा सामुदायिक वन क्षेत्रमा निर्माण थालिएको छ। नागेडाँडाको टारीगाउँमा करिब दुई हेक्टर जग्गामा सहिद स्मारक र मुल्कोटमाथि बीपी राजमार्गसँग जोडिएको थुम्कोमा करिब तीन हेक्टर जग्गामा बोटानिकल पार्क निर्माण थालिएको निर्माण समितिका अध्यक्ष प्रमोद दाहालले जानकारी दिए। स्मारक र पार्क दुवै खानेपानी, शौचालय र पानी रिचार्ज सेन्टरसमेत निर्माण हुनेछ, दाहालले भने। डिभिजन वन कार्यालय मरिणका प्रमुख लोकराज नेपालले सामुदायिक वनको घनाक्षेत्र रहेको नागेडाँडाको टारीगाउँमा सहिद स्मारक र बोटानिकल पार्कको विकास गर्न लागिएको बताए। सुख्खा ठाउँ भएकाले सुनकोसीको पानी लिफ्टमार्फत तानेर बोटानिकल गार्डेनका रूपमा हरियाली बनाउने योजना छ, उनले भने, बीपी राजमार्गमा आवतजावत गर्ने यात्रुले समेत पार्कमा केहीबेर सुस्ताउने मौका पाउने छन्। स्मारक क्षेत्रमा वनभोजस्थलसमेत बनाइनेछ। स्मारक र पार्क निर्माणमा एक्सपर्ट ग्रुपले सहयोग गरेको छ।"
भारतीय प्रहरीले गरे नेपालीको अपहरण,कपिलवस्तु : भारतीय प्रहरीले जिल्लाको मायादेवी गाउँपालिका२ का एक नेपालीलाई अपहरण गरी भारत लगेको छ। स्थानीय ४२ वर्षीय रमजान मुलसमान भारतीय प्रहरीले आइबार साँझ सोही गाउँपालिका १ को पकडीबाट अपहरण गरेको हो। भारतीय सीमा क्षेत्र चाकर चौडाबाट प्रवेश गरेका भारतीय सुरक्षाकर्मीले पक्राउ गरी लवनी हुँदै सीमावर्ती हथिहवा दोहनी नाकाबाट भारततर्फ लगेको हो। भारतीय प्रहरीको टोलीले रमजानलाई पक्राउ गरी लगेको खबर आफूहरूलाई पनि प्राप्त भएको प्रहरी नायव उपरीक्षक सुनील मल्लले जानकारी दिए। यस सम्बन्धमा थप बुझ्ने काम भइरहेको मल्लले जानकारी दिए। अपहरणमा परेका रमजान उपर भारतका विभिन्न स्थानहरूमा अपराधिक क्रियाकलाप गरेको आरोप छ। भारतीय प्रहरीको सर्वाधिक खोजीको सूचीमा रहेका कारण उनलाई पक्राउ गरिएको हुन सक्ने स्थानीयले आशंका गरेका छन्। घटनाबारे सीमा क्षेत्र चाकरचौडाका नेपाली सुरक्षाकर्मीहरूलाई भने खासै जानकारी छैन। साँझको समयमा पकडी क्षेत्रबाट रमजानलाई पक्राउ गरी भारतीय नम्बर प्लेटको गाडीमा राखी लगेको खबर प्राप्त भएको इलाका प्रहरी कार्यालय पकडीका प्रहरी निरीक्षक गणेश सुवेदीले बताए। खबर प्राप्त हुना साथ सीमा क्षेत्रमा निगरानी बढाए पनि अपहरणमा परेको भनिएका रमजानको पत्ता लगाउन नसकिएको प्रहरी निरीक्षक सुवेदीले बताए।
'कञ्चनपुर विमानस्थलमा ५० सिटको जहाज सञ्चालन गर्न समस्या छैन',"महेन्द्रनगर : २०५६ सालदेखि असुरक्षाका कारण देखाउँदै उडान बन्द गरिएको कञ्चनपुरको मझगाउँ विमानस्थल पुनः सञ्चालनका लागि सम्भाव्यता अध्ययन गर्न आएको प्राविधिक टोलीले काम सम्पन्न गरेको छ। पाँच दिनअघि कञ्चनपुर आइपुगेको टोलीले बन्द अवस्थामा रहेको विमानस्थलको स्थलगत प्रतिवेदन तयारी गरी महेन्द्रनगरमा पत्रकार सम्मेलन गरी ५० सिटको जहाज सञ्चालन गर्न कुनै समस्या नरहेको जानकारी गराएको छ। पत्रकार सम्मेलनमा बोल्दै टोली प्रमुख रियलपात इन्जिनियरिङ कन्सलटेन्सीका इन्जिनियर गुरुदत्त अधिकारीले मझगाउँ विमानस्थलमा ५० सिटको जहाज सञ्चालन गर्दा समस्या नहुने बताए। '५० सिटसम्मको जहाज चलाउन केही समस्या छैन, 'उनले भने, 'सोभन्दा माथिको जहाज सञ्चालनका लागि थप केही जग्गा अधिग्रहण गर्नुपर्ने देखिन्छ ।' स्थलगत अनुगमन तथा विमानस्थलको अवस्थाबारे टोलीले नागरीक उड्ययन मन्त्रालयमा प्रतिवेदन पेश गर्ने जनाएको छ ।टोलीले विमानस्थलको पुराना भौतिक संरचना, हवाई मैदान, रनवे, विमानस्थलको लम्बाइचौडाइलगायतको प्राविधिक र अन्य विषय अध्ययन गरेको जनाएको छ । क्याप्नेट बेद उप्रेतीले मझगाउँ विमानस्थलको चौतर्फ गरी १५ सय मिटर जग्गा अधिग्रहण गरेर यहाँ ७२ सिटको विमान समेत सञ्चालन गर्न सकिने बताए । 'अहिलेकै रनवेमा ठूला विमान ल्याण्ड गर्न समस्या छैन,' उनले भने, 'विमानस्थलको मर्मतसम्भार र पूर्वाधार निर्माणमा जोड दिए विमानस्थल चाँडै सञ्चालनमा आउन सक्छ ।' विमानस्थल पुनः सञ्चालनका लागि पूर्ववन अधिकृत रमेश चन्दको नेतृत्वमा यहाँ दबाव दिँदै आएको छ । विमानस्थल पुनः सञ्चालनका लागि गठित संघर्ष समिति विगत केही महिनायता विमानस्थल सञ्चालनका लागि स्थानीय तहदेखि संघीय सरकारसम्म दबाव दिइरहेको छ । ६५ विगाह क्षेत्रफलमा फैलिएको मझगाँउ विमानस्थलको लम्बाई १६ सय ६५ मिटर र चौडाई ५ सय मिटर रहेको छ । २०५६ सालमा असुरक्षाको कारण देखाउँदै विमानस्थल बन्द गरिएको थियो ।"
वन अतिक्रमण गरी बस्ती,"विराटनगर : साविक मेची अञ्चलका पहाडी तीन जिल्लामा सडक पुगेसँगै वन मासेर बस्ती बस्ने क्रम बढ्दो छ। वन क्षेत्र हुँदै गएका सडकका दायाँ बायाँका धार्मिक क्षेत्र आसपासमा यो क्रम अझै उच्च छ। ताप्लेजुङ, पाँचथर र इलाममा यात्रु र पर्यटकलाई सेवा दिने बहानामा बसेका टहराले बजारको रूप लिएको छ भने पछिल्लो समय तीनवटै स्थानमा पक्की घर बनेर लालपुर्जाबिना करोडौंमा किनबेचसमेत हुने गरेको छ। मेची राजमार्गअन्तर्गत पाँचथरताप्लेजुङ सडक खण्डको जोरपोखरीचतुरे क्षेत्रमा दायाँ बायाँ ठूला ठूला घर छन्। कुनै घर पुराना छन् भने कुनै पक्की घर थपिने क्रममा पनि देखिन्छन्। चल्तीको बजार भएकाले सानो घरमा पनि कोठा थप्ने र सटर बढाउने संख्या वर्षेनी थपिन्छ। तर घरमालिकसँग यी घर आफ्नो हो भन्ने कुनै प्रमाण छैन। पूरै बजारमा १ सय ६१ घर लालपुर्जाविहीन छन्। वन मासेर बस्ती बसेकाले उनीहरूको लालपुर्जा नभएको हो। यस क्षेत्रमा २०३८ सालदेखि बस्ती बस्न थालेको मानिन्छ। पाँचथरको हिलिहाङ गाउँपालिका ५ र ६ मा विस्तार भएको धार्मिक पर्यटकीय क्षेत्र जोरपोखरी आसपास मेची राजमार्ग पुग्नुपूर्व पाटीपौवा मात्रै थिए। मेची राजमार्ग पनि यसै क्षेत्र हुँदै गएपछि तीनवटै पाटी घरमा परिणत भए। एकदुई घर हुँदै हाल यस क्षेत्र पाँचथरको एक मुख्य बजारकै रूपमा चिनिन्छ। जोरपोखरी र चतुरे क्षेत्रको एक सय २५ रोपनी जमिनमा बनाइएका घर लालपुर्जाविहीन छन्, जोरपोखरी बजारका अगुवा कर्णश्याम लावतीले भने, तीन दसकदेखि बसोबास गरे पनि यहाँका मानिसले लालपुर्जा पाउन सकेका छ्रैनन्। पछिल्लो समय यस क्षेत्रको जग्गालाई आफ्नो नाममा पार्न भूमफियाकै चलखेल सुरु भएको लावती बताउँछन्। लालपुर्जाविहीन यो जमिनमा सरकारी तथा गैरसरकारी गरी आठवटा कार्यालय पनि सञ्चालन गरिएको छ। नेपाली सेनाको क्याम्प, जनपथ प्रहरीको कार्यालय, जोरपोखरी माध्यमिक विद्यालय, इलाका वन कार्यालय यहाँबाट सञ्चालन गरिएको छ। ब्रम्हा योगा श्रम, फाल्गुनन्द माङ्हिम, हेब्रोन चर्च, लिटल स्टार बोर्डिङ स्कुल पनि यहाँ सञ्चालित छ। बस्तीसँगै धार्मिक र विद्यालय भवन बनाउने बहानामा वन अतिक्रमण बढेको छ। पाँचथरको हिलिहाङ गाउँपालिका ५ र ६ स्थित मेची राजमार्गको दाँया बायाँ विस्तार भएको जोरपोखरी बजार। तस्बिर : भीमकुमार बाँस्कोटा जोरपोखरी बजारसहित नजिकै रहेको चतुरे बजार पनि वन क्षेत्रमा पर्ने वन कार्यालयको तथ्यांक छ। वन कार्यालयका अनुसार पाँचथरमा ३३ हेक्टर सामुदायिक वन क्षेत्रको जमिनमा बजार विस्तार भएका छन्। २२ हेक्टर जमिनमा जोरपोखरी बजार विस्तार भएको छ। नजिकै रहेको चतुरे बजार ११ हेक्टर वन क्षेत्रमा विस्तार भएको छ। चोगमागुको नागेम्बा सामुदायिक वन क्षेत्रको १० रोपनी जमिन अतिक्रमण भएको छ। ठूलो क्षेत्र अतिक्रमण हुँदासमेत वन कार्यालयले बस्ती हटाउन वा व्यवस्थापनमा चासो दिएको छैन। मन्दिर क्षेत्रको वनभरी टहरा ताप्लेजुङमा रहेको पाथीभरा मन्दिर क्षेत्रको वन फडानी गरी घर टहरा बनाउने क्रम अझै रोकिएको छैन। वर्षेनी यस क्षेत्रमा २४ वटा घर थपिन्छन्। १ हजार ७ सय मिटर उचाइको देउरालीदेखि ३ हजार १ सय मिटरको माथिल्लो फेदीसम्म डेढ दर्जन घरटहरा सामुदायिक वन क्षेत्रमा छन्। वन कार्यालयको तथ्यांकअनुसार यहाँ वनको १ सय ७५ हेक्टर क्षेत्र अतिक्रमित छ। तर बस्ती हटाउन सक्ने अवस्थामा वन कार्यालय छैन। अतिक्रमण गरेर बस्ती बसाइएको छ, वन फडानी हुने क्रम पनि रोकिएको छैन, सहायक वनअधिकृत चन्द्रलाल राईले भने, प्रयास गरिरहेका छौं, हामी एक्लैले केही गर्न सक्दैनौं। तत्कालीन वन अधिकृत धीरेन्द्रप्रसाद सिंहले पाथीभरा क्षेत्रको फेदीदेखि देउरालीसम्मको बस्ती वन क्षेत्रभित्र पर्ने भन्दै हटाउने निर्णय गरे। सो क्षेत्रका सामुदायिक वन उपभोक्ता समूहलाई पत्राचार गर्दै बस्ती हटाउन र नहटाए कारबाही गर्ने चेतावनी दिए। स्थानीय र पर्यटन व्यावसायी समेतले यसको चर्को विरोध गरे। बस्ती हटाए पाथीभरा जाने वार्षिक ३ लाख पर्यटकले दुःख पाउने उनीहरूको तर्क छ। अन्त्यमा व्यवसायी, स्थानीय प्रशासन र पाथीभरामा काम गर्ने संघसंस्थाले थप वन नफाँड्ने लगायतका सर्त राखेर तत्काल नहटाउने सहमति गरे। वन कार्यालय आफ्नो निर्णयबाट पछि हट्यो। त्यसयता यस विषयमा चर्चा भएको छैन। तर अतिक्रमण भने रोकिएन। पाथीभरा जाने तीर्थयात्रीलाई बस्ने र खाने सुविधाका लागि भन्दै २०५४ सालदेखि यो बस्ती सुरु भएको हो। सामुदायिक वन उपभोक्ता समूहले स्वीकृति दिएको र करसमेत तिरिरहेकाले उठाउन नहुने स्थानीयको तर्क छ। पाथीभरा क्षेत्रमा वन अतिक्रमण गरेर बनाइएका अवैध होटलमा फुङलिङ नगरपालिकाले भने कर उठाउने गरेको छ। यहाँका बस्तीमा नगरपालिकाले २ हजार ५ सय देखि २५ हजारसम्म कर लगाएको छ। सामुदायिक वनको जग्गाभित्रको कर उठाउने अधिकार नगरपालिकालाई नरहेको सामुदायिक वन उपभोक्ता महासंघ ताप्लेजुङका अध्यक्ष सुरज ओझा बताउँछन्। कर उठाएपछि नगरपालिकाले वनको बस्तीलाई वैधता प्रदान गरेजस्तो देखिएन र ? , ओझाले प्रश्न गरे। सामुदायिक वनले पनि अतिक्रमण रोकेको छैन। जिल्लाभर ९७ हजार ६ सय हेक्टर वन क्षेत्र अतिक्रमण गरेर बस्ती बसाइएको वन कार्यालयको तथ्यांक छ। वनको बजार लाखौको कारोबार इलामको माई नगरपालिका ४ शुक्रबारे बजारका बासिन्दा सरकारी वनको जमिनमा छन्। सरकारले उनीहरूको हातमा लालपुर्जा दिने आशमा बसेका उनीहरू लालपुर्जाबिना पनि लाखौंमा घरजग्गा खरिद गरेर बसेका हुन्। ३५ वर्षअघि दानावारी पञ्चायतले स्थानीय कन्काई माध्यमिक विद्यालय चलाउन स्थानीयलाई बिक्री गरेको जग्गाको लालपुर्जा नभए पनि आन्तरिक सहमतिमा लाखौंमा बिक्री हुने गरेको इलाम उद्योग वाणिज्य संघ दानावारी शाखाका उपाध्यक्ष गोपाल घिमिरे बताउँछन्। उनी भन्छन्, ५० लाखभन्दा बढीको लगानीमा घर बनेका छन्, आन्तरिक कागजमा लाखौंमा कारोबार हुन्छ। सरकारले कस्तो कानुन ल्याउँछ भन्ने पर्खाइमै तीन दसक बिताएका स्थानीय भक्त लुंगेली लाखौं लगानी गर्ने स्थानीयका लागि सरकारले समयमै व्यवस्थापन गर्नुपर्ने बताउँछन्। उनका अनुसार १७७ रोपनी क्षेत्रमा फैलिएको बजारका सबै घर नमुना सामुदायिक वनको क्षेत्रमा पर्छन्। त्यही क्षेत्रमा प्रत्येक शुक्रबार हाट लाग्ने गरेको छ। शुक्रबारे बजार मात्रै होइन, रोङ गाउँपालिका ३ को हाँसपोखरी सामुदायिक वन र सुनाखरी सामुदायिक वनको क्षेत्रमा पनि स्थानीयले घर बनाएर बसेका छन्। गाउँपालिकाले गठन गरेको व्यवस्थित बसोबास व्यवस्थापन समितिका अध्यक्ष टंकबहादुर थापाका अनुसार त्यहाँ पनि एक सय ७ परिवारको हातमा जग्गाको पुर्जा छैन। २५ वर्षदेखि बसोबास गरिरहेका स्थानीयले आन्तरिक सहमतिमा जग्गा हस्तान्तरण गर्ने गरेको उनले बताए। उनले भने, त्यहाँको बसोबास व्यवस्थापन निकै चुनौतीपूर्ण छ। सूर्योदय नगरपालिका १४ मा २०४८ सालमा स्थापना भएको कटुसे बजार पनि वन क्षेत्रमा छ। त्यहाँ करिब ४५ घर छन्। बजारको पहुँचबाट निकै टाढा कटुसेमा स्थापना भएको बजारमा व्यवस्थापन समितिले १८ फुट चौडाइ र ३० फुट लम्बाइको जमिन बजार स्थापना हुँदा ६ हजारमा बिक्री गरेको थियो। पछिल्लोपटक प्रतिघडेरी ११ हजारसम्ममा बिक्री गरे पनि समितिसँग अब बिक्री गर्ने जमिन बाँकी नरहेको बताए। कटुसेमा अहिले पक्की घरसमेत बनेका छन्। बजार व्यवस्थापन समितिका पूर्वकोषाध्यक्ष योगप्रसाद गौतमका अनुसार अहिले आन्तरिक सहमतिमा १८ फुट चौडाइ र ३० फुट लम्बाइको जमिन ५ लाखसम्ममा बिक्री हुने गरेको छ। उनका अनुसार सरकारलाई हाटकर लगायतका केही शुःल्क मात्रै स्थानीयले बुझाउने गरेका छन्। बजार बसेका वनको लगत भने डिभिजन वन कार्यालय इलामसँग पनि छैन। डिभिजन वन कार्यालय इलामका सहायक वन अधिकृत यामबहादुर रुम्बा राज्यले नै कार्यक्रम नल्याएसम्म यस्तो क्षेत्रको लगत उठाउन नसकिने बताउँछन्। उनले भने, वन कार्यालय एक्लैले यो काम गर्न सक्दैन। (ताप्लेजुङबाट सीताराम गुरागाईँ, पाँचथरबाट भीमकुमार बाँस्कोटा र इलामबाट तोयानाथ भट्टराई)"
"सुनको भाउ घट्यो, चाँदी स्थिर",काठमाडौं : नेपाली बजारमा सुनको भाउमा सामान्य गिरावट आएको छ। आइतबार सुन तोलामा २ सयले घटेर ७० हजार ४ सय रुपैयाँमा कारोबार भइरहेको नेपाली सुन चाँदी व्यवसायी महासंघले जनाएको छ। तेजावी सुनको मूल्य भने ७० हजार १ सय रुपैयाँ कायम गरिएको छ। शुक्रबार सुन तोलाको ७० हजार ६ सय रुपैयाँमा कारोबार भएको थियो। चाँदीको मूल्य भने स्थिर छ। आज चाँदी तोलामा ८५० रुपैयाँमा कारोबार भइरहेको छ। शुक्रबार चाँदी तोलाको सोही मूल्यमा किचबेच भएको थियो।
प्रगतिनगरमा युवा समूहबीच गोली चल्यो,नवलपुर : पूर्वी नवलपरासीको देवचुली नगरपालिका प्रगतिनगर बजारमा शनिबार राति गोली चलेको छ । प्रगतिनगरको एक होटल अगाडी स्थानीय युवाबीच भएको विवादले उग्ररुप लिएपछि गोली चलेको जिल्ला प्रहरी कार्यालयका उपरीक्षक मोहनप्रसाद पोखरेलले बताए । झगडा भएका अर्को पक्षलाई लक्षित गरी गोली प्रहार गरेपनि कसैलाई नलागेको प्रहरीले जनाएको छ । प्रहार गरिएको गोली मोटरसाइकलको ट्यांकीमा लागेको छ । घटनास्थलबाट गोलीको खोका बरामद भएको प्रहरी उपरीक्षक पोखरेलले बताए । गोली प्रहार गर्ने युवाको समूह फरार रहेकाले उनीहरुको खोजी भइरहेको प्रहरी उपरीक्षक पोखरेलले जानकारी दिए । दुईजना शंकास्पद व्यक्तिलाई नियन्त्रणमा लिइएको प्रहरीले जनाएको छ ।
हत्या गरेको ३६ वर्षपछि फरार ३ अभियुक्त पक्राउ,"उदयपुर : ३६ वर्षअघि साथीको हत्या गरी फरार रहेका उदयपुरको चौदण्डीगढी नगरपालिका १ का तीनजनालाई प्रहरीले शनिबार पक्राउ गरेको छ। स्थानीय कमल राईलाई गोली हानी फरार रहेका चौदण्डीगढी १ का ६८ वर्षीय शोभितमान श्रेष्ठ, सोही ठाउँका ५२ वर्षीय प्रकाश माझी र ६१ वर्षीय दलबहादुर कार्कीलाई प्रहरीले लुकिछिपी बस्दै गरेको अवस्थामा फेला पारेको हो। २०४५ सालमा बाँदर लखेटने क्रममा असरमान माझीले चलाएको भरुवा बन्दुकले लागेर सँगै गएका कमलको ज्यान गएपछि उनीहरु फरार रहेको इलाका प्रहरी कार्यालय बेल्टारका प्रहरी निरीक्षक बुद्धी चौलागाईले बताए । उनीहरुलाई जिल्ला अदालत उदयपुरले मतियारको रुपमा प्रयोग भएको भन्दै २०४८ जेठ २० गते १५ दिनको कैद फैसला सुनाएको थियो । बन्दुक चलाएपछि वेपत्ता भएका माझी पनि केहि दिनपछि बिरामी परी ज्यान गएपछि फरार रहेका तीनजनाविरुद्ध मात्र मुद्दा चलेको थियो । जिल्ला अदालतले गरेका फैसला कार्यान्वयका लागि माथिल्लो निकायबाट आदेश आएपछि पुराना मुद्दा हेर्नेक्रममा यो मुद्दालाई व्युँत्याएको इन्स्पेक्टर चौलागाईले बताए । उनले विगतमा गरेका गल्ति कमजोरीलाई प्रहरीले हेर्दैन भन्ने कतिको सोच छ, त्यो सोचको अन्त्य गर्न र कानुनी राज्यलाई स्थापित गर्न पनि मुद्दा व्युँत्याइएको बताए । पक्राउ परेका तीनैजनालाई प्रहरीले पक्रिया पुरा गरी आइतबार अदालतमा बुझाएको इन्स्पेक्टर चौलागाईले बताए ।"
भन्सार छली र विद्युत् चुहावट गर्ने ४५ पक्राउ,"कलैया : जिल्ला प्रहरी कार्यालय बाराले भन्सार छली र विद्युत चोरी गर्ने ४५ जनालाई नियन्त्रणमा लिई कारवाही थालेको छ। कार्यालयले भन्सार छली गर्ने दुई र विद्युत् चुहावट गर्ने ४३ जनालाई पक्राउ गरेको थियो। प्रहरी कार्यालयका अनुसार भारतबाट भन्सार छली गरी नेपाल भित्र्याइएको चिनीसहित कलैया उपमहानगरपालिका २५ का दिनेश पाण्डे र रमेश तिवारी पक्राउ परेका हुन्। भारतबाट ल्याएको चिनी नेपाली बजारमा बिक्री गर्न लागेको अवस्थामा उनीहरूलाई पक्राउ गरेको बाराका प्रहरी प्रवक्ता रञ्जितसिंह राठौरले जानकारी दिए। पक्राउ परेकामध्ये पाण्डेको श्रीमती इन्दुकुमारीको नाममा दर्ता रहेको जय हनुमान ट्रेडर्समार्फत भारतीय चिनीलाई नेपाली बनाएर बिक्री गर्न लागिएको प्रहरीको भनाइ छ। मनहर्वास्थित रिलायन्स सुगर मिलबाट ट्रेडर्सको नाममा खरिद गरिएको चिनी गोदाममा भण्डारण गरी सोही बोरामा भारतबाट ल्याएको चिनी बजार पठाउन लागेको सूचना पाएपछि गोदामबाटै नियन्त्रणमा लिइएको प्रवक्ता राठौरले बताए। प्रहरीका अनुसार गोदामबाट एक लाख ५० हजार मूल्य बराबरको ३८ बोरा चिनी र बोरा सिउने मेसिन बरामद गरिएको छ। पक्राउ परेका पाण्डे र तिवारीलाई राजश्व ऐनअनुसार कारवाहीका लागि बरामद गरिएको चिनीसहित पथलैयास्थित राजश्व अनुसन्धान कार्यालय पठाइएको प्रवक्ता राठौरले जानकारी दिए। यसैगरी प्रहरीले बाराको करैयामाई गाउँपालिकाको विभिन्न स्थानबाट विद्युत चोरी गरी प्रयोग गर्ने ४३ जनालाई नियन्त्रणमा लिएको छ। नेपाल प्रहरी, सशस्त्र प्रहरी र नेपाल विद्युत् प्राधिकरणको टोलीले करैयामाई गाउँपालिकाको हरैया, मधुवन, तेतरिया, सिसुवा, बोधवनलगायतका गाउँबाट विद्युत् चोरी गरेको आरोपमा उनीहरूलाई पक्राउ गरिएको प्रवक्ता राठौरले जानकारी दिए।"
महरा प्रकरणमा रोशनीको नयाँ खुलासा : उजुरी मेरो होइन (भिडियोसहित),"काठमाडौं : निवर्तमान सभामुख कृष्णबहादुर महरामाथि यौन दुर्व्यवहारको आरोप लगाएकी भनिएकी संघीय संसद् सचिवालयकी कर्मचारी रोशनी शाहीले मनोवैज्ञानिक र मानसिक दबाबमा आफूले प्रहरीमा उजुरी दिएको खुलासा गरेकी छन्। एपीवान टेलिभिजनसँगको कुराकानीमा शाहीले यस्तो खुलासा गरेकी हुन्। असोज १७ गतेको किटानी जाहेरी निवेदन मलाई बाध्य पारेर लेख्न लगाई दर्ता गराइएको हो, कुराकानीमा उनले भनेकी छन्, असोज १७ गते प्रहरीले तयार पारेको निवेदनको खेस्राको आधारमा मलाई मनोवैज्ञानिक र मानसिक दबाब दिएर तयार पार्न लगाइएको निवेदनका आधारमा मात्रै अनुसन्धान भइरहेको छ। उनले बानेश्वर प्रहरी वृत्तमा असोज १५ गते दर्ता गरेको निवेदनमा उल्लेख भएको कुरामात्र सत्यतथ्य भएको दाबी गरेकी छन्। १५ गतेको निवेदनमा असोज १२ गते घटेको भनिएको घटनाका बारेमा पूर्ण विवरणसहित आफ्नो श्रीमान् चित्रजंग शाहीको रोहबरमा बानेश्वरमा निवेदन दिएकी थिएँ, उनले भनिन्, तर, सो निवेदनको आधारमा प्रहरीले अनुसन्धान गरेन। उनले उक्त निवेदनमा महरा असोज १२ गते आफ्नो कोठामा उपस्थित नै नभएको उल्लेख भएको दाबी गरेकी छन्। मानसिक अवस्था बिग्रिएर १०० मा फोन गरेछु ! शाहीले अकस्मात आफ्नो मानसिक अवस्था बिग्रन जाँदा १००मा फोन गरेको बताएकी छन्। असोज १२ गते अकस्मात मेरो मानसिक अवस्था बिग्रन गई विक्षिप्त अवस्थामा प्रहरीको १०० मा फोन गरी प्रहरी बोलाएकी रहेछु। प्रहरी आइसकेपछि उहाँहरु अर्थात् प्रहरीले सभामुख महराले हातपात गरेको भनेर तपाईंको फोन आएकाले हामी आएको भन्नुभयो, शाहीले भनिन्, तर, सोही समयमा खानतलासी गर्दा केही नभेटेपछि प्रहरी फर्किएर जानु भएको रहेछ। प्रहरी गए पश्चात पनि मैले ककसलाई फोन गरेकी रहेछु र कोकोसँग केके भने थाहा भएन। पछि होसमा आउँदा विभिन्न मिडियामा मेरो र कृष्णबहादुर महरा सरको नाम जोडी विभिन्न किसिमका लान्छना लगाइएका समाचार प्रसार भइरहेको देखेर म नै अचम्म परेँ। जिल्ला अदालत काठमाडौंले महरालाई थप अनुसन्धान गर्न आइतबार प्रहरीलाई पाँच दिनको म्याद दिएको छ । यसअघि अदालतले प्रहरीलाई दिएको तीन दिनको म्याद शुक्रबार सकिएको थियो । भिडियोमा राेशनी शाहीकाे भनाइ"
"खेल हेरेर फर्किदै गरेकामाथि हतियार प्रहार : एकको मृत्यु, एक गम्भीर",भोजपुर : षडानन्द नगरपालिका २ र ३ को सिमानामा पर्ने ओपंखास्थित धारिलो हतियार प्रहारबाट एक महिलाको हत्या भएको छ । भलिबल खेल हेरी घर फर्कदै गरेकी खार्तम्छाकी २८ वर्षीया कल्पना राईको हत्या भएको हो । उनीसँगै रहेकी अर्की १८ वर्षीया नविना राई गम्भीर घाइते भएकी छन्। नेपालेडाँडाबाट भलिबल हेरी शनिबार साँझ घर फर्कदै गर्दा उनीहरुमाथि आक्रमण भएको जिल्ला प्रहरी कार्यालय भोजपुरका डिएसपी नरबहादुर सलामी मगरले बताए । हत्याको अभियोगमा खार्तम्छाकै २१ वर्षीय प्रदीप बस्नेतलाई नियन्त्रणमा लिएको छ। आक्रमणबाट शरीरका विभिन्न अंगमा गहिरो चोट लागेकी कल्पनाको घटनास्थमै मृत्यु भएको डिएसपी मगरले बताए। घाइते नविनाको चिउँडोमा चोट लागेको छ। अभियुक्त बस्नेतलाई गिरफ्तार गरी जिल्ला प्रहरी ल्याइँदै गरिएको प्रहरीले जनाएको छ। थप अनुसन्धानपछि घटनाको कारण खुल्ने डिएसपी मगरले बताए।
बलात्कारपीडित युवती अदालतमै बेहोस,"विराटनगर : मोरङमा सात महिनाअघि बलात्कारबाटपीडित बनेकी युवती बकपत्रका लागि अदालत जाँदा बेहोस भएर ढलेकी छन्। पीडक पक्षले पैसाको लोभ देखाउँदै दिएको विभिन्न दबाब र धम्कीका कारण उत्पन्न तनाव थेग्न नसकेर बकपत्र दिन गएकी युवती अदालतमै बेहोस भएको पीडित पक्षको दाबी छ। घटनाअनुसार २०७५ साल चैतमा पाँच लाख रुपैयाँ ऋण माग गर्न विराटनगर घर भएकी युवती मोरङको कर्सियास्थित नेपालबंगलादेश बैंकका शाखा कार्यालयमा पुगेकी थिइन्। त्यस क्रममा बैंकका शाखा प्रबन्धक झापाको बिर्तामोड नगरपालिका५ पञ्चमुखी टोल घर भएका ४५ वर्षीय अमीत बास्तोलाले ऋणको प्रलोभन देखाएर बलात्कार गरेको पीडित युवतीले प्रहरीमा दिएको जाहेरीमा उल्लेख छ। प्रहरी अनुसन्धानबाट चैत २२ गते मोरङको रंगेली नगरपालिका७ मा रहेको मेलिना होटल र चैत २६ गते सुनसरीको इटहरीमा रहेको बुद्ध गेस्ट हाउसमा बलात्कार गरेको खुलेको छ। ऋणको प्रक्रिया मिलाउने बहानामा बोलाएर शाखा प्रबन्धकले बलात्कार गरेको भन्दै पीडित पुगे पनि त्यतिबेला जाहेरी दर्ता गर्न प्रहरीले अस्वीकार गरेको थियो। प्रहरी महानिरीक्षक सर्वेन्द्र खनालको ठाडो निर्देशनमा ढिलो गरेर भए पनि जाहेरी दर्ता गरेको प्रहरीले घटना भएको दुई महिनापछि गत जेठ २५ गते घटनामा संलग्न बास्तोलालाई पक्राउ गरेर अनुसन्धान अघि बढाएको थियो। प्रहरीले अनुसन्धान सकेर मिसिल बुझाएपछि बास्तोलाविरुद्ध जिल्ला सरकारी वकिल कार्यालयले जिल्ला अदालत मोरङमा साउन १० गते जवरजस्ती करणीको अभियोग लगाएर मुद्दा दर्ता गरेको थियो। अदालतको आदेशबाट साउन १३ गते नै बास्तोला भने पुर्पक्षका लागि कारागार चलान भएका थिए। जिल्लाको आदेश बदरको माग गर्दै पीडक पक्ष उच्च अदालत विराटनगर पुगे पनि उच्चले जिल्लाकै आदेशलाई भदौ ५ गते सदर गरिदिएको थियो। जिल्ला अदालत मोरङमा आइतबार यही मुद्दाको बकपत्र थियो। घटनाका बारेमा सोध्न र बुझ्नका लागि पीडित युवती, पीडक बास्तोला तथा वादी र प्रतिवादी दुवै पक्षका साक्षीलाई अदालतले झिकाइएको थियो। जिल्ला न्यायाधीश कृष्णमुरारी शिवकोटीको इजलासमा बकपत्र सुरु हुन साथ युवती बेहोर भएर ढलेकी हुन्। जिल्ला न्यायाधीवक्ता मुकुन्द रेग्मीले घटनाबारेमा बुझ्नका लागि बकपत्रका क्रममा गरेको पहिलो प्रश्नको जवाफ दिई नसक्दै युवती बेहोस भएर ढलेको अदालतका स्रेस्तेदार ईश्वरमणि ओझाले बताए। उनका अनुसार बेहोस भएर ढलेकी युवतीलाई तत्काल उपचारका लागि तत्काल कोसी अस्पताल लगिएको छ। पीडित नै बेहोस भएपछि वादी पक्षको बकपत्र आइतबार रोकिएको र पुनः बकपत्रका लागि सोमबार बोलाइएको जानकारी ओझाले दिए। पीडिततर्फबाट चार जना साक्षी अदालतमा उपस्थित भएका थिए। प्रतिवादीका साक्षीको भने बकपत्र सकिएको छ। घटनामा प्रतिवादी बनाइएका व्यक्ति पुर्पक्षका लागि थुनामा छन्। घटनाका बारेमा सबै कुरा बुझ्न बकपत्रका लागि अदालतले सबै पक्षलाई झिकाएको थियो, स्रेस्तेदार ओझाले भने, प्रतिवादीका साक्षीको बकपत्र भने सकिएको छ। पीडित युवती बेहोस भएका कारण वादी पक्षको भने सोमबार बकपत्र गर्ने तयारी छ। कोसी अस्पतालका चिकित्सक सुनीलबाबु खनालले धेरै तनाव भएका कारण युवती बेहोस भएको जानकारी दिए। युवतीको उपचार जारी छ, उनले भने, अवस्था सामान्य बन्दै गइरहेको छ। डा खनालले लामो समयदेखिको पीडा र तनावका कारण मान्छेमा यस्तो अवस्था आउन सक्ने जानकारी दिए। पीडितका एक आफन्तले पीडकका बुबा खगेन्द्र बास्तोला, साथी संजोग गिरी र राजु श्रेष्ठले पैसामा घटना मिलाउन बारम्बार दबाब र विभिन्न खाले धम्की दिएको बताए। विराटनगरका गिरी प्रतिवादीका साक्षी पनि हुन्। पैसामा पीडित युवतीलाई मिलाउने जिम्मा धरान घर भएका राजु श्रेष्ठले लिएको पीडित पक्षको भनाइ छ। चार लाख ५० हजार रुपैयाँ नगद र पाँच लाख ५० हजार रुपैयाँको चेकनै पीडित युवतीलाई थमाएर घटना साम्य पार्ने प्रयास गरिएको ती आफन्तले बताए। चेक र नगदमा कुरा मिलाएर बकपत्रमा पीडितले घटना अस्वीकार गरिदिए थुनामा रहेका अमीत छुट्ने र थुनामुक्त हुँदै बाहिर निस्किएपछि पनि थप नौ लाख ९० हजार रुपैयाँ नगद नै दिनेसम्मको प्रलोभन आएको थियो, उनले भने, पीडित (वादी) पक्षका साक्षीलाई पनि विभिन्न धम्कीहरू आएको थियो। अमीतका बुबा खगेन्द्रले भने पीडिक पक्षलाई कुनै दबाब नदिइएको बताए। अदालतबाट मुद्दाको अन्तिम फैसला हुन बाँकी छ, उनले भने, जे हुन्छ अदालतको फैसला स्वीकार गर्छौँ। युवती सामु सकिन्छ भने मिलौं भनेरचाहिँ प्रस्ताव लगिएको बताउँदै खगेन्द्रले भने, हामीले भेटेका बेला मिल्नका लागि आग्रह गरेका हौं। उनले मानिन्। त्यस बाहेक अरू कुनै दबाब दिइएको छैन।"
तस्करीको चिनी नेपाली उद्योगको नाममा बिक्री गर्ने गिरोह पक्राउ,"वीरगन्ज : भारतबाट राजश्व छलेर ल्याइएको चिनी, नेपाली चिनी उद्योगको बोरामा प्याकिङ गरेर बजारमा बिक्री गर्ने धन्दामा संलग्न दुईजनालाई प्रहरीले पक्राउ गरेको छ। पक्राउ पर्नेमा बारा कलैया उपमहानगरपालिका ६ मा रहेको जय हनुमान ट्रेडर्स प्रालिका संचालक रमेश तिवारी र उनका साझेदार दिनेश पाण्डे छन् । उनीहरु दुवैजनालाई कलैयामै लुकीछिपि बसिरहेको अवस्थामा शनिबार बेलुकी साँझ पक्राउ गरिएको बाराका प्रहरी उपरीक्षक विकासराज खनालले जानकारी दिए। कलैया उपहानगरपालिका ६ स्थित मछरहट्टा टोलमा रहेको रामनारायण यादवको घरमा प्रहरीले गत असोज २४ गते छापा मार्दा भारतबाट तस्करी गरी ल्याइएको ३८ वटा बोरामा रहेको १७ क्वीन्टल चिनी बरामद भएको थियो । पाण्डे र तिवारीले यादवको घर भाडामा लिएर गोदाममा भण्डारण गरेर राखेको ३८ बोरा चिनीसहित प्रहरीले चिनीको बोरा सिलाउने मेसिन १ थान , बाराको रिलायन्स चिनी उद्योग र सर्लाहीको इन्दु शंकर चिनी उद्योगको नाम, ठेगाना, लोगो र ब्राण्ड छापिएको खाली बोरा २ सय थान बरामद गरेको थियो। '२४ गते चिनी बरामद भएपछि पाण्डे र तिवारी त्यहि दिनबाट फरार थिए, 'प्रहरी उपरीक्षक खनालले भने, 'चिनी बारे अनुसन्धान गर्दा ईन्दु कुमारी तिवारीको नाममा दर्ता रहेको जय हनुमान ट्रेडर्स प्रालिको नाउँमा दर्ता रहेको फर्मबाट नेपालका चिनी उद्योगको बोरामा प्याकिङ गरी भारतीय चिनी बजारमा बिक्री वितरण गरी राजश्व छली गर्ने गरेको खुल्न आएपछि फरार रहेका पाण्डे र तिवारीलाई पक्राउ गरिएको हो। पक्राउ परेका दुवैजनालाई बरामद चिनीसहित राजश्व ऐनअनुसार आवश्यक कारवाहीका लागि राजश्व अनुसन्धान कार्यालय पथलैयामा पठाइएको खनालले बताए ।"
१८ करोड हिनामिना प्रकरण : सञ्चालकसहित ५६ जनाविरुद्ध मुद्दा,"दाङ : देव विकास बैंकमा भएको १८ करोड हिनामिना प्रकरणमा तत्कालीन वेष्टर्न डेभलप्मेन्ट बैँकका सञ्चालकसहित ५६ जनाविरुद्ध बैंकिङ कसुर सम्बन्धी मुद्दा दर्ता भएको छ। दाङको घोराही उपमहानगरपालिका१० नारायणपुरमा रहेको बैँकको शाखाबाट १८ करोड रुपैयाँ हिनामिना भएको गत भदौमा सार्वजनिक भएको थियो। आइतबार जिल्ला सरकारी वकिल कार्यालयले ६ जना बैँक सञ्चालक, अडिटर, सिइओसहित ६ जना बैँक कर्मचारी, खाताको रकम दुरुपयोग गर्ने ४३ जना खातावालसहित ५६ जनाविरुद्ध तुलसीपुर उच्च अदालत तुलसीपुरको वाणिज्य इजलासमा मुद्दा दर्ता गरेको हो। जिल्ला प्रहरी कार्यालय दाङले १८ करोड हिनामिना प्रकरणमा अनुसन्धान गरेर शुक्रबार मात्रै सरकारी वकिल कार्यालयमा फाइल बुझाएको थियो। मुद्दा दर्ता गर्ने क्रममा बैँक सञ्चालकहरू, अडिटर र सिइओ फरार रहेको उल्लेख गरिएको छ। जिल्ला सरकारी वकिल कार्यालय दाङका प्रमुख सुशील देवकोटाले तत्कालीन वेष्टर्न बैँक नारायणपुर हाल देव विकास बैँकका म्यानेजर समीर बुढाथोकीलाई मुख्य योजनाकार र अन्य बैँक सञ्चालक, ऋण वोर्डका सदस्य, अडिटर, बैँकका सिइओसहितका कर्मचारीहरू र खाताको रकम दुरुपयोग गर्नेलाई सहयोगीका रूपमा मद्दा दर्ता गरिएको बताए। सरकारी वकिल कार्यालयले बैँकको रकम हिनामिना प्रकरणमा तत्कालीन वेष्टर्न बैँकका सञ्चालक समिति अध्यक्ष ओमभक्त बुढाथोकी, सञ्चालकहरू अर्जुन बुढाथोकी, खड्ग बुढाथोकी, वेगमबहादुर भण्डारी, शेषमणि गौतम, निर्मल देवकोटाविरुद्ध बैंकिङ कसुरमा मद्दा चलाएको उनले जानकारी दिए। त्यस्तै, तत्कालीन वेष्टर्न बैँकका सिइओ खिमबहादुर डीसी, बैँकका कर्जा विभाग प्रमुख अनीलकुमार न्यौपाने, लेखापरीक्षक बुटवलका प्रेम भुर्तेल, लोन सहायक पोषणराज जैसी, सहायक सिर्जना थापासहित ६ जना र खाताको रकम दुरुपयोग गरेकोमा बसन्तबहादुर बस्नेतसहित ४३ जनामाथि मुद्दा दर्ता गरिएको छ। सरकारी वकिल कार्यालयले अदालतमा दायर गरेको मुद्दामा १८ करोड ३ लाख ७२ हजारको बिगो देखाइएको छ। दोब्बर बिगो ३६ करोड बढि रकमसहित जरीवाना र अभियुक्तलाई कैद सजायको माग गरिएको छ। देवकोटाले तत्कालीन शाखा म्यानेजर बुढाथोकीले कृत्रित ३६ जनाको नक्कली कर्जा बनाई गलत कर्जा प्रवाह गरी बैँकको सो रकम हिनामिना गरेको अनुसन्धानका क्रममा देखिएको बताए।"
धादिङमा अष्ट्रियन नागरिकको मृत्यु,"धादिङ : उत्तरी धादिङको रुबीभ्याली गाउँपालिका वडा१ को सोमदाङमा अष्ट्रियन नागरिकको मृत्यु भएको छ। वीङगर वीलियम नाम गरेका अष्ट्रियाका ६७ वर्षीय ३२ सय मिटर उचाइमा रहेको धादिङ र रसुवाको सीमा नाका सोमदाङमा मृत्यु भएको हो। उननको पासपोर्ट नम्बर पी ६१६८१८५ रहेको छ। शनिबार साँझ सोमदाङमा खाजासहित पेय पदार्थ समेत खाएका उनी एक्कासी ढलेको स्थानीयलाई उद्धृत गर्दे घटनास्थल पुगेका जिल्ला प्रहरी कार्यलय धादिङका प्रमुख एसपी राजकुमार बैदवारले बताए। उनी एकजना साथीसँगै गोरखाको पर्यटकीय क्षेत्रको पदयात्राका लागि हिँडेका रहेछन्, उनले भने, शनिबार एक्कासी ढलेपछि केहीवेरमा उनको मृत्यु भएको रहेछ। घटना भएको जानकारी पाएपछि शनिबार नै सेर्तुङबाट प्रहरी घटनास्थलतर्फ गएको थियो। आइतबार दिउँसो हेलिकप्टर लिएर प्रहरी प्रमुख बैदवारसहितको टोली घटनास्थलमा पुगेको हो। घटनास्थलको प्रकृति हेर्दा अत्याधिक चिसोका कारण उनको मृत्यु भएको हुनसक्ने प्रहरीको अनुमान छ। शव हेलिकप्टरबाट काठमाडौंस्थित शिक्षण अस्पतालमा पठायउको प्रहरीले बताएको छ। धादिङ र गोर्खाको पर्यटकीय क्षेत्रको भम्रणका लागि आएका उनी काठमाडौँबाट नुवाकोट, रसुवा हुँदै सोमदाङ पुगेका हुन्। उनीहरु ट्रेकिङका लागि काठमाडौँस्थित हाई कन्ट्री ट्रेकिङ प्रालिमार्फत् गएका थिए। घटनास्थल प्रहरी चौकी सेर्तुङबाट १० घण्टा पैदल दुरीमा छ।"
४८ वर्षदेखि सिन्धुलीका १ हजार परिवार लालपूर्जाविहिन,"भिमान (सिन्धुली) : सिन्धुलीको कमलामाई नगरपालिका९ का १ हजार ३३ परिवार ४८ वर्षदेखि लालपूर्जाविहिन छन्। जिल्लाको दोस्रो ठूलो व्यापारीक केन्द्र भीमान बजारका ८५ प्रतिशत जग्गाको लालपूर्जा नभएको पाइएको छ। उक्त वडाका वडाध्यक्ष देवराज पौडेलका अनुसार भीमान बजारका साथै पन्नेसी, सुकेखोला, बथानचौडी, कोरुङखोला, हमाहलगायत आधा दर्जन बस्तीमा बसोबास गर्नेको लालपूर्जा छैन। २४ दशमलव २२ वर्गकिलोमिटर क्षेत्रफल भएको वडामा करिब १३ सय घरधुरी छन्। उक्त वडामा ४ हजार ९ सय ३४ जनसंख्या छ। त्यसमध्ये ८५ प्रतिशत ऐलानी जग्गामा वर्षौंदेखि बसोबास गर्दै आएका छन्। यो तत्कालीन समयमा कमलामाई नगरपालिका गठन नहुँदाको सिंगो भीमान गाविस हो। २०५३ सालमा तत्कालीन शिद्देश्वर र भीमान गाविसलाई एकै ठाउँमा गाभेर कमलामाई नगरपालिका बनाइएको हो। भीमान बजारमा मात्र झण्डै चार सयबढी ठूला पक्की घर निर्माण भइसकेका छन्। करोडौं रुपैयाँको लागतमा बनाएका आवास स्थानीयले आफ्नो भन्न पाएका छैनन्। त्यो जग्गा कसरी लिए र उनीहरु बस्ने आधार र अधिकार के हो भन्ने कुराको पनि खोजी भएको छैन। २०२८ सालको नापीमा छुटेपछि वडाको आधा दर्जन बढी बस्ती लालपूर्जाविहिन भएको हो, अध्यक्ष पौडेलले, त्यति बेला जिल्लाको दुर्गम क्षेत्र थियो। जग्गाको महत्व पनि थिएन। जग्गा दर्ता गराउँदा तिरो तिर्नु पर्ने डरले जग्गा धनीले आफ्नो जग्गा नापी नगराएको हुन सक्छ। अहिले जिल्लाकै दोस्रो ठुलो ब्यापारीक केन्द्र बनेको छ। तर लालपूर्जा छैन। करिब १३ सय घरधुरी रहेको वडाका १ हजार ३३ परिवारले आफु बसोबास गर्दै आएको घर जग्गा नापी गरिदिन वडा कार्यालयमा निवेदन दिएको वडा सचिव मुकेश तामाङले जानकारी दिए। २०२८ सालमा नापी टोली आउँदा कमला नदी किनारको खेत नपाएका स्थानीय २०४१ र २०५१ सालको बाढीले कमला नदी किनारका खेत बगाएपछि अहिले वडाको अधिकांस बस्ती लालपूर्जा नभएको ठाउँमा सरेका थिए। नापी, नक्सा र लालपूर्जा भएका खेत कमला नदीले बगाएर बगरमा परिणत भएको छ। यहाँको चुरेबाट बगेर आउने खहरे कमला नदीमा मिसिएर धेरै खेती योग्य जमिन कटान गरेको छ। यसले पनि भीमानवासीलाई लालपूर्जाविहिन बनाएको स्थानीय वासिन्दा तथा शिक्षक शालिग्रामप्रसाद पौडेलले बताए। भिमान बजार हुँदै अधिकांस बस्ती छोएर बनेपा बर्दिवास विपी राजमार्ग बनेको छ। सडक खुल्नुअघि सिन्धुलीबाट कमलाखोंच क्षेत्र प्रबेश गर्ने नाका भीमान बजार भएकाले यहाँ पहिले देखिनै व्यापारीक चहलपहल थियो। वर्षौदेखि घर गृहस्थी गरेर बस्नेलाई समस्या भएन तर, घर जग्गा विक्री गर्न र व्यापार व्यवसायीका लागि लालपूर्जा नहुँदा समस्या भएको छ, पौडेलले भने। स्थानीय जानकार आशिष कार्कीका अनुसार तत्कालीन समयमा नापी हुँदा बजार मुनिको जग्गालाई मात्र सिमाना बनाएर डिभर्केशन (पोल गाड्ने) गरिएको थियो। वन कार्यालयले उक्त बस्ती बसेको जग्गा गाउँ पञ्चायतको हुने व्यवस्था गरेको थियो। बर्षौंदेखि घर जग्गाको नापी नक्सा नहुँदा सरकारले बस्ती उठाउने होकी भन्ने चिन्ताले दिनरात सताउने गरेको स्थानीयको भनाइ छ। भीमानबासीलाई सुकुम्बासी समस्या समाधान आयोगले लालपूर्जा वितरणका लागि पहल गरे पनि दिन भने सकेको छैन।"
पश्चिमी वायुको प्रभाव : तीन दिन वर्षाको सम्भावना,काठमाडौं : पश्चिमबाट आएको पश्चिमी वायुले नेपालको मौसममा आंशिक प्रभाव देखिएको छ । जल तथा मौसम विज्ञान विभागको मौसम पूर्वानुमान महाशाखाको आइतबार बिहान ६ बजे निकालेको बुलेटिनमा देशका थोरै स्थानहरुमा हल्का वर्षाको सम्भावना रहेको उल्लेख छ। देशका धेरैजसो स्थानमा बिहानैदेखि बादल लागेर आकास धुम्मिरहेको छ। विभागका अनुसार आइतबार देशभर सामान्य बदलि रहि मध्य र पुर्व र पश्चिमका एक दुइ स्थानमा हल्का वर्षाको सम्भावना रहेको छ। सोमबार देशको मध्य तथा पूर्वी भूभागमा आंशिकदेखि सामान्य बदली रही पश्चिमी भुभागमा आंशिक बदली रहनेछ। मध्य र पूर्वी पहाडका १२ स्थानमा क्षणिक वर्षाको सम्भावना रहेको छ। मंगलबार देशको पहाडी भूभागमा आंशिकदेखि सामान्य बदली रही तराई भुभागमा आंशिक बदली रहनेछ। मध्य र पूर्वी पहाडका १२ स्थानमा क्षणिक वर्षाको सम्भावना रहेको विभागको बुलेटिनमा उल्लेख छ। पूर्वी नेपालमा जून २० मा आगमन भएको मनसुन १२ अक्टुबरमा बाहिरिएको थियो। मौसम पूर्वानुमान महाशाखाका अनुसार औसत समयभन्दा १० दिन ढिलो सुरु भएको मनसुन औसतभन्दा १९ दिन ढिलो बाहिरिएको थियो ।
भाइटीकाको साइत कात्तिक १२ गते ११: ५५,"काठमाडौं : नेपाल पञ्चांग निर्णायक समितिले यस वर्षको भाइटीकाको शुभ साइत सार्वजनिक गरेको छ।समितिले तिहारका विभिन्न पर्वको निर्णय गर्दै भाइटीकाको साइत सार्वजनिक गरेको अध्यक्ष प्राडा रामचन्द्र गौतमले जानकारी दिएका छन्। कात्तिक १२ गते मंगलबार बिहान ११ :५५ बजे भाइटीकाको साइत उत्तम रहेको उनले बताए।कात्तिक १२ गते मंगलबार दिनभर टीका लगाउन बाधा नपरे पनि साइत खोज्नेका लागि अभिजित् मुहूर्तको शुभ साइत दिइएको समितिले जनाएको छ । राज्य सञ्चालकले भने साइतमै टीका लगाउनुपर्छ । सर्वसाधारणका लागि दिनभर टीका लगाउन कुनै समस्या छैन । यस वर्ष यमपञ्चक कात्तिक ८ गते शुक्रबारदेखि सुरु हुन्छ । त्यस दिनदेखि यमदीप दान सुरु गरिन्छ । कात्तिक ९ गते शनिबार काग तिहार परेको छ । यसैगरी धनवन्तरी जयन्ती र धनतेरस पर्व पनि यसै दिन परेको छ । कात्तिक १० गते आइतबार बिहान नरक स्नानसहित कुकुर तिहार र बेलुकी लक्ष्मीपूजा परेको छ । बिहान ११ बजेसम्म कात्तिक कृष्ण चतुर्दशी र त्यसपछि औंशी तिथि लाग्ने भएकाले शास्त्रसम्ममत्रुपमा पर्वसम्बन्धी निर्णय गरिएको समितिका सदस्य सचिव सूर्यप्रसाद ढुंगेलले बताए। गाई, गोरु र आत्म(म्ह) पूजा भने कात्तिक ११ गते सोमबार गर्नुपर्ने शास्त्रीय वचन रहेको छ । ११ गते बिहान ९:४३ बजेसम्म औँशी तिथि पर्दछ । त्यसपछि कात्तिक शुक्ल प्रतिपदा प्रारम्भ हुने भएकाले आत्म(म्ह) पूजा यसै दिन गर्नुपर्ने हुन्छ । कात्तिक १२ गते भाइटीकाकै दिन यस वर्ष नेपाल सम्वत्अनुसार नयाँ वर्ष मनाउनुपर्ने पनि समितिले जनाएको छ । प्रतिपदाका दिन सूर्योदय भएकै दिन नयाँ वर्ष मनाउनुपर्ने शास्त्रीय वचनअनुसार यस्तो निर्णय गरिएको अध्यक्ष गौतमले सुनाउनुभयो । यसै दिनदेखि नेपाल संवत् ११४० सुरु हुन्छ । भाइपूजा र नेवारी भाषामा किजापूजा पनि कात्तिक १२ गते नै गरिन्छ । कात्तिक १३ गते बिहान ६:१८ बजेसम्म मात्र द्वितीया तिथि रहेकाले कात्तिक १२ गते नै भाइटीका मनाउन शास्त्र सम्मत हुने समितिको ठहर छ। रासस"
कात्तिक १३ गते बिदा दिन प्रधानमन्त्री सकारात्मक,"काठमाडौं : भाइटीका लागि कात्तिक १३ गते बिदा दिन सरकार सकारात्मक देखिएको छ। राजधानीका केही सांसदले १३ गते बिदा दिन माग गर्दै प्रधानमन्त्री केपी शर्मालाई भेटेपछि उनी बिदा दिन सकारात्मक देखिएका हुन्। सरकारले तिहारको बिदा कात्तिक १०, ११ र १२ गतेमात्र दिएको छ। संघीय सांसद कृष्णगोपाल श्रेष्ठ, प्रदेश३ का सांस अजयक्रान्ति शाक्य, राजेश शाक्य, काठमाडौँ महानगरपालिका२२ का अध्यक्ष चिनिकाजी महर्जनलगायतको टोलीले आइतबार प्रधानमन्त्रीसँग भेट गरेको हो। वडादशैँ, दिपावली जस्ता महान पर्वको आआफ्नै खालको संस्कृति र परम्परा रहिआएको छ,प्रधानमन्त्री ओलीसँग भेट गरेर फर्किनु भएका सांसद श्रेष्ठले भने, हामीले आज प्रधानमन्त्रीज्यूलाई पञ्चाङ्ग समितिले घडी, पला मिलाएर विजया दशमी, भाइटिकालगायतका चाडपर्वको साईत निकाल्दा नेवाः समुदायको मौलिक संस्कृति र परम्परालाई असर गर्ने गरेको छ। त्यसैले भाइटीका (किजापूजा) पनि त्यस्तै हुनेभयो। कात्तिक १३ मा पनि विदा चाहिन्छ भन्ने जानकारी गरायौँ। उहाँ सकारात्मक हुनुभयो। प्रधानमन्त्री ओलीले सरकारी क्यालेण्डर अनुसार कात्तिक १३ गते बिदा उल्लेख नभएकाले यसलाई मन्त्रीपरिषद्बाटै निर्णय गर्ने आश्वासन दिएको श्रेष्ठको भनाइ छ। सरकारले पञ्चाङ्गलाई नै आधार मानेर यस्ता महत्वपूर्ण पर्वमा बिदा दिँदा नेवाः समुदाय थप मारमा पर्ने गरेका छन्, भेटपछि प्रदेश सांसद शाक्यले भने, नेवाः समूदायको परम्परा अनुसार अहिले कात्तिक १२ गते भाइटीका मान्नै नसकिने भएकाले विदाका विषयमा पुनर्विचार गर्न हामीले प्रधानमन्त्रीज्युसँग आग्रह गर्यौँ। उहाँले मन्त्रिपरिषद्मा छलफल गरेर सकारात्मक निर्णय लिन्छु भन्नुभएको छ। सांसद शाक्यले पञ्चाङ्ग समितिको निर्णयलाई आधार मान्ने हो भने चतुर्दशीमा लक्ष्मीपूजा गर्नुपर्ने बाध्यता हुने र त्यो संभव नहुने पनि प्रष्ट पारे। पञ्चाङ्गले ११ गते ९ बजेर ४५ मिनेटसम्म औंसी र १२ गते ७ बजेर ५१ मिनेटसम्म प्रतिप्रदा तिथि भनेको छ। त्यसपछि १२ गते नै भाइटीका भनेको छ, उनले भने, पञ्चाङ्ग समितिको निर्णय मान्ने हो भने हाम्रो परम्परा अनुसार नेपाल संवत् र म्हपुजा नै हराउँछ। शाक्यका अनुसार नेवाः समुदायको परम्परा अनुसार नेपाल सम्वतको नयाँ वर्ष ११४० कात्तिक १२ गते सूर्योदयसँगै मनाउने र बेलुका म्हपुजा गर्ने चलन छ।"
"महरा सरकारी वकिल कार्यालयमा, बयान सुरु",काठमाडौं : बलात्कारको प्रयास आरोप लागेका निवर्तमान सभामुख कृष्णबहादुर महरालाई जिल्ला सरकारी वकिल कार्यालय काठमाडौंमा बयानका लागि लगिएको छ। महराको बयान वकिल कार्यालयमा सुरु भएको छ। प्रहरीले घटनाबारे थप अनुसन्धानका लागि म्याद थप्न महरालाई आजै अदालतमा उपस्थित गराइने छ।स्वास्थ्यमा समस्या देखिएपछि उनलाई नर्भिक अस्पतालमा भर्ना गरिएको छ। यसअघि असोज २८ गते जिल्ला अदालतमा उपस्थित गराएका महरालाई पक्राउ परेको मितिबाट १३ दिन म्याद थप गरिएकोमा आज म्याद सकिएको हो। आज पनि महरालाई अस्पतालबाटै अदालत लगिएको हो।प्रहरीले घटनाबारे महरासँग अझै बयान पूर्ण गर्न सकेको छैन। बिरामी परेको भन्दै अस्पताल भर्ना भएपछि बयानको प्रक्रिया लम्बिएको हो। संसद सचिवालयका महिला कर्मचारीमाथि बलात्कारको प्रयास गरेको आरोपमा महरालाई असोज १९ गते सभामुख निवासबाटै प्रहरीले पक्राउ गरी महानगरीय प्रहरी वृत्त सिंहदरबारमा राखेको छ। महराविरुद्ध संसद् सचिवालयमा कार्यरत रोशनी शाहीले आफूलाई बलात्कार प्रयास गरेको आरोप लगाएकी छन्। महरासँग पारिवारिक सम्बन्धमा रहेकी ती महिलाले असोज १८ गते शनिबार महानगरीय प्रहरी वृत्त नयाँ बानेश्वरमा किटानी जाहेरी दिएकी थिइन्। महरालाई अदालत लगियो अदालतको आदेश : महरा अझै तीन दिन थुनामा महराले किन बयान दिएनन् ?
सडक कर उठाउने ठाउँ नजिकै प्रेसर कुकर बम,"नौविसे : पृथ्वीराजमार्ग अन्तर्गत धादिङको धुनीवेशी नगरपालिका६स्थित सडक बोर्ड नेपालको सवारी कर कार्यलय पछाडि प्रेसर कुकर बम भेटिएको छ। कालो टेपले बाँधेर राखिएको बमलाई नेपाली सेनाको ६ बाहिनि अड्डा बैरेनिको टोलिले डिस्पोज गरेको हो। स्थानीयले बम भेटेपछि तत्काल प्रहरीलाइ खवर गरेका थिए। झोलाभित्र राखिएको प्रेसर कुकरमा बम कसले र किन राखेको भन्ने बारे अनुसन्धान भइरहेको र घटनास्थलबाट नाम उल्लेख नभएको पर्चासमेत भेटिएको ईलाका प्रहरी कार्यलय खानिखोलाका प्रमुख प्रहरी निरिक्षक रुकबहादुर खडकाले बताए। बम राख्नेको पहिचान भएको छैन, अनुसन्धान सुरु गरेका छाँैै, स्थानीयहरुमा त्रास फैलाउने हेतुले बम राखिएको हुनसक्छ, उनले भने।"
"२४ वर्षमा २२ करोड सकियो, पानी आएन","बुटवल : पाल्पाको झुम्साबाट बुटवलमा पानी ल्याउने भनेको २४ वर्ष भयो। यो अवधिमा राज्यको ढुकुटीबाट २२ करोड रुपैयाँ खर्च भयो। न बुटवलमा खानेपानी झर्यो न त आयोजनाका नाममा बनेका संरचना सग्ला छन्। कैयौं नेता, मन्त्री र सांसदले झुम्साबाट पानी ल्याउने आश्वासन दिए। तर, पूरा भएन। तत्कालीन अर्थमन्त्री विष्णु पौडेलले केही वर्षअघि मात्रै मुहानमै पुगेर छिट्टै पानी ल्याउने संकल्प गरे। उनको बोली पनि आश्वासनमै सीमित भयो। बुटवलको खानेपानीका लागि सुरुमा सिस्ने आयोजना थालिएको थियो। त्यहाँको पानी भीमफेदीको ट्यांकीमा ल्याएर शुद्धीकरण गरी वितरण गर्ने योजना थियो। त्यो आयोजना विफल भएपछि झुम्साको योजना बनेको थियो। २०५३ सालमा आयोजना सुरु भए पनि अझै अपुरै छ। मुहान आसपासका स्थानीयको अवरोध र खानेपानी संस्थानको लापरवाहीका कारण आयोजना लम्बिएको हो। पाइप खरिदमा घोटाला मुद्दा चलेपछि कुनै काम भएको छैन। खोलामा बनाइएको बाँध भत्किएको छ। भीमफेदीसम्म बिछ्याइएका पाइप कतै फुटेका छन्। कहिले पहिरोले बगाउँछ। १० इन्च र २० इन्चका पाइप १२ किलोमिटर बिछ्याइएको छ। खानेपानीको आश्वासनबाहेक अरू पाएनौं, सुख्खानगरका रमेश ज्ञवाली भन्छन्, हामीले त धमिलो पानीमै गुजारा चलाएका छौं। उनका अनुसार स्थानीयवासीले धमिलो पानी प्रयोग गर्न थालेको धेरै समय भयो। बुटवलको सुख्खानगर र दीपनगरमा पानीको बढी समस्या छ। यहाँ तिनाउबाट तानिएको पानी संस्थानले धारामार्फत वितरण गरेको छ। तिनाउमा बाढी आउनासाथ धाराबाट धमिलो पानी झर्छ। बुटवल क्षेत्रका सांसद एवं पूर्वअर्थमन्त्री पौडेल ५० वर्षलाई पुग्ने गरी खानेपानी आयोजना बन्ने बताउँछन्। झुम्साको खानेपानी ल्याउन केही समस्या भएको हो, उनी भन्छन्, अब छिट्टै योजना कार्यान्वयनमा जानेछ। ४ करोड लागतमा सिस्ने आयोजना थालिएको थियो। ढिलासुस्ती र अवरोधले रोकिएपछि २०६६ सालमा अलपत्र छोडियो। यसका लागि सात किलोमिटर पाइपसमेत खरिद गरिएको थियो। त्यसको मुहान सानो भन्दै संस्थानले बुटवलबाट १३ किलोमिटर उत्तर दूरीको झुम्सा मुहानमा काम थालेको थियो। त्यसपछि पाइप बिछ्याउने काम भयो। २२ करोड खर्च भयो। यो आयोजनाबाट ३ करोड २० लाख लिटर पानी दैनिक बुटवल आउने अपेक्षा छ। पानी छिट्टै आउने संकेत भने देखिएको छैन। परियोजना कार्यालय स्थापना परियोजना कार्यान्वयन गर्न छुट्टै कार्यालय खुलेको छ। यसअघि संस्थानले यो आयोजना हेरिरहेको थियो। केही दिनअघि मात्रै भएको निर्णयबाट झुम्सा खानेपानी आयोजनाका लागि परियोजना कार्यालय बुटवलमा खोलिएको हो। कार्यालय प्रमुखमा संस्थान बुटवलका प्रमुख बुद्धरत्न महर्जन खटिएका छन्। उनका अनुसार आयोजना सम्पन्न गर्न प्रक्रियागत रूपमा काम भइरहेको छ। अपुग पाइप खरिदलगायत काम भइरहेकाले छिट्टै खानेपानी बुटवलमा आउने विश्वास उनको विश्वास छ। अब काम थालेको तीन वर्षभित्र पानी बुटवल आउने दाबी आयोजनाको छ। खरिद गरिएका पाइप भने शिवनगर सामुदायिक वनभित्र सडिरहेका छन्। पूर्र्वमन्त्री पौडेलले झुम्सा आयोजनालाई बहुउद्देश्यीय रूपमा अगाडि बढाउने बताउँदै आएका छन्। सोहीअनुरूप अलपत्र आयोजना अगाडि बढाउन छुट्टै कार्यालय खोल्न उनले पहल गरेका थिए। केही समयअघि बुटवलमा भएको समीक्षा कार्यक्रममा उनले आयोजनामा अवरोध पुर्याए संस्थान खारेजीको चेतावनी दिएका थिए। त्यसअघि पनि संस्थानले पानी दिन नसकेको भन्दै खानेपानी बोर्ड स्थापनाको पहल भएको थियो। बुटवलमा दैनिक साढे ३ करोड लिटर पानी माग छ। संस्थानले साढे २ करोड लिटर मात्रै आपूर्ति गर्दै आएको छ। अन्य पानी विभिन्न उपभोक्ता समितिका ओभरहेड ट्यांकीबाट आपूर्ति भइरहेको छ। बुटवल उपमहानगरका वडा नम्बर ३ देखि १० सम्म मात्रै संस्थानको पानी वितरण भएको छ। यी वडामा पनि दैनिक उपलब्ध हुँदैन। उपमहानगरपालिकाले केही स्थानमा डिप ट्युबवेलमार्फत पानी वितरण गरेको छ। उपमहानगर प्रमुख शिवराज सुवेदी पानीको सहजताका लागि नगरपालिकाले काम गरिरहेको बताउँछन्। यसअघि एसियाली विकास बैंकले बुटवलमा पानी ल्याउन २२ करोड ३७ लाखको ऋण सम्झौता गरेको थियो। राजनीतिक विवाद र उपभोक्ता समितिको लापरवाहीले गर्दा योजना पूरा हुन पाएन। सन् २०१० मा भएको सम्झौता सन् २०१८ को डिसेम्बरमा रद्द भएको थियो। खानेपानी हाहाकार हुँदा गर्मी याममा स्थानीयले विरोध जुलुस निकाल्छन्। उनीहरूले संस्थानमा पटकपटक तालाबन्दी गरेका छन्। कैयौं पटक कार्यालय प्रमुख कार्यकक्षमै थुनिएका छन्। तापनि १६ हजार धारा घरमा रहेका उपभोक्ताको खानेपानी पाउने अधिकार कार्यान्वयन भएको छैन।"
गोही जोगाउनै मुस्किल,"काठमाडौं : संसारमै दुर्लभ घडियाल गोही संरक्षणका लागि सरकारको प्रयास उपलब्धिविहीन जस्तै भएको छ। घडियाल गोही अति संकटापन्न प्रजातिको सूचीमा समावेश छ। संरक्षणका लागि चितवन राष्ट्रिय निकुञ्जको कसरामा घडियाल प्रजनन केन्द्र ०३५ सालमा स्थापना भएको थियो। तर केन्द्रबाट प्राकृतिक वासस्थान (विभिन्न नदी)मा छाडिएका गोहीको संख्या भने बढ्न सकेको छैन। ०३९ सालदेखि हालसम्म केन्द्रबाट १ हजार ४ सय ६५ वटा गोही विभिन्न नदीमा छाडिसकिएको छ। कर्णालीमा ४१, कालीगण्डकीमा ३५, बबईमा १ सय १०, कोसीमा ९५, राप्ती चितवनमा ७ सय ८५ र नारायणीमा ३ सय ९९ गोही छाडिएका छन्। ०७५ पुसमा गरिएको गणनामा राप्ती चितवनमा ९२ र नारायणीमा १ सय ८ गोही मात्र भेटिएको थियो। जबकि यी दुई नदीमा १ हजार १ सय ८४ गोही छाडिएको थियो। देभभरि घडियाल गोहीको संख्या २ सय ४० को हाराहारीमा रहेको अनुमान छ। एउटा गोहीलाई ५ वर्षको बनाउन करिब १० लाख खर्च हुन्छ। बर्सेनि गोहीलाई नदीमा छाडे पनि संख्या भने बढ्न सकेको छैन। गोही प्रकृतिकै अति संवेदनशील प्राणीमा पर्छ। यो प्राकृतिक परिवर्तनअनुसार अनुकूल बन्न जान्दैन। त्यसैले मानवीय चाप र प्रदूषणले सजिलै मर्छ। गोहीले पानीको इकोसिस्टमलाई सन्तुलनमा राख्छ। पानी प्रदूषण, माछा मार्न विष हाल्ने, करेन्ट लगाउने र माछा मार्न जाने क्रम बढेकाले यसको वासस्थान संकटमा रहेको चितवन राष्ट्रिय निकुञ्जका सहायक संरक्षण अधिकृत बेदबहादुर खड्का बताउँछन्। सफा पानीयुक्त नदी घडियाल गोहीको वासस्थान हो, उनले भने, प्रदूषणले पनि यसको वासस्थानमा असर गरेको छ। गोही सफा र स्वच्छ पानीको सूचकसमेत रहेको उनी बताउँछन्। गोही भारतसम्मै पुग्ने गरेको उनी बताउँछन्। नेपालबाट भारत गएका गोही नदीमा बनाइएको बाँधका कारण फर्कन सक्दैनन्, उनले भने, यसकारण पनि यहाँ संख्या घटेको हुन सक्छ। नदीमा हुने प्रदूषण र जलचर प्राणीलाई असर गर्ने गतिविधि नरोकिए गोही लोप हुन सक्ने संरक्षणकर्मीको चेतावनी छ। मानिसले माछा मार्दा गोहीको आहारा कम हुने हुँदा संरक्षणमा समस्या पर्दै आएको छ। सरकारले वार्षिक ५० लाख रुपैयाँभन्दा बढी गोही संरक्षणमा खर्चंदै आएको छ। घडियाल संरक्षण प्रजनन केन्द्रमा ६ वटा इन्कोल्जर छन्। केन्द्रमा सानादेखि ठूला गरी ३२ वटा पोखरी छन्। केन्द्रमा बच्चादेखि माऊ समेत गरेर ६ सय ३२ वटा घडियाल पालन गरिएको छ। केन्द्र व्यवस्थापनका लागि १० जना कर्मचारी छन्। कर्मचारीको तलबबाहेक ०७५७६ मा गोहीको आहारा (माछा) व्यवस्थापन खर्च मात्र ४० लाख ६८ हजार भएको छ। नदीमा माछा अनियन्त्रित मार्ने कार्य, वासस्थान विनास, प्रदूषण तथा बाँध, वासस्थान खण्डीकरणजस्ता कारणहरूले गोहीको संरक्षण चुनौतिपूर्ण रहेको सहायक संरक्षण अधिकृत खड्का बताउँछन्। नारायणी र राप्ती नदीका आसपास बस्ने स्थानीय समुदायले जाल प्रयोग गरी माछा मार्ने क्रममा गोही पनि जालमा परेर मर्ने गरेको छ। साना गोहीलाई सोही क्रममा मारिने समेत गरेको पाइएको छ। गत वर्ष मात्रै ९ वटा गोही यसरी मरेको भेटिएको निकुञ्जले जनाएको छ। कसरास्थित प्रजनन केन्द्रमा एउटा मात्र भाले छ। भाले एउटा मात्र हुँदा बच्चा कोरल्न सोचेभन्दा कमी भएको निकुञ्जको भनाइ छ। गत वर्ष प्रजनन केन्द्रमा ८ गुँडबाट २ गुँडले मात्र १२ बच्चा कोरल्न सफल भएको थियो। बूढो भएर प्रजननमा ह्रास आएको हो ? या अन्य कारणबाट प्रजनन सफल हुन नसकेको हो ? गहन अध्ययन अनुसन्धान गर्नुपर्ने देखिएको निकुञ्जको अध्ययनले देखाएको छ। प्रजनन केन्द्रमा २०७२०७३ मा ५३, २०७३०७४ मा ७, २०७४०७५ मा ४७ र २०७५०७६ मा १२ वटा मात्रै बच्चा कोरलिएको थियो। २०७५ पुसमा गरिएको गणनामा राप्ती र नारायणीमा तीन वटा मात्रै भाले भेटिएको थियो। सौराहा घाट राप्तीमा एक र भेलौजी नारायणीमा दुई वटा भेटिएको थियो। केन्द्रले राप्ती तथा नारायणीको जोखिमयुक्त ठाँउमा रहेका गोहीका गुँडबाट अन्डा संकलन गरी यसबाट बच्चा उत्पादन गर्ने गरेको छ। गोहीको गँुड खोज्ने क्रममा राप्ती र नारायणीको बगरमा गोहीको २४ (राप्ती१६ र नारायणी८) गुँड फेला पारेको थियो। जसमध्ये रिस्क जोनमा रहेका १० गुँड प्रजनन केन्द्रको लागि संकलन गएिको थियो। संकलित १० गुँडमध्ये एउटामा (३९ अन्डा) भाले नलागेका बतासे अन्डा भएकाले बच्चा कोरलिएन। बाँकी ९ गुँड (२ सय ९४ अन्डा)बाट १ सय ५१ बच्चा कोरलिएको थियो। बाँकी प्राकृतिक अवस्थाकै १४ गुँडबाट राप्तीमा १ सय ७० र नारायणीमा ७५ समेत २ सय ४५ बच्चा कोरेलेको निकुञ्जले जनाएको छ। गोही हराउने क्रम रोक्न र छाडिएकाको अवस्था रेडियो स्याटलाइट नदीमा छाडिएको छ। गोहीको घाँटीमा जडित रेडियो स्याटलाइटबाट ती गोही कहाँ कुन अवस्थामा छन् भन्ने बुझ्न सकिनेछ। निकुञ्जले यसबाट अध्ययन गरिरहेको छ।"
रोल्वालिङमा बन्यो ४० किमि फुट ट्रेल,"दोलखा : जिल्लाको रोल्वालिङ हिमशृंखला क्षेत्रमा स्विस सरकारले ४० किलोमिटर पैदलमार्ग (फुट ट्रेल) निर्माण गरिदिएको छ। भूकम्पपछि क्षतिग्रस्त भएको बिगु गाउँपालिका१, च्छोतच्छोतदेखि गौरीशंकर गाउँपालिका९ को च्छोरोल्पासम्मको रोल्वालिङ फुट ट्रेल स्विस सरकारले १० करोड रुपैयाँ खर्च गरेर निर्माण गरिदिएको हो। नेपाल सरकार र स्विस सरकार विकास सहयोगको सहकार्यमा विकेन्द्रित ग्रामीण पूर्वाधार तथा जीविकोपार्जन सुधार परियोजना र भूकम्प आपत्कालीन सहायता आयोजनाअन्तर्गत ०७३ साल वैशाखदेखि स्तरोन्नति गरिएको फुट ट्रेल सम्पन्न भएको नेपालका लागि स्विट्जरल्यान्डकी राजदूत एलिजावेथ भोन क्याप्लरले जानकारी दिइन्। समुद्री सतहबाट ४५८० मिटरको उचाइमा रहेको गौरीशंकर गाउँपालिका९, गौरीशंकरको बेदिङ क्षेत्रमा अवस्थित दक्षिण एसियाकै ठूलो च्छोरोल्पा हिमतालसम्म जाने फुट ट्रेल पुनर्निर्माण सम्पन्न भएको हो। नेपालको प्रामाणिक समय निर्धारण गरिएको ७१३४ मिटर उचाइको गौरीशंकर हिमाल क्षेत्र आवतजावत गर्न रोल्वालिङ फुट ट्रेलको विकल्प थिएन। हिमआरोही जन्माउने गाउँ भनेर चिनिने बेदिङ गाउँ हुँदै च्छोरोल्पासम्म ३३ किमि र सोलुखुम्बु जाने नायलुङपास ७ किलोमिटर गरी ४० किलोमिटर रोल्वालिङ फुट ट्रेल निर्माण सम्पन्न गरेर स्विस सरकारले गौरीशंकर संरक्षण क्षेत्र आयोजनालाई हस्तान्तरणसमेत गरेको छ। स्विस सरकारको करिब १० करोड लगानीमा करिब ४० किलोमिटर पर्यटकीय फुट ट्रेल पुनर्निर्माण तथा स्तरोन्नति गरिएको स्विस राजदूतावासको कार्यक्रम व्यवस्थापन विशेषज्ञ अमन जोन्छेले बताए। फुट ट्रेल पुनर्निर्माण गर्न स्थानीयले ५५ हजार श्रमदिन बराबर प्रत्यक्ष रोजगारी पाएको विशेषज्ञ जोन्छेले बताए। फुट ट्रेलको विभिन्न ठाउँमा सोलिङ, खुट्किलो, रेलिङ, आवश्यक ठाउँमा सूचना पाटी, फुट ट्रेलमा पर्ने ५ ठाउँमा झोलुंगे पुल पुनर्निर्माण र स्थानीयलाई फुट ट्रेलसम्बन्धी विकास तालिमसमेत दिइएको राजदूत क्याप्लरले बताइन्। रोल्वालिङ फुट ट्रेलमा पर्ने सिमिगाउँ, क्याल्चे, डोङाङ, बेदिङ, ना क्षेत्रको होटल व्यवसाय थप फस्टाउने राजदूत क्यापलरले विश्वास व्यक्त गरिन्। स्विस सरकारबाट निर्माण सम्पन्न गरी रोल्वालिङ फुट ट्रेलको थप व्यवस्थापनका लागि हस्तान्तरण गरिएको गौरीशंकर संरक्षण क्षेत्रका प्रमुख सत्यनारायण शाहले जनाए। गौरीशंकर संरक्षण क्षेत्र आयोजनामा पर्ने रोल्वालिङ हिमशृंखला क्षेत्रमा आन्तरिक तथा बाह्य गरी वार्षिक करिब ४ हजार ५ सय पर्यटक पुग्ने गरेको संरक्षण क्षेत्र प्रमुख शाहले बताए।"
वडाध्यक्षले कुटे सेवाग्राहीलाई,"बर्दिबास : महोत्तरीको बर्दिबास नगरपालिका१२ का वडाध्यक्ष रामकिशोर साहले सेवाग्राहीलाई कुटेका छन्। न्याय माग्न वडा कार्यालय गएका बिजलपुराका २३ बर्षीय सुनिलकुमार महतोलाई वडाध्यक्ष साहले कुटेर घाइते बनाएको आरोपमा उजुरी परेको छ। प्रहरीले वडाध्यक्षविरुद्ध उजुरी दर्ता गर्न नमानेपछि पीडितले हुलाकमार्फत उजुरी चिठी पठाएका थिए। न्यायको लागि सहयोग गरि दिन पीडितले सञ्चारकर्मी समक्ष पनि आग्रह गरेका छन्। दुई साताअघि पीडित महतोले चोरलाई कारवाही गर्न वडा कार्यालयमा निवेदन दिएका थिए। गत मंगलबार वडा कार्यालयले सुनिललाई बोलाएको थियो। छलफलका क्रममा विवाद विवाद भएपछि वडाध्यक्ष र उनको भाई राजकुमार साहले महतोमाथि निर्घात कुटपिट गरेका थिए। सुनिल र उनका बुवा लक्ष्मेश्वर महतो घटना स्थलबाटै फोन गरेर प्रहरीसँग गुहार मागेका सुनिलका बुवा लक्ष्मेश्वर महतोलाई पनि उनीहरुले कुटपिट गरेका पीडितको भनाइ छ। कुटाइबाट सुनिलको टाउको र खुट्टामा चोट लागेको छ। बर्दिबासस्थित बेटर नेपाल हस्पिटमा प्राथमिक उपचारपछि थप उपचारको लागि उनलाई काठमाडौं पठाइएको छ। उपचारपछि पीडित घर पर्किएका छन्। एक वर्षअघि वडाध्यक्ष वडा कार्यालयको टेवलमा खुट्टा तन्काएर सुत्नुभएको थियो। मैले फोटो खिचेर पत्रकारलाई दिएँ। समाचार भाइरल भयो, पीडित सुनिलले भने, वडाध्यक्षले मलाई गाली गर्नुभयो। न्याय माग्न वडा कार्यालय जाँदा तँ होइन मेरो फोटो खिचेर भाइरल बनाउने? तँलाई खोजिरहेको थिएँ, आज फेला परिस् भन्दै झापट हान्नुभयो। उहाँको भाइले पनि हात हालेपछि म बेहोस् भएछु। वडाध्यक्ष वडा कार्यालयको टेवलमा खुट्टा तन्काएर सुतेको समाचार २०७५ साउन ३० गते अन्नपूर्ण पोस्ट् अनलाईमा प्रकाशित भएको थियो। जनप्रतिनिधिबाट कानुन विपरित काम भएको देशभक्त जनगणतान्त्रिक मोर्चा नेपाल महोत्तरीका अध्यक्ष प्रेम भुजेलले बताए। वडाध्यक्षको गतिविधिले मानअधिकार हनन् भएको छ, उहाँलाई हदैसम्मको कारवाही हुनुपर्छ, उनले भने। वडाध्यक्षले आफुलाई पीडित सुनिलले तथानाम गाली एवं अपमान गरेको भन्दै घटनालगतै इलाका प्रहरी कार्यालय बर्दिबासमा उजुरी गरेका थिए। आफुले सुनिललाई कुटपीट नगरेको वडाध्यक्ष साहको दावी छ। वडाध्यक्षले सेवाग्राही कुटेकोबारे लिखित उजुरी नपरेका इलाका प्रहरी कार्यालय बर्दिबासका डीएसपी निशान थापाले बताए। पीडितलाई लिखित उजुरी, उपचार गराएको विरामी पूर्जा लिएर आउन भनेका थियौं। आउनु भएको छैन। उजुरी आए घटनाबारे कानुनअनुसार अनुसन्धान हुन्छ, उनले भने।"
मनी ट्रान्सफर भन्दै हुन्डी कारोबार,"विराटनगर : विराटनगर महानगरपालिका१० का ३५ वर्षीय विश्वनाथ राजवंशीलाई गत बुधबार हुन्डी कारोबारको अवैध रकम भारतबाट लिएर आउँदै गर्दा सशस्त्र प्रहरीले पक्राउ गर्यो। उनी मोरङको धनपालथान गाउँपालिकाको कर्सिया बजारमा रहेको सजिलो मनी ट्रान्सफरका सञ्चालक हुन्। भारतबाट मे ८ प ६१७५ नम्बरको मोटरसाइकलमा पछाडि झोला भिरेर नेपालतर्फ आउँदै गरेका राजवंशीलाई धनपालथान३ मायागन्जस्थित नेपालभारत सीमा क्षेत्रबाट सशस्त्रको बोर्डर आउट पोस्ट सोराभागको टोलीले पक्राउ गरेको थियो। खानतलासी गर्दा उनले बोकेको झोलामा ४ लाख २० हजार नेपाली रुपैयाँ फेला परेको थियो। पछि टाउकोमा लगाएको हेल्मेटमा लुकाएर राखेको अवस्थामा थप ६ लाख रुपैयाँ पनि बरामद भएको इन्स्पेक्टर विराट कटवालले बताए। पछाडि भिरेको झोलामा ४ लाख २० हजार रुपैयाँ फेला पर्यो, उनले भने, हेल्मेटमा लुकाएर राखेको अवस्थामा थप ५ लाख भेटियो। उनले १० लाख २० हजार रुपैयाँ र मोटरसाइकलसहित राजवंशीलाई पक्राउ गरेर विराटनगर भन्सार कार्यालयमा बुझाइएको जानकारी दिए। पक्राउ परेका राजवंशीको साथमा फेला परेको रकमको कुनै स्रोत भने नखुलेको इन्स्पेक्टर कटवालले बताए। राजवंशीले रकम लिन आफूलाई व्यापारीहरूले पठाएपछि भारत पुगेर लिएर आएको र उक्त रकम व्यापारीहरूको भएको बताएका छन्। सबै कोणबाट हेर्दा फेला परेको रकम हुन्डीबाट अवैध रुपमा प्राप्त भएको हो भन्ने पुष्टि हुन्छ, उनले भने, मनी ट्रान्सफर सञ्चालक राजवंशी आफैं बारम्बार हुन्डीको रकम बोकेर वारपार गर्ने गरेको पनि खुल्यो। पक्राउ परेका राजवंशीले दिएको सूचनाका आधारमा हुन्डीको अवैध कारोबार गर्ने अन्यलाई पक्राउ गर्न नेपाल प्रहरीसँग समन्वय गरिने उनको भनाइ छ। राजवंशीमार्फत् प्राप्त सूचनाका आधारमा हुन्डीको अवैध कारोबारमा ठूला व्यापारी संलग्न छन्, सशस्त्र स्रोतले भन्यो, उनीहरूलाई पक्राउ गर्न नेपाल प्रहरीसँग समन्वय गरिनेछ। त्यस्तै मोरङ प्रहरीले हुन्डीबाट प्राप्त भएको रकमसहित विराटनगर४ कञ्चनबारीबाट सुनसरीको बर्जु गाउँपालिका३ का २४ वर्षीय उमाकान्त रायलाई सोमबार पक्राउ गर्यो। नेपाली १० लाख रुपैयाँसहित पक्राउ परेका उनी विराटनगरस्थित गणपति मनी ट्रान्सफरका कामदार रहेको खुलेको छ। उनलाई आवश्यक कारवाहीका लागि प्रहरीले इटहरीस्थित राजस्व अनुसन्धान कार्यालयमा बुझाएको छ। पक्राउ परेका राय हुन्डी कारोबारमार्फत् प्राप्त हुने अवैध रकमको भरिया भएको अनुसन्धानबाट खुलेको मोरङ प्रहरीका प्रवक्ता डीएसपी राजकुमार खिँउजुले बताए। हुन्डीमार्फत् आएको रकम गन्तव्यसम्म पुर्याएबापत् ३ सय रुपैयाँ पाउने गरेको उनले प्रहरीलाई बताएका छन्। बरामद भएको अवैध रकम हुन्डी कारोबारमा प्रयोग हुने गरेको पक्राउ परेका रायले स्विकारेका छन्, डीएसपी खिँउजुले भने, स्रोत खुलाउन नसकेको अवैध रुपैयाँ लैजान खोजिएको गन्तव्य नखुलेकाले अनुसन्धानको दायरा फराकिलो पारिएको छ। स्रोत नखुलेको अवैध रकमसहित दुई व्यक्ति भिन्नाभिन्नै समय र स्थानबाट पक्राउ परेको घटनाले मोरङमा मनी ट्रान्सफरको आडमा अवैध हुन्डी कारोबार फस्टाएको खुलेको छ। विगतमा सहकारीको आडमा हुने गरेको हुन्डीको कारोबार अहिले मनी ट्रान्सफरलाई देखाएर हुन थालेको मोरङ प्रहरी प्रमुख एसपी विश्व अधिकारीले बताए। उनले हुन्डीमार्फत अवैध रुपमा आर्थिक कारोबार भइरहेको र ठूलो गिरोह सक्रिय रहेको सूचना प्रहरीमा आएको जानकारी दिए। हुन्डीमार्फत एक लाख रुपैयाँ पठाउँदा ३ हजारदेखि ५ हजार रुपैयाँसम्म आम्दानी हुने गरेको प्रहरी अनुसन्धानबाट खुलेको छ। हुन्डीमार्फत् कारोबार गर्दा एकै पटकमा धेरै आम्दानी हुने भएकाले पनि अवैध कारोबार गर्ने गिरोह सक्रिय हुने गरेको प्रहरीको विश्लेषण छ।"
"विगारियो विश्व सम्पदाको स्वरुप, निरीक्षण गर्न युनेस्को मिसन नेपालमा","काठमाडौ : काठमाडौं उपत्यकामा सातवटा सम्पदाहरु विश्व सम्पदा सूचीमा सूचिकृत छन्। ०७२ को भूकम्पपछि यी सबै सम्पदामा धेरथोर क्षति पुगेको छ। काठमाडौं, पाटन र भक्तपुर दरबार क्षेत्रमा रहेका सम्पदा पुनर्निर्माणकै क्रममा छन्। तर प्राचीन पद्धतिलाई भने पूरै वेवास्ता गरिएको छ। यी सम्पदा क्षेत्रमा हाल बालुवा र सिमेन्टको संरचना बन्न थालेका छन्। सरकारको वेवास्ता र पुरातत्व विभागको लापरबाहीका कारण सम्पदा क्षेत्र कंक्रिटमय बन्न थालेका हुन्। सम्पदा क्षेत्रमा भइरहेको कामको निरीक्षण गर्न भन्दै संयुक्त राष्ट्रसंघीय शैक्षिक, वैज्ञानिक तथा सांस्कृतिक संगठन (युनेस्को) मिसन नेपालमा छ। नेपालका विश्व सम्पदा सूचीमा सूचिकृत सम्पदाको अडिटर अध्ययनका लागि मिसन नेपाल आएको हो। मिसन अन्तर्गत नेपाल आएका डागामिनी विजिसुरिया र क्याथरिन फोर्कले एक हप्ता नेपालमा बसेर विश्व सम्पदा सूचीमा परेका यहाँका हनुमानढोका दरबार, पाटन दरबार, भक्तपुर दरबार,चागुनारायण मन्दिर, बौद्धनाथ क्षेत्र, स्वयम्भूनाथ र पशुपति क्षेत्रमा निरीक्षण गरेका छन्। निरीक्षणमा आएको युनेस्कोको रियाक्टिभ मोनिटरिङ मिसनले भूकम्पबाट क्षति भएका विश्व सम्पदा क्षेत्रका सम्पदा पुनस्थापना र पुनर्निर्माणको पछिल्लो अवस्थाबारे जानकारी लिएको छ। शनिबार बौद्ध, पशुपतिनाथ र भक्तपुर दरबार क्षेत्रको निरीक्षण गरेको युनेस्कोको टोलीलाई प्रदेश नम्बर ३ का सांसद राजेश शाक्यले पुनर्निर्माणको कार्य मापदण्ड अनुसार नै भइरहेको जानकारी गराएका छन्। सम्पदाको आफैंले अवलोकन गरेको मिसनका तर्फबाट पुनर्निर्माण कार्यको अभिलेखिकरण राख्न र पुनर्निर्माणको गुणस्तरमा ध्यान दिन नेपाललाई सुझाइएको छ। भूकम्पपछि काठमाडौं उपत्यकामा सम्पदा पुनर्निमार्णको काम सन्तोषजनक छैन। उपत्यकाका अधिकांश सम्पदा क्षेत्रको पुनर्निर्माणले गति लिन सकेका छैनन्। सम्पदा निर्माणलाई ठेक्कामा लगाउँदा सम्पदा क्षेत्र सपिङ कम्प्लेक्स जस्तै बनेको छ। भत्काएर अलपत्र छाेडिएकाे पशुपति क्षेत्रकाे भान्सा घरकाे भवन । तस्बिर : सपना महर्जन हनुमानढोका दरबार क्षेत्रमा महर्जन कम्प्लेक्सको निर्माण, पशुपति श्लेश्मान्तक वनमा निर्माण भएको सडक, विश्वरुप मन्दिर पुनर्निर्माणका क्रममा कंक्रिटको प्रयोग, वन फाँडेर बनाइएको मृगस्थली, वनकालीको कंक्रिटमय पार्क सम्पदाको संरक्षणमा पेचिलो प्रश्न बन्दै आएको छ। पशुपतिनाथका भण्डारी केदारमान भण्डारीले पशुपति क्षेत्रमा विकासको नाममा ५० प्रतिशत वन फडानी भएको बताए। भूकम्पपछि धमाधम वन मासिन थालिएको छ, उनले भने, आधुनिक पार्क निर्माणले पशुपतिका कतिपय पूजा आरधनासमेत रोकिएका छन्। यस्तै समस्या अन्य सम्पदा क्षेत्रमा पनि छ। चागुनारायण क्षेत्रको अस्तव्यस्तता, स्वयम्भूनाथ मन्दिर वरपर बनेका कंक्रिटका संरचना, बौद्धनाथ स्तुपमा ठोकिएको किल्लाका विषयमासमेत पछिल्लो समय आलोचना भइरहेको छ। युनेस्कोको ४४ औं बैठकमा काठमाडौं उपत्यकाका सम्पदा खतरामा पर्ने आधारहरू खडा भएको प्रष्ट बुझिन्छ। यसअघि युनेस्कोको ४३ औं सेसनमा काठमाडौं उपत्यकामा रहेका ७ ओटा विश्व सम्पदा सूचीलाई खतराको सूचीमा राख्ने प्रस्ताव अघि सारिएको थियो। तर नेपालमा पुनर्निर्माण जारी रहेको भन्दै तत्काल खतराको सूचीमा नराख्न नेपालको तर्फबाट लबिङ भयो। अजरबैजानमा भएको उक्त बैठकले नभन्दै युनेस्कोको तर्फबाट एक वर्षको लागि नेपालका सम्पदालाई खतराको सूचीमा नराख्ने निर्णय गर्यो। सोही बैठकमा युनेस्कोको अडिट मिसनले नेपाल आएर दिने प्रतिवेदनलाई आधार मानेर यहाँका सम्पदालाई खतराको सूचीमा राख्ने कि नराख्ने निर्णय गरिनेसमेत जानकारी गराएको थियो। नेपालले सम्पदाको संरक्षणमा तदारुकता नदेखाएकै कारण ती सम्पदाहरु खतराको सूचीमा पर्नसक्ने भन्दै युनेस्कोले बारम्बार चेतावनी दिँदै आएको छ। २००३ मा नेपालका सम्पदा खतराको सूचीमा परिसकेको छ। पछि २००७ मा नेपाल खतराको सूचीबाट बाहिर निस्कियो। हाल पुनः सम्पदालाई आँच आउने निर्माण कार्य भइरहेका छन्। यसले नेपाल फेरि खतराको सूचीमा पर्ने निश्चित बनेको छ। तर नेपाल सरकारले यस विषयलाई गम्भीर रूपमा लिएको छैन। युनेस्कोलाई कामचलाउ प्रतिवेदन दिएर चेतावनीबाट बच्ने कार्य पनि गर्दै आएको छ। सम्पदा क्षेत्रमा संरचना निर्माण गरिरहेकाहरुले पुरातत्वको अनुमति र निरीक्षणमा नै काम गरेको बताउँदै आएको छ। नेपाल सरकार, पुरातत्व र नगरपालिकाबाटै बिहार, गुम्बामा सिमेन्टको प्रयोग गर्न अनुमति लिएको आर्किटेक राजेश श्रेष्ठले बताए। स्वयम्भू परिसरमा सिमेन्टले बनेको बिहारको बारेमा बताउँदै श्रेष्ठले भने, अहिले निर्माण प्रक्रिया गलत भएकोमा विरोध भए पनि सबै कार्य सम्बन्धित निकायको अनुमतिमा भएको हो। भूकम्पबाट काठमाडौं उपत्यकाका विश्व सम्पदा सूचीभित्र पर्ने सातवटा सम्पदा क्षेत्रका १४० वटा सम्पदामा क्षति पुगेको थियो। हालसम्म ९० वटा सम्पदाको पुनर्निर्माण सम्पन्न भएका छन् भने अन्यको पुनर्निर्माण जारी छ। पुननिर्माण भइरहेका अधिकांश संरचना मापदण्ड विपरित छन्। भूकम्पले भत्काएको स्वयम्भू क्षेत्रको बिहार । जसलाई ढलान गरेर धमाधम निर्माण गरिएको छ । तस्बिर : सपना महर्जन"
कर तिर्ने दायित्व घरधनीकै हो,"काठमाडौं : काठमाडौंको इन्द्रचोक नजिक व्यापार गर्छन् हरिराम श्रेष्ठ। पसल सुरु गरेको करिब १० वर्ष भयो। घरधनीलाई मासिक ६० हजार भाडा बुझाउँछन्। घरधनीले बहाल कर बुझाउनुपर्ने हो। तर, उनका घरबेटीले तिर्दैनन्। आफैं तिर्छन्। घरबहाल तिरेपछि कर तिर्ने दायित्व घरधनीको हो, उनी भन्छन्, तर के गर्नु तिर्दैनन्। आफंैले तिर्नुपर्छ। नतिरी धर छैन। उनको पसल पानमा दर्ता छ। कारोबार गर्न बहाल कर बुझाएको रसिद चाहिन्छ। भाडा खानेले बुझाउँदैनन्। नबुझाउँदा आफ्नो कारोबार रोकिन्छ, उनले भने, साहुसँग सम्झौता गर्न खोज्दा बरु निक्लेर जान भन्छन्। पुतलीसडकका रविन गौतमले घरबेटीसँग सम्झौता गरेका छन्। तर, सम्झौताअनुरूप व्यावहारिक रूपमा काम नहुने उनले बताए। सम्झौता नै फर्जी हुन्छ, उनले भने, सम्झौतामा ५ हजार भाडा देखाइएको छ। तर, उनी १० हजार भाडा तिर्छन्। बहाल कर घरधनीले तिर्नुपर्ने हो तर आफैं बुझाउँछु, उनले भने, यो सबै कुरा वडा कार्यालयलाई पनि थाहा छ, उनले भने। उनीहरूले घरबेटीबाट कर उठाउने व्यवस्था गर्नुपर्ने उनको सुझाव छ। आफूजस्तै अधिकांश भाडावाल दोहोरो मारमा परेको उनले गुनासो गरे। धेरैले कर तिर्दैननमहानगरका अधिकांश घरले संस्था, व्यापारी, डेरावाल गरी ३ किसिमबाट बहालमा लगाएका छन्। संस्थागत र व्यापारीलाई लगाएको बहालकर तिर्ने गरे पनि डेरामा बस्नका लागि लगाइएको भाडाबापत रकमको कर अधिकांश घरधनीले तिरेका छैनन्। ०६८ सालको जनगणनाअनुसार काठमाडौं महानगर३० मा ६ हजार ८ सय घर छन्। वडा कार्यलयको तथ्यांकअनुसार गत आर्थिक वर्षमा १४ सय २५ जनाले बहाल कर तिरेका छन्। कार्यालयका कर्मचारी धु्रव भट्टका अनुसार अधिकांश घरले घर बहालमा लगाएका छन्। तर, आधाले पनि कर तिर्दैनन्। बहाल कर सबैले तिर्दैनन्, उनले भने, तिर्नेमा पनि व्यापारी र संस्थालाई भाडा लगाएको मात्र बुझाउँछन्। वडा कार्यालय २९ मा ७ हजार हाराहारी घर संख्या छ। गत आर्थिक वर्षमा यस वडामा २३ सय २९ जनाले मात्र बहाल कर बुझाए। बुझाउनेमा सबै संस्थागत र व्यापारिक प्रयोजनका भाडा लगाउनेहरू छन्। महानगरका अधिकांश वडामा घरबेटीले बस्ने कोठा वा फ्ल्याट भाडामा लगाएबापत कर बुझाउँदैनन्। बरु बहाल कर बढेको छ भन्दै डेरावालासँग बर्सेनि भाडा बढाउँछन्। बहालकर बुझाउनुपर्ने अनिवार्य कानुन नभएकाले धेरैले नबुझाउने गरेको वडा कार्यालय २९ का सचिव सुवोद खड्काले बताए। सचिव खड्काले भने, आपूखुसी आएर बहाल कर बुझाउनुपर्ने हो। तर, घरबेटीले कतिसम्म गर्छन् भने भाडा लगाएको घरमा पनि भाडा लगाएको छैन भनी जनप्रतिनिधिलाई सही गराएर ल्याउँछन्। तर, आम्दानी देखाउनुपरे कतिपय साहु बहाल कर बुझाउन वडा कार्यालय जान्छन्। छोराछोरी विदेश पठाउन वा बैंकबाट ऋण लिन आम्दानीको स्रोत देखाउनुपर्छ। यस्तो अवस्थामा एउटा कोठा भाडामा लगाएको समेत देखाउँदै कर तिर्न आउने गरेको सचिव खड्काले जानकारी दिए। सामान्यतया घरधनी र भाडावालबीच सम्झौता गरेर भाडामा बस्नुपर्ने प्रावधान छ। कर बुझाउनुपर्छ भनेर भाडावालसँग कसैले पनि सम्झौता गर्न मान्दैनन्, उनले भने, हामीकहाँ आउने अधिकांश व्यापारीले नै घरबेटीको भाडा बुझाइदिने गरेका छन्। मापदण्ड छैन महानगरसँग कहाँकति बहाल कर उठाउने मापदण्ड छैन। भाडा कहाँ कतिको दर छ भन्ने रेकर्ड पनि छैन। महानगरले तोकेको पनि छैन। बहाल कर १० प्रतिशत बुझाउने ऐनमा व्यवस्था छ। तर, कतिको १० प्रतिशत ? कतिमा बहाल लगाएको त्यसको १० प्रतिशत कति हो। कसले कतिमा भाडा लगाएको छ, महानगरसँग रेकर्ड नै छैन। घरधनीलाई कर तिराउने प्रावधान पनि महानगरसँग छैन। अधिकांशले न्यूनतम पाँच हजारमा भाडा लगाएको भनी बहाल कर बुझाउने गरेका छन्। कालोपुलमैतीदेवी आसपास न्यूनतम एउटा सटरको ५ देखि १५ हजारसम्म भाडा छ। पुतलीसडक आसपास १० देखि ३० हजारसम्म छ। त्यस्तै, असन आसपासमा ५० हजारदेखि २ लाखसम्म भाडा छ। तर, सबैले न्यूनतम ५ हजारमा भाडा दिएको भन्दै कर बुझाउने गरेका छन्। कालोपुलका रविन गौतम १० हजारमा भाडा तिर्छन्। तर, कर आफैंले बुझाउनुपर्ने भएपछि न्यूनतम ५ हजार देखाएर कर तिर्ने गरेको उनले बताए। वडा २९ का कर्मचारी धु्रव भट्टले बहाल करमा स्वघोषित प्रणाली रहेको बताए। स्वघोषित प्रणालीमा आफ्नो दाबीअनुसार कर तिर्ने व्यवस्था छ। कर तिर्ने बानी बसाल्न आफ्नो दाबीबमोजिम बहाल कर लिने गरेको महानगर राजस्व विभागका निर्देशक शिवराज अधिकारीले बताए। उनले भने, सबैलाई कर तिर्न उत्प्रेरित गर्न स्वघोषित प्रणाली राखेका हौँ। बहाल करलाई पनि मापदण्ड बनाएर उठाउने योजना रहेको उनले बताए। आगामी आर्थिक वर्षदेखि क्षेत्रगत रूपमा सम्पत्ति करजस्तो दर तोकेर उठाउने उनको भनाइ छ। बहाल करकै राजस्व धेरै महानगरले ०७५७६ मा ९ अर्ब, ६४ करोड, २४ लाख ८० हजार राजस्व उठाएको छ। सम्पत्ति बहाल करबाट मात्रै १ अर्ब ३३ करोड ७७ लाख १२ हजार ६ सय ९९ रूपैयाँ उठेको महानगरले जनाएको छ। महानगरले सम्पत्ति, बहाल, मनोरञ्जन, विज्ञापन, सवारी, व्यवसाय, शुल्क, दस्तुर, दण्ड जरिवाना, मालपोत घरजग्गालगायत क्षेत्रबाट कर उठाउने गरेको छ।"
चिकित्सकविहीन बने अस्पताल,"धनबहादुर भण्डारीडडेल्धुरा : कर्मचारी समायोजनपछि दुर्गमका अस्पताल चिकित्सकविहीन बनेका छन्। अस्पतालमा चिकित्सक नहुँदा उपचारका लागि आएका बिरामी उपचार नपाएर फर्किन बाध्य छन्। जिल्लाका दुई ठूला अस्पताल डडेल्धुरा अस्पताल र जोगवुडा अस्पतालमा चिकित्सक अभावले सेवा प्रभावित बनेको छ। समायोजनपछि खटाएका कर्मचारी पनि हालसम्म आएका छैनन्। डडेल्धुरा अस्पतालमा एक जनामात्रै चिकित्सकले सेवा दिइरहेका छन्। अस्पताल ठूलो भए पनि भएका सेवा बन्द भएपछि स्थानीइ आक्रोशित बनेका छन्। स्थानीयको आन्दोलनपछि स्तरोन्नति भएको अस्पताल बोर्डमा मात्र सिसमत भएको नागरिक समाजका अध्यक्ष रमेश जोशीले बताए। उनले भने,प्रशासनमार्फत सेवा सुचारू गर्न र चिकित्सक ल्याउन ज्ञापनपत्र सहितको पहल गरेका थियौं। तर अहिलेसम्म कोही पनि चिकित्सक आएका छैनन्। यति ठूलो अस्पताल रेफर सेन्टरमा परिणत भएको छ। यस अस्पतालमा एकसय ९ जना चिकित्सकको दरबन्दी छ। स्वीकृत दरबन्दीमध्ये ३७ जनाको मात्र पदपूर्ति भएको छ। बाँकी ७१ दरबन्दी रिक्त रहेको बताउँछन अस्पतालका सूचना अधिकारी टंकराज पन्त। उपक्षेत्रीय अस्पताल हुँदा अस्पताल व्यवस्थापन समितिले ४२ जनाको दरबन्दी स्वीकृत गराइ ३४ जना पदपूर्ति गरेको थियो। व्यवस्थापनकै दरबन्दीमा पनि ७ जनाको दबरन्दी रिक्त छ। अन्य कर्मचारी भनेर करारमा ४५ जना र ज्यालादारीमा ७ जना कर्मचारी कार्यरत छन्। तिनकै भर अस्पताल चलेको छ, सूचना अधिकारी पन्तले भने। २० जना विशेषज्ञ चिकित्सकको दरबन्दी रहेको निमित्त प्रमुख मेडिकल अधिकृत नवराज जोशीले बताए। तर अहिले अस्पतालमा छात्रवृति करारबाट एक जना र अस्पताल विकास समितिबाट एकजना गरी करारमा ३ जना मात्र विशेषज्ञ चिकित्सक छन्। त्यसमा पनि दुईजनाको मेडिकल अधिकृत हुन्। १९ जना मेडिकल अधिकृतका दरबन्दी रहे पनि ९ जना सरकारको तर्फबाट र एक जना करारमा कार्यरत थिए। त्यसमध्ये ६ जना अध्ययन बिदामा बसेको पन्तले जानकारी दिए। बाँकी रहेका ४ जनामध्ये पनि ३ जना समायोजनपछि अन्य स्थानमा गए। अहिले एक जना मात्र मेडिकल अफिसर छन्। दरबन्दी अनुसार चिकित्सक नहुँदा सेवा दिन अप्ठ्यारो परेको कार्यरत चिकित्सक उत्तम भट्टले बताए। चिकित्सक अभावकै कारण सञ्चालित सेवा पनि बन्द गरिएको छ। एकजना मात्र स्थायी र ३ जना करारका चिकित्सकको भरमा अस्पतालले सेवा दिइरहेको छ। अधिकांश सेवा बन्द हुँदा बिरामी बाहिरका जिल्ला तथा भारतका अस्पतालमा उपचार गराउन बाध्य भएका छन्। समान्य उपचारबाहेक जटिल प्रकृतिका बिरामी तथा शल्यक्रिया गरी सुत्केरी गराउनुपर्ने अवस्था आए रेफर गर्नुको विकल्प छैन। डडेल्धुरा अस्पतालमा चिकित्सक नभए पनि अन्य स्वास्थ्य संस्थामा भने चिकित्सक पर्याप्त भएको स्वाथ्इ कार्यालय डडेल्धुराले जनाएको छ। यस्तै जोगबुढा अस्पताल पनि हेल्थ असिस्टेन्टको भरमा सञ्चालनमा छ। १५ शै्याको अस्पतालमा नवौं तह र दुई जना मेडिकल अधिकृतको दरबन्दी छ। जिल्लाका आधाभन्दा बढी जनसंख्या उपचारका लागि आउने यो अस्पतालमा जनशक्ति नहुँदा विजोग छ। अस्पतालका हेल्थ असिसटेण्ट एवं निमित्त प्रमुख तारादत्त बोहराले समायोजनपछि गएका चिकित्सकको ठाउँमा नयाँ नआउँदा सेवा दिन समस्या भइरहेको बताए"
वाह ! रूख  घर,"उनायचौर (गुल्मी) : ठूलै सल्लाको रुख। चढ्न त के हेर्दै आङ सिरिङ हुने। कोही यति ठूलो रुखमा चढ्ने कुरै भएन्। यूवाहरु समेत चढ्न सक्ने अवस्था थिएन्। तर, यही डरलाग्दो रुखमा अहिले दुधे बालकदेखि बृद्धबृद्धाहरु समेत सजिलै चढ्न सक्छन्। सल्लाको रुख चढ्ने मात्र होइन, टुप्पोमै पुगेर आफुले चाहेजति आराम गर्न पाउँछन्। देख्दै आकर्षक छ। पाँच तलाको झण्डै एक सय जति सिँढी चढेर यही ठूलो रुखमा पुग्दा पर्यटकहरु दंग छन्। चारैतिर विभिन्न प्रजातिका रुखकहरुले हरियाली छ। जाडोमा न्यानो र गर्मीमा शिलता पनि हुने। रेसुंगा नगरपालिका वडा नम्वर ५, ६ र ७ को संगमस्थ उनायचौरको उनायचौर भगवती मन्दिरमा दुई महिना अघि ट्रि हाउस निर्माण गरियो। यही हाउसमा चढेर आन्नदित हुन हिजोआज आन्तरिक एवं बाह्य पर्यटकहरुको घुँइचो लागेको छ। प्राकृतिक रुपमा बनाइएको यस हाउसले पर्यटकले मन तानेको छ। त्यहाँ पुग्दा देखिन्छ फोटो कैद गर्नेहरु व्यस्त हुन्छन्। तम्घास घुम्न आएका चितवनका ज्ञानहरी आचार्यले ट्रि हाउस घुमेपछि अनौठो स्थान देखेको बताए। यस्तो ठाउँ छ भन्ने सुनेको थिए,उनले भने,कति राम्रो ठाउँ। बसौँ बसौ लाग्ने। स्थानीयको आय आर्जनमा यसले महत्वपूर्ण टेवा पुयाउने उनले प्रतिक्रिया दिए। यसको दिगोपना र संरक्षणमा स्थानीय सरकारले ख्याल गर्न समेत उनले सुझाव दिए। विदाको दिनमा अझ बढी पर्यटकहरु घुम्न आउने गरेको उनायचौर खड्ग भगवती नगर उद्यान समितिका हेरोलु एवं स्थानीय घनश्याम पन्थीले बताए। उनले दुइ महिनाको अवधिमा ७० हजार रुपैयाँ बरावारको टिकट विक्री गरिसकिएको जानकारी गराए। रुख चढ्नका लागि प्रतिव्यक्ति २० र विद्यार्थीका लागि दश रुपैयाँ शुल्क निर्धारण गरिएको छ। विभिन्न संघ, संस्था, कार्यालय वा जुनसुकै निकायले पनि आफ्नो नियमित वैठक उक्त रुखमा बस्न सक्छन्। झण्डै २० जना एकैपटक रुखमा चढेर बस्न सकिन्छ। संकलित रकम मन्दिर व्यवस्थापन समितिले बचत गरेको छ। प्रदेश ५ सरकारको लगानीमा डिभिजन वन कार्यालय गुल्मीले १३ लाख रुपैयाँ लगानीमा उक्त उद्यान निर्माण गरेको हो। ५० रोपनी क्षेत्रफल जग्गामा फैलिएको यस क्षेत्रमा चिल्डेन पार्क र अन्य रुखहरुलाइ सजवाट गरिने उद्यान समितिको योजना छ। नजिकै ठूलो खेदमैदान छ। नगर क्षेत्रका ठूला खेल यस मैदानमा संचालन गर्न सकिन्छ। ट्रि हाउसबाट पर्यटकीय तिर्थस्थल रेसुंगा सहित सदरमुकाम तम्घासलाइ नजिकबाटै कैद गर्न सकिन्छ। तम्घास बजारदेखि झण्डै सात किलोमिटर दुरीमै पुग्न सकिन्छ। हालसम्म १२ हजार बढी पर्यटकहरुले यस क्षेत्रको अवलोकन गरिसकेको समितिले जनाएको छ। बजेट भित्र्याउन रेसुंगा नगरपालिकाले पहल गरेको नगरप्रमुख डिल्लीराज भुषालले जानकारी दिए। उनले चालु आर्थिक वर्षमा थप बजेट विनियोजन गरी यसलाइ अझ आकर्षक बनाइने तयारी रहेको बताए। थप संरचनाका लागि योजना बनाइएको उनको भनाइ छ। रेसुंगा नगरपालिकाको आर्थिक विकासमा ट्रि हाउसले महत्वपूर्ण टेवा पुर्याउने विश्वास छ।"
