शीर्षक,विवरण
सेनाको प्रतिष्ठा द्रूतमार्ग,"नेपालमा ठूला विकास निर्माणका आयोजना जहिले पनि विवादमा पर्ने गर्छन्। ठूलो आयोजना, ठूलै लगानी। धेरैको रुचि र स्वार्थ पनि। एजेन्ट नियुक्तिदेखि खुद्रे सामान आपूर्तिकर्तासम्मका विभिन्न स्वार्थजन्य द्वन्द्वका कारण मुलुकको हितमा दूरगामी असर पर्ने आयोजना विवादमा पर्ने गरिन्छ, विवादित तुल्याइन्छ। नेपालको विकास निर्माणमा कोसेढुंगा सावित हुन तराईमधेस द्रूतमार्ग (फास्ट ट्र्याक) पनि विवादमा पर्यो। यसमा राष्ट्रियता नै उर्लेर आयो। यो आयोजनालाई विदेशीका हातमा पारी आफ्ना आर्थिक लाभ हासिल गर्ने उद्देश्य विगतमा नभएका होइनन्। तर राष्ट्रिय सुरक्षाको धरोहरका रूपमा स्थापित नेपाली सेनाले यो आयोजना अघि बढाउने जमर्को गर्दै छ। यो आयोजना सक्दो छिटो र भ्रष्टाचाररहित तवरमा सम्पन्न हुनुपर्ने आम अपेक्षा छ। त्यही कसीमा सेनाले अघि बढाउन लागेको यो आयोजना आफैंमा चुनौतीपूर्ण पनि छ। निर्धारित लागत र समयमा सम्पन्न गर्नु अब राष्ट्रिय दायित्व भएको छ। सेना एक्लैले राष्ट्रिय गौरवका रूपमा दर्ज भएको यो आयोजना सम्पन्न गर्न सक्दैन। सेनालाई मुलुकका सकल सरोकारवालाको सहयोग चाहिन्छ। सबै पक्षले साथ र सहयोग गर्नुपर्छ। तोकिएको समयमा पूरा गर्ने दृढता नेपाली सेनाको देखाएको छ। ६ महिनादेखि रोकिएको द्रूतमार्गको विस्तृत आयोजना प्रतिवेदन (डीपीआर) पारित भएर आएसँगै सेनाले पत्रकार सम्मेलन नै गरेर समयमा कार्य पूरा गर्ने प्रतिबद्धता जनाएको छ। सेनाले २०७९ वैशाखसम्म उक्त सडक निर्माण गरिसक्नुपर्छ। प्रधानसेनापति पूर्णचन्द्र थापाले तत्काल काम अघि बढाउन दिएको निर्देशनले पनि यो विषयमा काम गर्ने दृढता बढेको पाइन्छ। डीपीआर ६ महिनासम्म पारित नहुँदा सेना अलमलमा परेको थियो। केही समय जिरो किलो फर्सिडोल कि खोकना भन्ने चरम विवादमा थियो। खोकनाको स्थानीय मन्दिर र पूर्वाधार बचाउन रेखांकनको समस्या देखिएको थियो। रूख कटानमा पनि विवाद झिकिएको थियो भने डीपीआरबिना नै काम अघि बढेको थियो। संसदीय समितिले काम डीपीआरबिना नै अघि नबढाउन सेनालाई निर्देशन गरेको थियो। यसले पनि सेनाको काममा समस्या आउने देखिएको थियो। तर सबै चिरेर काम अघि बढाउन खोजिएको देखिन्छ। सरकारले भारतीय कम्पनीलाई निर्माण जिम्मा दिने निर्णयसँगै त्यसमा आईएलएफएसले डीपीआरको अस्वाभाविक मूल्य राखेपछि सेनाले बिनाडीपीआर काम गर्दै आएको हो। सँगै डीपीआरको प्रक्रिया पनि अघि बढाएको थियो। भारतीय कम्पनीले नै द्रूतमार्ग बनाउने भनिए पनि काम नहुने देखिएपछि सरकारले त्यसको जिम्मा सेनालाई दिएको थियो। ट्र्याक क्लियर गर्ने, रूख काट्ने, माटो सम्याउने, मुआब्जा वितरण गर्ने र नक्सांकनको विवाद सक्नेलगायत वास्तविक कार्यको आठ प्रतिशत काम सकेको छ। सेनाले चार वर्षको समयावधिसहित कामको जिम्मेवारी २०७४ वैशाखमा पाएको हो भने अर्को वर्ष नै एक वर्ष नीति तथा कार्यक्रममा थपिएको थियो। जिम्मेवारीअनुसार सेनाले आगामी तीन वर्षभित्र काम सक्नैपर्छ। १६ वटा विशेष पुलसहित ८७ पुल र तीन सुरुङमार्ग (महादेव, धेद्रे र लेनडाँडा), तीन इन्टरचेन्ज अर्थात् गाडी फर्काउने स्थान (सानो खोकना, बुदुने र निजगढ), दुई वि श्रामस्थल र दुई टोल प्लाजा (कर उठाउने स्थान) सहितको एसियाली मापदण्डअनुरूपको द्रूतमार्गको काम अबको कही दिनमा टेन्डरमार्फत अघि बढ्न आवश्यक छ। आरम्भमा नक्सांकनमा पूर्वएमाले र पूर्वमाओवादीको फरक मत राखेर समेत विवाद झिकिएको थियो। पछिल्लो समय प्रतिस्पर्धामा आएको कोरियाको सुसुङ इञ्जिनियरिङ एवं कन्सल्टिङ कम्पनीले तयार गरेको डीपीआरलाई सम्बन्धित मन्त्रालयसँगको परामर्शमा भाषागत संशोधनसहित जिम्मेवारी पाएकाले समयमा सम्पन्न गर्न आवश्यक छ। परियोजना प्रतिवेदनअनुसार द्रूतमार्गको अनुमानित निर्माण लागत मूल्य अभिवृद्धि करसहित एक खर्ब ७५ अर्बको उक्त परियोजना विफल भए सेनामाथि ठूलो प्रश्न उठ्नेछ।"
लागुऔषध सहित भारतीय नागरिक पक्राउ,सुर्खेत : लागुऔषध ब्राउन सुगरसहित सुर्खेतमा एक भारतीय नागरिक पक्राउ परेका छन् । जिल्ला प्रहरी कार्यालय सुर्खेतका अनुसार पक्राउ पर्नेमा उत्तर प्रदेश भारत नानपारा जिल्ला बहराईच घर भइ हाल सुर्खेतको वीरेन्द्रनगर नगरपालिका६ खोर्केलाइनस्थित डेरामा बस्दैआएका २१ वर्षीय समिर सलमानी भनिने लियाकत अली हुन् । डिएसपी रवि रावलका अनुसार वीरेन्द्रनगर नगरपालिका६ स्थित रामजानकी मन्दिरको कम्पाउन्डभित्र रहेको एकतले पक्की भवनको अगाडि पट्टी ब्राण्डामा शंकास्पद तरिकाले उभिरहेको अवस्थामा उनलाई पक्राउ गरेको हो । पक्राउपछि रितपुर्वक उनको शरिर खानतलासी गर्दा एक सय मिलिग्राम ब्राउन सुगर फेला परेको प्रहरीले जनाएको छ । उनीमाथि थप अनुसन्धान भइरहेको छ ।
कारको ठक्करबाट युवतीको मृत्यु,दमौली : बन्दीपुर वडा नम्बर ४ चुनपहरामा बिहीबार बिहान कारको ठक्करबाट युवतीको मृत्यु भएको छ। करिब साढे ६ बजेतिर राजमार्गमा यात्रा गरिरहेकी स्थानीय १८ वर्षीया मनिसरा परियारलाई काठमाडौंतर्फ जाँदै गरेको बा १ य १३९७ नम्बरको कारले ठक्कर दिएको थियो। ठक्करबाट घाइते परियारको डुम्रेको लक्ष्मी अस्पतालमा उपचारका क्रममा बिहान ७ बजेतिर मृत्यु भएको ट्राफिक प्रमुख पूर्णबहादुर अधिकारीले जानकारी दिए। घटनामा संलग्न कार र चालक प्रहरीले नियन्त्रणमा लिएको छ।
सञ्चारमन्त्रीको प्रश्न : मान्छेको भन्दा पहिला किन बाँदरको मुटुको अपरेसन गरियो ? (भिडियो),"काठमाडौं : सञ्चार तथा सूचना, प्रविधिमन्त्री गोकुल बाँस्कोटाले प्रधानमन्त्रीसँग भएको भिडियो कन्फरेन्सलाई गलत अर्थमा नबुझ्न आग्रह गरेका छन् । उनले प्रधानमन्त्रीसँग भएको भिडियो कन्फरेन्स मन्त्रिपरिषद्को बैठक नभएको दाबी गर्दै यस्तो प्रश्न गरेका हुन् । संसद बैठकमा सांसदले उठाएको प्रश्नको जवाफ दिँदै उनले कन्फरेन्स पूर्वअभ्यास भएको पनि स्पष्ट पारे । बाँदरको मुटुको अपरेसन किन गरियो? पहिला मान्छेको गरिएन नि, उनले भने, मान्छेकोमा पनि गर्न सकिन्छ भनेर होला नि ! त्यस्तै भिडियो कन्फरेन्स पनि गर्न सकिन्छ किन सकिँदैन भनेर गरेको हो । त्यो क्याबिनेट होइन । त्यहाँ हामी मन्त्रिपरिषद्को सदस्य मात्रै सहभागी थियौँ । उनले कार्यवाहक प्रधानमन्त्री ईश्वर पोखरेलनै भएको दाबी गरे । ईश्वर पोखरेललाई दिएको कार्यवाहक खण्डित भएको छैन, उनले भने, यो अभ्यास एकजना व्यक्तिलाई हेरेर गरेको हैन । पछि कोही प्रधानमन्त्री तीन महिना उपचार गर्न बस्नुपयो भने यसरी गर्न सकिन्छ भनेर गरेका हौँ । हामीले झूट बोलेका छैनौँ । मन्त्रिपरिषद्को बैठक हैन ।"
'अन्नपूर्ण सम्पूर्ण' तेस्रो वर्षमा,"काठमाडौं : अन्नपूर्ण मिडिया नेटवर्कको 'अन्नपूर्ण सम्पूर्ण साप्ताहिक' तेस्रो वर्षमा प्रवेश गरेको छ। प्रकाशनको तेस्रो वर्ष पुगेको अवसरमा 'सम्पूर्ण' ले नियमित ३२ पृष्ठसहित १६ पृष्ठको विशेषांक छापेको छ। 'आफ्नै गाउँ फर्किआएँ' शीर्षकमा कभरस्टोरीसहित विदेशबाट फर्केर नेपालमै स्वरोजगारमूलक व्यवसायमा संलग्न नेपालीका कथा समेटिएको १६ पृष्ठको 'परदेशको पाठ' सम्पूर्णले प्रकाशित गरेको छ। हरेक बिहीबार प्रकाशित हुने 'सम्पूर्ण' लाई अनलाइनमा सम्पूर्णविक्ली डट कममा पढ्न सकिन्छ। तेस्रो वर्ष प्रवेशको अवसरमा अन्नपूर्ण मिडिया नेटवर्कको कार्यालय कर्पोरेट टावरमा आयोजित कार्यक्रममा नेटवर्कका अध्यक्ष क्याप्टेन रामेश्वर थापाले खोजमूलक पत्रकारिताको अभ्यासमा रहेको 'सम्पूर्ण' नेपालको ट्याब्लोइड पत्रकारिताको मौलिक उदाहरण भएको बताए। 'समाजका राम्रा नराम्रा सबै पक्षमा गहन खोज यसले गरिरहेको छ', अध्यक्ष थापाले भने, 'यो टिमलाई व्यवस्थापनको सधैँ सहयोग रहिरहनेछ।' पत्रकार सिर्जना खड्कालाई बेस्ट पर्फर्मर अफ दि एअरबाट सम्मान गर्दै क्याप्टेन रामेश्वर थापा। फोटोः अन्नपूर्ण 'ट्याब्लोइड पत्रकारिता भन्नेबित्तिकै सनसनीपूर्ण समाचार भन्ने आमबुझाइ छ। कतिपय अवस्थामा ट्याब्लोइड पत्रिकाहरूले सनसनी मच्चाउने सामग्री पनि पस्किने गर्छन्। तर, सबै अवस्थामा ट्याब्लोइड पत्रिकाले यस्ता समाचार मात्र दिँदैनन्', अध्यक्ष थापाले प्रकाशकीयमा भनेका छन्, 'आजको ट्याब्लोइड पत्रिकाले जनअभिरुचि र सरोकारका विषयमा विस्तृत र गहन रिपोर्टिङ गर्नु आवश्यक छ।' 'सम्पूर्ण' का सम्पादक राजन नेपालले युवा रिपोर्टरहरूको टिमसहित आफू यात्रामा रहेको बताए। 'हामी युवा रिपोर्टरहरू लिएर थप राम्रो पत्रकारिता गर्न हिँडेका छौँ', नेपालले भने, 'हामी लामो यात्रामा छौँ र थाकेका छैनौँ। यो टिमले अन्तिम अंकसम्म राम्रो गर्न प्रयत्न गर्नेछ।' वार्षिकोत्सवको अवसरमा भएको कार्यक्रममा 'सम्पूर्ण' का सबै पत्रकार, कर्मचारीलाई सम्मान गरिएको थियो। वार्षिकोत्सवको केक काट्दै अध्यक्ष थापा र सम्पादक नेपाल। साथमा प्रबन्ध निर्देशक लक्ष्मी पौड्याल, सिईओ मानस घिमिरे र प्रधानसम्पादक हरिबहादुर थापा। अन्नपूर्ण पोस्ट् दैनिकका प्रधान सम्पादक हरिबहादुर थापाले सबैभन्दा कान्छो ट्याब्लोइड भएपनि 'सम्पूर्ण' ले पाठकको विश्वसनीयता जितिसकेको बताए। अन्नपूर्ण पोस्ट डट कमका सम्पादक विष्णु सुवेदीले समाजको नयाँ पुस्ता र उसको मनोविज्ञानसँग पत्रकारितालाई जोड्ने काम 'सम्पूर्ण' ले गरेको भन्दै शुभकामना दिए। एपीवन टेलिभिजनका सम्पादक टिकाराम यात्रीले हल्काफुल्का मनोरञ्जन र सनसनीबाट टाढै रही 'सम्पूर्ण' ले गम्भीर पत्रकारिता गरिहरेको बताए। रेडियो अन्नपूर्ण नेपालका स्टेसन म्यानेजर ठाकुर बेलबासेले 'सम्पूर्ण' ले मनोरञ्जनात्मक विषयसँगै पाठकको रुचिका सबै विषयमा सामग्री प्रकाशन गरेको बताए। 'सम्पूर्ण'की सम्वाददाता सिर्जना खड्का 'बेस्ट फर्फर्मर अफ द एअर' पुरस्कृत भएकी छन्। वार्षिसकोत्सका अवसरमा आयोजित कार्यक्रममा अन्नपूर्ण मिडिया नेटवर्कका अध्यक्ष थापाले खड्कालाई पुरस्कार प्रदान गरे। वार्षिकोत्सवका अन्य फोटोहरूः"
खरिदारले खाए सवा लाख घुस,काठमाडौं : मालपोत कार्यालय बुटवलका खरिदार जिवनाथ पाण्डे र लेखापढी व्यवसायी कमल पाण्डेले सवा लाख घुस लिएका छन्। जग्गा नामसारी र लालपूर्जा दिने कार्यको सहजीकरणका लागि सेवाग्राहीसँग घुस लिदाँ लिँदै उनलााई अख्तियार दुरुपयोग अनुसन्धान आयोगले उनीहरुलाई नियन्त्रणमा लिएको छ। घुस वापतको रकम लिइसकेको अवस्थामा मालपोत कार्यालय बुटवल अगाडि रहेको ढकालपाण्डे लेखापढी सेवाको कार्यालयबाट उनीहरुलाई नियन्त्रणमा लिई अनुसन्धान भइरहेको अख्तियारका प्रवक्ता प्रदीपकुमार कोइरालाले जानकारी दिए।
"बेपत्ता परिवारको गुनासो, दिवसले हाम्रो घाउमा नूनचुकमात्रै गरेर जान्छ","भक्तपुर : तत्कालीन माओवादी जनयुद्धको क्रममा बेपत्ता व्यक्तिका परिवारका सदस्यले प्रत्येक वर्ष आउने अन्तर्राष्ट्रिय दिवसले आफूहरुको घाउमा नूनचुकमात्रै गरेर जाने गरेको भन्दै आक्रोश पोखेका छन् । सरकारले बेपत्ताको सूची तयार गरे पनि बेपत्ता परिवारले पाउनुपर्ने न्यूनत्तम सेवासुविधासमेत पाउन नसकिएको उनीहरुको आक्रोश थियो । उनीहरुले आफ्नो कोही सदस्य बेत्तपा छन् भन्ने भुल्न भुल्न खोज्दा खोज्दै प्रत्येक वर्ष आउने अन्तर्राष्ट्रिय बेपत्ता दिवसले खाटा बस्न लागेको घाउमा नूनचुक छरेर जाने गरेको स्पष्ट पारेका छन् । अन्तर्राष्ट्रिय बेपत्ता दिवसको अवसरमा बिहीबार भक्तपुरमा आयोजित अन्तरक्रियाका सहभागीले बेपत्ताको अवस्था स्पष्ट नहुँदा उनका छोराछोरीले नागरिकतासमेत पाउन नसकेको गुनासो गरेका हुन् । नेपाल रेडक्रस सोसाइटी भक्तपुर जिल्ला शाखाद्वारा आयोजित उक्त कार्यक्रमका सहभागीले भने, अभिभावक बेपत्ता भएको वर्षौं भइसक्यो । तैपनि हामीले उहाँको नाउँमा नागरिकतासम्म पाउन सकेको छैनौं । त्यस्तै उनीहरुले पैतृक सम्पत्तिको रुपमा रहेको जग्गाजमिनसमेत नामसारी गर्न नपाएको सुनाए । उनीहरुले आफ्ना अभिभावक बेपत्ताको सूचीमा हुँदा पनि जिल्ला प्रशासन कार्यालयबाट नागरिकता नदिइनु अन्याय भएको गुनासो गरे । प्रशासनमा हाम्रो अभिभावक बेपत्ता भएको सूची छ तैपनि हामीले उहाँको नाममा नागरिकता पाउन सकेका छैनौं, बेपत्ता परिवारकी स्वस्तिका बिसुंकेले भनिन्, पैतृक सम्पत्ति पनि नामसारी गर्न पाएका छैनौं । उनले वेपत्ताको सूचीमा सूचीकृत हुँदा पनि वेपत्ता परिवारले पाउनुपर्ने सुविधा पाउन नसकिएकोमा आक्रोश पोखिन् । त्यस्तै वेपत्ता परिवारकै सुरज न्यौपानेले वर्सेनि आउने वेपत्ता दिवसले आफूहरुको घाउमा नूनचूकमात्रै गर्ने गरेको बताए । बरु जनयुद्धका क्रममा मृत्यु भएको भए यति पीडा हुँदैन होला, उनले भने, जुन वेपत्ता हुँदा अहिले हामीले भोग्दै आएका छौं । हामीलाई पीडामात्रै अनुभूति दिने दिवस मनाउनुको अर्थ छैन । त्यस्तै अर्का वेपत्ता परिवारका कृष्ण प्याकुरेलले आफ्ना मान्छे कहिलेसम्म वेपत्ता हुने भनी प्रश्न गरे । हाम्रा मान्छे कहिलेसम्म वेपत्ताको वेपत्तै रहने ?, उनको प्रश्न थियो । वेपत्ता परिवारका सदस्य एवं पूर्वसंविधानसभा सदस्य नारायणदेवी श्रेष्ठले वेपत्ता परिवारलाई सबैभन्दा बढी आर्थिक समस्या हुने सुनाइन् । अधिकांशको घरको मूली एवं अभिभावक नै वेपत्ता भएकाले उनको परिवारलाई रोजगारीसँगै सरकारले दिनुपर्ने सम्पूर्ण सेवासुविधा सुनिश्चित गर्नुपर्ने उनले जोड दिइन् । कार्यक्रममा भक्तपुरमा सहायक प्रमुख जिल्ला अधिकारी दिलीप लामिछानेले हिजो जनयुद्धमा रहेको पार्टी नै अहिले सत्तामा रहेको र आवश्यक ऐनकानुन भए पनि व्यवहारमा द्वन्द्वकालीन मुद्धा किनारा लाग्न नसकिरहेको बताए । उनका अनुसार भक्तपुरमा राज्य पक्ष तत्कालीन माओवादी पक्षबाट बेपत्ता पारिएका १२ जनाको अवस्था अहिलेसम्म अज्ञात रहेको छ । कार्यक्रममा सहभागी भए पनि जिल्लास्थित सुरक्षा निकायका प्रमुखहरुले आफूहरुले द्वन्द्वकालीन मुद्धामा बोल्न नमिल्ने भन्दै पन्छिए । नेपाल रेडक्रस सोसाइटी भक्तपुर जिल्लाका शाखा सभापति मनोजकुमार थापाले गएको वर्षसम्म केन्द्रीयस्तरमा हुने कार्यक्रम यसै वर्षदेखि जिल्ला जिल्लामा मनाइएको जानकारी दिए । उनले वेपत्ता परिवारका सदस्यहरुलाई रोजगारी एवं अन्य जीविकोपार्जनको कार्यक्रम सञ्चालन गर्न सरोकारवाला निकायसम्म समन्वय र सहकार्य गरिने बताए ।"
लागुऔषधसहित राम पक्राउ,"राजविराज : सशस्त्र प्रहरीले ठूलो परिमाणको लागु औषधसहित एकजनालाई पक्राउ गरेको छ। बोदे बर्साइन नगरपालिका८ काचनका ३५ वर्षे शत्रुधन राम ठूलो परिमाणको लागुऔषधसहित पक्राउ परेका हुन्। भारतबाट नेपाल भित्र्याउँदै गरेको अवस्थामा पक्राउ रामलाई पक्राउ परिएको सशस्त्र प्रहरी बल सुरक्षा बेस बोदे बर्साइनले जनाएको छ। रामको साथबाट पाँचपाँच सय एम्पुल फेनारगन, डाइजील्याप र नर्फिन नामक लागुऔषध तथा चार किलो इन्जेक्सनसी पक्राउ गरिएको बेस प्रमुख सशस्त्र प्रहरी नायव निरीक्षक बौवाबहादुर आले मगरले बताए। सशस्त्र प्रहरी बल सुरक्षा बेस बोदे बर्साइनका सशस्त्र प्रहरी सहायक निरीक्षक उमाकान्त चौधरीको कमाण्डमा खटिएको पैदल गस्ती टोलीले शंका लागि चेकजाँच गर्दा रामले बोकेको झोलाबाट लागुऔषध फेला पारेको जनाएको छ।"
"रजिष्ट्रारमाथि हातपात भएको छैन, बाहिर जानुहोस् भन्दा ठोक्किएर लड्नुभो","दाङ : राप्ती स्वास्थ्य विज्ञान प्रतिष्ठानका पदाधिकारीविरुद्ध अहिले आन्दोलन चर्किएको छ। राप्ती स्वास्थ्य विज्ञान प्रतिष्ठानका उपकुलपतिको कार्यशैलीको चर्को विरोध गर्दे त्यहाँ कार्यरत चिकित्सकले दबाब स्वरुप सामुहिक राजीनामा दिएको विषयदेखि सुरु भएको आन्दोलनमा अहिले पत्रकार र नेकपाका नेताको अगुवाइमा चर्किरहेको छ। डाक्टरको आन्दोलनसँगै प्रतिष्ठान बचाऔँ अभियान समिति गठन गरेर आन्दोलन चलिरहेको छ। प्रतिष्ठानका उपकुलपति प्राडा संगीता भण्डारीको कार्यशैली गलत भएको, प्रतिष्ठान भित्र अनियमितता गरेको, चिकित्सकलाई मानसिक तनाव दिने गरेको आरोप लगाउँदै बचाऊ अभियानले राजीनामा माग गरेर ज्ञापनपत्र बुझाएदेखि आन्दोलन उग्र बन्दै गएको छ। जुन आन्दोलनको नेतृत्व नेकपाका नेता विकिरण गौतम र पत्रकार महासंघका दाङ अध्यक्ष सविन प्रियासनले गरिरहेका छन्। दुबैले उपकुलपतिको राजीनामा पहिलो सर्त भएको भन्दै चरणबद्ध आन्दोलन सुरु गरेका हुन्। अभियानका सदस्य सचिव तथा महासंघका अध्यक्ष प्रियासनले आफू पत्रकार भन्दा पनि नागरिक भएर आन्दोलनमा गएको बताए। म पहिले नागरिक हँु। प्रतिष्ठानबाट सेवा लिन्छु, त्यसका लागि म आन्दोलनमा छु, उनले भने, पत्रकारिता र अध्यक्ष पद छोड्न तयार छु तर आन्दोलन छोड्दिन। अस्पताल राम्रो बनाउनै पर्छ। अर्काेतर्फ कांग्रेस उपकुलपति र पदाधिकारीको बचाउमा देखिएको छ। यसले पनि आन्दोलन राजनीतिक भन्ने देखिएको छ। कसरी सुरु भयो आन्दोलन प्रतिष्ठानले एक जना चिकित्सकलाई नीति विपरित काम गरेको भन्दै बरखास्त गरेपछि उत्पन्न भएको विवादले उग्र रुप लिएको हो। प्रतिष्ठान स्थापना भएको दुई वर्ष पनि पुगेको छैन। प्रतिष्ठानपूर्ण रुपमा क्रियाशील भएको पनि देखिदैन। यो विषयमा न प्रतिष्ठानले नै चासो दिएको छ नत अरु निकायले नै। सुरुमा अस्पताल र प्रतिष्ठानको जुगाको लडाईंबाट सुरु भएको आन्दोलन राजीनामा र हातपातसम्म पुगेको छ। राजनीतिक स्वार्थको आसयले पहिले देखिनै आन्दोलन भइरहेका छन्। सबै दल प्रतिष्ठानलाई आफू अनुकुल बनाउने प्रयासमा छन्। नेपाल पत्रकार महासंघका वरिष्ठ उपाध्यक्ष विपुल पोख्रेलले पत्रकार आन्दोनमा जानु भन्दा सामाजिक विषयमा समाधान खोज्नुपर्छ। रजिष्टारको अपमान आन्दोलनका क्रममा राप्ती स्वास्थ्य विज्ञान प्रतिष्ठान घोराहीका रजिष्ट्रार रामप्रसाद प्याकुरेरलाई दुव्र्यवहार भएको प्रतिष्ठानले जनाएको छ। रजिष्ट्रारमाथि नेकपाका जिल्ला सचिवालय सदस्य विवेक श्रेष्ठसहितको टोलीले हातपात गरेको प्रतिष्ठानको दाबी छ। प्रतिष्ठानको प्रशासनिक कार्यालयमा तालाबन्दी गर्न गएका सचिवालय सदस्यले प्याकुरेरलाई कार्य कक्षबाट बाहिर निकाल्दै हातपात गरेको भिडियोसमेत सार्वजनिक भएको छ। श्रेष्ठ नेकपाको जिल्ला सचिवालय सदस्य हुन्। उनी तत्कालीन राप्ती उपक्षेत्रीय अस्पतालको व्यवस्थापन समितिका सदस्य थिए। आन्दोलनका क्रममा त्यो अवस्था आउनु सामान्य हो। हामी तालाबन्दीको क्रममा थियौँ, श्रेष्ठले भने, उहाँलाई कार्य कक्षा बाहिर जानुहोस् भन्दा मसँग ठोकिएर उछिट्टिनु भएको हो। मैले हातपात गरेको छैन। उनले यो आन्दोलन राजनीतिक भन्दा पनि सामाजिक भएको उनको दाबी छ। आन्दोलनको त्यस्तो कुनै नीति थिएन नेकपाका प्रचार विभाग प्रमुख शरद अधिकारीले भने, रजिष्ट्रार सहज रुपमा कार्य कक्ष बाहिर आउन नमानेपछि तानेर ल्याइएको मात्रै हुनुपर्छ। नेपाली कांग्रेसले भने घटना र आन्दोलन गम्भीर भएको जनाएको छ। दाङ जिल्ला सचिव शंकर डाँगीले पदाधिकारीमा दुर्व्यवहार हुनु गलत भएको बताए। आन्दोलन नगर्न अदालतको आदेश उच्च अदालत तुलसीपुरले प्रतिष्ठानमा कुनै पनि आन्दोलन नगर्ननगराउन पहिले नै आदेश गरेको थियो। तर त्यो आदेश अहिलेसम्म पालन भएको छैन। आदेशपछि पनि प्रतिष्ठान भित्रका कर्मचारी देखि नागरिकसम्मले आन्दोलन गर्दे आएका छन।"
प्राथमिक तहका शिक्षकको नतिजा यसै साता,"काठमाडौं : शिक्षक सेवा आयोगले प्राथमिक तहको शिक्षकको खुल्ला प्रतिस्पर्धाको नतिजा यसै सातादेखि सार्वजनिक हुने भएको छ। माध्यमिक र निम्न माध्यमिक तहको नतिजा सार्वजनिक भएको महिना दिन पुग्न लाग्दा पनि प्राथमिक तहको नतिजा सार्वजनिक नभएको गुनासो प्रतिस्पर्धीहरुले गरिरहेका छन्। आयोगका प्रशासकिय अधिृकत डा तुलसी प्रसाद थपलियाका अनुसार लिखित परीक्षामा उत्तीर्ण प्रतिस्पर्धीहरुको व्यक्तिगत विवरण रुजु गर्ने काम भइरहेको छ। धेरै व्यक्तिको विवरण रुजु गर्नुपर्ने भएका कारण केही समय ढिलो भएको उनले बताए। आयोगले यो पटक प्राथमिक तहमा ९ हजार नौ सय ९६ वटा दरवन्दीमा शिक्षक छनोटको लागि विज्ञापन गरेको थियो। ती सबै कोटाका लागि १४ हजार १ सय २५ जना लिखित परीक्षाबाट छनोटमा परेको थपलियाले जानकारी दिए। आयोगले एकै पटक विज्ञापन गरेको निम्न माध्यमिक तहका लागि १ हजार ५ सय ७४ र माध्यमिक तहका लागि एक हजार शिक्षक छनोट गरिसकेको छ। थपलियाले भने, रुजु गर्ने काम करिब करिव सकिएको छ। सकेसम्म यसै साताबाट नतिजा सार्वजनिक गर्न सुरु गर्ने योजनामा छौं।"
"मकैबारीको बीचमा गाँजा खेती, प्रहरी पुगेपछि गाउँलेको भागाभाग","धादिङ : धादिङको गजुरी गाउँपालिका४ गैरीगाउँमा २ सय ५० रोपनी क्षेत्रफलमा व्यवसायिक लगाइएको गाँजा खेती नष्ट गरिएको छ। मकैखेती भएको बारीमा गाँजा खेती भएको सूचना पाएपछि जिल्ला प्रहरी कार्यलयबाट खटिएको टोली गैरीगाउँमा पुगेको हो। महाभारत पर्वत श्रृखलामा पर्ने यो गाउँ पृथ्वी राजमार्गबाट ५ घण्टा माथिको दुरीमा पर्छ। हतपत कुनैपनि सरकारी निकायको पाइला नपुग्ने उक्त क्षेत्रमा बाक्लो गाँजा खेती हुने गरेको प्रहरीले सूचना पाएपछि गाँजा फडानी गर्न प्रहरी गैरी गाउँमा नै पुगेको छ। जिल्ला प्रहरी कार्यलय धादिङका प्रमुख एसपी राजकुुमार बैदवारको नेतृत्वमा ४१ जना प्रहरी गाउँमै पुगेर बारीमा रहेको गाँजाका बोटहरु काट्न थालेपछि स्थानीयहरु भने पक्राउ पर्ने डरले घर छोडेर भागेका थिए। गत वर्ष धादिङ प्रहरीले चरेसको ओसार पसार गरिरहेको अवस्थामा ठुलो परिमाणमा गाँजा, चरेश र भारतिय सवारी साधनहरु नियन्त्रणमा लिएको थियो। पक्राउ परेकाहरुलाई अनसन्धान गर्दै जाँदा महाभारत पहाड क्षेत्रमा हुने खेतीबाट गाँजा चरेशको तस्करी हुने गरेको पत्ता लागेपछि खेती नै नष्ट गर्न थालिएको बैदवारले बताए। विगतका वर्षहरुमा पनि गाँजा नष्ट गरिदै आएको हो, बैदवारले भने, अहिले गाँजाको बोट हुर्किने सिजन भएकाले यही बेलामा नष्ट गर्दा प्रभावकारी हुने देखेर गाउँगाउँमै पुगेर गाँजाखेती नष्ट गर्ने अभियान चलाइएको हो। गाँजाखेती नष्ट गर्ने कामलाइ धादिङ प्रहरी मातहत रहेका सवै प्रहरी युनिटहरुलाइ परिचालन गरेर अभियानकै रुपमा चलाइने बैदवारले बताए।"
आफ्नै छोरी मारेर घाटमा पुर्ने बुबा पक्राउ,भैरहवा : २१ वर्षअघि आफ्नै छोरीको हत्या अभियोगमा फरार बुबा पक्राउ परेका छन्। रुपन्देहीस्थित गैडहवा गाउँपालिका ६ गुलरियाका ६३ वर्षे पूर्णवासी लोनिया पक्राउ परेका हुन्। लोनियाले ०५४ सालमा घरायसी विवादका कारण आफ्नो १५ वर्षीया छोरी कान्ति लोनियालाई कुटेर हत्या गरेको रुपन्देहीका डिएसपी धर्मराज भण्डारीले बताए। आफ्नै छोरीको हत्या गरेर उनले गाउँघरमा छोरी हराएको बताएका थिए। प्रहरीका अनुसार छोरीको हत्या गरेर उनले घर नजिकैको घाटमा लगेर शवलाई पुरेका थिए। स्थानीय महिलाहरु घाँस काट्ने जाने क्रममा करिब एक महिनापछि मानिसको कंकाल देखेपछि र उखुबारीमा कान्तिको कपडा देखेपछि कान्तिको हत्याबारे खुलेको थियो। स्थानीयहरुले बुबा लोनियालाई छोरीको सनाखतको लागि बोलाउँदा उनी फरार भएका थिए।पक्राउ परेका लोनियाले छोरीको हत्या गरेको स्विकार गरेको डिएसपी भण्डारीले बताए। फरार रहेका लोनियालाई २१ वर्षपछि भैरहवाबाट पक्राउ गरिएको जिल्ला प्रहरी कार्यालय रुपन्देहीले जनाएको छ।
वृद्ध हत्या आरोपमा तीन बालक पक्राउ,टिकाराम खनाल रुकुम : रुकुम पूर्वमा प्रहरीले हत्या आरोपमा तीनजना बालकलाई पक्राउ गरेको छ। गाउँपालिका८ का ७२ वर्षीय गंगे बोहराको हत्या अरोपमा तीजजना बालकलाई पक्राउ गरेको प्रहरीले जनाएको छ। पक्राउ परेका सबै १८ वर्षमुनिका रहेको जिल्ला प्रहरी कार्यालय रुकुम पूर्वका प्रमुख प्रहरी नायव उपरीक्षक योगेन्द्र खड्काले जानकारी दिए । अनुसन्धानको क्रममा १५ वर्षका १६ वर्षका र १७ वर्षका तीनजनालाई पक्राउ गरिएको उनले बताए। पक्राउ परेका १८ वर्षमुनिका भएकाले प्रहरीले उनीहरूको नाम सार्वजनिक गरेको छैन। भदौ ९ गते बोहराको शव घरमै फेला पारेको थियो। शव हेर्दा चोटपटक लागेको भेटिएपछि प्रहरीले अनुसन्धान गरिरहेको थियो। बोहराको ८ गते राति नै हत्या भएपनि शव भने ९ गते फेला परेको थियो।उनीहरुलाई मंगलबार अदालतबाट पाँच दिनको म्याद थप गरेर अनुसन्धान थालेको डिएसपी खड्काले बताए। उनीहरु बालक भएकाले सुनुवाइ बाल इजलासमा हुने जनाइएको छ ।
सरकारसँग एनप्याब्सनको २० बुँदे माग,"काठमाडौं : निजी विद्यालय सञ्चालकहरुको एउटा संस्था राष्ट्रिय निजी तथा आवासिय विद्यालय एसोसियसन (एनप्याब्सन) ले शिक्षासँग सम्बन्धित विविध पक्षलाई समेटेर सरकारसँग २० बुँदे माग राखेको छ। एसोसियसनको हालै सम्पन्न राष्ट्रिय प्रतिनिधि परिषद्को बैठकले जारी गरेको घोषणापत्र मार्फत उक्त माग गरेको हो। सरकारले ल्याएको सामाजिक सुरक्षा कोषसँग सम्बन्धित विषयमा चार वटा माग रहेका छन्। त्यस्तै शिक्षा नितीसंग सम्बन्धित विषयका १२ वटा तथा चार वटा माग अन्य विषयसँग सम्बन्धित छन्। सरकारले प्रस्तुत गरेको सामाजिक सुरक्षा कोषमा सरकार, शिक्षक कर्मचारी तथा विद्यालयले समान १० प्रतिशतका आधारमा कोषमा रकम जम्मा गर्ने व्यवस्था गर्नुपर्ने उनीहरुको माग छ। २०७६ सालको शैक्षिक सत्र लागु भइसकेको आवस्थामा यस शैक्षिक सत्रको मध्यदेखि सामाजिक सुरक्षा कोषमा रकम जम्मा गर्न व्यवहारिक नहुने भएका कारण आगामी शैक्षिक सत्रदेखि उल्लेखित योगदानको परिधी भित्ररही सामाजिक सुरक्षा कोषमा रकम जम्मा गर्ने व्यवस्थाका लागि सरकारसँग माग गरेको छ। घोषणा पत्रमा सरकारले संघीयप्रादेशिकस्थानीय ऐन तथा कानुन बनाउँदा संविधानको मर्म अनुरुप विद्यार्थी, शिक्षक, अभिभावक तथा शिक्षा क्षेत्रमा निजी लगानीकर्ताहरुले गरेको लगानी समेतलाई ध्यान दिनुपर्ने, सरकारले प्रदान गर्ने छात्रवृत्तिमा निजी विद्यालयहरुमा अध्ययन गर्ने विद्यार्थीहरुलाई प्रदान नगर्ने नीतिको अविलम्ब खारेज गर्नुपर्ने माग पनि समेटिएको छ। विद्यालय शिक्षा कक्षा १ १२ हुने ऐनले गरेको व्यवस्था बाझिने गरी तथा विद्यालय संरचना नै भताभुङ्ग हुने गरी ल्याइएको कक्षा ९ १२ संरचनाको अव्यवहारिक प्रावधान तत्काल खारेज गर्न माग गर्दछ। शिक्षा ऐनले व्यवस्था गरेअनुरुप कक्षा १ देखि कक्षा १२ सम्मको शैक्षिक सत्र एउटै समय अर्थात् वैशाख पहिलो हप्ता देखिनै हुने व्यवस्था गरिनु पर्दछ भनि जोडदार माग गर्दछ घोषणा पत्रमा भनिएको छ।"
व्यापारी कुट्ने प्रहरीको भिडियो खिचेको नाममा हातपात(भिडियोसहित),"गोबिन्द महतो जनकपुरधाम : जनकपुरको फुटपाथमा नरिवल बेचेर गुजारा गर्ने एक किशोरलाई प्रहरीले कुटपिट गरेको भिडियो सार्वजनिक गर्ने युवालाई प्रहरीले हातपात गरेको छ । बिहीबार दिउँसो जानकी चोकस्थित नरिवल व्यापारीलाई प्रहरीले कुटपिट गरेको भिडियो सार्वजनिक भएको थियो । जानकी मन्दिरका पर्यटक प्रहरी जवान प्रेमशंकर यादवले नरिवल बेचेर जीवन निर्वाह गर्दै आएका रोशन चौधरीलाई कुटपिट गर्दै गाला चिथोरेका थिए । कुटपिटपछि रोशनले गुहार गर्दा प्रहरी जवान शंकर भागेको भिडियोमा प्रत्यक्ष देखिन्छ । प्रहरीले सुरुमा मसँग पैसा माग्यो, पैसा नदिएपछि गालामा हिर्कायो, कुटपिटबाट घाइते व्यापारी चौधरीले भने, पैसा माग्ने र पैसा नदिए भगाउने गरेका थिए । आज कुटपिट गरेँ । बिहीबार दिउँसो भिडियो सार्वजनिक भएको थाहा पाएपछि पर्यटक प्रहरीले भिडियो सार्वजनिक गर्ने युवा सुशील कर्णमाथि हातपात गरेको हो । मन्दिर परिसरका पर्यटक प्रहरी इन्चार्ज वीरेन्द्र यादवले बोलाएर हातपात गरेको कर्णको आरोप छ । मैले प्रहरीको क्रुरताको भिडियो सार्वजनिक गरेपछि मेरो लुगा च्यातिदियो, धक्कामुक्की गरेर घाँटी निमोठी दियो । जिल्लाप्रहरी कार्यालय धनुषाका प्रहरी नायव उपरीक्षक रामेश्वर कार्कीले घटना भएको स्व्किार गरेका छन् । उनले घटनाको विषयमा छलफल गर्न बोलाएको र सोही बेला धकाधक्की भएको बताए । उनले भने, नरिवल बेच्नेलाई म आफैँ भेटेर हेरेँ, उसको गालामा चिथोरिएको छ, थप छानबिनपछि कारवाही प्रक्रिया अघि बढछ् ।"
यस्तो छ आजको मौसम पूर्वानुमान,"काठमाडौं : मनसुनको न्यून चापीय रेखा औसत स्थान भन्दा दक्षिणतर्फ छ। पूर्वी भूभाग नजिक रहेको न्यून चापीय क्षेत्रका कारण पूर्व र मध्य भूभागमा मौसमी गतिविधि बढेको जल तथा मौसम विज्ञान विभाग, मौसम पूर्वानुमान महाशाखाले जनाएको छ। बिहीबार दिउँसो देशभरी आंशिकदेखि सामान्य बदली रही केही स्थानमा मेघ गर्जनचट्ट्याङसहित हल्कादेखि मध्यम वर्षा हुनेछ। रातमा देशभरी सामान्य बदली रही केही स्थानमा मेघ गर्जनचट्याङसहित हल्कादेखि मध्यम वर्षा हुने महाशाखाले जनाएको छ। शुक्रबार मध्य र पश्चिमका एक दुई स्थानमा भारी वर्षाको सम्भावना रहेको महाशाखाले जनाएको छ। शनिबार पनि देशभरी सामान्य बदली रही केही स्थानमा मेघ गर्जनचट्याङसहित हल्कादेखि मध्यम वर्षा हुनेछ।"
"भारतमा योजना, नेपालमा डकैती","विराटनगर : भारतमा योजना बनाएर नेपालमा डकैती गर्ने गिरोह प्रहरीको फन्दामा परेको छ। गिरोहका सात जनालाई मोरङको पथरी नगरपालिका१बाट प्रहरीले पक्राउ गरेको हो। विराटनगरमा चोरी गर्नलाई भारतको सितामढीमा योजना बनाएर उनीहरु नेपाल छिरेको प्रहरीको प्रारम्भीक अनुसन्धानबाट खुलेको छ। पक्राउ पर्नेमा तीन जना भारतीय र चार जना नेपाली नागरिक छन्। भारतीय नागरिकमा विहार मधुवनी बेनीपट्टी कटैया१३ का धर्मेन्द्र कामत, लक्ष्मण गुप्ता र बेनीपट्टी लदौता६ मोहम्मद मोतिउर रहमान छन्। त्यस्तै रौतहटको गौर नगरपालिका३ पोखरियाका मोहम्मद मोहिज धुनियाँ, बलराम क्षेत्री, सर्लाही ब्रम्हपुरी गाउँपालिका४ का शेख मोहम्मद सलिफ र शेख अली असगर पनि पक्राउ परेका छन्। मोरङ प्रहरी प्रमुख एसपी विश्व अधिकारीका अनुसार पक्राउ परेकाहरुले भारतिय नम्बर प्लेटको स्कोरपिओ प्रयोग गरेर डकैती गर्ने गरेको खुलेको छ। प्रहरीले डकैतीमा प्रयोग गरिएको बीआर ३२ पीए २८३६ नम्बरको स्कोरपिओ नियन्त्रणमा लिएको छ। विराटनगरमा डकैती गरिसकेपछि सातै जना यही स्कोरपिओ गाडीमा चढेर पूर्वी नाका काँकडभिट्टा हुँदै भारत छिर्ने योजनामा रहेको प्रहरीले जानकारी दिएको छ। योजना अनुसार भारततर्फ जाने क्रममा पूर्वपश्चिम राजमार्ग अन्तर्गत पथरीशनिश्चरेमा पुगेपछि इलाका प्रहरी कार्यालय पथरीका डीएसपी लक्ष्मीराज अधिकारी नेत्रृत्वको टोलीले उनीहरुलाई पक्राउ गर्न सकेको हो। डकैती गर्ने गिरोह पक्राउ गर्न मोरङका सबै प्रहरी युनिटमा प्रहरीलाई हाईअलर्टमा राख्दै प्रहरीको विशेष टोली पनि परिचालन गरिएको थियो। प्रहरीका अनुसार पक्राउ परेकाहरु पछिल्लो पटक भदौ ९ गते सोमबार बिहान ८ बजे जोगवनी नाका हुँदै नेपाल छिरेको पत्ता लागेको छ। चार दिनको भन्सार तिरेर त्यही स्कोरपिओमा उनीहरु नेपाल छिरेको एसपी अधिकारीले बताए। पक्राउ परेको गिरोहले विराटनगरमा मात्रै चार पटक डकैती गरिसकेको प्रारम्भिक अनुसन्धानबाट खुलेको जानकारी उनले दिए। पछिल्लो पटक मंगलबार बिहान साढे ३ बजे सटर फुटाएर विराटनगर महानगरपालिका७ स्थित माँ भवानी ईन्टरप्राईजेजबाट छ लाख रुपैयाँ र कदमाह कृषि सहकारी संस्था लिमिटेडबाट सटर फुटाएर चार लाख ९५ हजार रुपैयाँ डकैती गरेका थिए।"
राजधानीमै किशोरीमाथि सामूहिक बलात्कार,"काठमाडौं : राजधानीमा १७ वर्षीया एक किशोरी बलात्कृत भएकाे खुलासा भएकाे छ । १७ वर्षिया ती किशोरीलाई बलात्कार गरेको आरोपमा प्रहरीले केही व्यक्तिलाई पक्राउ गरिएको वृतका डीएसपी रुगम कुँवरले जानकारी दिए। हामीले केही व्यक्ति पक्राउ गरेका छौं, म्याद थप नभएसम्म उनीहरुबारे केही सकिन्न, उनले भने। कलंकीस्थित एक गेस्टहाउसमा लगेर आरोपीहरुले ती किशोरीलाई बलात्कार गरेको पीडित पक्षले जारेही दिएको छ। प्रहरीले घटनाको थप अनुसन्धान थालिसकेको कुँवरले जानकारी दिए। पीडित किशोरीले प्रहरी समक्ष आफू फरक फरक व्यक्तिहरुबाट दुई पटक सामूहिक बलात्कारमा परेको बताएकी छन्।"
झरनाबाट खसेर क्यानोनिङ प्रशिक्षकको मृत्यु,बेसीशहर : लमजुङको उदिपुरस्थित गाईखुरे झरनाबाट खसेर एक जनाको मृत्यु भएको छ। नेपाली सेना उदिपुरस्थित श्रीजङ गणमा कार्यरत ३१ वर्षीय विजय श्रेष्ठको बिहीबार मृत्यु भएको हो। गणले आगामी १४ देखि १६ गतेसम्म राष्ट्र सेवक दलका विद्यार्थीलाई साहासिक खेल क्यानोनिङको तालिम दिने तयारी गरेको थियो। क्यानोनिङ तालिमको लागि तयारी गर्नेक्रममा श्रेष्ठ झरनाबाट खसेका हुन्। झरनाबाट खसेर गम्भीर भएका श्रेष्ठलाई उपचारको लागि सदरमुकाम बेसीशहरस्थित लमजुङ जिल्ला सामुदायिक अस्पताल ल्याइएको थियो। अस्पतालका चिकित्सकले श्रेष्ठलाई मृत घोषणा गरेका हुन्। काभ्रेको बनेपा घर भएका श्रेष्ठ क्यानोनिङ प्रशिक्षकसमेत रहेको सेनाले जनाएको छ। मृतक श्रेष्ठ नेपाली सेनाको श्रीजङ गणमा लेसनायक दर्जामा कार्यरत रहेका थिए।
बालिका बलात्कार गर्ने बालकलाई ६ वर्ष कैद,उदयपुर : बालिकालाई बलात्कार गर्ने एक बालकलाई उदयपुर जिल्ला अदालतले ६ वर्ष ८ महिना कैद सजाय सुनाएको छ। पुर्पक्षका लागि बालसुधार गृह विराटगनरमा ती बालकलाई बिहीबार सजाय सुनाइएको हो। जिल्ला न्यायाधीश दिपक खनालको इजलासले १७ वर्षे बालिकलाई बलात्कार गरेको कसुर ठहर गर्दै १७ वर्षे बालकलाई कैदसँगै पीडितलाई १० हजार क्षतिपुर्ति भराउने गरी फैसला सुनाएको छ। फैसलासँगै कसुरदार बालक रहुन्जेल बालसुधारगृहमा नै बस्नेछन् र सावालक ठहरिएपछि कारागार चलान हुने श्रेस्तेदार राजकुमार आचार्यले जानकारी दिए। १० वर्ष कैद फैसला सुनाइएका कसुरदार बालक ठहरिएकाले सावालकलाई हुने सजायको दुई तिहाई सजाय गर्नु पर्ने कानुनी व्यवस्थाअनुसार ६ वर्ष ८ महिना सजाय निर्धारण गरिएको उनको भनाई छ। ०७५ कात्तिक २२ गते पीडितलाई ३ दिन बन्धक बनाएर बलात्कार गरेको भन्दै परिवारले कात्तिक २४ गते जिल्ला प्रहरी कार्यालयमा जाहेरी दिएका थिए। जाहेरीलगत्तै पक्राउ परेका कसुरदारलाई अदालतले ०७५ मंसिर २० गते पुर्पक्षकालागि बालसुधारगृहमा राख्ने आदेश दिएको थियो।
रेडपाण्डाको छालासहित एक पक्राउ,"जाजरकोट : विश्वमै दुर्लभ रेडपाण्डाको छालासहित जाजरकोटमा एक जना पक्राउ परेका छन्। रेडपाण्डा ( हाव्रे ) का दुई थान छालासहित जाजरकोट छेडागाड वडा नम्बर ५ का ६२ वर्षीय रामबहादुर घर्तीलाई प्रहरीले थलहबजारबाट पक्राउ गरेको हो। पक्राउ परेका घर्तीलाई राष्ट्रिय निकुञ्ज तथा वन्यजन्तु ऐन २०२९ अनुसार दुर्लभ वन्यजन्तु ओसारपसार कसुर सम्बन्धी मुद्धा चलाउने तयारी भइरहेको डिभिजन वन कार्यालयका रेञ्जर पुर्णबहादुर चन्दले बताए। घर्तीलाई अनुसन्धानका लागी जिल्ला अदालत जाजरकोटले तीन दिनको म्याद दिएर अनुसन्धान गर्न आदेश दिएको छ। उनलाई हिरासतमा राखेर अनुसन्धान गरिरहेको चन्दले बताए। कसुर ठहरिए एकदेखि १० वर्षसम्म कैद वा दुई लाखदेखि १० लाखसम्म जरिवाना वा दुवै सजाय हुने व्यवस्था ऐनमा भएको रेञ्जर चन्दको भनाई छ। जाजरकोटका कुशे, जुनीचाँदे र बारेकोटमा पाइने रेडपाण्डाको चोरी सिकार गरि छाला बिक्री गर्दा रेडपाण्डा लोप हुने अवस्थामा पुगेपछि डिभिजन वन र प्रहरीले निगरानी बढाएको जिल्ला प्रहरी प्रमुख डीएसपी श्यामबहादुर खत्रीले बताए।"
काठमाडौंका सीडीओ फेरिए (को कता सूचीसहित),काठमाडौं : गृह मन्त्रालयले काठमाडौंका प्रमुख जिल्ला अधिकारी रामप्रसाद आचार्यलाई मन्त्रालयमा तानेको छ। गृहले झापाका सीडीओ जनकराज दाहाललाई काठमाडौं ल्याएको छ। काभ्रपलाञ्चोकका सीडीओ जदयबहादुर रानालाई झापा पठाएको छ। त्यसैगरी ललितपुरका सीडीओ प्रेमराज जोशीलाई मकवानपुर पठाइएको छ भने धादिङका सीडीओ भगिरथ पाण्डेयलाई ललितपुरमा ल्याइएको छ। थप सूची हेर्नुहोस्
निलगिरी हाइड्रोमा दुई मजदुर लडेर घाइते,बेनी : म्याग्दीको अन्नपूर्ण गाउँपालिका ४ नारच्याङको छोटेपामा जलविद्युत आयोजनाको सडक निर्माणमा खटिएका दुई जना मजदुर लडेर घाइते भएका छन्। सडक निर्माणका क्रममा भिरबाट खसेर बुधबार नारच्याङका २० वर्षीय चुमबहादुर पुर्जा र २९ वर्षीय खिमबहादुर चोचाङ्गी घाइते भएका जिल्ला प्रहरी कार्यालय म्याग्दीले जनाएको छ। घाइते दुवै जना मजदुरलाई उपचारका लागि ठेकेदारले पोखरा लगेको प्रहरी नायव उपरीक्षक महेन्द्रप्रसाद मरासिनीले बताए। १०० मिटर तल खसेका उनीहरू पोखरा पठाउँदासम्म बेहोस थिए। निलगिरी हाइड्रो पावर लिमिटेडद्वारा प्रवर्द्धित उक्त आयोजनामा पछिल्लो एक वर्षयता भएको दुर्घटनामा दुई जना मजदुरको यसअघि नै मृत्यु भएको थियो। भौगोलिक रुपमा विकट क्षेत्रमा सञ्चालित आयोजनालाई मजदुरको सुरक्षामा सचेत बनाइएको प्रमुख जिल्ला अधिकारी ज्ञानराज ढकालले बताए। निलगिरी हाइड्रोपावर कम्पनीले ३८ मेगावाट क्षमताको निलगिरी र ६२ मेगावाट क्षमताको निलगिरी क्यासकेड बनाउन पहुँचमार्ग खनिरहेको छ।
हेलिकप्टरबाट सुत्केरी उद्धार,"कैलाश जोशीधनगढी, जगदीश रोकायाबझाङ : बझाङ केदास्युँ गाउँपालिका७ काँडा चौरकी ज्ञाना धामीलाई सुत्केरी व्यथा लाग्यो। व्यथा लाग्ने बित्तिकै आफन्तले जिल्ला अस्पताल पुर्याए। धामीको शल्यक्रिया गरी बच्चा जन्मियो। बच्चा जन्मे पनि रक्त श्राप सुरु भएपछि पाँच पोका रगत चढाइयो। तर उनको रक्त श्राव भने रोकिएन। तत्काल प्रदेश सरकारलाई खबर गरी हेलिकप्टरमार्फत कोहलपुर शिक्षण अस्पताल पुर्याइयो। उनलाई राष्ट्रपति महिला उत्थान कार्यक्रम अन्र्तगत प्रदेश सरकारको समन्वयमा हेलिकप्टरबाट उद्धार गरिएको हो। तत्काल हेलिकप्टरबाट ल्याएपछि ज्यान बचाउन सक्यौं उपचारमा संलग्न चिकित्सक डा सन्दिप ओखेडाले भने, आर्थिक अवस्था कमजोर भएका दुर्गमका लागि हेलिकप्टर चार्टर राम्रो मानिए पनि सरकारले आर्थिक भार थाम्न सक्दैन्। हेलिकप्टर चार्टरको मात्रै ५ लाख ३० हजार रुपैयाँ खर्च भएको छ। सुदूरपश्चिम प्रदेश सकारले गर्भवती र सुत्केरीको ज्यान जोगाउन ऐयर एम्बुलेन्स सञ्चालन गरेको छ। कार्यविधि नै निर्माण गरी ऐयर एम्बुलेन्स को व्यवस्था गरिएको सामाजिक विकास मन्त्रालयले जनाएको छ। यो कार्यक्रम अन्तर्गत आर्थिक वर्ष २०७५०७६ मा चार जना सुत्केरी र एक जना भिरबाट खसेर घाइते भएकाको उद्धार गरिएको मन्त्रालयका सूचना अधिकारी हेमराज खड्काले जानकारी दिए। बुढीनन्दा नगरपालिका३ बाजुराकी सेतु लोहार, स्वामिकात्र्तिक नगरपालिका१ की रजनी विक, खप्तड छेडेदह गाउँपालिका१ की कल्पना विक र बझाङ थलारा गाउँपलिका७ की थुमा सार्कीको हेलिकप्टरमार्फत उद्धार गरिएको हो। यस कार्यक्रमका लागि प्रदेश सरकारले हालसम्म २१ लाख ६५ हजार रुपैयाँ खर्च गरेको छ। मातृ मृत्युदर घटाउने उद्देश्का साथ हेलिकप्टर चार्टरबाट जोखिममा रहेका महिलाहरुको उपचार गर्न कार्यविधि बनाएर अगाडि बढाएका हौं मन्त्रालयका प्रवक्ता झंकर विष्टले भने, तर खर्चिलो भएकाले प्रदेशमा आधुनिक खालका एम्बुलेन्स खरिद गरेका छन्। त्यसले केही सहजता ल्याउने छ। सुदूरपश्चिम प्रदेशको मातृ मृत्युदर प्रतिएक हजारमा ४४ जना छ। यो राष्ट्रिय दरभन्दा १० ले बढी हो। सरकारले तत्कालका लागि हेलिकप्टर चार्टरबाट ज्यान जोगाउनु राम्रो पक्ष हो वरिष्ठ चिकित्सक डा गणेशबहादुर सिंहले भने, तर यसले दिगो रुपमा समस्याको समाधान गर्दैन। स्थानीय स्तरमै गुणस्तरीय स्वास्थ्य सुविधा पाउन दक्ष जनक्तिसहितको सुविधायुक्त अस्पताल बनाउन आवश्यक रहेको उनको भनाइ छ। सरकारले हेलिकप्टरमार्फत सुत्केरी उद्धार सुविधा २९ जिल्लामा पूर्ण ढुवानी खर्च र अन्य पाँच जिल्लामा आंशिक ढुवानी खर्च दिने व्यवस्था गरेको छ। आपतमा रहेकालाई तत्काल उद्धारका लागि दुर्गममा हेलिकप्टर नै उपयुक्त भएको केदारस्युँ गाउँपालिका७ का धनबहादुर जाग्रीले बताए। राम्रोसँग कच्ची सडक त पुगेको छैन, यहाँबाट एम्बुलेन्समा अस्पताल बिरामी लैजान सम्भव छैन उनले भने, तत्काल सुविधासम्पन्न अस्पतालमा पुर्याउन हेलिकप्टरको विकल्प छैन। अस्पतालको शै्यामा प्रसव पीडाले छट्पटाइरहेका महिलाको सरकारले हेलिकप्टरबाट उद्धार गर्ने नीति ल्याए पनि सबैको पहुँचमा पुग्न नसकेको उनको भनाइ छ। हेलिकप्टर चार्टर गर्न सर्वसाधारणको पहलमा सम्भव छैन उनले थपे, मंगलबार उद्धार गरिएकी महिलाको पनि बझाङका प्रमुख जिल्ला अधिकारीको अथक प्रयासपछि मात्रै सम्भव भएको हो।"
रानीपोखरीमा पानीको स्रोत खोजी,"काठमाडौं : रानीपोखरीको बीचमा भएको बालगोपालेश्वर मन्दिर पुनर्निर्माण सुरु गरिएको छ। उक्त मन्दिर प्रताप मल्लकालीन शिखर शैलीमा बन्ने भएको हो। राष्ट्रिय पुनर्निर्माण प्राधिकरणले पोखरी निर्माण गरिरहेको छ। प्राधिकरणका सम्पदाविद् राजुमान मानन्धरका अनुसार पुनर्निर्माण गर्न काठमाडौं महानगरपालिकाले नसकेपछि प्राधिकरणले सुरु गरेको हो। महानगरले रानीपोखरी निर्माण गर्ने भनी ०७४ सालमा सुरु भएकोे थियो। तर, पोखरी कस्तो शैलीको बनाउने भन्नेमा मेयरउपमेयरबीच विवाद उत्पन्न भएपछि रोकिएको थियो। उपमेयरले परम्परागत पुरानै शैलीमा निर्माण गर्नुपर्ने भनेपछि स्थानीयले पनि साथ दिएका थिए। बालगोपालेश्वर मन्दिर पुनर्निर्माण । धेरै विवाद भएपछि प्राधिकरण आफैंले बनाउने निर्णय गरेर काम सुरु गरेको हो। प्राधिकरणले अहिले उपभोक्ता समिति र निर्माण व्यवसायीमार्फत काम गरिरहेको छ। प्राधिकरणले पोखरीको मन्दिर, पुल र सौन्दर्यीकरणको काम गर्न सिएम तुलसी जेभीलाई ठेक्का दिइएको छ। सिएम तुलसी जेवीलाई उक्त कामका लागि करिब १५ करोड रुपैयाँमा ठेक्का दिइएको प्राधिकरणका सम्पदाविद् मानन्धरले जानकारी दिए। सम्झौता सुरु भएको १० महिनामा सक्ने गरी ठेक्का दिइएको छ। निर्माण व्यवसायीसँग असार २४ मा ठेक्का सम्झौता भएको थियो, उनले भने, काम अलिक ढिलो सुरु भयो। सम्झौताअनुसार काम १० महिनामा सक्नु पर्नेछ। सम्झौताअनुसार अहिले मन्दिर र पुल भत्काउने काम भइरहेको छ। पुरानो संरचना पूरै भत्काएर पुरानो शिखर शैलीमा निर्माण हुने भएको हो। शिखर शैलीमा निर्माण हुने उक्त मन्दिरमा सिमेन्टको सट्टा परम्परागत सुर्कीको प्रयोग गरिने भएको छ। सुर्की पुरानो इँटा कुटेर निकालिएको धुलो हो। यसमा चुना मिसाएर मन्दिरको भित्तामा इँटा जडान गरिन्छ। स्थानीय उपभोक्ता समितिले लगाउन थालेको रानीपोखरीवरिपरिको पर्खाल। अहिले निर्माणस्थलमा कामदारले सुर्की निर्माण गरिरहेका छन्। स्थानीय उपभोक्ता समितिमार्फत वरिपरिको गाह्रो र पोखरीको काम भइरहेको छ। समितिले पोखरीवरिपरि वाल लगाउन थालेको छ। मानन्धरले वरिपरिकोे वालको काम ४० प्रतिशत सकिएको जानकारी दिए। पोखरीको सतहमा पानी अड्याउन भक्तपुरबाट कालोमाटो ( द्य चाः ) बिछ्याइएको छ। अन्य ठाउँको माटोमा पानी नअडिएपछि भक्तपुरबाट माटो ल्याइएको हो। अहिले सतहमा मोटो लगाउने काम सकिएको मानन्धरले बताए। उपभोक्ता समितिमार्फत गरिरहेको उक्त कामका लागि प्राधिकरणले करिब १० करोड रुपैयाँ छुट्याएको छ। ०७५ फागुनदेखि अनुगमन समितिको निगरानीमा काम सुरु भएको थियो। पोखरी निर्माण भएपछि पानी भर्न समस्या हुने भएको छ। सम्पदाविद् मानन्दरका अनुसार प्रताप मल्लका समयमा पोखरीको गहिराइमा आफैं पानी आउँथ्यो। तर, अहिले पानीको स्रोत सुक्दै गएकाले यो गइराहीमा पानी पाइँदैन। पोखरीको उत्तरपट्टिको भित्तामा केही समय अघिसम्म जमिन मुनिबाट पानी आइरहेको थियो, उनले भने, तर, अहिले जमिनमा पानीको सतह घट्दै गएकाले आफैं पानी आउँदैन। पोखरीमा पानी जम्मा गर्न तीन विकल्प हुन सक्ने मानन्धरले बताए। उनका अनुसार बोरिङ, इनार वा आकाशे पानी संकलन गरेर पोखरीमा जम्मा गर्न सकिन्छ। पोखरीमा पानी भर्न बोरिङ अथवा टुँडिखेलमा भएको इनारबाट पानी ल्याउने व्यवस्था मिलाउनुपर्छ। पहिले पनि त्यहाँबाट तान्ने गरिएको छ, उनले भने। यो दुई विकल्पसँगै आकाशे पानी संकलन पनि गर्न सकिने उनले बताए।"
"इन्द्रध्वजा बोझ होइन, परम्परा","काठमाडौं : काठमाडौंमा मनाइने येंयाः पर्व अर्थात इन्द्रजात्राको तयारी जोडतोडले भइरहेको छ। जात्रालाई उल्लासमय बनाउन काठमाडौं महानगरपालिका र स्थानीय बासिन्दाको समन्वयनमा तयारी भइरहेको हो। आठ दिनसम्म मनाइने यो पर्व काठमाडौंमा धुमधामसँग मनाउने परम्परा छ। जात्रा सुरु गर्न भाद्र शुक्ल द्वादशीका दिन हनुमानढोका अगाडि धार्मिक विधिपूर्वक इन्द्रध्वजा सहितको यंसी (लिङ्गो) ठड्याउनु पर्छ। नेपाल पञ्चाङ्ग निर्णायक समितिले यस वर्ष भाद्र २४ गते मंगलबार बिहान ९ बजेर १७ मिनेटको समयलाई लिङ्गो (इन्द्रध्वजा) ठड्याउने साइत निकालेको छ। नालास्थित जगंलमा छोडिएको बोकाले छोएको रूख काटी एकादशीका दिन विधिपूर्वक इन्द्रध्वजाको लिङ्गो तयार पार्ने गरिन्छ। हनुमानढोका दरवारक्षेत्रमा कालभैरवको विशाल मूर्ति अगाडि धार्मिक विधि अनुसार उक्त लिंगो ठड्याएपछि इन्द्रजात्राको चहलपहल सुरू हुन्छ। यसरी ठड्याइएको लिङ्गोलाइ इन्द्रध्वजोत्थान पनि भनिन्छ। कुनै समय इन्द्रध्वजा स्थापनालाई राज्यको सुख समृद्धिका लागि स्थापना गरिन्थ्यो। हाल शुभ कार्यको थालनी गर्नु भन्दा पहिले यंसी (लिङ्गो) ठड्याउने प्रचलन छ। लिङ्गो ठड्याउने मात्र होइन लिङ्गो बनाउनको लागि वन यात्राको साइत पनि निर्णायक समितिले निकालिसकेको छ। वन यात्राको साइत भाद्र १५ गते आइतबार बिहान ११ बजेर ७ मिनेटको छ। इन्द्रध्वजाको लागि वन यात्रामा जोनदेखि हनुमान ढोका सम्म ल्याएर विधिपूर्वक त्यसलाई ठड्याउने जिम्मा नेवार समुदाय भित्रका मानन्धरले गर्छन्। तर लिङ्गो लिन जाने, लिएर आउने र ठड्याउने पक्रिया निकै परम्परागत शैलीको छ। यो शैलीलाई समय अनुसार परिमार्जन गर्नुपर्ने केन्द्रिय मानन्धर संघका सचिव गजेन्द्र मानन्धर बताउँछन्। काभ्रेपलाञ्चोकको नालास्थित जगंलबाट इन्द्रध्वजा बनाउनका लागि काटिएर ल्याइएको सालको रुख ल्याउन दुई दिन लाग्छ। उक्त इन्द्रध्वजालाई जगंलबाट २८ किलोमिटर पार गर्दै हनुमान ढोकासम्म मानवीय बल प्रयोग गरेरै ल्याइन्छ। यो रुखलाई नगर प्रवेश गराउँदा कुनै गाडीको प्रयोग गर्न नहुने परम्परा छ। तर पछिल्लो समय भएको सडक विस्तार र ट्राफिक जाम का कारण रुखलाई घिसारेर ल्याउँदा जनधनमा क्षति पुग्दै आएको छ। मानन्धर भन्छन्, डोरीले बाँधेर घिसार्दै ल्याइने लामो रुखले लागेर कतिपय घाइते भएका छन्। भने सवारी साधन र ट्राफिक बुथमा समेत नोक्सान पुगेको छ। हामीले रुख काट्नेदेखि नगर प्रवेश गराउने र त्यसलाई इन्द्रध्वजको रुपमा ठड्याउने कार्यसम्म परम्परागत शैलीमै काम गर्दै आएका छौं, मानन्धर भन्छन्। यसबाट निम्तिने समस्या रोक्न परम्परागत साधनका सट्टा ट्रली र क्रेनको प्रयोग गर्न सकिने उनी बताउँछन्। संस्कृतविद डा त्रिरत्न मानन्धरको धारणा भने केही फरक छ। उनका अनुसार जबसम्म संस्कृतिलाई बोझका रुपमा लिइँदैन तबसम्म यो परम्परालाई परिमार्जन गर्न आवश्यक छैन। तर समयानुकुल सामान्य परिमार्जन गरेर लग्न सकिन्छ। संस्कृतिलाई बोजको रुपमा लिएपछि परम्परा आफै परिमार्जन हुँदै जान्छ, डा त्रिरत्नले भने, तर अहिलेसम्म मानन्धर समाजले यसलाई बोझ मानेका छैनन्। यो वर्ष मानन्धर संघले रुखलाई तानेरै ल्याउने बताएको छ। अर्को वर्षका लागि भने नयाँ प्रविधीको प्रयोग गर्ने बारे संघमा छलफल चलेको सचिव गजेन्द्र मानन्धर बताउँछन्। छलफलका क्रममा गुठी संस्थानले क्रेनबाट रुख ल्याउन मञ्जुरी दिए पनि मानन्धर संघले भने परम्परा तोड्न नहुने मत राखेको थियो।"
बिरामीलाई औषधि नदिने बरु फाल्ने,"बुटवल : अर्घाखाँचीका ८१ बर्से नित्यानन्द पाण्डे मंगलबार लुम्बिनी प्रादेशिक अस्पतालका मेडिकल सुपरिन्टेन्डेन्टको कार्यकक्षमा गुनासो गरिरहेका थिए। अस्पतालमा ज्येष्ठ नागरिक र विपन्नका लागि निःशुल्क औषधि पाइन्छ। तर उनले लगातार चार दिन धाउँदा समेत औषधि पाएका थिएनन्। शुक्रबार आएँ पाइनँ, आइतबार र सोमबार पनि छैन भनेर फर्काए, उनले गुनासो गरे, मंगलबार त औषधि आफैं किनेर खाऊ भन्दै बाहिर निकाले। उनले अस्पतालबाट औषधि नपाएको यो पहिलो घटना होइन। हाडजोर्नी दुखेर परीक्षणका लागि आएका पाण्डेले यही गुनासो प्रदेश ५ का सामाजिक विकासमन्त्री सुदर्शन बरालसँग पनि गरेका थिए। तर न औषधि नै पाए न त अस्पतालका कर्मचारीबाट ज्येष्ठ नागरिकप्रतिको सम्मान नै। लुम्बिनी प्रादेशिक अस्पतालमा यी घटना सामान्य जस्तै भएका छन्। राजनीतिक दलका नेता, सांसद, कर्मचारी र डाक्टरका आफन्तबाहेक अरु विपन्न र ज्येष्ठ नागरिकले बिरलै औषधि पाउँछन्। अस्पतालले गत वर्ष मात्र ४५ लाखको औषधि ज्येष्ठ नागरिक र विपन्न समुदायका बिरामीलाई दिनका लागि खरिद गरेको थियो। स्टोर शाखाका एक कर्मचारीका अनुसार त्यो औषधि कर्मचारीहरूले चलाएका मेडिकलमा लैजानुका साथै आसेपासेलाई दिएर नै सकिएको छ। केही औषधि म्याद गुज्रिएर थन्क्याइएको छ। केही वर्षदेखि लाखौंको औषधि म्याद गुजारेर फाल्ने गरिएको छ। अस्पतालका स्टोर अधिकृत खेमराज भुसालले म्याद गुज्रिने औषधि नगन्य रहेको दाबी गरे। यति ठूलो स्टोरमा केही औषधिको म्याद सकिनु सामान्य हो, उनले भने। अस्पतालमा गत वर्ष पनि २५ प्रकारका औषधि म्याद सकिएर फालिएको थियो। उच्च रक्तचापलगायत विभिन्न रोगका औषधि वितरण नगरी फालिएको थियो। भुसाल भने बिरामीले औषधिको स्वाद मन नपराएकाले औषधि खपत नभएको दाबी गर्छन्। अस्पतालले अत्यधिक महँगोमा किनेका औषधि भने स्थानीय ब्रान्डका छन्। भारतीय कम्पनीका औषधि ल्याउने भन्दै ठेक्का लिन्छन् अनि यहीँ उत्पादित औषधि ल्याइदिन्छन्, स्टोरका एक कर्मचारी भन्छन्, डाक्टरले यहाँ भएका औषधिको नामै लेखिँदैनन्, म्याद सकिएर त्यत्तिकै फाल्नुपर्छ। पछिल्लो केही समय अस्पतालका कर्मचारीबीचको द्वन्द्वले सामाजिक एकाइबाट औषधि बाँडिएको छैन। न त स्वास्थ्य बिमा गरेका बिरामीले औषधि र उपचार नै पाउन सकेका छन्। डडेलधुृरा सरुवा भएर अझै अस्पतालमै बसिरहेका मेडिकल सुपरिन्टेन्डेन्ट डा कृष्ण खनाल भने यी सबै कुरा सत्य नभएको दाबी गर्छन्। लुम्बिनी प्रादेशिक अस्पतालमा गत वर्ष २ लाख ३० हजार बिरामीले उपचार गराएका थिए। अस्पतालमै भर्ना भएका बिरामीको संख्या साढे १९ हजार रहेको सहायक मेडिकल रेकर्डर चन्द्रकान्त महतोले जानकारी दिए। भ्रष्टाचारले थलियो : प्रतिवेदन लुम्बिनी प्रादेशिक अस्पताल भ्रष्टाचार र अनियमितताले थलिएको एक अध्ययनले निष्कर्ष निकालेको छ। आधिकारिक ट्रेड युनियन, नेपाल निजामती कर्मचारी संगठन र राष्ट्रिय कर्मचारी संगठनले अस्पतालको अध्ययन गरी प्रदेश सरकारलाई प्रतिवेदन दिएका छन्। आधिकारिक ट्रेड युनियनका केन्द्रीय सदस्य मेघदेव पन्त, प्रदेश ५ का मुख्यमन्त्रीका निजी सचिव कृष्णबहादुर केसी र राष्ट्रिय कर्मचारी संगठनका कृष्ण बन्जाडेले प्रतिवेदन तयार पारेका हुन्। प्रदेश ५ सरकारलाई बुझाएको प्रतिवेदनले अस्पतालमा भइरहेको अनियमितता रोक्न तत्काल एक्सनमा जान सरकारलाई सुझाव दिएको छ। अनियमितता र कामचोर प्रवृत्तिले अस्पताल भताभुंग भएको निष्कर्ष छ। चिकित्सकको निजी क्लिनिक मोह, कर्मचारीको कामचोर प्रवृत्ति र प्रशासनको अनियमितताले अस्पताल नाजुक अवस्थामा पुगेको बताइएको छ। उपचार गर्ने क्षमता, प्रसस्त बेड, उपकरण र दक्ष चिकित्सक भए पनि बिरामीको सेवामा त्यसको उपयोग नभएको निष्कर्ष निकालिएको छ। सामाजिक विकास मन्त्रालयले प्रतिवेदनका आधारमा एक्सन लिएको छ। मन्त्रालयले अस्पताललाई सटर ३ महिनाभित्र खाली गराउन निर्देशन दिइसकेको छ। प्रतिवेदनले मेडिकल सुपरिन्टेन्डेन्ट डा खनाल, लेखा अधिकृत अब्दुल गफ्फार खान, स्टोर सञ्चालन अधिकृत खेमराज भुसाल र सिभिल ओभरसियरलाई तत्काल हटाई अन्य कर्मचारी ल्याउन सुझाएको छ। बिरामी, चिकित्सक, कर्मचारी, पूर्वअध्यक्षसँग छलफल र स्थलगत निरीक्षणबाट प्रतिवेदन तयार पारेका हौं, अध्ययनकर्ता मुख्यमन्त्रीका निजी सचिव केसीले भने। अध्ययनकर्तालाई पूर्वअध्यक्षहरूले डाक्टर नै प्रगतिको बाधक रहेको बताएका छन्। एउटा विभागले अर्को विभाग, समितिका कर्मचारी र प्रदेश सरकारका कर्मचारीबीच मनमुटाव रहेको, मेसुलाई अन्य डाक्टरले नटेर्ने, परिवर्तन गर्न खोज्नेलाई पनि एक्ल्याउने गरेको उनीहरूको भनाइ छ। स्टोर तथा लेखा पारदर्शी नभएको उनीहरूले बताएका छन्। बिरामीले आकस्मिक विभाग, प्रसूति विभागमा बेड अभाव र बहिरंग सेवा, ल्याबमा जाँचिने समय थोरै हुँदा समस्या भएको बताएका छन्। प्रदेशले निःशुल्क औषधि नदिएको, सामाजिक सेवा एकाइका नाममा कर्मचारी र आफन्तलाई मात्र औषधि बाँडेको, स्वास्थ्य बिमा गरेका बिरामीलाई उपचारभन्दा सास्ती दिएर बिमाप्रति निरुत्साहित गरेको उनीहरूले बताएका छन्। यो अस्पतालसँगै भेरी र राप्ती प्रादेशिक अस्पतालमा सुधार गरिने सामाजिक विकासमन्त्री सुदर्शन बराल बताउँछन्।"
