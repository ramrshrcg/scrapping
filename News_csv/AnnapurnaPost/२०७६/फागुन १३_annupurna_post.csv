शीर्षक,विवरण
दुई महिनापछि खुले विद्यालय,"जोमसोम : मुस्ताङका विद्यालय २ महिनापछि खुलेका छन्। अत्यधिक हिमपात र जाडोले बन्द भएका स्कुलमा फागुन १ देखि विद्यार्थी भर्ना अभियान सुरु भएको छ। मुस्ताङको तल्लो क्षेत्रका ३ स्थानीय तहका स्कुल बर्सेनि हिउँदमा २ महिना बन्द हुन्छन् तर उपल्लो मुस्ताङको २ स्थानीय तहका भने मंसिर महिनामा चालु शैक्षिकसत्र सकेर नयाँ सत्रको पढाइ थाल्छन्। उपल्लो मुस्ताङको लोमान्थाङ र लोघेकर दामोदरकुण्ड गाउँपालिकाका २० सामुदायिक र ४ गुम्बा विद्यालय नयाँ सत्रको पढाइका लागि बेंसी झर्छन्। पुस र माघमा अत्यधिक हिमपात र जाडो हुने भएकाले र त्यहाँका अभिभावक पनि घुम्ती व्यापार गर्न बेंसी झर्ने परम्परा रहेको छ। जाडोमा उपल्लो मुस्ताङका स्कुल घुम्ती पठनपाठन गर्न पोखरा जाने गरेको शिक्षा विकास तथा समन्वय एकाइ मुस्ताङका कार्यालय प्रमुख टंकराज बरालले बताए। तल्लो मुस्ताङका ३ गाउँपालिकाले जाडो बिदा भनेर पुस र माघ स्कुल बन्द गर्ने गरेको उनले बताए। उनका अनुसार हिउँदे बिदामा रहेका ३५ स्कुलमा फागुनदेखि अध्यापन सुरु भएको उल्लेख गरे। उनका अनुसार थासाङ, घरपझोङ र बारागुङ मुक्तिक्षेत्र गाउँपालिकाका स्कुलले बिदापछि नयाँ सत्रको पढाइ थालेका छन्। बिदामा रहेका शिक्षक पनि फर्किसकेको उनले उल्लेख गरे। उपल्लो मुस्ताङमा दसैंअघि १५ दिन र घुम्ती कक्षापछि ४५ दिन स्कुल बिदा हुन्छन्। घुम्तीमा बेंसी झरेकाको पढाइ फागुन १५ मा सकेर वैशाख १ मा सुरु हुने उनले बताए। २ महिनापछि खुलेको जोमसोमको जनहित माविले भर्ना अभियान र पढाइ थालेको प्राचार्य रामचन्द्र अधिकारीले बताए।"
अझै तीन दिन मौसम सफा नहुने,काठमाडौं : आगामी तीनदिनसम्म देशका विभिन्न भागमा मौसम सफा नहुने सम्भावना छ । पूर्वी तथा पश्चिमी भूभाग नजिक बनेको न्युन चापीय प्रणाली तथा पश्चिमी वायुको प्रभावले तीनदिन देशभरि मौसम सफा नहुने मौसम पूर्वानुमान महाशाखाले जनाएको छ । मंगलबार देशको पश्चिमी भूभागमा सामान्यदेखि पूर्ण बदली भइ केही स्थानमा मेघ गर्जन र चट्याङ्सहित हल्का वर्षा भइरहेको छ । महाशाखाका अनुसार उच्च पहाडी तथा हिमाली भूभागका केही स्थानमा हल्का हिमपातको सम्भावना रहेको छ । बाँकी स्थानमा भने आंशिकदेखि सामान्य बदली हुने छ। आज राती पनि केही स्थानमा मेध गर्जन र चट्याङसहित वर्षाको सम्भावना छ भने उच्च पहाडी तथा हिमाली भूभागका केही ठाउँमा हिमपातको सम्भावना पनि रहेको छ । बुधबार पहाडी भेगका केही स्थानमा मेघ गर्जन् र चट्याङसहित वर्षाको सम्भावना छ । यस्तै बिहिबार पनि पूर्वी पहाडमा मेघ गर्जन् र चट्याङसहित हल्का वर्षाको सम्भावना रहेको महाशाखाले जनाएको छ ।
काट्दै गरेको रुखले ज्यान लियो,बागलुङ : बागलुङ नगरपालिका७ तितौरेका एक व्यक्तिको मंगलबार दिउँसो रुख काट्ने क्रममा ज्यान गएको छ। तितौरेको सामुदायिक वनमा घर बनाउनका लागि आवश्यक रुख काट्न गएका तितौरेका ४६ वर्षीय रत्नबहादुर कार्की आफैँले काटेको रुखले लागेर गम्भीर घाइते भएका थिए। घाइते कार्कीको धौलागिरी अञ्चल अस्पताल बागलुङमा उपचारको क्रममा मृत्यु भएको जिल्ला प्रहरी कार्यालय बागलुङका प्रहरी निरीक्षक हेमबहादुर केसीले जानकारी दिए। मृतक कार्कीसँगै गएका सोही ठाउँका ४२ वर्षीय पदम कार्की घाइते छन्। हात र खुट्टामा गम्भीर चोट लागेका पदमको धौलागिरी अञ्चल अस्पताल बागलुङमा उपचार भइरहेको छ। अवस्था स्वास्थ्य अवस्था सामान्य रहेको अस्पतालले जनाएको छ।
महानगरले सुकुम्बासीका टहरा भत्काउँदा झडप,"विराटनगर : विराटनगर महानगरपालिका१ पोखरीया भट्टा चोकमा सुकुम्बासीका घरटहरा भत्काउन डोजर लिएर पुगेको टोली र स्थानीय बासिन्दाबीच मंगलबार दिउँसो झडप भएको छ । स्थानीय बासिन्दाले अवरोध सिर्जना गरेर टहरा भत्काउन नदिएपछि केही बेर विवाद उत्पन्न भयो । स्थानीले घर भत्काउन पुगेको टोलीको फोटो र भिडियो लिन थालेपछि नगर रक्षक र प्रहरीको टोलीसँग केही बेर धकेलाधकेल पनि भयो । प्रहरीले भिडियो नलिन आग्रह गरेपछि तनाव सुरु भएको थियो । मोरङ प्रहरीका प्रवक्ता डीएसपी मानबहादुर राईको नेत्रृत्वमा थप मद्दतका लागि प्रहरी टोली पुगेपछि बल प्रयोग गरेर सडकको उत्तरतर्फ सार्वजनिक जग्गामा बनाइएका सुकुम्बासीका घर डोजर लगाएर भत्काइएको छ । डीएसपी राईले महानगरको आग्रह अनुसार घरटहरा भत्काउने कार्यमा प्रहरीले सुरक्षा प्रदान मात्रै गरेको जानकारी दिए । विराटनगर महानगरपालिकाले सार्वजनिक जग्गामा ३५ वर्षअघि बनाइएका सात घरटहरा भत्काएको छ । ती घरटहरामा मोहम्मद नसिर, जमिल अंसारी, जाकिर शेख, जहाँगिर शेख, रियाज उद्धिन शेख, मोहम्मद साहदत शेख र फारुक शेखको परिवार बस्दै आएका थिए । अतिक्रमण गरेर संचरना निर्माण गरिएका सार्वजनिक जग्गा खाली गर्नका लागि सूचना प्रकाशित गरेर दिएको अल्टिमेटम नमानेपछि बल प्रयोग गरेर टहरा भत्काउँदै जग्गा खाली गर्नु परेको महानगरका प्रमुख प्रशासकीय अधिकृत एकदेव अधिकारीले बताए । महानगरले दिएको अल्टिमेटमलाई बेवास्था र अटेर गरिएपछि बल प्रयोग गरेर संरचना हटाइएको हो, उनले भने, यसरी अतिक्रमित भएका सबै जग्गा खाली गराउने महानगरको योजना छ । स्थानीय जय कामतले व्यक्तिको नाममा रहेको नम्बरी जग्गा बिक्री गर्ने योजना अनुसार भूमाफियाको बलमा सुकुम्बासीको घरटहरा भत्काइएको आरोप लगाए । सुकुम्बासीले बनाएका टहरा पछाडि व्यक्तिको जग्गा छ । सार्वजनिक जग्गामा सुकुम्बासी बसिदिएपछि नम्बरी जग्गासम्म पुग्ने बाटो थिएन, उनले भने, त्यही भएर भूमाफियाको बलमा महानगरले सुकुम्बासीलाई घरबार विहीन बनाइदियो । कामतका अनुसार डेढ कट्ठा सार्वजनिक जग्गामा सुकुम्बासी बसेका थिए । स्थानीय बासिन्दाले नजिकैको परोपकार घाटमा रहेको चार बिघा जग्गा ओगटेर बसेका एक सय बढी परिवारलाई नहटाएको र गरिब तथा जग्गा विहीन सुकुम्बासी बसेका टहरा भने भत्काइएको भन्दै विरोध गरेका छन् । सुकुम्बासीलाई स्थानान्तरण नगरिकन घरबार बिहीन बनाइयो, कामतले भने, कुनै विकल्प दिएर घरटहरा भत्काइएको भए हुन्थ्यो । स्थानीय ६२ वर्षीया बीबी हसिना खातुनले घरबार विहीन भएका कारण अब कहाँ गएर बस्ने भन्ने चिन्ता थपिएको बताइन् । हामी ३५ वर्षदेखि यो ठाउँमा बसेका थियौं । आज एक्कासि हटाइयो, उनले भनिन्, गरिब सुकुम्बासीलाई दुःख दिइयो । आँसुका धारा बगाएर बस्ने बाहेक हामीसँग कुनै विकल्प छैन । उनको परिवारमा छोरा मोहम्मद अब्सरले ज्याला मजदुरीबाट गरेको कमाइबाट आठ जना पालिनु पर्ने अवस्था छ । अब्सरका चार साना छोरीहरु छन् । आमा र बुवा वृद्ध अवस्थामा छन् । श्रीमती छोरीहरू र वृद्ध अवस्थाका आमा र बुवाको स्याहारमा हुन्छिन् । अब्सर दिनभर ज्याला मजदुरी गरेर कमाएको पैसाले परिवारको गर्जो टार्थे । पैसा नभएका कारण बिरामी पर्दा हामी अरुसँगै मागेर उपचार गर्ने गरेका थियौं, उनले भने, अब झन् घरबार बिहीन बनाइएकाले टाउको लुकाउने ठाउँ पनि भएन । अब्सरले महानगरपालिकाले घरबारबिहीन बनाएर आफ्नो परिवारलाई दुःखमाथि पीडा थपिदिएको बताए । आफूहरूलाई विकल्प दिएर अन्यत्र बसोबासको व्यवस्था गर्न उनले माग गरेका छन् । नेपाल भूमिहीन सुकुम्बासी संगठन विराटनगर महानगर कमिटीका अध्यक्ष बुद्धिमान लिम्बूले भूमिहिन सुकुम्बासी समस्याको दीर्घकालीन समाधान गरिनु पर्ने, हटाउनुअघि नै सुकुम्बासीलाई पुर्नवासको व्यवस्था गरिनु पर्ने आफूहरुको मागमा महानगरले बेवास्था गरेको बताए । सुकुम्बासीलाई घरबारबिहीन बनाउने महानगरको योजना छ, उनले भने, यो अति नै गलत र अमानवीय कदम हो ।"
'विश्वविद्यालयलाई कार्यकर्ता भर्तीकेन्द्र बनाउन खोजियो',"काठमाडौं : नेपाली कांग्रेसकी सांसद डा डिला संग्रौलाले विश्वविद्यालयलाई सरकारको कार्यकर्ता भर्तीकेन्द्र बनाउन खोजेको आरोप लगाएकी छन् । मंगलबार बसेको प्रतिनिधि सभा बैठकमा बोल्दै उनले यस्तो आरोप लगाएकी हुन् । 'दक्ष जनशक्ति उत्पादन गर्ने विश्वविद्यालयहरू महिनौंदेखि पदाधिकारी विहीन छन्', उनले भनिन्, 'विश्वविद्यालयलाई सरकारको कार्यकर्ता भर्तीकेन्द्र बनाउन खोजेको छ ।' ६ वटा विश्वविद्यालय भदौ ७ गतेदेखि नेतृत्वविहीन भएको बताउँदै उनले भनिन्, 'विधिपूर्वक नेतृत्व छान्नुपर्ने विश्वविद्यालयमा पनि कलुसित राजनीतिको छाया छ । भागवण्डाका आधारमा नेतृत्व चयन नहोस् । तत्काल योग्य र सक्षम व्यक्ति नियुक्त गरियोस् ।' प्रधानमन्त्री र शिक्षामन्त्रीको विश्वविद्यालयप्रतिको दृष्टिकोण ज्यादै अपरिपक्क र अव्यवहारिक भएको आक्षप उनले लगाइन् । 'स्टेफन हकिङले भन्नु भएको छ, ज्ञानको सबैभन्दा ठूलो दुश्मन अज्ञानता होइन । ज्ञानको भ्रम हो । यो भनाइमा जस्तै बहुत ज्ञानी छु भन्ने नेकपा सरकारले बोकेको छ ।', उनले भने, 'कुलपति समेत रहनु भएका प्रधानमन्त्री र द्वन्द्वका बेला बुर्जुवा शिक्षा नपढ्न उर्दी जारी गर्नु हुने शिक्षामन्त्रीको विश्वविद्यालयप्रतिको दृष्टिकोण ज्यादै अपरिपक्क र अव्यवहारिक छ ।' लाखौं विद्यार्थीको भविष्यमाथि खेल्ने अधिकार प्रधानमन्त्री वा अन्य कुनै मन्त्रीलाई नभएको उनले बताइन् । लाभको लोभले राष्ट्रका भविष्यको उज्यालो भविष्य खोस्ने चेष्ठा कसैबाट नहोस् भन्ने आग्रह पनि उनले गरिन्।"
सुनितालाई पूर्वन्यायाधीशको सहयोग,मलंगवा : गाउँघरमा मागेर ७ सन्तानलाई भरणपोषण गर्दै आएकी सर्लाहीको चक्रघट्टा गाउँपालिका६ बस्ने ३५ वर्षीया सुनिता महतोलाई ललितपुर महानगरपालिका१ कुपण्डोल बस्ने बलराम केसीले २५ हजार सहयोग गरेका छन् । सोमबार अन्नपूर्ण पोस्ट्मा मागेरै ७ सन्तानको गुजारा शीर्षकको समाचार पढेपछि पूर्वन्यायाधीश समेत रहेका केसीले सहयोग गरेका हुन् । केसीले ललितपुरबाट पठाएको रकम चक्रघट्टा गाउँपालिका ६ गोइयाहीका वडाध्यक्ष प्रेम रायले सुनितालाई हस्तान्तरण गरेका छन् । आर्थिक अभावका कारण छोराछोरीलाई विद्यालय पठाउन नसकेको उनको दुखेसो छ । २०७४ सालमा श्रीमान्को मृत्यु भएपछि सुनिता बेसहारा बनेकी हुन् ।
अछाममा जिप दुर्घटना : एकको मृत्यु,अछाम : अछाममा जिप दुर्घटना हुदाँ एकजनाको मृत्यु भएको छ। दुर्घटनामा परी ढकारी गाउँपालिका ३ तालिकाका राम नेपालीको मृत्यु भएको हो। जिल्लाको कमलबजार नगरपालिका६ मा से १ ज ९१० नम्बरको जिप दुर्घटना हुदाँ जिपमा सवार १३ जना घाइते भएका थिए। घाइतेलाई उपचारको लागि जिल्ला अस्पताल अछाममा ल्याइएको छ। ढकारी गाउँपालिकादेखि मंगलसेन आउँदै गरेको जिप गैरिटाँडमा दुर्घटना भएको हो। घाइते सबैको जिल्ला अस्पताल अछाममा उपचार भइरहेको छ। दुर्घटनाको कारण भने खुल्न सकेको छैन। तिब्र गतिका कारण दुर्घटना भएको अनुमान प्रहरीको छ।
गुप्तचरविधेयकको छलफलमा पत्रकारलाई प्रवेश निषेध !,"काठमाडौं : राष्ट्रियसभा अन्तर्गत विधायन व्यवस्थापन समितिको नेपाल विशेष सेवा विधेयकको छलफलमा पत्रकारलाई प्रवेश नदिइएको भन्दै संसदीय मामिला पत्रकार समाजले आपत्ति जनाएको छ। गुप्तचर विधेयकको रुपमा चिनिने नेपाल विशेष सेवा विधेयकमाथिको छलफलमा तीन दिनदेखि पत्रकारलाई प्रवेशमा रोक लगाएपछि समाजले मंगलबार आपत्ति जनाएको हो। खुला अवधारणामा आधारित मिनी संसद्को सार्वजनिक चासोको विषयमा आमसञ्चार माध्यमलाई सूचना संकलनमा निषेध गरिनु संविधानप्रदत्त आम सञ्चारको हकलाई संकुचित गर्ने नियत समितिमा देखिएको समाजको ठहर छ, विज्ञप्तिमा भनिएको छ। राष्ट्रिय अनुसन्धान विभागको गठन, सञ्चालन, सुपरीवेक्षण, सेवाका शर्त, विभागीय कसुर सजायको अनुसन्धान र कारबाहीजस्ता सैद्धान्तिक विषयमात्र समेटिएको विधेयकमाथिको छलफलमा पत्रकारलाई रोक लगाइएको हो। कोही व्यक्तिको निहीत स्वार्थको आवरणमा गम्भीर राष्ट्रिय सुरक्षा र गोप्य विषय मानिनु आफैंमा तथ्यहीन तर्क हो, विज्ञप्तिमा भनिएको छ, पारदर्शी र जवाफदेही हुनुपर्ने जननिर्वाचित संस्थाले नै बन्द कोठाभित्रको छलफललाई प्रोत्साहन गर्नु आफैंमा खेदजनक छ। समाजका महासचिव अशोक दाहालले सार्वजनिक गरेको विज्ञप्तिमा संविधान, प्रचलित कानुन र संसद् कार्यसञ्चालन नियमावलीले निषेध नगरेको आम सरोकारका विषयमा सूचना संकलनमा रोक लगाउने समितिको कदमप्रति समाज खेद व्यक्त गरिएको छ। समितिले बैठकबारे जानकारी दिएपनि सूचना टाँसेर पत्रकारलाई प्रवेशमा रोक लगाइएको हो। यता समिति सभापति पर्शुराम मेघी गुरुङले भने बैठक सकिएपछि प्रेस नोटमार्फत् जानकारी गराउँदै आएको दाबी गरेका छन्। अनुसन्धान विभागका केही पदाधिकारीले समिति समक्ष पत्रकारको प्रवेशमा रोक लगाउन अनुरोध गरेपछिले प्रवेशमा रोक लगाएको समितिका एक सदस्यले जानकारी दिए।"
'स्नातकपछि छोराछोरी पढाउन खर्च गर्दिनँ',"रोल्पा : ऊर्जा, जलश्रोत तथा सिंचाइमन्त्री वर्षमान पुन (अनन्त)ले आफ्ना एक छोरा र एक छोरीलाई स्नातक तहपछि खर्च दिएर नपढाउने घोषणा गरेका छन् । मन्त्री पुनले स्नातकपछि आफ्ना छोराछोरीलाई काममा लाग्न र कामबाट आएको आम्दानीले पढ्न भनिसकेको बताए । मेरा एक छोरा र छोरीलाई बीएसम्म पढाउँछु, रोल्पाको गंगादेव गाउँपालिका राँकस्थित जनज्योति माविको भवन हस्तान्तरण तथा पुरस्कार वितरण समारोहमा मन्त्री पुनले मंगलबार भने, म सक्ने भए पनि छोराछोरीलाई पढ्नका लागि खर्च दिन्नँ । म आर्थिक दायित्व लिन सक्दिनँ आफैं कमाएर पढ्नू भनिसकेको छु । मन्त्री पुनले स्नातक तह अध्ययन गरेका विद्यार्थीले आफैं काम गरेर पढ्न सक्ने भए पनि नेपालमा त्यसो हुन नसक्नु बिडम्बना भएको बताए । उनले आफूले जस्तै छोराछोरीलाई आफैं कमाएर पढ्नका लागि प्रशिक्षित गर्न अभिभावकहरूलाई आग्रह गरे । विदेशतिर १८ वर्ष उमेर कटेका छोराछोरी बाबुआमासँग नबस्ने गरेको भन्दै मन्त्री पुनले नेपालमा भने काम गर्ने उमेरका युवा आमाबाबुको कमाइमा बाँच्ने गरेको चर्चा गरे । १८ वर्ष पुगेको हरेक मानिस दक्ष जनशक्ति हो, उनले भने, १८ वर्षपछिकाले बाबुआमाको कमाइ खाने होइन, आफैं कमाएर खानुपर्छ । आफू एक कक्षामा भर्ना हुँदा गाउँबाट डेढ घण्टा खाली खुट्टा पैदल हिंडेर स्कुल जाने गरेको स्मरण गर्दै मन्त्री पुनले अहिले टोलटोलमा स्कुल रहेको भन्दै त्यसलाई परिवर्तन र क्रान्तिसँग तुलना गरे । गलत शिक्षा नीतिका कारण विद्यालय र क्याम्पस बेरोजगार उत्पादन गर्ने थलोका रुपमा रुपान्तरण भएकाले वर्तमान सरकारले शिक्षालाई व्यवहार, सीप, श्रम र दक्षतासँग जोडेर शिक्षा नीति विस्तार गरेको मन्त्री पुनको भनाइ थियो । सरकारले व्यवहारिक, वैज्ञानिक र जीवनोपयोगी शिक्षामा जोड दिएको छ, मन्त्री पुनले भने, अब स्कुल र क्याम्पसबाट बेरोजगार होइन, देशका लागि आवश्यक दक्ष जनशक्ति उत्पादन हुन्छ । उनले विद्यालयस्तरमै प्राविधिक धारको शिक्षामा जोड दिइएकाले विगतको जस्तो अवस्था अब नरहने उल्लेख गरे।"
ट्रयाक्टर दुर्घटना हुँदा नौ जना घाइते,"बाजुरा : बाजुराको गौमुल गाउँपालिकामा मंगलबार दिउँसो ट्रयाक्टर दुर्घटना हुँदा नौ जना घाइते भएका छन् । गौमुल गाउँपालिकाका ६ स्थित निलासेनबाट गाउँपालिकाको केन्द्र घट्मुनातर्फ आउँदै गरेको सुपप्र०१००२ त ४९९ नम्बरको ट्रयाक्टर सिमधारा स्थित ग्रामीण कच्ची सडकमा दुर्घटना भएको हो । ट्रयाक्टर दुर्घटनामा परी चालक सहित ९ जना घाइते भएको ईलाका प्रहरी कार्यालय गौमुलले जनाएको छ । प्रहरीका अनुसार घाइते हुनेमा गौमुल गाउँपालिका ६ का २१ वर्षीय ट्रयाक्टर चालक प्रकाश रोकाया, सोही गाउँपालिका ४ कौणाकोट बस्ने ट्रयाक्टर साहु ४८ वर्षीय तुला बुढा रहेका छन् । त्यस्तै सोही वडाकै १८ वर्षीय अनुप रोकाया, १९ वर्षीया भुवन बुढा, १५ वर्षीया स्मृती सार्की, १५ वर्षीया सुर्मा सार्की, १६ वर्षीया सरिता सार्की, १७ वर्षीया सरिता सार्की र सोही गाउँपालिका ५ मानाकोटका २८ वर्षीया दिपक रोकाया रहेका छन् । ट्रयाक्टर दुर्घटनामा परेका ८ जनाको जिल्ला अस्पताल बाजुरामा उपचार भइरहेको छ भने ट्रयाक्टर चालक प्रकाश रोकायालाई प्रहरीको नियन्त्रणमा राखिएको जिल्ला प्रहरी कार्यालय बाजुराले जनाएको छ । ट्रयाक्टर सडकभन्दा करिब एक सय मिटर तल खसेको छ । घाइतेको उपचारका लागि जिल्ला अस्पताल बाजुरा पुगेर गौमुल गाउँपालिलकाका अध्यक्ष हरीबहादुर रोकायाले तदारुक्ता देखाएका छन् । घाइतेको उपचारमा गाउँपालिकाबाट कमी हुन नदिने अध्यक्ष रोकायाले बताए । घाइते हुनेमा बढी स्कुले विद्यार्थी रहेको छन् । कक्षा आठको फर्म भर्न फोटो खिच्न गाउँपालिकाको केन्द्र घट्मुना आउने क्रममा दुर्घटना भएको प्रहरीले बताएको छ।"
फेवामा शव भेटियो,पोखरा : फेवातालमा डुंगा पल्टिँदा सोमबार वेपत्ता भएका काठमाडौं १० कपनका २७ वर्षे रामशरण लुइँटेल (सुमित) मंगलबार मृत फेला परेका छन्। उद्धारका लागि खटिएको सुरक्षाकर्मीको टोलीले तालबाट उनको शव निकालेको हो। सोमबार उनीसहित ३ जना चढेको डुंगा तालमा पल्टिएको थियो। अरु २ जनाको उद्धार भएको थियो भने लुइँटेल डुबेर वेपत्ता थिए।
कर्णालीका किसानको ऋणको ब्याज सरकारले तिरिदिने,"सुर्खेत : कर्णाली प्रदेश सरकारले किसानलाई ब्याजमा ७ प्रतिशत अनुदान दिने भएको छ। किसानले व्यावसायिक खेतीका लागि लिएको १ करोड रुपैयाँसम्मको ऋणको ब्याज अब प्रदेश सरकारले तिरिदिने भएको हो। मन्त्रिपरिषद् बैठकले गरेका निर्णयबारे सोमबार जानकारी दिँदै भूमि व्यवस्था, कृषि तथा सहकारीमन्त्री विमला केसीले भनिन्, हामीले किसानका लागि केही सहुलियत दिने निर्णय गरेका छौं, अब व्यावसायिक किसानले लिएको ऋणमा प्रदेश सरकारले ७ प्रतिशत ब्याज तिरिदिने छ। १ करोडसम्मको ऋणमा लाग्ने ब्याजमा प्रदेश सरकारले ब्याज अनुदान उपलब्ध गराउनेछ। यसका लागि आवश्यक कार्यविधि नै मन्त्रीपरिषद्को बैठकले स्वीकृत गरेको मन्त्री केसीले जानकारी दिइन्। राष्ट्र बैंकलाई केही दिनमा पत्राचार गरेर कर्णालीका सबै बैंकमा लागू गर्दैछौं, उनले भनिन्। अति विपन्न किसानलाई विशेष अनुदान र प्रोत्साहन उपलब्ध गराउन कार्यविधि पारित भएको उनले बताइन्। बैठकले प्रदेश राजधानी वीरेन्द्रनगरको सहरी सौन्दर्य र संरचना निर्माणका लागि दमकल, पानी ट्यांकर, ट्राफिक लाइट र डिप बोरिङका लागि आवश्यक सहयोग उपलब्ध गराउने निर्णय गरेको छ। कर्णाली प्रदेश प्रशारण नियमावली स्वीकृत गरेको छ। प्रदेशले स्थानीय तहमा दिने योजना तथा कार्यक्रमको अधिकार आर्थिक मामिला तथा योजना मन्त्रालयलाई अधिकार प्रत्यायोजन गर्ने निर्णय पनि बैठकले गरेको छ।"
"कर्णालीमा जीप खस्यो, चालक बेपत्ता",कालिकोट : कर्णाली करिडोरमा जीप दुर्घटना भएको छ । जिल्लाको नरहरीनाथ गाउँपालिका १ जिते बजारको पुल पारी कर्णाली करिडोरमा मंगलबार बिहान १० बजेतिर दुर्घटना हुँदा जीप कर्णाली नदीमा खसेको छ । १ च ४१४१ नम्बरको जीप कर्णालीमा खस्दा चालक बेपत्ता भएका छन् । जिल्ला प्रहरी कार्यालय कालिकोटका सूचना अधिकारी यक्षराज जोसीका अनुसार कर्णाली करिडोरमा संचालन हुने उक्त जीप जिते बजारको पुल पारी यात्रुलाई झारेर फर्किने क्रममा दुर्घटना भएको हो। प्रहरीका अनुसार जीप चालक दैलेखको गुराश गाउँपालिका ४ का चक्रबहादुर खड्का बेपत्ता भएका हुन् । उनको खोजी भइरहेको छ । कर्णाली करिडारको जीरो पोइन्टबाट यात्रु झारेर मोड्ने क्रममा दुर्घटना भएको हो। जीप नदीबाट निकाल्ने काम भइरहेको छ । उक्त जीप कर्णाली करिडोरअन्तर्गत पचालझरना गाउँपालिका केन्द्र जारकोटबाट यात्रु ल्याएर लालिघाट छोडेर फर्किँदै थियो।
आठ घन्टापछि खुल्यो वीपी मार्ग,"सिन्धुली : सोमबार बिहानबाट अबरुद्ध वीपी राजमार्ग ९ घन्टापछि खुलेको छ। सवारी साधनको ठक्करले पैदलयात्री नन्दलाल श्रेष्ठको मृत्यु भएपछि दिनभर अवरुद्ध भएको सडक सोमबार अपराह्नपछि मात्रै सुचारु भएको हो। श्रेष्ठलाई ठक्कर दिने सवारी र चालकलाई नियन्त्रणमा लिएर कार्वाही गर्न माग गर्दै स्थानीयले दिनभर सडक अवरुद्ध गरेका थिए। जिल्लाको गोलन्जोर गाउँपालिका७ तल्लोबाराका स्थानीय ५० वर्षिय श्रेष्ठलाई सोही ठाउँको पलाँसेचोकस्थित अन्तरगमा सावारीले ठक्कर दिँदा घटनास्थलमै मृत्यु भएको थियो। सेना, सशस्त्र र नेपाल प्रहरीले ९ घन्टाको प्रयासपछि अवरुद्ध सडक दिउँसो ३ बजेपछि खुलेको हो। गोलन्जोर गाउँपालिकाका अध्यक्ष पुष्प कार्की, मृत्तकका आफन्त र स्थानीय प्रशासनवीच दोषीलाई तत्काल कार्वाही गर्ने र पीडित परिवारलाई क्षतिपूर्ति दिने सहमति भएपपछि राजमार्ग सुचारु भएको सिन्धुली प्रहरी प्रमुख रञ्जु सिग्देलले जानकारी दिइन्। मृत्तको शवसहित स्थानीयले सडक अबरुद्ध गरेपछि सोमबार बिहान पाँच बजेदेखि वीपी मार्गमा कुनै सवारी चल्न सकेनन्। हरियो तरकारी विक्री गर्न खुर्कोट बजारतर्फ पैदल जाँदै गर्दा श्रेष्ठलाई सडककमा गाडीले ठक्कर दिएको थियो। स्थानीयले उनलाई उनी मृत्त अवस्थामा भेटेका थिए। ठक्कर दिने गाडीको पहिचान हुन सकेको छैन। श्रेष्ठलाई ठक्कर दिएको आशंका उदयपुर प्रहरीले एउटा मिनि ट्रकलाई नियन्त्रणमा लिएको छ। चालक फरार भएको अवस्थामा स १ च ५४२ नम्बरको ट्रकलाई नियन्त्रणमा लिएर अनुसन्धानका अघि बढाइएको प्रहरी प्रमूख सिग्देलले बताइन्। सहमतिपछि श्रेष्ठको शव पोष्टमार्टमका लागि सिन्धुली अस्पताल ल्याइएको छ। शहीद ऋषिराज देबकोटा (आजाद)को ३९ औं स्मृती सभामा सहभागी हुन सिन्धुली आउँदै गरेका उपप्रधान एवं रक्षामन्त्री ईश्वर पोखरेल वीचबाटो बाटै फर्किए। श्रेष्ठको मृत्यु भएपछि राजमार्ग अवरूद्ध हुँदा उनी कार्यक्रममा सहभागी हुन सकेनन्। दिनभर राजमार्ग अवरुद्ध भएपछि पोखरेल सिन्धुलीको सुनकोसी गाउँपालिका५ रामटारबाटै काठमाडौं फर्किए। नेकपा सिन्धुलीले कमलामाई नगरपालिका९ भिमानस्थित आजाद स्मृति भवनमा स्मृतिसभा आयोजना गरेको थियो। सडक सुचारु हुन नसक्दा कार्यक्रमका प्रमूख अतिथि वीच बाटोबाटै फर्किएका जिल्ला सचिव तथा प्रदेशसभा सदस्य प्रदीप कटवालले बताए। पोखरेल सहभागी हुन नसकेपछि नेकपाका स्थायी समिति सदस्य हरिबोल गजुरेललाई प्रमूख अतिथि बनाएर दिउँसो ३ बजेपछि कार्यक्रम सञ्चालन गरियो।"
"दुर्घटनामा दुईको मृत्यु, दुई घाइते","सन्धिखर्क : अर्घाखाँची जिल्लाको भूमिकास्थान नगरपालिकामा भएका छुट्टाछुट्टै दुर्घटनामा दुईजनाको मृत्यु भएको छ । दुईजना घाइते भएका छन्। भूमिकास्थान नगरपालिका ४ धारापानीमा मोटरसाइकल दुर्घटना र वडा नम्बर १० धनचौरमा ट्याक्टर दुर्घटना हुँदा दुईजनाको मृत्यु भएको जिल्ला प्रहरी कार्यालय अर्घाखाँचीका सूचना अधिकारी प्रकाश खत्रीले बताए । भूमिकास्थान नगरपालिका ४ साना औवलको मिलनचोकमा लु ५६ प ९०१९ नम्बरको मोटरसाइकल दुर्घटना हुँदा मोटरसाइकलमा सवार फलामखिलका चोपलाल घर्तीको ज्यान गएको छ । दुर्घटनामा गम्भीर घाइते भएका अन्दाजी ३० वर्षीय घर्तीको उपचारका लागि सन्धिखर्क ल्याउँदै गर्दा ज्यान गएको हो। घटनामा मोटरसाइकल चालक नवीन आले र स्थानीय लक्ष्मी सुनार घाइते भएका छन् । घाइते दुवैजनाको उपचार भइरहेको छ। त्यस्तै, भूमिकास्थान नगरपालिकामा भएको ट्याक्टर दुर्घटनामा चालकको घटनास्थलमै मृत्यु भएको छ। दुर्घटनामा ट्याकटर चालक अर्घाखाँचीको सन्धिखर्क नगरपालिका ११ डिभर्ना बस्ने २४ वर्षीय दिनेश विश्वकर्माको घटनास्थलमै मृत्यु भएको हो । भूमिकास्थान नगरपालिका १० धनचौरको लक्ष्मीडाँडामा देउरालीतर्फ जाँदै गरेको लु ४ त ४५३९ नम्बरको ट्याक्टर चिप्लो बाटोमा उकालो चढ्न नसक्दा दुर्घटना भएको हो।"
"मकैमा अनौठो रोग : घोगामा होइन, बोटको टुप्पोमा दाना फले","बडहर्वा : बारामा किसानले लगाएको मकै बालीमा अनौठो किसिमको रोग देखा परेको छ । मकैको घोगामा दाना लाग्नु पर्नेमा त्यसो नभइ बोटको टुप्पोमा फुलेको धानचमरमा ससाना मसिनो दानाजस्तो गेडा लागेको र यसले बाली नै बिग्रिएको किसानले बताएका छन् । १३ कठ्ठामा मकै लगाएका जितपुर सिमरा १८ बडहर्वाका किसान बद्री बखती भन्छन्,' ८ कठठाको मकै ठिक छ तर ५ कठठामा भने अनौठो समस्या देखिएको छ। घोगामा दाना लागेकै छैन। बोटको टुप्पामा फुलेको धानचमरमा मसिनामसिना दाना फलेको छ। उनी भन्छन्, ' मकै खेती गर्न थालेको १०१२ वर्ष भयो। यस्तो अनौठो समस्या देखिएको पहिलो पटक हो।' घोगामा दाना नलागेको र बोटको पात पनि सुक्दै गएकाले यसपालीको बाली बिग्रिएको बखती बताउँछन्। बडहर्वाकै किसान ज्ञानु देवकोटाको पनि १ बिघाको मकैबालीमा दाना लागेको छैन । यति बेलासम्म घोगामा दाना लागि सक्नुपर्ने हो तर घोगामा नभइ बोटको टुप्पामा पलाएको धानचमिरामा सानो सानो गेडा फलेको छ। ज्ञानुकी छिमेकी सानी मैया कार्की दाना नलागेर बाली बिग्रिएपछि ९ कठठाको मकैबाली काटेर भैंसीलाई खुवाएको बताउँछिन् ।'धानचमरामा दाना लागेपछि मकै फल्दैन। त्यसैले काटेर वस्तुभाउलाई खुवाइ दिए, उनले भनिन्,'यसपालीको मेहनत खेर गयो।' घोगामा नभइ बोटको टुप्पामा दाना फल्ने अनौठो रोग लागेर मकैबाली बिग्रिएपछि बाराका सयौं किसान भने चिन्तामा छन् । पसलबाट उधारोमा बीउ , मल र विषादी ल्याएर लगाइएको बाली बिग्रिएर मकै नै नफल्ने भएपछि किसान चिन्तित भएका हुन्। अनौठो रोग लागेर बिग्रिएको मकैबाली देखाउँदै बारा बडहर्वाका किसान । तस्बिर : क्रान्ति शाह बीउ, मल र विषादी र खनजोत सबै गर्दा अहिलेसम्म ६० हजार रुपैयाँ खर्च भइसकेको छ, किसान ज्ञानु देवकोटा भन्छिन् , 'सबै उधारोमा ल्याएर खेती गरेकी हुँ। अब मकै फल्ने छाटकाट छैन। साहुलाई उधारो कसरी तिर्ने भन्ने चिन्ताले पिरोलि रहेको छ ।' मकैबालीका लागि उधारोमा बीउ ,मल र विषादी दिएका पसलेले बाली बिग्रिएको थाहा पाएपछि उधारो तिर्न तोकेता गर्न थालिसकेको अर्की किसान मुन्ना भारती बताउँछिन् । उनी भन्छिन्, '६ कठठामा लगानी १५ हजार जति भएको छ । साहुले बाली बिग्रिएको देखेपछि उधारो जति सक्दो छिटटो तिर्नु भनेर गएका छन् ।' कृषि ज्ञान केन्द्र बाराका अनुसार जिल्लामा यसपाली कुल ६ हजार हेक्टर जग्गामा मकै खेती गरिएको छ । त्यसमध्ये ३ सय ५० बिघाको मकैबालीमा दाना नलागेको समस्या देखिएको हो । जिल्लाको जितपुर सिमरा र कलैया उपमहानगरपालिका, कोल्हवी नगरपालिका र करैयामाइ गाउँपालिकाका गाउँमा मकैबालीमा दाना नलागेको समस्या देखा परेको केन्द्रका प्रमुख जितेन्द्र यादव बताउँछन्। घोगामा नभइ बोटको टुप्पोमा दाना लागेको गुनासो किसानबाट आएपछि केन्द्रबाट खटिएका २ जना प्राविधिकको टोलीले किसानको खेतमा पुगेर बालीको निरीक्षण गरेका छन् । तर, यसपाली मकैबालीमा देखिएको अनौठो प्रकारको समस्याको कारण भने उनीहरुले पत्ता लगाउन सकेका छैनन् । अनौठो रोग लागेर बिग्रिएको मकैबाली देखाउँदै बारा बडहर्वाका किसान । केन्द्रका प्रमुख यादव भन्छन्, 'पहिलो पटक मकैबालीमा यस्तो समस्या देखिएको छ। निरीक्षणमा गएका प्राविधिकले पनि यो समस्याको भेउ पाउन सकेनन्। त्यसैले यस विषयमा माथिल्लो निकायमा खबर गरिसकेका छौं।' स्थानय बीउ बिक्रेता टेकबहादुर राना भने नेपाल सरकारबाट सुचिकृत भएकै श्रेष्ठ जातको मकैको बीउ किसानले रोपेको भएपनि यसपाली मकै बालीमा अनौठो रोग देखा परेको बताउँछन्। किसानले श्रेष्ठ जातको बिउ लगेर रोपेका हुन्। यो सरकारबाट सूचिकृत भएकै जातको बीउ हो, उनले भने, 'यसभन्दा अघिल्ला वर्षमा पनि किसानले यहि बीउ लगेर रोपेका थिए। मकै राम्रै फलेको थिए तर यसपाली भने अनौठो रोग बालीमा देखिएको छ।"
विद्युतको हाइटेन्सन टावरमुनी नाली,"धनगढी : मोहनाअत्तरिया सडक निर्माण भइरहेको छ । सडक निर्माणको भौतिक प्रगति ५५ प्रतिशतमाथि पुगिसेको छ । सडक निर्माणले गति लिएपनि सडक क्षेत्राधिकारभित्र विद्युतको हाइटेन्सन टावर भने हटाउन सकेको छैन् । टावर हटाउन सुरुदेखि पहल भएपनि अहिलेसम्म व्यवस्थापन गर्न नसकेको मोहनाअत्तरिया सडक योजना कार्यालयका प्रमुख होमबहादुर एसीले बताए । तीन चरणमा निर्माण भइरहेको ६ लेन सडकको अन्य पोल र खानेपानीका पाइपहरु व्यवस्थापन गर्न सके पनि हाइटेन्सन टावर व्यवस्थित गर्न सकिएको छैन।टावर हटाउन नसकेपछि नाली निर्माण कार्यले भने तीव्रता पाएको छ । नालीमै टावर परेपनि निर्माण कम्पनीले टावरको मुनीबाटै नाली निर्माण गर्न थालेको बताएको छ । 'टावर हटाउनका लागि विद्युत कार्यालयसँग पटकपटक छलफल र पत्राचार भएपनि वास्ता नभएपछि नाली निर्माण कार्य अगाडि बढाएको हो,' मोहनाअत्तरिया सडक योजनाका प्रमुख होमबहादुर एसीले भने,' टावरमुनी पानी जम्मा नहोस् भन्ने हेतुले निर्माण थालेको हो ।' त्यहाँ पानी जम्दा ठूलो नक्सानी हुने सम्भावना भएकाले बाध्य भएर टावरको मुनी छिराएर निर्माण गरिएको उनले जानकारी दिए । टावर सडकमै परेको छ । योजना प्रमुख एसीले अत्तरिया ग्रिडलाई पटकपटक पत्र पठाएको भएपनि कुनै प्रतिक्रिया नआएको बताए । 'चार पटकसम्म टावर हटाउने विषयमा पत्र पठाइसकेका छौ,' उनले भने, 'म योजना कार्यालय आएपछि पछिल्लो पटक पुनः पुस महिनामा पनि पत्र पठाएको हो । तर, अहिलेसम्म कुनै प्रतिक्रिया आएको छैन।' अत्तरिया ग्रिड शाखाका प्रमुख गणेश पाण्डेले सडक योजनाका कारण विद्युत टावर हटाउन समस्या भएको बताए । 'सडक निर्माण सुरु भएदेखि नै कसले पोल हटाउने भन्ने अन्यौलता थियो, त्यसले गर्दा पनि समस्या देखिएको हो ।' पछिल्लो चरणमा विद्युत कार्यायलले नै हटाउने भएपछि प्रक्रिया अगाडि बढेको उनले जानकारी दिए । 'स्टमेट बनाएर केन्द्रमा पठाएको छ । स्टमेट पास भएर आएपछि एक डेढ महिनामै टेन्डर खोलेर टावर हटाउने काम अगाडि बढ्छ,' उनले भने । एक वर्ष म्याद थप सडक निर्माणको म्याद सकिएपछि पुनः एक वर्ष थपिएको छ । पहिलो नम्बर प्याकेजको १८ महिना, दोस्रो र तेस्रो नम्बर प्याकेजको २० महिना म्याद थप भएको योजना कार्यालयले जानकारी दिएको छ । २०७४ जेठमा दुई वर्ष निर्माण सम्पन्न गर्नेगरी सम्झौता गरिएको सडकको म्याद दोस्रो पटक एक वर्ष थपिएको हो । निर्माण कम्पनीको थपेको म्याद भित्रै निर्माण कार्य सक्ने दावी छ । शर्मा अमर नार्गाजुन जेभिको २०७७ मंसिर ६ गते सम्म म्याद थप छ भने लुम्बिनी राजेन्द्र डाफे जेभि र लामा राजेन्द्र डाफे जेभिको ०७७ माघ १५ गते सम्म म्याद थप भएको छ । म्याद अवधि भित्रै निर्माण कार्य पूर्णरुपमा सम्पन्न हुन्ने राजेन्द्र निर्माण सेवा कम्पनिीका इन्जिनियर रोशन भट्टले बताए । अहिलेसम्म दोस्रो र तेस्रो नम्बर प्याकेजको भौतिक प्रगति करिब ६० प्रतिशत भइसकेको उनले दावी गरे । जेठ मसान्त भित्रै कालोपत्रेको काम सम्पन्न हुने निर्माण कम्पनीले दावी गरेको छ । पुलको डिजाइन स्वीकृत मोहनापुलअत्तरिया सडकमा पर्ने पुल निर्माणका लागि डिजाइन स्वीकृत भएको गरिएको छ । मोहनापुलअत्तरिया सडक योजना कार्यालयका अनुसार सडक विभागको पुल महाशाखाले सडकमा तीन पुलको डिजाइन स्वीकृत गरेको हो । मोहना, मनहरा र सुनि खोलामा ११ मिटर चौडाई पुल निर्माण हुने छन् । गेटास्थित मनहरा पुल र सुनि खोलामा निर्माण गरिने पुलका डिजाइन स्वीकृत भएको योजना प्रमुख होमबहादुर एसीले बताए । डिजाइन स्वीकृत भएसँगै अब पुल निर्माणका लागि ठेक्का प्रक्रियामा जान बाटो खुलेको उनले बताए । मोहना पुलदेखि बोराडाँडीसम्मको ४ दशमलब ५ किलोमिटर सडक शर्माअमरनागार्जुन जेभी, बोराडाँडीदेखि गेटाको आरपी फ्लोर मिलसम्मको ४ दशमलब ५ किलोमिटर सडक लामाराजेन्द्रडाँफे जेभी र फ्लोर मिलदेखि अत्तरिया बजारसम्मको ५ दशमलब १९ किलोमिटर सडकलाई पनि लामाराजेन्द्रडाँफे जेभीले निर्माणले ठेक्का पाएको छ।"
"कोरोना संक्रमण : चीनमा घट्दै, अन्य मुलुकमा बढ्दै","काठमाडौं : कोरोना भाइरस (कोभीड १९)को उद्गम स्थल चीनमा संक्रमण दर घटिरहेको विश्व स्वास्थ्य संगठन (डब्लुएचओ)ले बताएको छ। चीनमा संक्रमण दर घटिरहे पनि अन्य छिमेकी मुलुकमा भने बढ्न थालेपछि डब्लुएचओले चिन्ता व्यक्त गरेको छ । चीन बाहिर ३८ मुलुकमा कोरोना भाइरसको संक्रमण फैलिएको छ । यसैगरी पछिल्लो समय दक्षिण कोरिया, इटली, इरान, जापान , अमेरिका, अफगानिस्तान, बहराइन र कुवेतमा पनि कोरोना संक्रमित व्यक्ति फेला परेका छन् । डब्लुएचओका प्रमुख टेड्रोस एडहानोमले तीन साताअघि उच्च विन्दुमा रहेको कोरोनाको संक्रमण चीनमा घटदो क्रममा रहेको बताएका छन्। अहिलेसम्म चीनमा २ हजार १ सय १८ जनाको ज्यान गएको छ। चीनको हुवई प्रान्तको वुहान सहरबाट कोरोना भाइरसको संक्रमण सुरु भएको हो । भाइरसका कारण मृत्यु भएका व्यक्तिको संख्या बढे पनि संक्रमितको संख्यामा कमी आएको चिनियाँ सरकारले जनाउँदै आएको छ। चिनियाँ राष्ट्रिय स्वास्थ्य आयोगका प्रवक्ता मी फेङले पत्रकार सम्मेलनमा संक्रमण फैलन नदिन चीनले चालेका कदमले विस्तारै प्रभाव देखाउन थालेकाले संक्रमितको संख्या घट्न थालेको बताए। डब्लुएचओका प्रमुख एडहानोमले यो महिनादेखि दक्षिण कोरिया, इटली र इरानमा कोरोना भाइरसको संक्रमण बढनु चिन्ताको विषय भएको बताएका छन् । कोरियामा कोरोना भाइरसको संक्रमणबाट ७ जनाको ज्यान गइसकेको छ। संक्रमितको संख्या ८ सयभन्दा पुगेको छ । सहरका मल, व्यापारिक प्रतिष्ठान र अन्य क्षेत्र भीडभाड तथा जमघट हुने स्थल बन्द गरिएको छ।"
अभाव टार्न स्वयंमसेवक शिक्षक खटाइँदै,"काठमाडौं : सरकारी स्कुलमा रहेका शिक्षक अभाव टार्न शिक्षा विज्ञान तथा प्रविधि मन्त्रालयले स्वयमसेवक शिक्षक नियुक्त गर्न लागेको छ। आगामी शैक्षिक सत्रदेखि एक वर्षका लागि करारमा स्वयमसेवक शिक्षक नियुक्त गर्ने मन्त्रालयका सहसचिव कृष्ण काप्रीले जानकारी दिए। मन्त्रालयले यस्ता शिक्षकलाई स्वयमसेवक भनेको छ। स्वयमसेवक शिक्षक नियुक्तिका लागि मन्त्रालयले कार्यविधि तयार गरेको छ। स्वयमसेवकको रूपमा नियुक्त हुने शिक्षकलाई मासिक २४ हजारदेखि ३२ हजार रुपैयाँसम्म पारि श्रमिक दिइनेछ। उनीहरूको न्यनूतम शैक्षिक योग्यता स्नातक र स्नातकोत्तर हुनुपर्नेछ। यसरी पढाउन नियुक्त भएका शिक्षकलाई १२ महिनाको तलब दिइनेछ। यस कार्यक्रमका लागि सरकारले ५० करोड रुपैयाँ बजेट छुट्याएको काप्रीले जानकारी दिए। यस्ता शिक्षकलाई पढाउन जान शिक्षण अनुमति प्रमाणपत्र (लाइसेन्स) आवश्यक पर्नेछैन। चालू आर्थिक वर्षको बजेट भाषणमा सरकारले चिनौं आफ्नो माटो, बनाउँ आफ्नै देश अभियान सञ्चालन गर्ने घोषणा गरेको थियो। सोही कार्यक्रमअन्तर्गत शिक्षक परिचालन गर्न लागिएको हो। मन्त्रालयकाअनुसार शिक्षक विद्यार्थी अनुपात धेरै भएका, अंग्रेजी, गणित र विज्ञान शिक्षक अपुग भएका वा त्यस्ता शिक्षक दरबन्दी नभएका सामुदायिक विद्यालय र प्राविधिक धारका विद्यालयमा स्वयंसेवक शिक्षक परिचालन गरिने छ। कार्यविधिअनुसार स्थानीय सरकार र जिल्लास्थित शिक्षा विकास तथा समन्वय इकाइमार्फत सूची बनाएर शिक्षक नियुक्ति गरिनेछ। स्थानीय तहले शिक्षण स्वयंसेवकको स्थानीय तहगत स्वीकृत सूचीबाट आफ्नो क्षेत्रभित्रको विद्यालयको लागि स्वयंसेवक नियुक्तिको सिफारिस गर्ने छ, कार्यविधिमा भनिएको छ। शिक्षण स्वयंसेवक परिचालन तथा समन्यवकारी भूमिका निर्वाह गर्न शिक्षा मन्त्रालयका सचिवको संयोजकत्वमा केन्द्रीय स्तरमा एक समन्वय तथा परिचालन समिति रहने छ। स्वयंसेवकको व्यवस्थापन सम्बन्धी सम्पूर्ण योजना तथा कार्यक्रम स्वीकृत गर्ने काम उक्त समितिले गर्नेछ। संख्या र शिक्षण विषयको पहिचान सोही समितिमार्फत हुनेछ। समितिले विद्यालयमा हाल कायम विषयगत शिक्षक दरबन्दी, राहत अनुदान कोटा र केन्द्रद्वारा वितरण गरिने शिक्षण सहयोग अनुदानसमेतलाई गणना गरेर अपुग रहेका विद्यालयमा स्वयंसेवक परिचालन गर्ने गरी संख्या निर्धारण गर्ने छ। काप्रीले भने, राष्ट्रिय स्तरको पत्रिकामा सूचना प्रकाशन गरेर स्वयमसेवक नियुक्ति गरिनेछ। स्वच्छ प्रतिस्पर्धा गराएर नियुक्त गरिनेछ।"
भूकम्पपछिको पुनर्निर्माणबाट वञ्चित,"ललितपुर : शर्मिला शाहीको दुई पैसा दुई दाम जग्गामा बनेको साढे दुई तलाको घर थियो। परिवार ठूलो भएका कारण उनले तला थपेकी थिइन्। त्यही पनि भूकम्पले बस्नै नहुने गरी चिरा पार्यो। बाँकी एक तलामा दुई कोठा छन्। शर्मिला र उनका जेठाजुको परिवार यिनै कोठामा अटाएका छन्। माटोले बनेको साँघुरो कोठामा १० जनाको परिवार कोचिएर बसेका छन्। न उनी घर बनाउन सक्छिन् न त कसैले सहयोग गरेको छ। उनी सरकारले बनाएको मापदण्डका कारण लाभग्राहीका रूपमा रकम नपाएको गुनासो गर्छिन्। जग्गा थोरै छ। त्यसमा घर बनाउन मिल्दैन। अरूतिर जग्गा नै छ, उनी भन्छिन्, कसैले सहयोग गर्दैनन्। कतिन्जेल बिजोग झेल्नुपर्ने हो ? गोदावरी नगरपालिका११ शाही टोलको यो परिवारले मासु बेच्ने काम गर्दै आएको छ। अन्य रोजगारी छैन। मासु बेचेको आम्दानीबाट घर बनाउन नसकेको उनी सुनाउँछिन्। ठूलो परिवार भएकाले पैसा जोगाउन मुस्किल छ, उनी भन्छिन्। स्थानीय नन्दकिशोर शाहीको गुनासो पनि उस्तै छ। पुर्खाका पालादेखि बसिआएको घर भत्किएपछि बनाउन नसकेको उनी सुनाउँछन्। उनलाई पनि सरकारले बनाएको मापदण्डप्रति चित्त बुझेको छैन। उनी आक्रोशित हुँदै भन्छन्, हामीले घरमा बस्नै नपाउने ? स्थानीय तहले पनि वास्ता नगरेको भूकम्पपीडितको गुनासो छ। सानो जग्गा भएकै कारण अपहेलित भएर बाँच्नुपरेको र साँघुरो ठाउँमा सकस भोगिरहेको उनीहरू बताउँछन्। उनीहरूको एउटै माग छ सरकारले हामीजस्ता पीडितको आवाज सुनिदियोस्। भूकम्पपछिको पुनर्निर्माणका क्रममा सुकुम्बासी, भूमिहीन, लालपुर्जाविहीनको समस्या सरकारले समाधान गरेको छ। ललितपुरमा कम्तीमा २ सय ६४ जना भूमिहीन देखिएका छन्। सरकारले १ सय ९६ जनालाई पुनर्निर्माणका लागि अनुमति दिए पनि अन्यको हकमा समस्या यथावत् छ। ट्रान्सपरेन्सी इन्टरनेसनलले गत साता भूकम्पपछि पुनर्निर्माण तथा पुनःस्थापनका विषयमा छलफल चलाएको थियो। उक्त कार्यक्रम पुनर्निर्माणको समस्यामा केन्द्रित भएको थियो। जिल्ला आयोजना कार्यान्वयन इकाइअन्तर्गत अनुगमन तथा मूल्यांकन विज्ञ यमनाथ गिरीले ललितपुरका ६ वटै स्थानीय तहमा समस्या देखिएको बताए। पुनर्निर्माणका लागि अनुमति दिइएकामध्ये दुई जनाको फाइल रोकिएको उनको भनाइ छ। बागमती गाउँपालिकाको प्युटारमा १६, गोदावरी नगरपालिकाका पाँच वडाका १८ जनाको समस्या सुल्झिएको छैन। पुनर्निर्माण प्राधिकरणलाई यसको जानकारी दिए पनि जवाफ नआएको उनले सुनाए। सरकारले भूमिहीनलाई २ लाख रुपैयाँ अनुदान दिएर जुनसुकै ठाउँमा जग्गा लिएर बस्न पाउने प्रावधान मिलाएको छ। बसोबास गर्दै आएको ठाउँमा बस्न रुचाउनेलाई सरकारले अन्य लाभग्राहीसरह अनुदान पाउने सुविधा दिएको छ। कम जमिन, बाटोको मापदण्ड, नक्सापासलगायत विषयमा समस्या देखिएको छ। अभिलेखीकरण नहुँदा पुनर्निर्माण कार्य अघि बढाउन नसकिएको गिरीले बताए। कतिपयका जग्गा संयुक्त नाममा भएका कारण पनि लाभग्राहीले अनुदान लिन समस्या भएको छ। तथ्यांकअनुसार ललितपुर महानगरपालिकामा १५, महालक्ष्मी नगरपालिकामा २९, गोदावरीमा ३०, महांकाल गाउँपालिकामा ६९, बागमतीमा ७० र कोन्जोस्योममा ७२ प्रतिशतले घर बनाएका छन्। विद्यालयका पुर्निर्माणमा पनि समस्या देखिएको छ। जिल्लामा अझै २० प्रतिशत विद्यालय पुनर्निर्माण बाँकी छ।"
ललिता निवास प्रकरण : जग्गा बकस लिने सबै कर्मचारीका सन्तान,"काठमाडौं : ललिता निवासको जग्गा राणा परिवारबाट बकस लिनेमा अधिकांश कर्मचारीका श्रीमती, छोराछोरी र आफन्त छन्। मालपोत कार्यालय डिल्लीबाजर, समरजंग कम्पनी, गृह मन्त्रालयका कर्मचारीले सुर्वण शमशेरका हकवालाबाट आफ्ना नातागोताको नाममा बकस गरी आफ्नोमा गरेका छन्। ललिता निवासको ११२ रोपनी जग्गा राणा परिवारको नाममा ल्याउन कमिसन स्वरुप कर्मचारीका परिवारको नाममा बकस गरिएको देखिएको छ। यो जग्गा २०२१ सालमा नै अधिग्रहण गरी क्षतिपूर्ति समेत दिएर सरकारको नाममा ल्याइएको थियो। अख्तियार दुरुपयोग अनुसन्धान आयोगले विशेष अदालतमा दर्ता गराएको आरोप पत्रमा निर्वाचन आयोगका आयुक्त शाहकी श्रीमति उर्मिलासहित १३ कर्मचारीका परिवार र आफन्त छन्। उनीहरूले जग्गा फिर्ता गरेको ८ दिनभित्र बकस गरिदिएको अख्तियारले विशेष अदालतमा पेस गरेका आरोप पत्रमा उल्लेख छ। गैह्रकानुनी फिर्ता भएको (२०४९ पुस २३) आठ दिनभित्र (२०४९ माघ २ मा) बकस पत्रको लिखत तयार भएको छ। २०५० जेठ २९ मा पारित भएको लिखतबाट आफू समेतको नाममा ललिता निवासको जग्गा प्राप्त गरेको देखिएको छ। सरकारी जग्गा व्यक्ति विशेषलाई फिर्ता दिने गरी गैह्रकानुनी निर्णय भएका आठ दिन भित्र यो प्रकरणमा संलग्नता र सरकार नभएका स्वतन्त्र व्यक्तिले जग्गाधनी भनिएका राणा परिवारलाई खुसी बनाइ, रिझाइ ६ रोपनी ९ आनासम्म जग्गा बकस पत्र मार्फत प्राप्त गरेको हो भनी विश्वास गर्न सक्ने स्पष्ट आधार र ठोस प्रमाण नदेखिएको मुद्दामा उल्लेख छ। राणा परिवारबाट गैह्रकानुनी रूपमा निर्वाचन आयुक्त सुधीरकुमार शाहकी श्रीमती उर्मिला शाहले तीन कित्ता बकस लिएको पाइएको छ। उर्मिलाले एक लाख ५४ हजार ७ सय र ६ लाख ४ हजार ७ सय थैली कायम गरी कित्ता नम्बर ३६ को १ रोपनी ३ पैसा र कित्ता नम्बर ११ को ११ आना २ पैसा र १७ नम्बर कित्ताको ३ रोपनी ५ आना बकस लिएकी थिइन। बकस लिने बखतमा सुधीर शाह मालपोत कार्यालय भक्तपुरका मालपोत अधिकृत थिए। बकस लिएकी उर्मिलाले २०४९ मंसिर १ मा शैलजा राण र भुवनकुमारी चापागार्इंसहित आफू संयुक्तरूपमा खरिद गरी बकस लिएको बयानमा उल्लेख छ। यो जग्गा २०६० मा रामकुमार सुवेदीको परिवारलाई बिक्री गरिसकेको बताएकी छन्। मैले जग्गा खरिद गर्दा मेरो श्रीमान सुधीर शाह भक्तपुर मालपोतका अधिकृत हुनुहुन्थ्यो, उक्त जग्गा लिखित पारित गरी खरिद गरेको हो, उनले बयानमा भनेकी छन्, मलाई जग्गाधनीसँग भेटाउने व्यक्ति जग्गा दलाल रामनाथ शर्मा हुन्। तत्कालीन प्रमुख जिल्ला अधिकारी एवं सहसचिव गेहनाथ भण्डारीकी श्रीमती भुवनकुमारी चापागाई र सासु सोदाकुमारी चापागाईका नाममा जग्गा बकस गरिएको छ। भुवनकुमारीको नाममा ३ कित्ता र सोदाकुमारीको नाममा एक कित्ता बकस गरिएको आरोप पत्रमा उल्लेख छ। बालुवाटारको ३६ नम्बर कित्ताको १ रोपनी २ पैसा, ११ कित्ता नम्बरको ११ आना २ पैसा र १७ कित्ता नम्बरको ३ रोपनी ५ आना जग्गा दुईवटा थैली कायम गरी भुवनकुमारीको नाममा बकस गरिएको छ। सोदाकुमारी चापागाईंको नाममा ९३ हजार ७५० थैली राखी १० आना जग्गा बकस गरिएको छ। बकस लिने बेला भण्डारी गृह मन्त्रालयमा शाखा अधिकृत थिए। मालपोत कार्यालय डिल्लीबजारका प्रमुख मालपोत अधिकृत कलाधर देउजाका साढु भाइ इन्द्रबहादुर थापा क्षेत्रीले ४ रोपनी २ आना २ पैसा जग्गा बकस लिएका छन्। २०४९ मंसिर १ मा बकस गरिएको थियो। उनले बयानमा साढु दाइ देउजाले मालपोत अधिकृत हुँदा बालुवाटारको जग्गा आफ्ना नाममा राखिदिन अनुरोध गरेपछि आफूले सहयोग मात्रै गरेको बयान दिएका छन्। उनले आफ्नो नाममा लिएको एक दुई वर्ष पछाडि बिक्री गर्दा १० लाख प्राप्त गरेको बताएका छन्। राणा परिवारसँग मेरो चिनजान छैन, मेरो साढु दाइ देउजा बालुवाटारमा एउटा जग्गा छ, तपाईंले आफ्नो नाममा राखिदिनुहोस् भनी अनुरोध गर्नु भएकाले सहयोग गरेको हुँ, उनले बयानमा भनेका छन्, उक्त जग्गा बिक्री गर्दा १० लाख पाएको थिए। डिल्लीबजार मालपोत अधिकृत सुरेन्द्रमान कपालीकी भतिजा बुहारी शान्ति मल्ल प्रधानाङ्गको नाममा जग्गा बकस गरिएको छ। २०४९ चैत २३ मा कित्ता नम्बर २७ को १ रोपनी १० आना २ पैसा, कित्ता नम्बर २८ को २ रोपनी ८ आना जग्गा फिर्ता दिलाउन संलग्न कपालीको भतिजा बुहारी प्रधानाङ्गको नाममा बकस गरिएको आरोप पत्रमा छ। डिल्लीबजारका खरिदार युक्तप्रसाद श्रेष्ठकी श्रीमती सरस्वती कुमारी श्रेष्ठ, बहिनी निर्मलादेवी श्रेष्ठको नाममा बकस गरिएको पाइएको छ। २०४९ चैत २३ मा कित्ता नम्बर २७ को १ रोपनी १० आना २ पैसा, कित्ता नम्बर २८ को २ रोपनी ८ आना जग्गा श्रेष्ठकी श्रीमती सरस्वतीको नाममा बकस गरिएको छ। श्रेष्ठकै बहिनी निर्मला देवीको नाममा कित्ता नम्बर २० को ५ आना र कित्ता नम्बर २६ को १ रोपनी ८ आना जग्गा २ लाख ७१ हजार ९ सय थैलीमा बकस गरिएको थियो। शाखा अधिकृत धर्मप्रसाद गौतमका सालीको छोरा मोहनप्रसाद भट्टराई, तत्कालीन भूमिसुधार तथा व्यवस्थापन विभागका महानिर्देशक मुकुन्दप्रसाद आचार्यका छोरी ज्वाई वैकुण्ठ शर्मा रेग्मी, समरजंग कम्पनीका तत्कालीन लेखापाल विनोद पौडेलकी श्रीमती विद्या पौडेल गौतम, तत्कालीन भूमिसुधार विभागका शाखा अधिकृत प्रेमबहादुर खापुङकी श्रीमती सीमादेवी आङबुहाङ र भाइ बुहारी शशीकला सुब्बाले बकस लिएका थिए। त्यस्तै रामनाथ घिमिरे र रामकल्याण अधिकारीले बकस लिएका थिए। घिमिरेले ३ रोपनी ४ आना र अधिकारीले १ रोपनी ८ आना जग्गा बकस गरी आफ्ना नाममा कायम गरेका थिए।"
