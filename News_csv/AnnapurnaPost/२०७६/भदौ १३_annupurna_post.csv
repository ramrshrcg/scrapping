शीर्षक,विवरण
सीमा समस्या सुल्झाऊँ,"सीमा क्षेत्र कति अतिक्रमणमा परेको छ र कति विवादित छ भन्ने यकिन तथ्यांक सरकारसँग छैन। यसबारेमा अध्ययनसमेत हुन सकेको छैन। सीमा क्षेत्रबारे सरकारी अध्ययनअनुसन्धान हुन आवश्यक छ। पूर्वप्रधानमन्त्री माधवकुमार नेपालले साउन २९ गते संसद्को अन्तर्राष्ट्रिय समिति बैठकमा परराष्ट्र अधिकारीले नेपालभारत सीमासम्बन्धी पुराना दस्ताबेज लुकाएको आरोप लगाए। कर्मचारीको नियत र मुलुकप्रतिको दायित्वमाथि नै उनले शंका व्यक्त गरे। सीमा र राष्ट्रिय सुरक्षामा एउटै आवाज मुखरित हुन नसकेको भन्दै नागरिक तहबाट पनि राजनीतिक नेतृत्वप्रति त्यस्तो आरोप लाग्दै आएको छ। सीमा क्षेत्रमा अतिक्रमणको विरोध गर्दा भारतीय सीमा सुरक्षा बल (एसएसबी) को गोली लागेर नेपालीको मृत्युसमेत भयो। कञ्चनपुरका २५ बर्से युवाको निधनपछि सरकारले ती युवालाई सहिद घोषणा गर्यो। यो घोषणापछि सीमा अतिक्रमणबारे दलहरू गम्भीर भएको सन्देश गएको थियो। हुन त भारतमा बेलायती शासन हुँदादेखि नै नेपालले सीमा समस्या सुल्झाउने अवसर गुमाउँदै आएको हो। ४ मार्च १८१६ मा सुगौली सन्धिपछि खम्बा गाडेको भए सीमा विवाद हुने थिएन। हराएका स्तम्भ जीपीएस प्रविधिमार्फत पत्ता लगाएर तीन वर्षभित्रमा पुनस्र्थापना, नबनाएको ठाउँमा स्थापना, बिग्रेभत्केको मर्मतसम्भार र दसगजा क्षेत्र अतिक्रमण गरेर बसेकालाई हटाउन सन् २०१४ जुलाईमा नेपालभारत संयुक्त सीमा कार्यदल (बाउन्ड्री वर्किङ ग्रुप) गठन भएको थियो। पाँच वर्षसम्म पनि उनीहरूले आधा काम गरेनन्। सन् १९८१ मा गठन भएर २००७ मा भंग भएको नेपालभारत संयुक्त प्राविधिक समितिले गर्न नसकेको काम सम्पन्न गर्ने गरी संयुक्त कार्यदल र सर्वेक्षण टोलीसमेत गठन भएका थिए। नेपाल र भारतबीच १ हजार ८ सय ८० किलोमिटर लामो सीमारेखा छ। सुस्ता र कालापानीमा नेपाली भूमि भारतले अतिक्रमण गरेको जगजाहेर छ। लिपुलेकमा भारत र चीनले गरेको सम्झौतापछि पनि नेपाली अधिकारीले पाठ सिक्न सकेनन्। सीमा विवाद टुंग्याउने अग्रसरता पनि लिएका छैनन्। नेपालभारत सीमा विवादलाई सरकार र राजनीतिक दलले बहसको विषय बनाउनै चाहँदैनन्। त्यसैले पनि अर्को पक्षको मनोबल बढ्दो छ। अन्तर्राष्ट्रिय नियमकानुन बेवास्ता गरेर नेपाली भूमिमा असर पर्ने गरी भौतिक संरचना निर्माण गरिरहेको विषय कहिलेकाहीं मधुर स्वरमा उठे पनि बहस भने हुन सकेको छैन। शक्तिशाली भनिएको वर्तमान सरकारले यसबारे आफ्नो स्पष्ट दृष्टिकोण राख्न सक्नुपर्छ। नेपालभारत सीमा स्तम्भ सर्वेक्षण, मर्मतसम्भार, नयाँ सीमा स्तम्भ निर्माण तथा पुनर्निर्माणको जिम्मेवारी पाएको प्राविधिकसहितको संयुक्त टोलीले संयुक्त बैठकपछि केही काम गर्दै आएको भए पनि गति धिमा देखिन्छ। टोलीले केही स्थानमा सीमास्तम्भ जीर्णोद्धारलगायत सर्वेको काम गरेको छ। पाँच वर्षमा नेपालभारत सीमा व्यवस्थापनमा आधा काममात्रै भएका छन्। लम्ब्याइएको समयावधि पनि सन् २०२२ मा सकिनेछ। त्यति समयमा कार्य पूरा हुने देखिँदैन। मर्मतसम्भार, नयाँ निर्माणदेखि जीपीए प्रविधिबाट पुनस्र्थापना गर्नु छ। अबको तीन वर्षमा सम्पन्न गर्न सहज छैन। नेपालभारत सीमामा पहिचान भएका ८ हजार ५ सय ५४ सीमा स्तम्भमध्ये अझै ३ हजार ६ स्तम्भ पुनर्निर्माण हुन र १ हजार ३ सय १४ स्तम्भ मर्मत गर्न बाँकी छ। मर्मत भएका स्तम्भको समेत स्पष्टता छैन। दुवै देशका प्राविधिकले ५ सय सीमास्तम्भ भेटेका छैनन्। यो विषय अलपत्र रहेको प्रबुद्ध व्यक्ति समूह (ईपीजी) को सुझाव पनि छ। हालै सम्पन्न परराष्ट्रमन्त्रीस्तरीय बैठकले पुनः सचिव स्तरबाट समस्याको समाधान खोजिने भनिएकाले यो विषय झन् लम्बिने देखिएको छ। उच्चस्तरीय संयुक्त बैठक भारतको देहरादुनमा शुक्रबार (आज) सकिँदै छ। त्यो बैठकको निर्णयलाई कार्यान्वयनमा लैजान सबै दलले चासो व्यक्त गरी समस्याको समाधान खोज्न आवश्यक छ।"
