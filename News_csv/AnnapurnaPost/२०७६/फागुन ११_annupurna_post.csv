शीर्षक,विवरण
बाँस्कोटा अडियो प्रकरण : मिश्रमाथि कारबाहीको पत्र सीआईबीमा,"काठमाडौं : संसद्को सार्वजनिक लेखा समितिले सूचना तथा सञ्चार मन्त्री गोकुल बाँस्कोटाले सेक्योरिटी प्रेस खरिदमा बार्गेनिङ गरेको अडियो लिक गर्ने विजय प्रकाश मिश्रविरुद्ध साइबर अपराधमा कारबाही गर्न प्रहरीलाई पत्राचार गरेको छ । समितिले आइतबार प्रहरी प्रधान कार्यालयलाई पत्राचार गर्दै मि श्रले समितिका सदस्यमाथि झुटो आरोप लगाएर चरित्रहत्या गरेको भन्दै उनीमाथि कारबाही गर्न माग गरेको हो। मि श्रले विभिन्न सञ्चारमाध्यममार्फत प्रेस खरिदमा समितिका सदस्यको समेत मिलेमतो रहेको आरोप लगाएका थिए । प्रहरी प्रधान कार्यालयका प्रवक्ता डीआईजी शैलेश थापा क्षेत्रीले मि श्रमाथि साइबर अपराधमा कारबाही गर्न समितिबाट पत्र आएको जानकारी दिए। उनले भने, पत्र आएको छ। हामी थप कारबाही अगाडि बढाउने वा नबढाउने विषयमा छलफलमा छौं । बाँस्कोटाले प्रेस खरिदमा ७० करोड रुपैयाँ बार्गेनिङ गरेको उनको आरोप छ।"
बर्दीमा टिकटक बनाउने सइ रानीपोखरी तानिए,काठमाडौं : सामाजिक सञ्जाल फेसबुकमा टिकटक भिडियो बनाएपछि नेपाल प्रहरीका नायब निरीक्षक (सइ) रत्नबहादुर थापा कारबाहीका लागि महानगरीय प्रहरी कार्यालय रानीपोखरी तानिएका छन्। भक्तपुर सुडालमा कार्यरत सइ थापा र एक महिलाले प्रहरी पोसाकमै पेस्तोल बोकेर टिकटक बनाएका थिए। महानगरीय प्रहरी प्रमुख डीआईजी विश्वराज पोखरेलले आइतबार सई थापाविरुद्ध कारबाही प्रक्रिया अगाडि बढाएका छन्। महानगरीय प्रहरी कार्यालयका प्रवक्ता एसएसपी श्यामलाल ज्ञवालीका अनुसार ती महिला प्रहरी हुन् वा होइनन् भन्नेबारे अनुसन्धानबाट खुल्नेछ।
त्रिगजुर शिवालयमा शिवरात्रि,"काठमाडौं : गौरीघाटस्थित त्रिगजुर शिवालयमा शिवरात्रिका अवसरमा हजारौं भक्तालु सहभागी भई बालज्ञानी गुरु आदित्यबाट आशीर्वाद ग्रहण गरेका छन्। त्यस अवसरमा समाजसेवी उपेन्द्र महतोद्वारा निर्मित बालज्ञानी गुरुसँगको यात्रा अनुभूति वृत्तचित्र प्रदर्शन गरियो। ओम् आदि कुञ्जमा अवस्थित त्रिगजुर शिवालय बालज्ञानी गुरु आदित्यको अवधारणा, डिजाइन र परिकल्पनामा निर्माण गरिएको हो। महाशिवरात्रिकै अवसरमा ओम् आदि फाउन्डेसनले बृहत् रक्तदान आयोजना गर्यो। बालज्ञानी गुरु आदित्यको निर्देशनमा भएको रक्तदानमा ओम् आदि परिवार, गुरुशिष्य, भक्तजन तथा स्थानीयवासीको सहभागिता रह्यो। बालगुरु आदित्यबाट रक्तदाताहरूलाई प्रमाणपत्र प्रदान गरिएको थियो। नेपाल मेडिसिटी अस्पतालको सहकार्यमा भएको रक्तदान कार्यक्रमको संयोजन हेमराज कार्कीले गरेका थिए। त्यस अवसरमा एक सय ३० जनाले रक्तदान गरे। फाउन्डेसनले फागुन ८ र ९ गते निःशुल्क स्वास्थ्य शिविर पनि आयोजना गर्यो।"
पोखरा स्वास्थ्य विज्ञानमा सुरुमै लफडा : एमडी प्रवेश परीक्षा रद्द,पोखरा : चिकित्सा विज्ञानमा स्नातकोत्तर पढाइ सुरु गर्न लागेको पोखरा स्वास्थ्य विज्ञान प्रतिष्ठानलाई पहिलो गाँसमै ढुंगाजस्तो भएको छ। विद्यार्थीले बहिस्कार गरेपछि उसले मास्टर इन डक्टरेट (एमडी) र मास्टर इन सर्जरी (एमएस) तहको प्रवेश परीक्षा नै रद्द गर्नुपरेको छ। प्रश्नपत्र बाहिरिएको भन्दै केही विद्यार्थीले शनिबार परीक्षा बहस्किार गरेका थिए। प्रतिष्ठानले आइतबार सूचना निकालेर प्रवेश परीक्षा रद्द गरेको जनाएको छ। उक्त परीक्षाका लागि १ हजार ३७ जनाले आवेदन गरेका थिए। आवेदन शुल्क ४१ सय रुपैयाँ छ। १ हजार १२ जना परीक्षाका लागि हाजिर भएको भए पनि केहीले प्रश्नपत्र पहिल्यै बाहिरिएको भन्दै बहिस्कार गरेका थिए। त्यसपछि परीक्षामा विवाद चलेको थियो। थुप्रै विद्यार्थीले परीक्षा दिएका पनि थिए। परीक्षा दिएका विद्यार्थीले अरुले बहिस्कार गरेको भन्ने पछि थाहा पाएको सुनाएका थिए। १७ सिटका लागि प्रवेश परीक्षा लिन लागिएको थियो। पोखराको अमरसिंह माविमा २ बजेका लागि तोकिएको परीक्षा ३ बजेमात्रै सुरु भएको थियो। त्यसक्रममै प्रश्नपत्र बाहिरिएको हुनसक्ने प्रारम्भिक अडकल छ। परीक्षा बहिस्कार गर्नेको संख्या ५ सयभन्दा बढी रहेको एक सहभागीले सुनाए। प्रतिष्ठानका डिन प्राडा नरेन्द्र गुरुङले आइतबार जारी गरेको सूचना अनुसार परीक्षा समितिको बैठकबाट परीक्षा रद्द गरिएको हो। पुनः परीक्षाको समय र मिति पछि सूचित गरिने पनि डीन गुरुङले उल्लेख गरेका छन्। उनले जारी गरेको सूचनामा परीक्षा रद्द गर्नुको कारण प्राविधिक भनिएको छ। प्रश्नपत्र बाहिरिएको भन्ने वा अरु कुनै गडबडीबारे प्रष्ट गरिएको छैन। परीक्षा समितिको बैठक राति ११ बजे बसेको थियो। स्रोतका अनुसार प्रश्नपत्र बाहिरिएको पक्का भएपछि नै परीक्षा रद्दको निर्णय समितिले गरेको हो। यसबारे छानबिन गर्ने पनि समितिले जनाएको छ। पश्चिमाञ्चल क्षेत्रीय अस्पतालको स्वामित्वसमेत पाएको पोखरा स्वास्थ्य विज्ञान प्रतिष्ठान २०७२ मा स्थापना भएको हो। सबै मापदण्ड पूरा गरेपछि उसलाई विद्यार्थी भर्नाको अनुमति मिलेको थियो। एमडी र एमएसका कक्षा सुरु गर्ने उसको तयारी हो। लोकसेवा पास गरेका र दुर्गममा सेवा गरेका चिकित्सकलाई छात्रवृत्तिमा एमडी र एमएस पढाउने उसको तयारी हो।
सकियो खोकना महोत्सव (फोटो र भिडियो),"ललितपुर : ललितपुर महानगरपालिकाको २१ वडा खोकनाले आफनो परम्परागत चिनारी, पहिचान बचाइराख्न तीन दिने महोत्सव गरेको छ। भव्य समारोहबीच शुक्रवार सुरु भएको महोत्सवको समापन आइतबार भएको हो। भूकम्पमा ललितपुरका अन्य स्थान भन्दा खोकनाले धेरै क्षति व्योहरेको थियो। यहाँका आठ सय घर भत्किएका थिए। हालसम्म लगभग दुई सय ७५ जति घर बनेपनि अन्य बन्न सकेका छैनन। वडाअध्यक्ष रविन्द्र महर्जनका अनुसार यसै आर्थिक वर्षभित्र चार सय घरको निर्माण सम्पन्न हुने देखिएको छ। स्थानीय लालपुर्जा नहुँदा र आर्थिक अभावका कारण अझै टहरामा बसिरहेका छन्। स्थानीय संकटमा पनि आफ्ना पहिचान जोगाउँदै सबैको ध्यान तान्न केन्द्रित गरेका छन्। भूकम्पले थलिएको आफ्नो ठाउँलाई कसरी पुर्नजागरण गराउने र यहाँका परम्परालाई अझै चिनाउन यस कार्यक्रमको आयोजना गरेको उनले बताए। तस्बिर र भिडियो : नितु घले र अशोक दुलाल"
तेस्रोलिंगी पनि असुरक्षित,"ललितपुर : सामूहिक बलात्कारपछि हत्या भएकी हेटौंडाकी अजिता भुजेल तेस्रोलिंगी महिला थिइन्। नीलहीरा समाजका अध्यक्ष पिंकी गुरुङलाई उनी मम्मी भन्थिन्। पिंकीलाई तेस्रोलिंगी समुदायका प्रायःजसोले मम्मी भन्छन्। आमा मानेर धेरैले आफ्ना मनका कुरा पोख्थे। अजिता भन्ने गर्थिन्, म मरेँ भने बेहुलीझैं सजाइदिनुस् है मम्मी। माघ ४ गते कान्तिलोकपथअन्तर्गत क्याम्पाडाँडामा उनको शव भेटियो। बिजुलीको तार घाँटीमा बेरिएको अवस्थामा। अजितालाई ट्रकमा राखेर पालैपालो बलात्कारपछि घाँटीमा तारले बेरेर मारेको अनुसन्धानमा खुलेको प्रहरीले जनाएका छन्। हेटौंडाका प्रहरी प्रमुख एसपी सुशीलसिंह राठौरले १८ दिनको अनुसन्धानपछि हत्यामा संलग्न सुशीला थापा २५, सिमोन परियार १८, एलिस पाख्रिन २०, आशीष बल २४, बुद्ध लामा २१ लाई सार्वजनिक गरेका थिए। नीलहीरा समाजकी अध्यक्ष पिंकी गुरुङका अनुसार उनीहरूलाई जिल्ला अदालत मकवानपुरले दोस्रो पटक म्याद थपेर थुनामा राख्न अनुमति दिएको छ। तर, घटनापछि उनका प्रेमी फरार छन्। एक महिनादेखि मात्रै सम्बन्धमा परेका उनको पहिचान खुलाइएको छैन। अजिताले आफूसँग १२ लाख रुपैयाँ भएको पिंकीलाई बताएकी थिइन्। तर, एक जना पुरुषले १० लाख मागिरहेका हत्या हुनुभन्दा दुई दिन पहिला बताएकी थिइन्। कसैलाई पैसा नदिन र घर बनाउन सुझाएकी थिइन् पिंकीले। पैसा दिएर कोही आफ्नो हुँदैन, कसैसँग कारोबार नगर उनले अजितासँगको कुराकानी सम्झना गर्दै भनिन्, अरूको पक्की घर छ तेरो मात्रै झुत्रो घर छ भने। तर, कुराकानी गरेको पर्सिपल्ट बिहानै उनको हत्या भएको खबर आयो। उनको सामूहिक बलात्कारपछि बिजुलीको तारले घाँटीमा बेरेर हत्या गरिएको भेटिएको थियो। तेस्रोलिंगीलाई यौन हिंसामा पर्छन् भन्दा अचम्म मान्छन्। तर, लामो समयदेखि तेस्रोलिंगी यौनहिंसामा परेर हत्या भएका धेरै उदाहरण उनले सुनाइन्। सन् २००३ मा घटेको एउटा घटना उनले सुनाइन्। जुन घटनामा हाँडीघोप्टे नाम गरेका समलिंगी पुरुष थिए। जोरपाटीमा बस्थे। उनको आफ्नै कोठामा सामूहिक बलात्कार भएको थियो। बलात्कार गरेपछि उनका औंला ब्लेडले चिरिएका थिए। शरीरभरि चोटपटक थियो। उनलाई मारिसकेपछि ढोकामा ताल्चा लगाएर निस्किएका थिए। उनको लास गन्हाउन थालेपछि मात्र घरबेटीले यस विषयमा थाहा पाएका थिए। उक्त घटना सेलाउन नपाउँदै अर्को घटना घट्यो। त्यस घटनामा (घरमा पुरुष बाहिर महिला हुने) जया नाम गरेकी एक जना महिलालाई उनको पार्टनरले ओरल सेक्स गर्न लगाए। जमलमा भएको थियो उक्त घटना। उनी घटनास्थलबाट भाग्न खोजेपछि धारिलो हतियारले उनीमाथि हमला भयो। जयाको घाँटी काटिएको थियो। उनीमाथि भएको हमला रोक्न खोज्दा हत्केलादेखि बूढीऔंलासम्म छिन्नै लागेको थियो। उनलाई तुरुन्त अस्पताल लगेर अप्रेसन गरियो। भोकल कर्ड काटिएका कारण सधैँका लागि आवाज गुम्यो। तर, उनी बाँचिन्। भारतको एपोलो अस्पतालमा तीनचार पटक अप्रेसन भइसकेको गुरुङले बताइन्। पारिवारिक दबाबका कारण उनी यतिबेला महिलासँग विवाह गरेर बसेकी छन्। घरमा बसेका बेला पुरुष बन्छन्। बाहिर हिँड्दा महिला हुन्छन्। जेठमा तेस्रोलिंगी महिला जुनु गुरुङको हत्या भयो। पोखराकी ३२ वर्षीया जुनुको पार्टनर विदेश कार्की (२१) ले उनको हत्या गरेका थिए। बालुवाटारमा घटेको उक्त घटनाकी पीडित मरेर गए पनि तेस्रोलिंगी समुदायलाई भने अदालतले न्याय दियो। उनका पार्टनरलाई सर्वोच्च अदालतले १५ वर्षको जेल सजाय सुनायो। सर्वोच्च अदालतका न्यायाधीश आनन्द मोहन भट्टराईको एकल इजलासले जुनुको पक्षमा फैसला गरेको थियो। तेस्रोलिंगी समुदायमा उक्त फैसलाले उमंग थपिएको गुरुङको भनाइ छ। पहिलो पटक तेस्रोलिंगी समुदायले न्याय पायो। शरीर पूरै नीलडाम भएको र मुखबाट रगत निस्किएको अवस्थामा जुनुको शव भेटिएको थियो। अत्यधिक कुटाइका कारण उनको मृत्यु भएको हुन सक्ने भन्दै हत्यारा पत्ता लगाउन पिंकीको अगुवाइमा जाहेरी परेको थियो। लगातार दबाब र फलोअप गरेपछि फरार रहेका हत्यारा कार्की पक्राउ परेका थिए। अझै पनि तेस्रोलिंगी समुदाय निर्धक्क भएर हिँडडुल गर्न सक्ने अवस्था नभएको उनको गुनासो छ। अन्य समुदायले न्याय पाए पनि तेस्रोलिंगीले यस्ता घटनामा न्याय नपाएको उनले बताइन्। उनले भनिन्, तेस्रोलिंगी पनि बलात्कृत हुन्छन् र भन्छन्। सामाजिक, लैंगिक भेदभावको जर्जर अवस्थामा तेस्रोलिंगीले बाँच्नुपरेको उनी बताउँछिन्।"
सूर्यविनायकजडिबुटी सडकखण्डमा गुड्ने सवारीलाई नयाँ नियम,"काठमाडौं : महानगरीय ट्राफिक प्रहरी महाशाखाले सूर्यविनायकजडिबुटी सडकखण्डमा ट्राफिक व्यवस्थापनका लागि नयाँ नियम लागु गरेको छ। महाशाखाले बस लेन अवधारणसहितको नियम ल्याएको हो। उपत्यकाको सवारी आवागमनमा सहजता ल्याउन तथा सवारी दुर्घटना कम गर्ने उद्देश्यले सूर्यविनायकजडिबुटी सडकखण्डमा यात्रुबाहक तथा मालबाहक सवारी साधन र कम गतिमा गुड्ने सवारी साधन दायाँ लेनबाट र निजी तथा साना सवारी साधन सधैं दाहिने लेनबाट मात्र चलाउने व्यवस्था फागुन १४ गतेदेखि लागु गरिने भएको छ, महाशाखाले जारी गरेको विज्ञप्तिमा उल्लेख छ। उपत्यकाको सवारी आवागमनलाई थप सहज र प्रभावकारी बनाउन प्रहरी उपरीक्षक जीवनकुमार श्रेष्ठको अध्यक्षतामा बनेको समितिको सुझावका आधारमा तत्काल यो सडकमा नयाँ नियम लागु भएको हो। महाशाखाका प्रमुख प्रहरी वरिष्ठ उपरीक्षक भीम प्रसाद ढकालले सवारी साधनले जथाभावी लेनको प्रयोग गरेर सवारी चलाउने तथा लेन परिवर्तन गर्ने, लुकिङ्ग ग्लास र साइड लाइटको प्रयोग नगरी जथाभावी ओभरटेक गर्ने तीव्र गतिमा सवारी चलाउने लगायतका असावधानीले दुर्घटनाको जोखिम बढ्ने हुनाले हुँदा यस्तो नियम लागू गरेको बताए। सडकमा गुड्ने सवारी र सडकको अवस्था हेरी सुरक्षित तरिकाले निर्धारित लेनमा तोकिएको गतिमा मात्र सवारी चलाई सुरक्षित आवागमन हुनेमा आफू विश्वस्त रहेको बताए।"
भर्याङबाट लडेर मृत्यु,ताप्लेजुङ : फुलिङ नगरपालिका३ का दुर्गाप्रसाद सुनुवारको आफ्नै घरको भर्याङबाट लडेर मृत्यु भएको छ । आइतबार बिहान भर्याङबाट ओर्लने क्रममा लडेका ६८ वर्षीय सुनुवारको घटनास्थलमै मृत्यु भएको हो । शव जिल्ला अस्पतालमा पोष्टमार्टम गरी आफन्तको जिम्मा लगाइएको जिल्ला प्रहरी कार्यालय ताप्लेजुङका सूचना अधिकारी विष्णु खड्काले जानकारी दिए।
बलात्कारका दोषी १४ वर्षपछि पक्राउ,"विराटनगर : मोरङको पथरीशनिश्चरेमा भएको सामूहिक बलात्कार प्रकरणका दोषी १४ वर्षपछि पक्राउ परेका छन्। घटनामा संलग्न मध्ये पथरीशनिश्चरे नगरपालिका१० (साविकको शनिश्चरे गाविस१ ) का ३६ वर्षीय सूर्य विश्वकर्मा पक्राउ परेका हुन् । इलाका प्रहरी कार्यालय पथरीका डीएसपी दिलिप गिरी नेत्रृत्वको टोलीले विश्वकर्मालाई शनिबार राती सुनसरीको धरान उपमहानगरपालिका ६ बाट पक्राउ गरेको हो । उनीसहित पथरीशनिश्चरे १० का राजु भनिने रामबहादुर बुढाथोकी र दीपक नेपालीले एक २० वर्षीया युवतीलाई २०६२ साल फागुन ११ गतेदेखि दुई दिनसम्म बन्धक बनाएर सामूहिक बलात्कार गरेको पथरीका डीएसपी गिरीले बताए। उनकाअनुसार तीनैजना मिलेर दीपक नेपालीको घरमा बन्धक बनाएर बलात्कार गरेका हुन् । घटनाअनुसार पथरीशनिश्चरेस्थित भुटानी शरणार्थी शिविरमा रहेको दिदीको घरमा एक युवती पुगेकी थिइन् । 'साँझको समयमा चउरमा निस्किएका बेला तीन युवा आएर ती युवतीलाई आफ्नै साथीको बहिनी भन्दै घुम्न जाउँ भनेर फकाउँदै लगेका रहेछन्,' डीएसपी गिरीले भने, 'त्यसपछि दीपकको घरमा लगेर दुई दिनसम्म बन्धक बनाउँदै सामूहिक बलात्कार गरेछन् ।' तीनैजनाविरुद्ध तत्कालिन पुनरावेदन अदालत विराटनगरले २०७१ साल वैशाख १० गते जनही १० वर्ष कैद र १५ हजार रुपैयाँ जरिवानाको फैसला सुनाएको थियो । घटनापछि उनीहरु फरार थिए । यस घटनामा तीनैजनालाई जिल्ला अदालत मोरङले २०६९ साल पुस २४ गते सफाइ दिएको थियो। जिल्लाको फैसला चित्त नबुझेको भन्दै सरकारी वकिल कार्यालयले पुनरावेदन गरेपछि जिल्लाको आदेश उल्टाउँदै पुनरावेदन अदालतले उनीहरुविरुद्ध कैद र जरिवानाको फैसला गरेको थियो । विशेष सूचनाका आधारमा विश्वकर्मालाई धरानबाट पक्राउ गरिए पनि फरार रहेका बुढाथोकी र नेपालीको भने खोजी तीव्र पारिएको डीएसपी गिरीले बताए। उनकाअनुसार प्रहरीले जबरजस्ती करणी मुद्दा चलाए पनि घटनामा संलग्न तीनैजना फरार रहेका थिए। मुद्दा चलिरहेका बखत उपस्थित नभइकन फरार भएका उनीहरुलाई जिल्ला अदालतले भने सफाइ दिएको थियो । डीएसपी गिरीका अनुसार घटनापछि श्रीमती र छोराछोरीसहित भागेर धरान पुगेका विश्वकर्माले त्यहाँ फर्निचर व्यवसाय र जग्गा कारोबारको काम गर्दै आएको पाइएको छ । धरानमा उनको आफ्नै घर पनि रहेको छ। 'घटना भएको लामो समयपछि बलात्कार घटनाका दोषी पक्राउ परेका छन्,' गिरीले भने, 'बलात्कार प्रकरणपछि गाउँको घर, जग्गा, जमिन त्यत्तिकै छाडेर भागेका उनी धरानमा आफैले घर बनाएर निर्वाधरुपमा व्यवसाय सञ्चालन गरेर बसिरहेको पाइयो ।' पक्राउ परेका विश्वकर्मालाई प्रहरीले आइतबार जिल्ला अदालत मोरङमा बुझाएको छ । विश्वकर्मालाई कैद सजाय भुक्तानका लागि कारागार चलान गरिएको अदालतमा स्रेस्तेदार ईश्वरमणि ओझाले बताए ।"
"बैतडी जिप दुर्घटना, दुई गम्भीर घाइते",बैतडी : बैतडीमा जिप दुर्घटना हुँदा दुई जना गम्भीर घाइते भएका छन् । आइतबार बिहान २ बजे पाटन नगरपालिका३ बोहरीगाउँबाट डडेल्धुरा जादैं गरेको से १ ज २१३ नम्बरको जिप धुरामा दुर्घटनामा भएको बैतडीका प्रहरी प्रवक्ता तथा प्रहरी निरीक्षक किसन चन्दले जानकारी दिए । दुर्घटनामा जिप चालक पाटन नगरपालिका ८ का २३ वर्षीय लोकेश मडै र २६ वर्षीय गणेश महरा घाइते भएका छन् । घाइते दुवैको डडेल्धुरा अस्पतालमा उपचार हुन नसकेपछि थप उपचारका लागि धनगढी पठाइएको छ । जिपमा दुईजना मात्रै सवार रहेका थिए । जिप सडकबाट २०० मिटर तल खसेको जिल्ला प्रहरी कार्यालय बैतडीले जनाएको छ ।
घोषणामै सीमित डिजिटल विद्यालय,"कालिकोट : तामझामसहित एक वर्षअघि डिजिटल विद्यालय घोषणा गरिएका २ विद्यालय घोषणामै सीमित भएका छन्। नमुनाका रूपमा कालिकोटका २ स्कुललाई ०७५ असोज १ गते डिजिटल विद्यालय घोषणा गरिएको थियो। तर अहिलेसम्म पनि यी स्कुलमा सामान्य डिजिटल सेवा विस्तार नहुँदा घोषणामा मात्र सीमित भएका हुन्। रास्कोट नगरपालिकाको बडिमालिका मावि र खाँडाचक्र नगरपालिकाको महादेव आधारभूत विद्यालय बालमन्दिरलाई डिजिटल घोषणा गरिएको थियो। जहाँ हेलिकप्टर चार्टर गरी प्रदेश सरकारका मन्त्रीले स्कुलमै पुगेर डिजिटल घोषणा गरेका थिए। केही थान कम्प्युटर मात्र भएका ती स्कुलमा अहिले डिजिटल विद्यालय भन्नलायक अरु केही सेवा छैन। कर्णाली प्रदेश सरकारले एक वर्षअघि प्रदेशका २४ विद्यालयलाई डिजिटल बनाउने निर्णय गरेको थियो। सरकारले प्रत्येक निर्वाचन क्षेत्रको आधारमा एउटा स्कुल छनोट गरेर स्मार्ट डिजिटल डिभाइस, स्मार्ट बोर्ड, कम्प्युटर, मल्टिमिडिया प्रोजेक्टर र स्पिकर, नेटवर्क प्रिन्टर, स्क्यानर, फोटोकपि मेसिन, सर्भिलेन्स सिस्टम, स्विच, डिजिटल मार्कर प्रयोग गर्दै अध्यापन गराइने घोषणा गरेको भए पनि बोलीमा मात्र सीमित छ। डिजिटल विद्यालय घोषणाका लागि आवश्यक उपकरण केही पनि नभएको बडिमालिका मावि रास्कोटका प्रधानाध्यापक पुष्पराज बरालले बताए। घोषणा त गरियो, त्यसका लागि आवश्यक पर्ने सामान खरिद गर्न बजेट व्यवस्थापन गरिएन, उनले भने, विद्यालयमा कम्युटर, प्रोजेक्टर प्रयोग गरी इन्टरनेटका माध्यमबाट पढाउने भनिए पनि अहिले स्कुलमा कम्प्युटरसमेत छैनन्। घोषणाका बेला स्कुलमा भएका ४ वटा कम्प्युटर पनि बिग्रेकाले आफूहरूले पटकपटक प्रदेश सरकारलाई जानकारी गराउँदा पनि कसैले नसुनेको उनको दुखेसो छ। खाँडाचक्र नगरपालिकामा रहेको महादेव आधारभूतमा पनि आवश्यक सामाग्री नभएको शिक्षक कमलबहादुर शाहीले बताए। आर्थिक वर्ष ०७५७६ मा आएको १२ लाख ५० हजार रुपैयाँमा १४ वटा कम्प्युटर, ४ वटा ल्यापटप, ४ वटा प्रोजेक्टर खरिद गरिसकेको उनले बताए। सस्तो लोकप्रियताका लागि सरकारले घोषणा मात्र गरेको कांग्रेसका क्षेत्रीय सभापति दमनबहादुर शाहीले आरोप लगाए। सरकारले डिजिटल बनाउने भनेर घोषणा गरेका विद्यालयमा भौतिक पूर्वाधार, स्रोत साधन र दक्ष जनशक्तिको व्यवस्थापन गर्न सरकार चुकेको दाबी गरे।"
सीमामा कोरोना जाँच गरिने,"बैतडी : भारतसँग सीमा जोडिएको बैतडीको झुलाघाट नाकामा कोरोना भाइरस जाँचका लागि सहायताकक्ष राखिएको छ। दशरथचन्द नगरपालिका, स्वास्थ्य कार्यालय र जिल्ला अस्पतालले संयुक्त सहायताकक्ष स्थापना गरेका हुन्। झुलाघाट नाकाबाट भित्रिनेहरूको स्वास्थ्य परीक्षणका लागि सहायताकक्ष स्थापना गरिएको स्वास्थ्य कार्यालय प्रमुख योगेशप्रसाद भट्टले बताए। भारतबाट स्वदेश फर्कने नेपालीमा कोरोनाको संक्रमण परीक्षण गर्न सीमामा सहायताकक्ष स्थापना गरेका हौं, उनले भने, भारतबाट फर्किने सबैको सहायताकक्षमा स्वास्थ्य परीक्षण हुन्छ। नगरपालिका मातहतका स्वास्थ्य संस्थाबाट सहायताकक्षमा २ जना स्वास्थ्यकर्मी खटाइएको दशरथचन्द नगरपालिकाका स्वास्थ्य शाखा प्रमुख दुर्गादत्त जोशीले बताए। उनले भने, कोरोना भाइरसको संक्रमणबारे सचेतना फैलाउन र भारतबाट आउनेको स्वास्थ्य परीक्षणका लागि हामीले सहायताकक्ष सञ्चालन गरेका हौं। भारतबाट फर्किनेहरूको इन्फ्रारेड थर्मामिटरले ज्वरो नाप्ने गरिएको स्वास्थ्य कार्यालय प्रमुख भट्टले बताए। सहायताकक्षमा ज्वरो मापनका साथै २ साता अघिसम्म चीन गए नगएको र रुघाखोकी लागे नलागेको सोधपुछ हुन्छ, उनले भने, अत्यधिक ज्वरो आएको र केही शंकास्पद बिरामी भेटिए जिल्ला अस्पतालमा अलग्गै कोठामा राख्ने व्यवस्था गरिएको छ। सहायताकक्षले भारतबाट फर्कनेहरूलाई पनि सजिलो हुने नगरपालिकाका स्वास्थ्य शाखा प्रमुख जोशीले दाबी गरे। उनले भने, कोही शंकास्पद बिरामी भए पत्ता लाग्छ। अन्यलाई म स्वस्थ्य छु भनेर थाहा पनि हुन्छ। कक्षले भारतबाट फर्कने नागरिकलाई सजिलो हुने हाम्रो विश्वास छ।"
मिथिला मध्यमा परिक्रमा (फोटो फिचर),"जनकपुरधाम : नेपालकै सबैभन्दा लामो दुरीको १५ दिवसीय मिथिला मध्यमा परिक्रमा सुरु भएको छ । फागुन शुक्ल औंसी अर्थात अतबार धनुषाको मिथिला विहारी नगरपालिकाको कचुरीबाट मिथिला विहारीको डोला उठाएर हजारौं धार्मिक यात्री परिक्रमामा सहभागी भएका हुन्। भगवान मिथिला विहारीको डोला लिएर परिक्रमा यात्री अपरान्ह जनकपुरस्थित रत्नसागर मन्दिर पुगेका छन्। परिक्रमामा सहभागी श्रद्धालुले त्यहाँ विश्राम गरेर जानकी मन्दिरको दर्शन गर्दै पहिलो पडाव जनकपुरकै हनुमाननगर पुग्छन्। हनुमाननगरमा मिथिला विहारीको डोलासँगै जनकपुरको अग्नि कुण्डबाट निस्कने किशोरीजीको डोलासमेत सहभागी पनि आइपुग्छ। दुवै डोलाले पहिलो विश्राम गरी सोमबार बिहानै परिक्रमा दोस्रो पडाव भारतको कलना तर्फ प्रस्थान गर्छ। मध्यमा परिक्रमा जनकपुरको हनुमानगढी, भारतको कल्यानेश्वर, गिरिजास्थान, महोत्तरीको मठिहानी, जलेश्वर, मडई, धु्रवकुण्ड, कञ्चनवन, धनुषाको पर्वता, धनुषाधाम, सतोषर हुदैं औरही पुग्छ। त्यसपछि भारतको करुणा, विशौललगायतका धार्मिकस्थल हुँदै फागु पूर्णिमाको दिन जनकपुर आइपुग्छ। प्रचण्डले उठाए मिथिला परिक्रमाको डोला प्रदेश २ मा सरकार परिवर्तन हुने प्रचण्डको संकेत नेपाल तथा भारतसहित कुल १ सय ३३ किलोमिटर लामो दूरीमा पैदल यात्रा गर्ने यात्री निकै नियमनिष्ठाका साथ १५ दिनको समय बिताउँछन्। यो परिक्रमामा सहभागी हुँदा पापमोक्ष हुनुका साथै मनोवाञ्छित फल प्राप्त हुने जनविश्वास रहेको छ।"
विपन्नलाई निःशुल्क आवासीय स्कुल,"काठमाडौं : सरकारले विपन्न, अभिभावकविहीन, अपांगता भएका तथा दुर्गम क्षेत्रका बालबालिकालाई पढाउन सुविधासहित आवासीय विद्यालय खोल्ने भएको छ। आवासीय विद्यालयमा यी सबै समूहका बालबालिकालाई निःशुल्क शिक्षा दिने सरकारी तयारी छ। मन्त्रिपरिषद्ले केही दिनअघि पारित गरेको राष्ट्रपति शैक्षिक सुधार कार्यक्रम कार्यान्वयन कार्यविधिमा यस्तो उल्लेख छ। कार्यविधि शिक्षा विज्ञान तथा प्रविधि मन्त्रालयले तयार पारेको हो। सामुदायिक विद्यालय भवन निर्माण, मर्मत, सम्भार र प्रवलीकरण, विज्ञान तथा सूचना प्रविधि प्रयोगशाला स्थापना, प्रयोगशाला सामग्रीको व्यवस्थापन, प्राविधिक शिक्षा तथा व्यावसायिक तालिम सञ्चालन हुने विद्यालयको भौतिक पूर्वाधार विकासमा कार्यक्रम सञ्चालन गर्ने उद्देश्य कार्यविधिले लिएको छ। उच्च शिक्षाप्रदायक सार्वजनिक शैक्षिक संस्थाको भौतिक पूर्वाधार विकास, हिमाली तथा उच्च पहाडी क्षेत्रमा आवासीय सुविधासहितको विद्यालय सञ्चालन, खानेपानी तथा सरसफाइ सुविधासहित शौचालय निर्माण, पुस्तकालयको पूर्वाधार विकासमा पनि कार्यक्रम सञ्चालन गरिने मन्त्रालयका प्रवक्ता दीपक शर्माले जानकारी दिए। सरकारले जेठमा सार्वजनिक गरेको ०७६७७ को बजेटमा राष्ट्रपति शैक्षिक सुधार कार्यक्रम कार्यान्वयनमा ल्याउने घोषणा गरेको थियो। कार्यक्रमका लागि ५ अर्ब रुपैयाँ विनियोजन गरिएको छ। तर, आर्थिक वर्ष समापन हुन पाँच महिनाअघि मात्र कार्यविधि बनाइएका कारण यो वर्ष प्रभावकारी रूपमा कार्यक्रम सञ्चालन हुनेमा मन्त्रालयकै अधिकारीले समेत शंका व्यक्त गरेका छन्। सार्वजनिक शिक्षाको कक्षा १० र १२ तथा स्नातक र स्नातकोत्तर तहमा सर्वोत्कृष्ट नतिजा हासिल गर्ने छात्रालाई सम्बन्धित स्थानीय तह र प्रदेशमार्फत एक तहमाथिको शिक्षाका लागि एकमुष्ट प्रोत्साहन सहयोग गरिने मन्त्रालयले जनाएको छ। यसबाट उनीहरूको पढाइमा आर्थिक सहायता पुग्नुका साथै पढाइमा पनि प्रेरणा जाग्ने मन्त्रालयको विश्वास छ। विद्यार्थी संख्या अति न्यून भएका तथा दुरीका हिसाबबाट नजिक रहेका सार्वजनिक विद्यालयलाई गाभ्न तथा भौतिक र शैक्षिक सुविधा विस्तार अनुदान दिने पनि कार्यविधिमा उल्लेख छ। कार्यक्रम कार्यान्वयनका लागि मन्त्रालयले शिक्षामन्त्रीको अध्यक्षतामा सात सदस्यीय निर्देशक समिति गठन गरेको छ। समितिमा राष्ट्रिय योजना आयोगका सदस्य (शिक्षा हेर्ने), शिक्षा, अर्थ र संघीय मामिला तथा सामान्य प्रशासन मन्त्रालयका सचिव सदस्य रहनेछन्। शिक्षा विकास तथा मानव स्रोत केन्द्रका महा निर्देशक पनि सदस्य रहनेछन्। मन्त्रालयका योजना तथा अनुगमन महाशाखाका सहसचिव सदस्यसचिव छन्। उच्च शिक्षाप्रदायक शिक्षण संस्थालाई अनुदान तथा व्यवस्थापनको काम भने विश्वविद्यालय अनुदान आयोगमार्फत गरिनेछ। संघीय तहका निकायबाट शैक्षिक संस्थाको अनुगमन एवं भ्रमण हुँदा कमजोर अवस्था देखिएमा निर्देशक समितिले त्यस्ता संस्थाको पूर्वाधार विकास र मर्मत सम्भारसम्बन्धी कार्यक्रम कार्यान्वयन गर्न प्राथमिकतामा राख्ने निर्णय गर्न सक्नेछ। यस्तो सहयोग स्वर्ण, हिरक र शताब्दी महोत्सव मनाएका सार्वजनिक शैक्षिक संस्थामा आवश्यकता र औचित्यका आधारमा सार्वजनिक शैक्षिक संस्थाको भौतिक पूर्वाधार विस्तारका लागि अनुदानका रूपमा पनि उपलब्ध गराइने मन्त्रालयले जनाएको छ। ०००००००००० ०७६७७ को बजेटमा राष्ट्रपति शैक्षिक सुधार कार्यक्रम कार्यान्वयनमा ल्याउने घोषणा गरिएको थियो।"
मानिसक रोगको उपचार पर्वतमै,"कुश्मा : कुनै समय रिफर सेन्टरको उपमा पाएको पर्वतको एक मात्र सरकारी अस्पतालको उपचार सुविधा विस्तार गर्न थालेको छ। पर्वत जिल्ला अस्पतालमा एकपछि अर्को गर्दै गुणस्तरीय स्वास्थ्य उपचार सेवा थपिँदै गएको छ। यसैबीच अस्पतालले मानसिक रोगको उपचार सेवा पनि सुुरु गरेको छ। पर्वत अस्पतालमा बुधबारदेखि मानसिक रोगको समेत उपचार हुन थालेको हो। पोखरामा रहेको गण्डकी मेडिकल कलेज पोखरा र पर्वत जिल्ला अस्पतालबीच मानिसक रोगको सेवा सुरु गर्ने द्विपक्षीय सम्झौतापत्रमा हस्ताक्षर गर्दै अस्पतालमा मानसिक रोगको विशेषज्ञ सेवासहितको उपचार सेवा सुरु गरिएको अस्पताल व्यवस्थापन समितिका अध्यक्ष गोविन्द पहाडीले जानकारी दिएका छन्। एक वर्षयता अस्पतालमा बच्चाहरुका लागि एनआईसीयू, दन्त सेवा, डायलासिस सेवा, अत्याधुनिक एक्सरे मेसिन, शल्यक्रियामार्फत् सुत्केरी गराउने सेवा सुरु भएको छ। ०४६ सालदेखि १५ शड्ढया क्षमतामा सञ्चालित अस्पताल आगामी आर्थिक वर्षदेखि ५० शड्ढयामा स्तरोन्नति हुन लागेको छ। अहिले भौतिक पूर्वाधार निर्माणको काम चलिरहेको छ। पछिल्लो समय प्रदेश र संघीय सरकारको प्राथमिकतामा अस्पताल पर्न थालेको छ। मानिसक रोगको समस्या भएका बिरामीहरुले स्वास्थ्य परीक्षण गर्दा हजारौं रुपैंयाँ खर्चेर पोखरा, काठमाडौं लगायतका जिल्लामा जानुपर्ने बाध्यताको अन्त्य भएको छ। अब त्यस्ता खालका बिरामीहरुले २० रुपैयाँमै स्वास्थ्य परीक्षण सुविधा पाउने भएका छन्। हालसम्म पर्वतलगायत साबिक धौलागिरि अञ्चलमा मानसिक रोगका बिरामीहरुको उपचार सेवा संचालन हुन सकेको थिएन। यो क्षेत्रवाट पनि पोखरामा थुप्रै मानिसक रोगका बिरामीहरु उपचारका लागि जाने गरेको अवस्थालाई मध्यनजर गर्दै दुई अस्पताल बीच मानसिक रोगको सेवा सुचारु गर्न प्रारम्भिक चरणको सम्झौतामा हस्ताक्षर भएको हो। जिल्ला अस्पताल पर्वतका निमित्त मेडिकल सुपरीन्टेन्डेन्ट डाक्टर शिशिर देवकोटा, अस्पताका अध्यक्ष गोविन्द पहाडी र गण्डकी मेडिकल कलेजका प्राचार्य प्रोफेसर डाक्टर रवीन्द्रप्रसाद श्रेष्ठ सँगै गण्डकी मेडिकल कलेजका प्रोफेसर डाक्टर टुमाया घलेले हस्ताक्षर गरेका छन्। पर्वत अस्पतालले संचालन गर्ने मानसिक रोग उपचारका लागि गण्डकी मेडिकल तर्फबाट १ जना विशेषज्ञ डाक्टर सहित प्रत्येक महिनाको १० गते, २० गते र महिनाको अन्तिम दिन सेवा संचालन गरिने भएको छ। दर्ता शुल्कका लागि २० रुपैंयाँ शुल्क राखिएको छ। जहाँकी पोखरा जाने बिरामीहरुले डाक्टरसँग उपचार सेवा लिन ५ देखि ८ सय रुपैया सम्म खर्चिनुपर्ने, कुश्मादेखि हजारौ खर्चेर आउजाउँ गर्नुपर्ने बाध्यता रहेको थियो अब त्यस्तो अवस्थाको अन्त्य भएको पर्वत अस्पताल व्यवस्थापन समितिका अध्यक्ष गोविन्द पहाडीले जानकारी दिए।"
दुर्घटना हुने सवारीमा मोटरसाइकल धेरै,"विराटनगर : प्रदेश १ मा अन्य सवारी साधनको तुलनामा मोटरसाइकल दुर्घटना धेरै भएको पाइएको छ । सडकमा बढी दुर्घटनामा पर्ने, मानवीय एवं भौतिक क्षति धेरै हुने र नियम उल्लंघन गर्ने सवारी साधनमा मोटरसाइकल अग्रस्थानमा रहेको हो । प्रदेश १ मा चालु आर्थिक वर्षको साउनदेखि माघ मसान्तसम्ममा भएका आठ सय ५८ वटा सवारी दुर्घटनामा एक हजार दुई सय ४३ वटा सवारी साधन परेका छन् । दुर्घटनामा दुई सय २२ जनाको मृत्यु भएको छ । जसमा पाँच सय ६३ वटा मोटरसाइकल दुर्घटनामा परेका छन् । यो समग्र दुर्घटनाको ४५ प्रतिशत हो । आर्थिक वर्षको हालसम्म भएका मोटरसाइकल दुर्घटनामा ७३ जनाको मृत्यु भएको छ । कार, जीप लगायतका एक सय ७५ वटा निजी सवारी साधन दुर्घटनामा ४२ जनाको मृत्यु भएको छ । एक सय १४ वटा सार्वजनिक यात्रुबहाक बस दुर्घटनामा ३२ र एक सय छ वटा ट्रक, ट्यांकर र टिपर दुर्घटनामा २५ जनाको मृत्यु भएको छ। प्रदेश १ ट्राफिक प्रहरी प्रमुख एसपी भीमबहादुर दाहाल नियमको पालना नगरिकन लापरबाहीपूर्ण तरिकाले चलाइने गरेका कारण मोटरसाइकल बढी दुर्घटनामा पर्ने गरेको बताउँछन् । मापसे (मादक पदार्थ सेवन) गरेर चलाउने, हेल्मेट नलगाउने र त्यसको क्लिप नबाँध्ने, दुई जनाभन्दा बढी चढ्ने, तीव्र गतिमा हाँक्ने लगायतका नियम उल्लंघन गरेर मोटरसाइकल चलाउने गरिएको उनको भनाइ छ । दुई जनाभन्दा बढी चढ्दा, तीव्र गतिमा र मापसे गरेर चलाउँदा सन्तुलन बिग्रिएर धेरै दुर्घटना हुने ट्राफिक प्रहरीले जनाएको छ । 'सुरक्षाका लागि केही पनि चिज नहुने हुँदा मोटरसाइकल अरु सवारीभन्दा जोखिमपूर्ण साधन हो । दुर्घटना हुँदा बाँच्ने सम्भावना कम हुन्छ,' एसपी दाहालले भने, 'त्यही भएर अरु अंगमा चोट लागे पनि मान्छे बाँच्न सक्छ भनेर टाउकोमा हेल्मेट लगाउने गरिन्छ । तर कतिपय मोटरसाइकल चालक हेल्मेट लगाउँदैनन् र लगाए पनि क्लिप बाँध्दैनन् ।' सवारी चालकलाई विभिन्न कार्यक्रममार्फत सचेत गरिए पनि नियम पालनामा चुक्दा र अटेरी गर्दा दुर्घटना धेरै हुने गरेको उनले बताए । सवारी चालकमा नियम सुरक्षाका लागि भएकाले पालना गर्नुपर्छ भन्ने मनोभावना जागृत नहुनु दुर्घटना न्यूनीकरण अभियानको मुख्य बाधक रहेको दाहालको भनाइ छ । एसपी दाहालले नियम मिच्ने क्रममा मोटरसाइकलमा तीनजना चढ्ने, हेल्मेट र त्यसको क्लिप नलगाउने, तीव्र गतिमा कुदाएर एकले अर्को सवारीलाई ओभरटेक गर्ने, गलत साइड प्रयोग गर्ने, सवारी चालक अनुमति पत्र (लाइसेन्स) बिना गाडी चलाउने, लेन अनुसाशन र ट्राफिक संकेतको पालना नगर्ने आदि कारणले दुर्घटना धेरै भइरहेको बताए । दुर्घटना हुनुमा चालक बढी जिम्मेवार हुने उनको भनाइ छ । सडक र सवारी साधनको अवस्था, यान्त्रिक गडबडी, छाडा पशु चौपाय, जथाभावी बाटो काट्ने पैदल यात्रु, सडकमा उचित सूचनाको अभाव, सडकको असुरक्षित ट्रयाक, सवारी साधनको अत्याधिक चाप, ट्राफिक संकेत र सूचना पर्याप्त नहुनु दुर्घटनाका अन्य कारण रहेको ट्राफिकको भनाइ छ।"
कोरियामा रहेका नेपालीलाई विशेष सावधानी अपनाउन दूतावासको अपिल,"काठमाडौं : सियोलस्थित नेपाली राजदूतावासले दक्षिण कोरियामा रहेका नेपालीलाई कोरोना संक्रमणबाट बच्न विशेष सावधानी अपनाउन आग्रह गरेको छ। दक्षिण कोरियामा कोरोनाको संक्रमण बढ्दै गएपछि त्यहाँ रहेका नेपालीलाई यस रोगबाट बच्न विशेष सावधानी अपनाउन राजदूतावासले आग्रह गरेको हो। राजदूतावासले प्राणघातक उक्त रोगबाट बच्न विशेष सावधानी अपनाउन अनुरोध गर्दै विज्ञप्ति जारी गरेको छ। 'कोरियाली सरकार र सम्वद्ध स्वास्थ्य निकायहरुले समय समयमा जारी गर्दै आएका सुरक्षाका उपायहरु प्रभावकारी ढंगले अवलम्बन गरी कोरोना भाइरसबाट सुरक्षित रहन विभिन्न सिलसिलामा हाल दक्षिण कोरियामा रहनुभएका सम्पूर्ण नेपाली दाजुभाइ तथा दिदीबहिनीमा नेपाली राजदूतावास सिओल विशेष अनुरोछ गर्छ, 'विज्ञप्तिमा भनिएको छ। दक्षिण कोरियामा कोरोनाबाट संक्रमित हुनेको संख्या ५ सय ५६ पुगेको छ।"
भीरको टुप्पोमा गाउँपालिकाको बैठक,"भोजपुर : अरुण गाउँपालिका १ याङपाङको दाउनेको शिवरात्री गुफाको प्रचारप्रसार गर्न गाउँपालिकाले भीरको सिरानमै गाउँपालिकाले बैठक सम्पन्न गरेको छ। गाउँपालिका जनप्रतिनिधि,कर्मचारी र सरोकारवाला सर्वसाधरणको भेलाले गुफाको प्रचारप्रसारमा विशेष जोड दिएको छ। गुफाको प्रचार गर्न गाउँपालिकाले ९१ औं कार्यपालिकाको बैठक चलाएको थियो। धार्मिक महत्व बोक्ने गुफाको प्रबद्र्धन गर्न गाउँपालिकाले बैठक चलाएको थियो । पर्यटकीय सम्भावना बोकेको गुफाको प्रचार गर्ने उद्देश्यले गुफाको भीरमै गाउँपालिकाले बैठक चलाएको गाउँपालिका याङपाङका वडाध्यक्ष नगेन्द्र खत्रीले बताए । भीरको टुप्पामा बसेको ऐतिहासिक बैठकले गाउँपालिका क्षेत्रभित्रका पर्यटकीय गन्तव्यको प्रबद्र्धन गरेर आन्तरिक तथा बाह्य पर्यटक भित्राउने लक्ष्य लिएको उनले बताए । धार्मिक पर्यटनबाट अर्थतन्त्र सुधार्दै स्थानीयबासीलाई आयमूलक बनाउने उद्देश्यले गुफा सम्बद्र्धनमा गाउँपालिका जुटेको गाउँपालिका प्रमुख गजेन्द्रबहादुर कार्कीले बताए । उनले भने, 'गुफाको प्रबद्र्धन गर्न हामी योजनासहित अघि बढेका छौँ, गुफाको भौतिक संरचना निर्माण गरेर बाह्य पर्यटनसम्म भित्राउने हाम्रो लक्ष्य छ।' गुफाको पूर्वाधार निर्माण गर्न सकिए पर्यटक भित्राउन सकिने स्थानीय अमर मगर बताउँछन् । उनले भने, 'गुफाको प्रबद्र्धन हुनसके अझै बाह्य पर्यटक गुफाको दर्शन गर्न आउने थिए।' गुफाको दर्शन गरी भाकल गरे मनोकांक्षा पूरा हुने विश्वास छ । विशेषगरी शिवरात्रीमा भगवान शिवको व्रत बस्दा पुण्य प्राप्त हुने भएकाले धार्मिक तिर्थालुको घुँइचो लाग्न गरेको पुजारी सोमनाथ शर्माले बताए । 'मनोकांक्षा पुरा गर्ने मनसायले जिल्ला बाहिरबाट हिन्दु धर्मालम्बी आउने गरेका छन्,' पुजारी शर्माले भने । शिवरात्री गुफालगायत जिल्लाभित्रका सिद्धकाली, टक्सार, पशुपती , पातले गुफा, दाउने गुफा स्थानमा भक्तजन विशेष जमघट हुने गर्छ । ऐतिहासिक धार्मिक महत्व बोकेको गुफामा परापूर्वकालमा ३ साधुले ४ महिना ध्यान गरेको स्थान भएकाले शिवरात्रीमा ठूलो मेला लाग्ने गरेको किम्बदन्ती छ । गुफाभित्र भगवान शिवको मूर्ति, ७ वटा विभिन्न देवीदेवतीको मूर्ति, तबला, मादल, गाईका थुन, गैंडाको बच्चा, गोमन साँप, बजाइने शंख आकृतिका ढुङ्गा छन्।"
गुल्मीमा जीप दुर्घटना : विद्युत प्राधिकरणका ७ कर्मचारी घाइते,"गुल्मी : जिल्लाको गुल्मीदरवार गाउँपालिका२ जुभुङको अर्थुङमा जीप दुर्घटना हुँदा सात जना घाइते भएका छन् । आइतबार तमघासबाट जुभुङ जाँदै गरेको लु १ च ६७०१ नम्बरको जीप सडकबाट झण्डै ५० मिटर तल खसेर दुर्घटना भएको जिल्ला प्रहरी कार्यालय गुल्मीले जनाएको छ । नेपाल विद्युत प्राधिकरण गुल्मीमा कार्यरत कर्मचारीको टोली दुर्घटनामा परेको प्रहरीको भनाइ छ । घाइते हुनेहरूमा पदम थापा, गोविन्द रिजाल, लोकबहादुर खत्री, दिलिप रेश्मी, दोजराज राई, भुमिश्वर कुवँर र शेरबहादुर सोमै रहेको जिल्ला प्रहरी कार्यालय गुल्मीका प्रहरी उपरीक्षक मिनबहादुर घलेले जानकारी दिए । घलेका अनुसार घाइते सबैको उद्धार गरी उपचारका लागि लुम्बिनी मेडिकल कलेज प्रवास पाल्पा पठाइएको छ । प्राधिकरणको टोली जुहाङ खैरेनीको ट्रान्सफर्मरमा समस्या आएपछि मर्मतको लागि गएको प्राधिकरण प्रमुख नारायणप्रसाद अर्यालले बताए ।"
जसले सिकाउँछन् प्याड बनाउन,"जनकपुर : हरेक महिनाको चार दिन महिलाहरूको लागि विशेष हुन्छ। कसैकसैले ६ दिनसम्म पनि भोग्छन्। त्यो हो महिनावारी हुँदाको अवस्था। महिनावारीलाई समाजमा छुवाछुत, वा लाजको विषय पनि बनाउँछन्। यही कारण छोरीहरू यस अवधिमा न राम्ररी विद्यालयमा पढ्न भ्याउँछन् न दैनिक दिनचर्यामा रमाउन नै। लाज धाककै कारण महिनावारी स्वच्छताको कुरा घरमासमेत गर्न गाहे हुन्छ। तर, मधेसका प्याड लिडर महिलाहरू अब गाउँगाउँमा महिनावारी स्वच्छता अभियान सञ्चालनमा लागि परेका छन्। २०७४ फागुन महिनादेखि सिमित समूहको प्रयासले सुरु भएको प्याड बैंक अभियानबाट अहिले ३ हजार महिलाहरू तालिम प्राप्त बनेका छन्। महिनावारी स्वच्छता र महिलाहरूमा पाठेघर खस्ने समस्यालाई निराकरण गर्न महोत्तरीकी प्रोमिशा मि श्रा, सृनु झा, स्मृती झा, सिरहाकी गुन्जा मण्डल र सर्लाहीकी स्नेहा झालगायतका युवतीहरूको समूहले प्याड बैंक अभियान थालेका हुन्। जतिसुकै पढेलेखेका महिला भए पनि महिनावारी चक्रसँग सबै जुध्नुपर्ने हुँदा ग्रामीण क्षेत्रका महिलाहरूमा चेतना जगाउन अभियान तहत कार्यक्रमहरू गरिएको प्याड बैंक सञ्चालक प्रोमिशा मि श्रा बताउँछिन्। यो समस्या खुलेर चर्चा नहुने र स्वच्छताको ख्याल नगर्दा दिर्घकालीन रोगहरू निम्तिन्छन्, मि श्राले भनिन्, हामी महिनावारीको विषयमा निर्धक्क भइ लाज नमान्दै समाजमा छोरीहरूले बोल्न सकुन् भनेर प्रयासरत छौं। मधेसमा महिलाहरूमाझ महिनावारीको कुरा गर्दा उनीहरूले निकै असहज अनुभव गर्छन्। महिलाले नै महिलाको पीडा न्यूनीकरणमा भूमिका खेल्न सक्ने प्रोमिशाको विश्वास छ। प्याड बैंक सञ्चालक समूहमा हाल १५ जना सहजकर्ता छन्। यी सहजकर्ताहरूले गाउँगाउँमा पुगेर किशोरी र महिलाहरूलाई महिनावारी स्वच्छताका विषयमा जनचेतना दिने र घरमै सेनेटरी प्याड निर्माण गर्न तालिम दिन्छन्। प्रदेश २ का धनुषा, महोत्तरी, सिरहा, सर्लाही, सप्तरी, बारा र पर्सा गरी सात जिल्ला र काठमाडौं, काभ्रे, सिन्धुपालचोक तथा ललितपुरमासमेत प्याड बैंकका सहजकर्ताहरूले किशोरीहरूलाई घरेलु प्याड निर्माणको तालिम दिइसकेका छन्। यसका साथै महोत्तरीको जलेश्वर कारागारमा कैदी जीवन बिताइरहेका महिलाहरूलाई पनि प्याड बैंकले सुरक्षित महिनावारी र प्याड बनाउने तालिम दिएको छ। हामीले बनाउने प्याड पुनः प्रयोग गर्न मिल्ने हुन्छ, सहजकर्ता रचना झाले भनिन्, फलाटिनको कपडा, सुति कपडा, सुइ, धाँगो र बटनको प्रयोग गरी प्याड घरमै बनाउन सकिन्छ। यी प्याडहरू राम्ररी प्रयोग गरियो भने वर्ष दिनसम्म पनि टिकाउ हुन्छ। बजार पाइने तयारी प्याड प्रयोगपछि व्यवस्थापन गर्न नजान्दा जथाभावि फाल्ने समस्या बनेको मि श्रा बताउँछिन्। प्याड बैंकले पुनः प्रयोग गर्न मिल्ने प्याड बनाउन सिकाएर डिस्पोजलको तरिका पनि सिकाउने गरेको छ। आधिकारिक रूपमा कुनै निकायमा दर्ता नभए पनि प्याड बैंक अभियानले निःशुल्क रूपमा गर्ने जनचेतना प्रभावकारी हुँदै गएको छ। अभियानलाई थप प्रभावकारी बनाउन दश जना महिलाहरूलाई प्रशिक्षक तालिम दिन विज्ञापनसमेत आह्वान गरिएको समूह सञ्चालक बताउँछन्।"
राजश्व छल्न मध्य रातमा बालुवागिट्टी तस्करी,"महोत्तरी : महोत्तरीमा नदीजन्य सामग्री चोरी निकासी बढ्दै गएको छ । रातु खोला, मरहा खोला, जंघालगायतका मुख्य नदीबाट रातारात बालुवा, गिट्टी, ढुंगाको तस्करी बढेको हो । मध्य रातमा अवैधरुपमा नदीजन्य सामग्री तस्करी गर्न प्रयोग गरिएका ११ वटा सवारी साधनलाई प्रहरीले खोलाबाटै नियन्त्रणमा लिएको छ । इलाका प्रहरी कार्यालय बर्दिबासका इन्स्पेक्टर सोनु साहको कमाण्डमा खटिएको प्रहरी टोरीले रातु खोला र मरहा नदीबाट टिपर, जेसिबी र ट्रयाक्टर प्रहरीले नियन्त्रणमा लिएको हो । बर्दिबास७ किसानगरस्थित रातु खोलाबाट ५ वटा टिपर, ३ वटा ट्याक्टर नियन्त्रणमा लिइएको छ । त्यसैगरी बर्दिबास१० टुटेश्वरबाट एकवटा जेसिबी र २ वटा ट्याक्टर नियन्त्रणमा लिइरहेको डीएसपी राजन चपागाईले जनाए । तस्करीमा प्रयोग गरिएको सवारी साधनलाई कारवाहीका लागि बर्दिबास नगरपालिकालाई बुझाइएको छ ।विना लगानी नदीजन्य सामग्री तस्करीमा राम्रो आम्दानी हुन्छ । त्यसैले मध्य रातमा तस्कर सवारीसाधन लिएर खोला पस्ने गरेको प्रहरीले जनाएको छ ।विकास निर्माणका लागि मापदण्डमा रहेर स्थानीय सरकारले खोलाको ठेक्का लगाउने प्रावधान छ।"
दोस्रो रामेछाप महोत्सव जारी,"काठमाडौं : मन्थलीमा जारी दोस्रो रामेछाप कृषि, पर्यटन, सांस्कृतिक तथा औद्योगिक व्यापार महोत्सव करिब १२ हजार ५०० जनाले अवलोकन गरेका छन् । नेपाल भ्रमण वर्ष २०२० र जिल्लाको व्यापार, व्यवसायलाई लक्षित गरी आयोजना गरिएको महोत्सवमा अवलोकन गर्न आउनेको संख्या बढिरहेको रामेछाप उद्योग वाणिज्य संघका सचिव सुरेश उदासले जानकारी दिए। कृषि, पर्यटन प्रवर्द्धन गर्ने हाम्रो सान, कला संस्कृतिको जगेर्ना रामेछापको पहिचान, भ्रमण वर्ष २०२० सफल पार्ने हाम्रो अभियानभन्ने मूल नाराका साथ फागुन ६ गतेदेखि सुरु भएको महोत्सव १५ गतेसम्म चल्ने रामेछाप उद्योग वाणिज्य संघले जनाएको छ। महोत्सवले आन्तरिक र बाह्य पर्यटकलाई रामेछापमा भित्र्याउनुका साथै जिल्लाभित्रका विभिन्न कृषि उपज, साना उद्योगीद्धारा उत्पादित वस्तु प्रदर्शनमा सहयोग पुगेको रामेछाप उद्योग वाणिज्य संघका सचिव उदासले बताए।महोत्सवको मुख्य आकर्षणको रुपमा हस्तकलाका सामग्री प्रदर्शन,शैलुङ क्षेत्रको पर्यटन प्रबर्द्धन गर्न हेलिकप्टरबाट मन्थलीशैलुङ उडान, स्थानीय तथा राष्ट्रिय कलाकारबाट बृहत सांस्कृतिक कार्यक्रम रहेको कार्यक्रम संयोजक एवंम् सामाजिक सशक्तिकरण नेपालका अध्यक्ष सोनुकुमार रोकाले जानकारी दिए। ७५ वटा स्टलमा रामेेछापमा उत्पादन भएका विभिन्न सामग्री राखिएको उनले बताए। महोत्सवकै अवसरमा पर्यटकीय क्षेत्रको विकास र प्रर्बद्धनका लागि तामाकोशी नदीमा र्याफ्टीङले सुरु गरिएको छ। किङ्ग स्टार क्रियसन प्राइभेट लिमिटेडले हलेदेदेखि एयरपोर्टसम्म करिब १२ किलोमिटर र्याफ्टीङ संचालन गरेको हो। महोत्सवले पर्यटन आर्थिक विकासमा टेवा पुर्याएको व्यवसायीहरुले बताएका छन्। रामेछाप उद्योग वाणिज्य संघको आयोजनामा भएको महोत्सवमा मन्थली नगरपालिका मुख्य प्रायोजक र सामाजिक सशक्तिकरण नेपाल सहआयोजक रहेको छ।"
ढिलासुस्तीविरुद्ध खबरदारी गर्ने पाँच अगुवा पक्राउ,"चरिकोट : खाडीचौर सडकमा ढिलासुस्तीविरुद्ध खबरदारी गर्ने पाँच सामाजिक अगुवा पक्राउ परेका छन् । नागरिक स्तरबाट सञ्चालित संघर्ष अभियानअन्तर्गत लामोसाँघु जिरी सडक सुधार आयोजनाको कार्यालय डाँडापाखर सिन्धुपाल्चोकमा तालाबन्दी कार्यक्रममा प्रहरीले हस्तक्षेप गरी ५ जना अगुवालाई पक्राउ गरेको हो । खाडीचौरचरिकोट सडक संघर्ष समितिका संयोजक चिरञ्जिवी मास्के, सह संयोजक रमेश खतिवडा, सचिव गोकर्ण भण्डारीसहित सदस्य सिर्जन घिमिरे र ज्ञानबहादुर बस्नेत पक्राउ परेका छन् ।उनीहरुलाई जिल्ला प्रहरी कार्यालयका इन्सपेक्टर रामचन्द्र घिमिरेको टोलीले पक्राउ गरेको हो ।पक्राउ परेकाले प्रहरी कस्टडीमै बसेर पनि आन्दोलन जारी राख्ने संघर्ष समितिका सहसंयोजक रमेश खतिवडाले जानकारी दिए । दोलखा र सिन्धुपाल्चोक जिल्लाको महत्वपूर्ण लाइफलाइन मानिएको खाडचौरचरिकोट सडक स्तरोन्नतिको काममा ढिलाई भएको भन्दै संघर्ष समितिको अगुवाइमा यसअघि विभिन्न आन्दोलन समेत गरेको थियो । ढिलाइविरुद्धको नागरिक खबरदारीको आन्दोलनमा दोलखाका नागरिक समाज, विभिन्न संघसंस्थाले सहयोग गरिरहेका छन् । यो सडकखण्ड पाँच वर्षदेखि अलपत्र छ।"
खोर नै घर,"राजविराज : सप्तरी छिन्नमस्ता गाउँपालिका५ स्थित राजविराजकुनौली सडकको भिरालोमा डोम बस्ती छ। ऐलानी जमिनमा ११ जना डोम परिवार बस्छन्। टोलको कुनामा जुक्तिदेव मरिकको घर छ। साढे तीन फिट लम्बाइ र त्यत्ति नै चौडाइको एककोठे घरमा हात टेकेर पस्नुपर्छ। खुट्टा तन्काएर सुत्ने ठाउँ छैन। ६५ वर्षीय मरिक त्यही घरमा गुँडुल्किएर सुत्छन्। भुइँमा पराल ओछ्याइएको छ। उनी परालमाथि मैलो कम्बलमा सुत्छन् र त्यही ओढ्छन्। छाप्रोको ठाउँठाउँमा प्वाल छ। छानो कालो प्लास्टिकको छ। मरिकले दुई छोरी र तीन छोरा हुर्काए। छोरीहरू प्रमिला र सुशीलाको १६ वर्ष नपुग्दै विवाह भयो। छोरा ठूला हुँदै गएपछि छुट्टिए। उनको भागमा त्यही छाप्रो पर्यो। गरिबी र भूमिहीनताको संकट झेल्न नसकेर पत्नी दुई दशकअघि छाडेर हिँडेपछि मरिक एक्लिए। यी वृद्ध खाना पकाउन सक्दैनन्। दया गरेर कसैले ल्याइदियो भने छाक टर्छ। बाँसको छाप्रोमा चिसो भुइँमा सुत्ने यी एक्ला होइनन्। पूर्ववडाध्यक्ष जयप्रकाश ठाकुरका अनुसार टोलका सबैलाई चुलो बाल्न धौधौ छ। पुस्तांैदेखि ऐलानी जमिनमा बस्दै आएका डोम समुदायको घर भनेकै एककोठे छाप्रो हो। रीता मरिकको परिवार हावापानी नछेकिने गरी बाँसको बत्ती र थोरै परालले छाएको झुप्रोमा पराल ओछ्याएर सुत्छ। कालो प्लास्टिकले छाएको फुसको छाप्रोमा पिंकीदेवी मरिकको परिवार पनि भुइँमै रात गुजार्छ। गोला मरिकको पाँचजनाको परिवारको बास त सुँगुरको खोरमाथि बनेको मचानमा छ। पराल र प्लास्टिकले छाएको फुसको छाप्रोमा हिउँदबर्खा कटाउँदै आएका उनीहरू वर्षामा चुहिने, गर्मीमा आगलागी हुने र हावाहुरीले उडाउने त्रासमा हुन्छन्। बस्ती हटाउन छेउका जग्गाधनीले छाप्रोनजिकै खाल्डो खनेका छन्। पानी जम्ने हुँदा दुर्गन्ध र लामखुट्टेको प्रकोप छ। झापामा मल्लिक, सप्तरीपूर्व बाँसफोर र मरिक, सप्तरीमा मरिक, सिरहा र धनुषामा मल्लिक र डोम, पर्सामा मल्ली र राउत थर लेख्ने डोम समुदायको जनसंख्या राष्ट्रिय जनगणना २०६८ अनुसार १३ हजार २ सय ६८ छ। सबैभन्दा बढी सप्तरीमा एक हजार आठ सय ७१ छ। अति विपन्न यी प्रत्येक परिवारसँग गरिखाने मेलोका नाममा बाँसजन्य सामग्री बनाउने सीप मात्र छ। उनीहरूले बनाएका सुपली, ढाला, कोनिया, ढकिया भगवान्लाई चढाइन्छ। कानुनी रूपमा छुवाछुत अन्त्य छ। डोमलाई सबैभन्दा तल्लो जातका रूपमा राखिएकाले उनीहरू शोषणको मारमा छन्। नेपालमा डोम र मेस्तर जातिको अवस्था नामक पुस्तकका लेखक मणिलाल विश्वकर्मा भन्छन्, जीवनका सबै क्षेत्रमा सबैभन्दा पछाडि रहेको डोम समुदायले भोगिरहेको समस्यामा छुवाछुत, विभेद, बेरोजगारी, भूमिहीनता, परम्परागत पेसाको गिरावटलगायत छन् भने राजनीतिक समस्यामा प्रतिनिधित्व, पहुँच, नियन्त्रण र सहभागिता कोसांै टाढा छ। शिक्षा र चेतना अभाव र कानुन कार्यान्वयन हुन नसक्दा विभेदमा परेका यिनीहरू अछुत बन्नुपरेका कारण पीडामा छन्। सप्तरीमा खोरजस्तो घरमा बालक। छिन्नमस्ता ६ का देवनारायण मरिक भन्छन्, विभेदमा सबैभन्दा बढी मारमा परेको डोम र अन्य दलितलाई एकै किसिमले विश्लेषण गरिएकाले सही निष्कर्षमा पुग्न नसकिएको हो। आदिवासी, जनजाति, मधेसी, महिलाका कुरा खूब उठे, गरिब खसको पनि कुरा उठ्यो। तर दलितभित्रका दलित डोम समुदायको कुरा उठ्न नसको डोमका अगुवाको भनाइ छ। अरू समुदायका मानिस मन्त्रीसांसद बन्न नपाएकाले विभेद भएको गुनासो गर्छन्। हाम्रो समुदायबाट त वडा सदस्यसमेत कतै छैनन्, राजगढ गाउँपालिका२ का नरेश मरिक भन्छन्, सामाजिक, आर्थिक, राजनीतिक रूपमा सबैभन्दा पछाडि रहेको यो समुदायको न्यायोचित व्यवस्थापनमा राज्यको ध्यान कहिले पुगेन। उनीहरूले जग्गाको स्वामित्व नभएका कारण घर बनाउन सरकारी सहयोग पाएका छैनन्। पुस्तौंदेखि जहाँ बस्यौं त्यही ठाउँमा घर बनाउन नपाउने व्यवस्था किन गरेको होला ? हाम्रो जन्म र मृत्यु भुस्याहा कुकुर जत्तिको पनि छैन, जुक्तिदेव भन्छन्।"
सुनको मूल्य ८० हजार नजिक पुग्यो,"काठमाडौं : नेपाली बजारमा सुनको भाउ अहिलेसम्मकै उच्च पुगेको छ।शुक्रबारको तुलनामा आइतबार तोलामा ७ सय रुपैयाँले बढेर सुनको मूल्य इतिहासमै महंगो भएको हो। आइतबार सुन तोलाको ७८ हजार ८ सय रुपैयाँ कायम हुँदै ऐतिहासिक रेकर्ड बनाएको छ। शुक्रबार प्रतितोला ७८ हजार १ सय रुपैयाँमा किनबेच भएको सुन आइतबार एकैदिन ७ सयले बढेको नेपाल सुन चाँदी व्यवसायी महासंघले जनाएको छ।तेजाबी सुन तोलाको ७८ हजार ५ सय रुपैयाँ कायम गरिएको महासंघले जनाएको छ। त्यसैगरी, चाँदीको मूल्य प्रतितोला ९ सय २० रुपैयाँ कायम गरिएको छ।पछिल्लो समय सुनको मूल्यले एकपछि अर्को गर्दै नयाँ कीर्तिमान बनाइरहेको छ। विश्व बजारमा समानान्तर अर्थतन्त्र अर्थात् ब्ल्याक मार्केटको रकम सुनमा लगानी गरिँदा पनि अन्तर्राष्ट्रिय बजारमा सुनको भाउ बढेको जानकारहरु बताउँछन्। ठूला अर्थतन्त्र भएका देशबीचको आन्तकरिक द्वन्द्वको असर विश्व बजारमा परेकाले सुनको भाउ निरन्तर बढिरहेको विज्ञहरुको भनाइ छ।"
विदेश यात्रामा कडाइ,"काठमाडौं : आपराधिक घटनामा संलग्न र बैंकिङ कसुरको अनुसन्धानमा परेका व्यक्तिलाई विदेश यात्रामा कडाइ गरिने भएको छ। सरकारले अध्यागमन ऐन २०४९ लाई विस्थापन गर्न ल्याएको विधेयकमा बैंकिङ एवम् वित्तीय अनुसन्धानमा परेका र संगठित अपराधमा संलग्न व्यक्तिलाई विदेश जान रोक लगाउने प्रस्ताव गरिएको हो। प्रस्तावित कानुनअनुसार राष्ट्रियअन्तर्राष्ट्रिय सम्बन्धमा गम्भीर नकारात्मक प्रभाव पार्ने अवस्था देखिए सरकारले जोकोहीलाई पनि विदेश जानबाट रोक्न सक्नेछ। विज्ञहरूले भने यस्तो प्रावधानले सरकारले चाहेमा कुनै पनि व्यक्तिलाई विनाकारण विदेश भ्रमणमा रोक लगाउन सक्ने भन्दै चिन्ता व्यक्त गरेका छन्। कर, राजस्व, बैंकिङ कारोबार, आर्थिक वा वित्तीय कसुर, सम्पत्ति शुद्धीकरण, मानव बेचबिखन तथा ओसारपसार आरोपमा अनुसन्धान भइरहेका व्यक्तिलाई विदेश भ्रमणमा रोक लगाउन सकिने विधेयकमा छ। लागूऔषध कारोबार, अवैध हतियार कारोबार, संगठित अपराध, आतंकवादसम्बन्धी कसुरको अभियोगमा अनुसन्धान भइरहेका व्यक्तिलाई विदेश जान दिइने छैन। नेपाली नागरिकको सरलतापूर्वक विदेश आवतजावतमा रोक लगाउने कानुन स्वीकार्य हुँदैन, संविधानविद् एवं कांग्रेस सांसद राधेश्याम अधिकारीले अन्नपूर्णसँग भने, कसैलाई अनुसन्धानका नाममा विदेश जानै रोक्ने कुरा मिल्दैन। विधेयकमा नेपालको सार्वभौमसत्ता, भौगोलिक अखण्डता, राष्ट्रिय तथा अन्तर्राष्ट्रिय सम्बन्धमा गम्भीर नकारात्मक प्रभाव पार्ने पर्याप्त विश्वसनीय आधार भएमा त्यस्ता व्यक्तिलाई विदेश भ्रमणमा रोक लगाउने प्रस्ताव छ। विश्वसनीय आधार कसले निर्धारण गर्ने ? संविधानविद् अधिकारी प्रश्न गर्छन्। सत्तासीन नेकपाका सांसद एवं संविधानविद् रामनारायण बिडारी पनि अदालतको आदेश वा नेपाल सरकारले लेखिपठाएमा मात्र त्यस्तो अवस्थामा विदेश जान रोक लगाउन सकिने तर्क गर्छन्। विधेयकमा कतिपय विषय नमिलेका देखिन्छन्, उनी भन्छन्, सच्याएर परिमार्जन गर्नुपर्छ।विधेयकमा नेपालले जारी गर्ने प्रवेशाज्ञाका प्रकार तोकिएका छन्। कूटनीतिक, औपचारिक (अफिसियल), पर्यटक, गैरपर्यटक, अन्तरिम (ट्रान्जिट) र अन्य गरी भिसाका प्रकार तोकिएको हो। नेपाल भ्रमणमा आउने विदेशीले नेपालको सार्वजनिक व्यवस्था, सांस्कृतिक एवं सामाजिक सदभावमा खलल पुग्ने कार्य गर्नगराउन नहुने, कुनै पनि राजनीतिक गतिविधि गर्नगराउन नहुने, राष्ट्रिय सुरक्षा तथा मित्रराष्ट्रसँगको सम्बन्धमा आँच आउने काम गर्नगराउन नहुने सीमा तोकिएका छन्। जुन कामका लागि नेपाल आएको हो, त्यसबाहेक अन्य काम गर्न नपाइने विधेयकमा उल्लेख छ। विदेशीले प्रचलित कानुनबमोजिम पुनः स्वीकृति नलिई नेपालभित्र कुनै पेसा, व्यवसाय वा सेवामा संलग्न भई काम गर्नु हुँदैन, विधेयकको दफा १२ मा छ। नेपालमा प्रवेश गर्ने जुनसुकै विदेशीले बसोबास गर्ने स्थान, सम्पर्क नम्बर र सम्पर्क व्यक्ति सम्बन्धी विवरण आगमन विन्दुमा दर्ता गर्नुपर्ने अनिवार्य व्यवस्था विधेयकमा छ। विदेशी बसोबास गर्ने होटेल, होमस्टे, धर्मशाला वा घरधनीले त्यस्तो विदेशीको विवरण नजिकको अध्यागमन कार्यालय, प्रहरी कार्यालय, मन्त्रालयअन्तर्गतको कुनै कार्यालय वा स्थानीय तहको वडा कार्यालय वा अध्यागमन विभागले सञ्चालनमा ल्याएको विद्युतीय प्रणालीमा उपलब्ध गराउनुपर्ने व्यवस्था गरिएको छ। अर्काको राहदानी वा भिसा प्रयोग गरी आगमन वा प्रस्थान गरेमा, नेपालको भिसा सच्याएमा वा नेपालको नक्कली भिसा प्रयोग गरी प्रवेश गरेमा ५ वर्ष कैददेखि १० लाख रुपैयाँ जरिबानाको व्यवस्था प्रस्ताव गरिएको छ। नेपालको भिसा सच्याएमा, नक्कली भिसा प्रयोग गरेमा, कुनै विदेशीले झुट्टा विवरण दिएर नेपालको भिसा प्राप्त गरेमा, अध्यागमन अधिकृत वा कर्मचारीलाई दुव्र्यवहार गरेमा पनि कैद र सजायको व्यवस्था विधेयकमा छ। नेपाल प्रवेशमा रोक लगाइएका वा आगमन विन्दुमा भिसा प्राप्त गर्न नसक्ने विदेशीलाई आपत्कालीन अवस्थामा नेपालमा अवतरण गर्ने विमान कम्पनीले नै फिर्ता लिनुपर्ने र फिर्ता नलिएमा विमान कम्पनीलाई नै कारबाही गर्ने विधेयकमा छ।"
