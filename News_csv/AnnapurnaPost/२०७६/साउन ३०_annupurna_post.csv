शीर्षक,विवरण
वैदेशिक लगानी निरुत्साहित पार्दै,"नेपालमा वैदेशिक लगानी विश्वका अल्पविकसित राष्ट्रहरूको औसतभन्दा निकै कम छ। हामीकहाँ उत्पादन, रोजगार र विकासका आवश्यकता पूरा गर्न हाम्रो आन्तरिक स्रोत (पुँजी) पर्याप्त छैन। आवश्यक स्रोत परिचालन गर्न प्रत्यक्ष वैदेशिक लगानी भित्र्याउनुपर्छ। लगानी भित्र्याउन प्रतिफल र लगानी सुरक्षाको प्रत्याभूति दिनु सम्बन्धित राष्ट्रको कर्तव्य हुन्छ। त्यसकारण कानुनी शासनको मजबुत अभ्यास भएको, व्यवसाय गर्न सरल र कम झञ्झट व्यहोर्नुपर्ने ठाउँ हेरेर विदेशी लगानीकर्ताले लगानी गर्छन्। लगानीलाई सरलीकरण र झञ्झट कम गर्न सरकार एक्लैको भूमिका पर्याप्त हुँदैन। कानुनी र प्रक्रियागत झञ्झट, भ्रष्टाचार, विवाद हुने ठाउँ लगानीकर्ताको छनोटमा पर्दैनन्। विश्वका सबै देशले लगानी आकर्षण गर्न हरसम्भव उपाय अपनाएका छन्। तर नेपालमा भने त्यसको विपरीत अभ्यास बेलाबेलामा देख्न पाइन्छ। हालै मात्र संघीय संसद्को लेखा समितिले चिनियाँ लगानीकर्ता ह्वासिङ सिमेन्टलाई जग्गा भाडामा दिन लिज सम्झौता खारेज गर्न निर्देशन दिएको छ। प्रचलित नियम, कानुनबाहिर गएर कुनै खास लगानीकर्ताविशेषका लागि सरकार लचक हुन मिल्दैन। ह्वासिङ सिमेन्टसँगको लिज सम्झौता विवाद पनि विदेशी लगानीकर्ताका लागि पारदर्शी कानुनको अभावले सिर्जना गरेको समस्याका रूपमा बुझ्न सकिन्छ। ह्वासिङले आफ्नो उद्योग क्षेत्रमा पाँच सय रोपनी जग्गा किन्यो र त्यसै आसपासको करिब १६० रोपनी सार्वजनिक जग्गा स्थानीय सरकारसँग ५० वर्षका लागि लिजमा लिएर काम अघि बढायो। यो क्रममा ह्वासिङका लागि आवश्यक जग्गा व्यवस्थापन गरिदिने सम्बन्धमा केही अन्योल देखिएको छ। स्थानीय सरकारले जग्गा लिजमा दिने स्पष्ट प्रावधान छैन। मुलुक संघीय प्रणालीमा प्रवेश गरिसकेकाले स्थानीय स्रोतसाधनमा स्थानीय निकायको स्वामित्वका सम्बन्धमा पनि संविधानले बोलेको छ। तर, सार्वजनिक लेखा समितिले जग्गा लिजमा लिने विषयमा संघीय सरकारको कानुन आकर्षित हुने बताएपछि यो विषयले विवादको रूप लिएको छ। ३० वर्षभन्दा बढी अवधि सरकारी जग्गा लिजमा दिन नमिल्ने र लिजमा दिँदा जिल्ला प्रशासन कार्यालयको सिफारिसमा भूमि व्यवस्था, सहकारी तथा गरिबी निवारण मन्त्रालयले मन्त्रिपरिषद्बाट अनुमोदन गराउनुपर्ने व्यवस्था छ। जग्गा लिजमा लिने विवादले नेपाल भित्रिने क्रममा रहेको एक हजार रोजगार सिर्जना गर्ने करिब १५ अर्ब रुपैयाँ लगानी विवादमा तानिएको छ। विदेशी लगानीकर्तालाई एकद्वार पद्धति अनुसरण गरे हुने भन्ने मान्यताले काम गरेको देखिन्न। विदेशी लगानीकर्ताको तर्फबाट सबै निकायसँग नेगोसिएसन गरिदिने लगानी बोर्डमाथि विदेशी लगानीकर्ताले भरोसा गरेको देखिन्न। लगानी बोर्डमार्फत सबै काम गराएको भए सम्भवतः यो विवाद नआउन सक्थ्यो। अर्कोतर्फ, संविधानमा कुनै प्रस्ट व्यवस्था नभएकोमा संसद्को लेखा समितिले जग्गा लिजमा लिँदा संघीय सरकारको कानुन मान्नुपर्ने व्याख्यासहितको निर्देशनले भविष्यमा विभिन्न तहका सरकारबीच अधिकार क्षेत्र विवादले अरू जटिलता सिर्जना नगर्ला भन्न सकिन्न। कुनै पनि करार सम्झौता खारेजीको निर्देशन दिँदा सम्झौताका दुवै पक्षको विचार सुन्न जरुरी हुन्छ। करार आफैंमा कानुनी दस्ताबेज हो। यस्ता सम्झौतालाई अवमूल्यन गरेर विदेशी लगानीकर्तालाई अप्ठ्यारोमा पार्दा अन्तर्राष्ट्रिय अदालतमा हुन सक्ने मुद्दामामिलामा मुलुकले क्षति व्यहोर्नुपर्ने स्थितिसमेत पैदा हुन सक्छ। यस्ता पक्षमा संसदीय समितिको ध्यान जान जरुरी छ। वैदेशिक लगानी आकर्षित गर्ने हो भने जनस्तरदेखि राज्यका सबै अंगमा विदेशी लगानीलाई हेर्ने सकारात्मक दृष्टिकोण आवश्यक पर्छ। विदेशी लगानीकर्ताले पनि लगानी बोर्ड र उद्योग विभागको एकद्वार सेवाबाट काम लिँदा उनीहरूलाई सहज हुन्छ। विदेशी लगानीकर्तासँग प्रतिशोध साँध्ने, धम्क्याउने, दुःख दिने नियत कुनै पनि निकायबाट हुन दुःखद हो। विदेशी विनिमय सञ्चिती घट्दै गएको र उच्च शोधनान्तर घाटा व्यहोरिरहेको मुलुकका लागि सञ्जीवनी बुटीसरह हुने प्रत्यक्ष वैदेशिक लगानीलाई प्रवद्र्धन गर्न संसद्को समेत लगानीमैत्री दृष्टिकोण आवश्यक छ।"
५१ लाख अग्रीम भाडा लिएर बागेश्वरी मन्दिरमा सपिङ कम्प्लेक्स बनाइँदै,"नेपालगन्ज : प्रदेश ५ को प्रसिद्ध शक्तिपीठ नेपालगन्जको बागेश्वरी मन्दिरको सौन्दर्यता बिग्रने गरी सपिङ कम्प्लेक्स बनाउन सुरु गरिएको छ। सडक विस्तारको क्रममा दक्षिण दिशामा भत्काएका संरचनाको ठाउँमा मन्दिर व्यवस्थापन समितिले ९३ लाख रुपैयाँको लागतमा दुई तले सपिङ कम्प्लेक्स बनाउन लागेको हो । जहाँ पाँच दशकदेखि व्यापार गर्ने १६ व्यापारी सडक विस्तारका क्रममा केही महिना अघि नै विस्थापित भएका थिए । मन्दिर समितिका अध्यक्ष तथा नेपालगन्ज उपमहानगरपालिका प्रमुख डाधवल शम्शेर राणाले १७ जना व्यापारीसँग जनही साढे दुई लाख रुपैयाँका दरले अग्रीम भाडा लिएर सटर बनाउन लागेको बताए । मन्दिरको मासिक डेढदेखि दुई लाख रुपैयाँ बराबरको खर्च छ । सटर बनाएर मासिक दुई लाख रुपैयाँ आम्दानी हुन्छ । त्यही रुपैयाँबाट मन्दिरको खर्च टर्छ, अध्यक्ष राणाले अन्नपूर्णसँग भने, यसमा अरु कुनै स्वार्थ छैन । मन्दिरको अहिलेको स्वरुपमा कुनै फरक पर्दैन । हामीले मन्दिरको आम्दानी बढाएर आत्मनिर्भर बनाउन खोजेका हौं । भवनमा बाहिर पट्टी १७ वटा सटरमा व्यापार हुनेछ भने भित्रपट्टी माथिल्लो तलमा मन्दिर परिसरमा भने सन्त महन्तलाई बस्ने ठाउँको व्यवस्था गरिने जनाइएको छ । मन्दिरका मूल महन्त चन्द्रनाथ योगी अन्नपूर्णको धेरै पटकको टेलिफोन सम्पर्कमा प्रतिक्रिया दिन हच्किए । अन्त्यमा उनले मन्दिरको मर्यादा भंग नहुने गरी सपिङ कम्प्लेक्स बनाउन लागेकाले स्वागतयोग्य कदम भएको प्रतिक्रिया दिए । फेसबुकमा आलोचना बुधबार गुपचुपमा शिलन्यास गरिएको सपिङ कम्प्लेक्सबारे व्यवस्थापन समितिका अध्यक्ष राणाले सामाजिक सन्जाल फेसबुकमा नेपाअंग्रेजी भाषामा टुडे बागेश्वरी मन्दिरको सपिङ कम्प्लेक्सको शिलन्यास लेखेको स्टाटस पढेपछि आलोचना भइरहेको छ । सपिङ कम्प्लेक्स जाँडरक्सी बेच्ने अखडा बनाएर मन्दिरको सुन्दरता र पवित्रतामा आँच आउन दिन नहुनेमा आलोचकले जोड दिएका छन् । वातावरण संरक्षणको क्षेत्रमा क्रियाशील नेपालगन्जका युवा हेमन्तराज काफ्लेले सपिङ कम्प्लेक्सबारे एकैदिन चार वटा फेसबुक स्टाटस लेखेर नगर प्रमुख राणाले मन्दिर परिसरको दुई वटा पीपलको बोट काटेर पहिलो गल्ती गरेको र पैसाका लागि सपिङ कम्प्लेक्स बनाउन लागेर दोस्रो गल्ती गरेको बताएका छन् । उनले बागेश्वरी मन्दिर छेक्ने गरी बनाइने सपिङ कम्प्लेक्सप्रति मेरो घोर विरोध । पैसै ठूलो हो भने मन्दिरको ढोकामा नि सटर हाल्न अनुरोध, लेखेका छन् । पत्रकार जयनारायण शाहले बागेश्वरी मन्दिर परिसरमा सपिङ मल बनाउने होइन बरु मन्दिरको जग्गामा भएका सटर भत्काएर दर्शनार्थीलाई बस्ने बेञ्च राख्नुपर्ने सुझाव दिएका छन् । लेखकसाहित्यकार खगेन्द्र गिरी कोपिला ले व्यापारिक भवन बनाउने काम राम्रो लागेन । मन्दिर परिसर खुला र सफा भएको राम्रो भनेर प्रतिक्रिया दिएका छन् । साइकल यात्री सतिश निरौलाले भनेका छन्, मन्दिरको सौन्दर्यता बढाउने र मन्दिरको प्रचारप्रसार गर्ने योजनाको साटो मन्दिर साँघुरो बनाउने र वरिपरी व्यवसायीक भवन बनाएर मन्दिर कुरुप बनाउने कुरा बेठिक हो । सन्तोष खड्काले नगर प्रमुख राणालाई इंगित गर्दै लेखेका छन्, हामी मन्दिरको कम्पाउण्डमा पुजा गर्न जाने कि टिसर्ट किन्न जाने ? महोदय इतिहास पढ्नु भएको हो कि मार्केटिङ । हरेक कुरामा बोनस र नाफा खोज्नु मुर्खता हो । त्यसमा पनि संस्कृति धर्मको कुरामा । रेडियोकर्मी तुला अधिकारीले एउटा साझा कमिटी बनाएर बागेश्वरी मन्दिरको पवित्रता र सुन्दरता जोगाउन संगठित अभियानको खाँचो औल्याएका छन् । बागेश्वरी मन्दिर परिसरमा सपिङ कम्प्लेक्सको शिलन्यास गर्दै व्यवस्थापन समितिका अध्यक्ष डाधवल शम्शेर राणा । तस्बिर : अन्नपूर्ण"
हप्ता उठाउने प्रहरीविरुद्ध मुद्दा,"काठमाडौं : अख्तियार दुरुपयोग अनुसन्धान आयोगले हप्ता उठाउने प्रहरीविरुद्ध मुद्दा दायर गरेको छ । बालुवा, गिटीढुङ्गा ढुवानी गरेवापत प्रत्येक सवारीसाधानसँग २२ हजार रकम असुली गर्ने प्रहरी जवान तेजप्रसाद भट्टराईविरुद्ध विशेष अदालतमा मुद्दा दायर भएको हो । मेलम्चीदेखि काठमाडौंतर्फ बालुवा लिएर आउने क्रममा राजमार्गमा पर्ने हिगुवापाटी ट्राफिक पोष्टमा कार्यरत जवान भट्टराईले हप्ता उठाउने गरेको अनुसन्धानबाट खुलेको थियो । उनलाई घुस लिदालिदै अख्तियारले नियन्त्रणमा लिएको थियो । उनीविरुद्ध भ्रष्टाचार निवारण ऐन बमोजिम सजायको मागदाबी आरोपपत्र दायर गरिएको अख्तियारका प्रवक्ता एवं सचिव प्रदीपकुमार कोइरालाले जानकारी दिए ।"
किन लगाए मुख्यमन्त्री शाहीले ३ सय ८१ स्याउको माला?,"कालिकोट : बिहीबार कर्णाली प्रदेशका मुख्यमन्त्री महेन्द्रबहादुर शाही सहितका अतिथिहरुलाई ३ सय ८१ स्याउको माला लगाएर स्वागत गरिएको छ। पचालझरनाको फेदमा आयोजना गरिएको विशेष गाँउसभामा पचालझरना गाँउपालिकाले प्रमूख अतिथिका रुपमा आएका मुख्यमन्त्री शाही र अन्य अतिथिहरुलाई ३ सय ८१ स्याउको माला लगाइदिएको हो। पचालझरनाको उचाइ ३ सय ८१ मिटर रहेको संकेत दिनलाई सोही संख्या बराबर स्याउको माला लगाइएको थियो। पचालझरना नेपालकै अग्लो झरना भनी पर्यटन बोर्डमा सुचिकृतका साथै औपचारकि रुपमा घोषणा गर्न दावाव दिने उद्देश्यले गाँउसभामा आएका मुख्यमन्त्री महेन्द्रबहादुर शाही, प्रदेश सांसद कुर्मराज शाही, जिल्ला समन्वय समिति प्रमूख अनिपाल शाही, मुख्यमन्त्रीका जनसम्पर्क सल्लाहकार जनकनाथ योगी सहितका अतिथिहरुलाई ३ सय ८१ दाना स्लाउको माला गलाएर स्वागत गरिएको कार्यक्रममा जानकारी दिइयो। पचालझरना गाँउपालिका उपाअध्यक्ष तारा न्यौपानेले पचालझरनाको प्रचार प्रसार तथा विकासका लागि झरनाकै फेदमा गाँउसभा आयोजना गरिएको बताइन्। उनले गाँउसभामा स्वागत मन्तव्य दिँदै पचालझरना एसियाकै अग्लो झर्ना भएको दावी गरिन्। उनले भनिन्, 'पचालझरना हाम्रो गौरव हो। अझ त एसियाकै अग्लो झरना हो भन्ने हाम्रो दावी छ। यसलाई सम्बन्धित निकायबाट तत्काल वैधानिकता दिनका लागि ध्यनाकर्षण गराउछौँ।' पचालझरना गाँउपालिकाका अध्यक्ष खड्गराज सेजुवालले मुख्यमन्त्री महेन्द्रबहादुर शाहीलाई लाफा गाडदेखि खाद्रुको गाँउसम्म केबुलकार, खाद्रुको गाँउदेखि पचालझरनासम्म स्टिल रेलिंङ सहितको पदमार्ग लगायतका १४ बुंदे मागहरु सहित ज्ञापनपत्र बुझाएका थिए।"
'सा पारु' अर्थात् गाईजात्रा,"भक्तपुर : शुक्रबार भाद्र शुक्ल प्रतिपदा। नेपालभाषामा सा पारु पनि भनिन्छ। सा भनेको गाई र पारु भनेको प्रतिपदा हो। काठमाडौं उपत्यकालगायत नेपालभाषीहरुको बसोबास रहेको ठाउँमा यसदिन गाईजात्रा पर्व मनाइँदै आएको छ। नेपालभाषी समुदायमा यो जात्रा मृत्यु संस्कारसँग सम्बन्धित मानिन्छ। यस दिन वर्षभरिमा दिवंगतहरूको सम्मान तथा सम्झनामा गाईको प्रतीक बनाइ त्यसलाई नगर परिक्रमा गराइन्छ। धार्मिक परम्पराअनुसार भाद्र प्रतिपदाको एकदिनमात्र यमलोकको ढोका खुला हुने जनश्रुति छ। त्यसैले यस दिन गाईको प्रदर्शनले मृतकको आत्मालाई गाईको मद्दतबाट यमलोकमा प्रवेश हुने जनविश्वास रहँदै आएको छ। यस कारण त्यस दिन नेपालभाषी समुदाय गाईको प्रतीक वा जिउँदो गाईलाई नै नगर परिक्रमा गराउँछन्। धार्मिक ग्रन्थ तथा किवंदन्तीहरूका अनुसार गाईजात्राको दिन गाई प्रदर्शन गर्ने क्रममा उक्त गाईले हालेको एक पाइला एक अश्वमेघ यज्ञ गरे बराबरको फल प्राप्त हुन्छ। भक्तपुरमा नौ दिन मनाइन्छ गाईजात्रा काठमाडौं उपत्यकामध्ये भक्तपुरमा यो गाईजात्रा नौ दिनसम्म मनाइन्छ। त्यसैले यसलाई स्थानीय नेपालभाषामा गुन्हु पुन्ही (नौदिने पूर्णिमा) पनि भनिन्छ। गाईको प्रतीक प्रदर्शन सँगसँगै विशेष किसिमको संगीतको तालमा लठ्ठी जुधाएर घिन्ताङघिसी नाच नाच्नु भक्तपुरको गाईजात्राको विशेष आकर्षण हो। यहाँ मृतक महिला, पुरुष र बच्चाको आधारमा फरक फरक गाईको प्रतीक बनाइन्छ। गाईको चित्र छापिएको छापा, परालले बनाइएको एकजोडा सिङ, चवरको पंखा, छाता, विभिन्न फूल र कागजबाट बनाइएका सिंगार्ने वस्तुले उक्त गाई सजाइन्छ। दिवंगत पुरुष भए सेतो वा अन्य रंगको नयाँ कपडा र महिला भए हाकुपटासी (छेउमा रातो धर्सो भएको कालो रंगको सारी) वा सारीले बेरेर गाईको प्रतीक बनाइन्छ। यसरी बनाइने गाई दिवंगतको उमेरअनुसार सानो र ठूलो बनाइन्छ। दिवंगत सानो भए डोकसाँ र ठूलो एवं ज्येष्ठ भए ताहासाँ बनाइन्छ। पहिले तलेजुको घिन्ताङघिसी भक्तपुरमा तलेजुको घिन्ताङघिसी नाच ननिकालिकन अरुले गाईजात्रा निकाल्न पाइँदैन। सर्वसाधारणको गाई जात्रा प्रतिपदाको दिन निकालिन्छ तर तलेजुको घिन्ताङघिसी भने अघिल्लो दिन एवं जनै पूर्णिमाकै दिन निकालिन्छ। तलेजुको घिन्ताङघिसी निकालेपछि मात्रै भक्तपुरमा विधिवत रुपमा गाईजात्रा सुरु भएको मान्ने परम्परा रहँदै आएको छ। तलेजुको घिन्ताङघिसीबाट सुरु हुने गाई जात्रा भक्तपुर नपा वडा नं ४ लाकोलाछेंबाट परालले बनाइएको भैरवसँगै भद्रकालीको गाई निकालेर नगर परिक्रमा गराइएपछि पहिलो दिनको जात्रा सम्पन्न हुने मानिन्छ। भैरव र भद्रकालीको गाईजात्रा भक्तपुरको टौमढी, भक्तपुर दरबार क्षेत्र र दत्तात्रयमा तीनपटकसम्म घुमाइन्छ। भक्तपुर नगर क्षेत्रमा गाई घुम्ने रुटमा ती क्षेत्रहरु सर्वाधिक खुला रहेको र जात्रा हेर्नेहरु पनि ती क्षेत्रमा सर्वाधिक भेला हुने भएकाले ती ठाउँमा तीनपटकसम्म भैरव र भद्रकालीसहितको गाईजात्रा परिक्रमा गराइने परम्परा रहँदै आएको छ। तेस्रो दिनदेखि मौलिक नाचको प्रदर्शन पहिलो दिन सांस्कृतिक र संस्कारगत गाईजात्रा सकिएको तेस्रो दिनदेखि हास्यव्यंग्य, घोचपेच हुने जात्रासँगै परम्परागत र मौलिक विभिन्न नाचहरु प्रदर्शन गरेर गाईजात्रा मनाइन्छ। यो क्रम एक सातासम्म चल्छ। यस बेला विशेष गरेर देवी नाच, भैरव नाच, फाकंदली (कर्कलो नाच), लुसी (ओखल) नाच, माक प्याखं (बाँदर नाच), नागांचा प्याखं, गाइँचा (गाइने), म्हेखा प्याखं (मयूर नाच), ख्या प्याखं (ख्याक नाच), खिचा प्याखं (कुकुर नाच) देखाइन्छ। त्यस्तै भालु प्याखं (भालु नाच) सिंहसिंहनी नाच, कचामचा (सितलामाजुको नाच), धागो काट्ने नाच, सिलु वनेगु प्याखं (गोसाईकुण्ड जाने नाच), कलाँली प्याखं (पूजाथाली नाच), महादेव पार्वती नाच, कृष्णलीला, जंगली नाच, घोडा नाच, ह्या प्याखं (हाँस नाच), सिख प्याखं (सिक्री नाच), थाज्या प्याखं (कपडा बुन्ने नाच), किजापूजा प्याखं (भाइटीका नाच), भूत तर्साउने नाच, नटुवाचा नाच, खः नाच (दबुलीमा देखाउने नाच) आदि रहेका छन्। गाईजात्राको पहिलो दिनबाहेक अन्य दिन यी नाचहरू विशेष गरेर रात्रीकालमा प्रदर्शन गरिन्छ। गाईजात्राको ऐतिहासिकता काठमाडौं उपत्यकामा मनाइने गाईजात्रा मल्लकालमा सुरु भएको मानिन्छ। काठमाडौंमा प्रताप मल्ल, ललितपुरमा सिद्धिनरसिंह मल्ल र भक्तपुरमा जगतप्रकाश मल्लले गाईजात्रा चलाएको मानिन्छ। तर मल्लहरूले शासन गर्नुअघि नै गाईजात्रा चलनचल्तीमा आइसकेको इतिहासविद् तथा संस्कृतिविद्हरू बताउँछन्। उनीहरूका अनुसार लिच्छवि कालमै यहाँ नेवारहरूले एउटा पर्वको रुपमा गाईजात्रा मनाइसकेका थिए। त्यस्तै गोपालराज वंशावलीमा पनि नेपालमा पन्ध्रौं शताब्दीतिरै गाईजात्रा चलनचल्तीमा आइसकेको उल्लेख गरिनुले यो जात्रा धेरै पुरानो भएको पुष्टि हुने संस्कृतिकर्मीहरु बताउँछन्। संस्कृतिविद् एवं इतिहासविद् प्राडा पुरुषोत्तमलोचन श्रेष्ठले गोपालराज वंशावलीमा भाद्र प्रतिपदाको दिन सा यात् मनाइने उल्लेख गरिएको जानकारी दिए। उनका अनुसार सा भनेको गाई र यात् भनेको यात्रा एवं जात्रा हो। नेपालभाषामा ज र य तथा र र ल को उचारण उस्तैउस्तै हुने भएकाले अर्थ पनि धेरै हदसम्म एकै हुने उनको भनाइ थियो। उनका अनुसार नेपालमा उपलब्ध ठ्यासफुमा समेत लिच्छविकालमा चलनचल्तीमा आएको गाईजात्रालाई मल्ल राजाहरूले परिमार्जन गरी विस्तृत पारेको उल्लेख छ।"
पत्रकार रवि लामिछाने पक्राउ,"काठमाडौं : पत्रकार सालिकराम पुडासैनी आत्महत्या प्रकरणमा टेलिभिजन प्रस्तोता रवि लामिछाने पक्राउ परेका छन्। प्रहरीले युवराज कँडेललाई पनि उनीसँगै नियन्त्रणमा लिएको छ। चितवन प्रहरी र काठमाडौं प्रहरीको संयुक्त टोलीले बिहीबार साँझ पानीपोखरीस्थित न्युज २४ टेलिभिजनको कार्यालयबाट दुवै जनालाई पक्राउ गरेको काठमाडौं प्रहरी प्रवक्ता डीएसपी होबिन्द्र बोगटीले बताए। लामिछाने न्युज २४ टेलिभिजनबाट प्रसारण हुने सिधा कुरा जनतासँग कार्यक्रमका संयोजक हुन्। पुडासैनीले आत्महत्याअघि अस्मिता भनिने रुकु कार्की, लामिछाने र कँडेलले आफूलाई मर्न बाध्य पारेको भन्दै रेकर्ड गरेको भिडियो सार्वजनिक भएको थियो। उक्त भिडियो पुडासैनीको मोबाइलमा फेला परेपछि प्रहरीले फरेन्सिक जाँच गर्दा भिडियो आफैं खिचेको पुष्टि भएको प्रहरीले जनाएको छ। पुडासैनीकै आवाजको भिडियो रहेको पुष्टिपछि थप अनुसन्धान गर्न लामिछाने, कार्की र कँडेललाई पक्राउ गरिएको चितवनका एसपी दानबहादुर मल्लले बताए। घटना केही शंकास्पद देखिएको छ, उनले भने, भिडियोमा पुडासैनीले लिएका नामका व्यक्तिसँग थप अनुसन्धान गर्नुपर्ने भएकाले पक्राउ गरेका हौं। प्रहरीले बिहीबारै कार्कीलाई पनि पक्राउ गरेको छ। पुडासैनीले भिडियोमा कार्की, लामिछाने र कँडेलले आफूलाई फसाउन खोजेकाले आत्महत्याका लागि विवश बनाएको बताएका छन्। उनी साउन २० गते चितवनको होटल कांगारुमा आत्महत्या गरेको अवस्थामा फेला परेका थिए। उनले सिधा कुरा जनतासँगको कार्यक्रम छाडेर माउन्टेन टेलिभिजनमा काम गरेको भिडियोमा उल्लेख गरेका छन्। लामिछानेका कार्यक्रम छाडेपछि आफूले धेरै धम्की खेपेको र आत्महत्या गर्न बाध्य भएको उल्लेख पुडासैनीले गरेका छन्। लामिछानेले भने आफ्नो कुनै संलग्नता नरहेको र प्रहरीले अनुसन्धान गर्दा दोषी भेटिए आफू कारबाहीको भागीदार हुने धारणा फेसबुकमार्फत सार्वजनिक गरेका थिए। के छ भिडियोमा ? न्युज २४ टेलिभिजनमा कार्यरत पत्रकार युवराज कँडेलले सँगै काम गरौँ भन्दा सुरुमा आफूले नमानेको पुडासैनीले भिडियोमा उल्लेख गरेका छन्। 'काठमाडौंमा सेक्युरिटी कम्पनी चलाएर बसेका बेलामा युवराजसँग केही वर्ष अघि भेट भयो। उसले मलाई तान्न कोसिस गर्यो', पुडासैनीले भिडियोमा भनेका छन्, 'मैले गर्दिनँ भनेँ। धेरै कोसिस गरेपछि पार्ट टाइम गरेँ। महिनाको १५ हजार दिन थाले।' पछि फुल टाइम गर्न दबाब दिन थालेपछि उनीहरूले भनेबमोजिम सबै अफिस छोडेर काम गर्न थालेको उनले उल्लेख गरेका छन्। सेक्युरिटी कम्पनी र कन्सल्ट्यान्सी चलाउँदा महिनामा एक डेढ लाख कमाएको उल्लेख गर्दै टिभीमा काम गर्न थालेपछि बैंकमा रहेको ऋण तिर्न नसकेर आफू डिप्रेसनमा पुगेको पनि उल्लेख गरेका छन्। न्युज २४ टेलिभिजनमा जोसँग रिस उठ्यो उसैविरुद्ध समाचार बनाउने गरेको पनि उनले भिडियोमा दाबी गरेका छन्। आफूले धेरैपटक तलब बढाउन आग्रह गर्दा पनि अन्तिममा १९ हजार ५०० मात्र पुर्याइएको र छोड्छु भन्दा 'छोडिस् भने सिध्याउँछु भनेर युवराजले धम्की दिने गरेको' उनले दाबी गरेका छन्। न्युज २४ का युवराज र दीपकले 'काम नछोड्' भन्दै अस्ट्रेलिया जाने केटी मिलाइदिन्छु भनेर अस्मिता कार्की नामकी युवतीलाई फेसबुकमा सम्पर्क गराइदिएको उल्लेख गरेका छन्। 'सबै कुरा हुन थाल्यो, नजिकिन थाल्यौँ', उनले भिडियोमा भनेका छन्। तर, पछिल्लो समय ती युवतीले हेप्न थालेपछि आफूले न्युज २४ छोडेर माउन्टेन टेलिभिजन ज्वाइन गरेको उल्लेख गरेका छन्। त्यसपछि युवराजले आफूलाई 'फँसिस्' भनेको पनि उनले दाबी गरेका छन्। भिडियोमा पुडासैनीले दाबी गरेका छन् 'युवराज र रवि दाइ मिलेर फसाउने प्लान बनाएका रहेछन्। त्यसैले मैले यो डिसिजन लिएँ।' आफूले जोडेको करोडौँको सम्पत्तिको संरक्षण गर्न उनले श्रीमतीलाई भनेका छन्। श्रीमती र बाबु आमासँग उनले रुँदै माफी मागेको भिडियोमा देखिन्छ। 'रवि लामिछाने तिमीलाई एक दिन पाप लाग्नेछ। तिमीजस्तो अधर्मी यो देशमा कोही छैन। दुनियाँलाई थर्काएका छौ, लुटेका छौ। तिमीलाई पोल्नेछ त्यो पैसाले', उनले आफ्ना पूर्व सहकर्मीलाई भनेका छन्, 'मलाई १८ हजार दिएर करोडौँ कमाउँथ्यौ। अरुको प्रगति देख्न सक्दैनौँ। रविको असली रूप देखिन केही वर्ष लाग्नेछ।' प्रस्तोता लामिछानेले बालुवा तस्कर, व्यापारी र उद्योगसँग करोडौँ असुलेको आरोप लगाउँदै उनले भिडियोमा दाबी गरेका छन् 'अस्मिता कार्की, रवि र युवराज कँडेल मेरो हत्यारा हौ।' भिडियोमा नाम लिएका 'दीपक दाइकोदोष नभएको उनले उल्लेख गरेका छन्। पत्रकार पुडासैनीको आत्महत्या : मोबाइलको भिडियोमा के छ ?"
नुहाउन गएका शिक्षक ९ दिनदेखि बेखबर,"स्याङ्जा : आमाको श्राद्धको अघिल्लो दिन नुहाउन हिँडेका कुलानन्द पाण्डे ९ दिनदेखि बेखबर छन्। कालीगण्डकी गाउँपालिका ४ बिर्घा निवासी ५२ वर्षीय कुलानन्द पाण्डे साउन २२ गतेदेखि बेपत्ता भएका वडा अध्यक्ष चक्रपाणी पाण्डेले जानकारी दिए। आमाको श्राद्ध तिथीको अघिल्लो दिन एकछाकी बस्ने भन्दै पाण्डे घरनजिकै रहेको कालीगण्डकीस्थित अरुवाघाटमा नुहाउन गएका थिए। बिहानै नुहाउन गएका पाण्डे साँझसम्म घर नफर्केपछि परिवार सहित स्थानीयले खोजी सुरु गरे। खोजीकार्य भए पनि उनलाई हालस्म फेला पार्न सकिएको छैन। उनले लगाएको कपडा, चप्पल र शुद्ध जल ल्याउनका लागि लगिएको बोतल भने अरुवाघाट किनारमा रहेको ढुंगामाथी फेला परेको छ। स्थानीय र प्रहरी टोलीले खोजी कार्य जारी छ। पोखराबाट झिकाइएको शसस्त्र प्रहरीको गोताखोर टोलीले समेत खोजीरहेको बिर्घा प्रहरी चौकी प्रमुख खड्ग मल्लले जानकारी दिए। गोताखोरको टोलीले अरुवाघाटदेखि रिडी, रानिघाट हुँदै बारीचौरसम्मको कालीगण्डकी नदिमा खोजेको छ। पाण्डे स्थानीय जनता आधारभूत विद्यालयका स्थायी शिक्षक हुन्।"
पशुपति र कुम्भेश्वरमा रक्षाबन्धनको रौनक (फोटो फिचर),"काठमाडौं : हिन्दू धर्मावलम्बीहरूको पवित्र पर्व जनै पूर्णिमा अर्थात् ऋषितर्पणी धुमधामका साथ मनाइँदैछ। जनै पूर्णीमाका दिन पुरोहितबाट नयाँ जनै फेर्नुका साथै हातमा रक्षाबन्धन बाँध्ने परम्परा छ। यस दिन तराईमा दिदीबहिनीले दाजुभाइको नाडीमा राँखी बाँधेर मनाउने गर्छन्। यस्तै नेवारी समुदायमा क्वाँटी खाएर अर्थात् भ्यागुताको पूजा गरेर पर्व मनाउने प्रचलन छ। यस दिनमा बिहान नुहाइ धुवाइपछि जौं, तील र कुशले ऋषिहरुलाई तर्पण गरी वैदिक पद्धतिबाट मन्त्रिएको नयाँ जनै फेर्ने गरिन्छ। ऋषिलाई तर्पण गर्ने भएकाले यस दिनलाई ऋषितर्पणी भन्ने गरिएको हो। जनैपूर्णिमाका दिन पितृलाई तर्पण दिने गरिन्छ। यस दिन काठमाडौंको पशुपति र मणिचूड, रसुवाको गोसाइँकुण्ड, ललितपुरको कुम्भेश्वर, सिन्धुपाल्चोकको पाँचपोखरी, धनुषाको जनकपुरधाम, धनुषसागर र गंगासागर, जुम्लाको दानसाधु एवम् नवलपरासीको त्रिवेणीधामलगायतका ताल, पोखरी र कुण्डमा मेला लाग्ने गर्छ।यस दिन पितृलाई तर्पण दिँदा मृत आत्माहरुको मनले शान्ति पाउने विश्वास छ। हेर्नुस् पशुपतिनाथ मन्दिरमा प्रणभ खत्रीले खिचेका फोटोहरूः हेर्नुस् पाटनको कुम्भेश्वरमा सुनिता डंगोलले खिचेका फोटोहरूः"
"दुर्घटनामा एकको मृत्यु, चार घाइते",राजविराज : सप्तरीको खडग नगरपालिका ४ करमनीयामा भएको दुर्घटनामा एक महिलाको मृत्यु भएको छ भने चारजना घाइते भएका छन् । भारतीय सुमोको ठक्करले इलाम जाँदै गरेको मारुती भ्यानमा सवार एक महिलाको मृत्यु भएको प्रहरीले बताएको छ। राजविराजबाट जनकपुर जाँदै गरेको जेएच १५ जे ३२०३ नम्बरको सुमोले काठमाडौंबाट इलामतर्फ जाँदै गरेको को १ च ४२२८ नम्बरको मारुती भ्यानलाई पूर्वपश्चिम राजमार्गमा ठक्कर दिंदा मारुतीमा सवार इलाम नगरपालिका १ की ५८ वर्षीया टंकमाया लिम्बुको मृत्यु भएको प्रहरीले बताएको छ । मारुती भ्यानका चालक टंकमायाका छोरा सबिन लिम्बु र छोरी संगीता लिम्बु घाइते भएका छन् । यसैगरी सुमो गाडीमा सवार तिलाठी कोइलाडी गाउँपालिका ७ स्थायी घर भएका राजविराज ५ बस्ने जितेन्द्रप्रसाद साह उनका ज्वाई जनकपुर १ का आशुतोष साह घाइते भएका छन् । आशुतोषकी श्रीमती सोनी सकुशल छिन् । दुर्घटनाग्रस्त दुवै गाडीलाई इलाका प्रहरी कार्यालय कडरबोनाले नियन्त्रणमा लिएको इन्स्पेक्टर रामराजा केशरीले बताए । सुमो गाडीका चालक फरार भएका छन् । प्रहरीले सुमोमा सवार जितेन्द्रलाई समेत नियन्त्रणमा राखेको छ । महिलाको शवलाई सप्तऋषी अस्पताल लहानमा पोष्टमार्टम लागि राखिएको प्रहरीले बताएको छ ।
जंगलमा शिविर बनाएर जुवा खेल्ने आठजना पक्राउ,"गोरखा : पालुङ्टार नगरपालिका ५ को जङ्गलबाट आठजना जुवाडे पक्राउ परेका छन्। गण्डकी प्रदेश प्रहरीको अनुसन्धान ब्युरो र इलाका प्रहरी कार्यालय ठाँटीपोखरीबाट खटिएको टोलीले जङ्गलमा टेण्ट टाँगेर जुवा खेलिरहेको अवस्थामा जुवाडेलाई पक्राउ गरेको हो। प्रहरीले उनीहरुको साथबाट नगदसमेत बरामद गरेको छ। जङ्गलमा घुम्ती शिविर बनाएर जुवा खेल्छन् भन्ने सूचनाको आधारमा ब्यूरो र हाम्रो संयुक्त टोलीले सर्च गर्दा जुवाडे पक्राउ परेका हुन्, इप्रका ठाँटिपोखरीका प्रहरी निरीक्षक सीताप्रसाद चौधरीले भने, उनीहरुको साथबाट तीन लाख ८७ हजार दुई सय ५० रुपैयाँ बराम गरेका छौं। पक्राउ परेकामध्ये गोरखा, तनहूँ र लम्जुङका पेशेवार जुवाडे रहेको प्रहरीले जनाएको छ। उनीहरुलाई बिहीबार जुवा ऐनअन्तर्गत मुद्दा दर्ता गरिएको चौधरीले जानकारी दिए।"
वरिष्ठ साहित्यकार मदनमणि दीक्षित रहेनन्,"काठमाडौं : वरिष्ठ साहित्यकार मदनमणि दीक्षितको निधन भएको छ। पत्रकार कनकमणि दीक्षितले बिहीबार बिहान दीक्षितको निधन भएको ट्विटरमा लेखेका छन्। उनलाई अन्तिम श्रद्धाञ्जलीका लागि कालिकास्थानस्थित घरमा राखिने उनले लेखेका छन्। उनी ९७ वर्षका थिए। दीक्षितले 'माधवी' उपन्यासका लागि २०३९ सालको मदन पुरस्कार प्राप्त गरेका थिए। यही साल यो कृतिले साझा पुरस्कारसमेत पाएको थियो। २०१४ सालदेखि पत्रकारिता थालेका मदनमणि दीक्षितले ३९ वर्षसम्म सक्रिय पत्रकारितामा आफूलाई भिजाए । उनको सम्पादनमा प्रकाशित समीक्षा पञ्चायतकालभरि शासकहरूको बक्रदृष्टिमा परेको थियो । उनको पहिलो रचना 'कसले जित्यो कसले हार्यो' कथा विसं २०१९ मा 'रूपरेखा' मा प्रकाशित भएको थियो। उपन्यास, कथासंग्रह, संस्मरण, निबन्ध जस्ता उनका थुप्रै कृति प्रकाशित छन्। उनका मुख्य कृतिमा माधवी (उपन्यास, २०३९), चरैवेति (निबन्ध संग्रह,२०४४), त्यो युग (निबन्ध संग्रह, २०४७), हाम्रा ती दिन (निबन्ध, २०२९), म रुँदै बिर्सन्छु (संस्मरण, २०२७) हुन्। दीक्षितका श्रीमती, तीन छोरा र एक छोरी छन्। नाति अवनीलाई उद्धृत गर्दै दीक्षितको आजै पशुपति आर्यघाटमा अन्त्येष्टि गरिने राससले जनाएको छ।"
जंगलमा मृत भेटिएका घिमिरेको हत्या आशंका गर्दै गोरखामा प्रदर्शन,"गोरखा : गत मंगलबार जंगलमा मृत भेटिएका श्यामहरि घिमिरेको हत्या भएको शंका गर्दै स्थानीयबासीले गोरखा आबुखैरेनी सडक खण्ड अवरुद्ध गरेका छन्। उनीहरूले घिमिरे कार्यरत स्कुलमा पनि तालाबन्दी गरेका छन्। गोरखा नगरपालिका वडा नम्बर ९ र १० का स्थानीय बासिन्दाले विद्यालयभित्र नै हत्या भएको आशंका गर्दै निष्पक्ष छानबिन गर्न माग गरेका छन्। उनीहरू सडकमै बसेर प्रदर्शन गरिरहेका छन्। गोरखा नगरपालिका १० टक्सारमा रहेको मनकामना बहिरा माध्यमिक विद्यालयका कर्मचारी श्यामहरि घिमिरेको शव मंगलबार बिहान ८ बजे विद्यालय नजिकैको जंगलमा भेटिएको थियो। घिमिरे सोमबार रातिदेखि सम्पर्कबिहीन थिए। करिब ५० वर्षका घिमिरे विद्यालयका सहायक कर्मचारी हुन्। सोमबार राति ९ बजेतिर विद्यालयको काम सकेर टक्सारस्थित घर जान निस्किएका उनी बिहानसम्म घर नपुगेपछि खोजी गरिएको थियो। घिमिरेको शव अहिले पोस्ट मार्टमका लागि गोरखा अस्पतालमा राखिएको छ। पक्राउ परेकामध्य गोरखा, तनहूँ र लम्जुङका पेशेवार जुवाडे रहेको प्रहरीले जनाएको छ।"
कोको छन् सचिवको प्रतिस्पर्धामा ?,"काठमाडौं : सरकार ६ जना सचिवको नियुक्ति तयारी गरिरहेको छ। एकैचोटी ठूलो धेरै सचिव अवकास भएपछि नियुक्तिको तयारीमा सरकार लागेको हो। साउन महिनामा नै नेपाल सरकारका पाँच सचिव रिक्त भएका छन्। भदौ १२ गते अर्का एक सचिवको अवकास हुदैछ। शिक्षा, विज्ञान तथा प्रविधि मन्त्रालयका सचिव कृष्णराज बिसी, खानेपानी मन्त्रालयका सचिव दीपेन्द्रनाथ शर्मा, राष्ट्रिय पुनर्निर्माण प्राधिकरणका सचिव अर्जुनकुमार कार्की, प्रधानमन्त्री कार्यालयका सचिव विष्णुप्रसाद लम्साल र युवा तथा खेलकुद मन्त्रालयका सचिव कृष्णप्रसाद देवकोटाको अवकास भएको छ। भदौमा अर्थ सचिव लालशंकर घिमिरे अवकास हुदैछन्। अर्थका राजस्व सचिव घिमिरको भदौ १२ गते सेवा निवृत हुने भएका छन्। शिक्षा मन्त्रालयका विज्ञान तथा प्रविधि सचिव बिसी उमेरहदका साउन २९ गतेबाट अवकास भएका छन्। खानेपानी सचिव शर्मा, प्राधिकरण सचिव कार्की, प्रधानमन्त्री कार्यालय सचिव लम्साल साउन २२ गतेबाट अवकास भएका छन् भने खेलकुद सचिव देवकोटा साउन २३ गतेबाट उमेर हदका कारण अवकास भए। बिसी, शर्मा, कार्की प्राविधिकतर्फका सचिव हुन् भने लम्साल, देवकोटा र घिमिरे प्रशासनतर्फका सचिव हुन्। प्रशासन र प्राविधिक सेवा ३३ गरी ६ जना नयाँ सचिवको नियुक्ति हुनेछ। एक सचिव बढुवाका लागि ३ जनाको सिफारिस गरिने व्यवस्था छ। प्रशासनतर्फ २२ गते अवकास भएका लम्सालको ठाउँमा तोयानारायण ज्ञावाली, तोयम रायमाझी र दिनेश भट्टराईको सिफारिस हुनेछ। सबैभन्दा वरिष्ठ सहसचिव चुडामणि शर्मा भ्रष्टाचारको मुद्दा खेपिरहेका छन् भने वीरेन्द्र यादवले सचिवको तालिम नै लिएनन्। त्यसैले ज्ञवाली सचिवमा बढुवा हुने प्रवल सम्भावना छ। २३ गते अवकास भएका देवकोटाको ठाउँमा रायमाझी, भट्टराई र रामकृष्ण सुवेदी सिफारिस हुनेछ। त्यसमा सुवेदीलाई सचिव बनाउन चौतर्फी दबाब छ। उनीहरुका साथै बाबुराम पौडेल (शिक्षा), कमल पोखरेल (शिक्षा), टेकनारायण पाण्डे (शिक्षा), एकनारायण अर्याल र रामशरण पुडासैनी, अर्जुन पोखरेल सचिवको प्रतिस्पर्धामा छन्। प्राविधिकतर्फ तीन सचिवको पद रिक्त छ। प्राविधिकतर्फ वरिष्ठतम सहसचिव हैसियतमा ऋषिराज शर्मा पहिलो सूचीमा छन्। प्राविधिक सचिव बढुवामा सहसचिव रविन्द्रनाथ श्रेष्ठ, शिवहरि शर्मा, सागरकुमार राई, सुरेश आचार्य, रामकृष्ण सापकोटा, मणिराम गेलाल र प्रमिलादेवी बज्राचार्यसमेत प्रतिस्पर्धामा छन्। सुरेश आचार्य र मणिराम गेलालको सम्भावना छ। सचिव बढुवाका लागि चलखेल भइरहेको छ। सत्तापक्षमा समेत आफ्नो मान्छेलाई सचिव बनाउन कसरत भइरहेको छ। चार सचिव रिक्त भएको एक साता भइसकेको छ। संघीय मामिला तथा सामान्य प्रशासन मन्त्रालयको सिफारिसमा मन्त्रिपरिषदले सचिव बढुवा गर्ने गर्छ। सचिव बढुवाका लागि लोकसेवा आयोगका अध्यक्ष उमेश मैनालीको अध्यक्षतामा रहने बढुवा सिफरिस समितिले एउटा पदमा तीन जनाको नाम सिफारिस गरिने छ। बढुवाका लागि ज्येष्ठता, कार्य क्षमता र कार्य सम्पादन मूल्यांकनलाई आधार मानिनेछ। बिसी एक वर्ष ४ मन्त्रालय शिक्षा, विज्ञान तथा प्रविधि मन्त्रालयबाट अवकास पाएका सचिव बिसी एक वर्षमा ४ मन्त्रालय सरुवा भए। उनी प्रधानमन्त्री कार्यालय, खोनपानीमा २ पटक र शान्ति मन्त्रालयमा गरी ४ ठाउँमा सरुवा भएका हुन्। दुई वर्ष अवधिमा एक वर्ष भने शिक्षा मन्त्रालयको विज्ञान तथा प्रविधि सचिव भएर बिताए। लामो समय भूमि प्रशासनमा काम गरेका बिसी सचिव हुने बेलामा प्रधानमन्त्री कार्यालय हुँदै खोनपानी मन्त्रालयका सचिव बनाइए। खानेपानीमा ४ महिना पनि नबस्दै उनालाई शान्ति मन्त्रालय लगियो। त्यसपछि फेरि उनी खानेपानीमा तानिए। फेरि ३ महिनामा नै त्यहाँबाट सरुवा गरियो। गजेन्द्रकुमार ठाकुर खानेपानीमा ल्याउनको लागि उनलाई तानातानको पात्र बनाइएको थियो। अवकास भएका सचिव बिसीले सेवा प्रवाहलाई जनतामाथि पुर्याउन नसकिएको स्वीकार गरे। अस्थिर राजनीतिको शिकार कर्मचारीतन्त्र हुँदै आएको उनको भनाइ छ । कर्मचारी लोकसेवा पास गर्नलाई मात्रै भइयो, सेवाप्रवाह भनेर जसरी दिन सकिन, उनले भने, यहाँ काम गर्ने मान्छेको ग्याप छ, काम गर्ने भन्दा काम नगर्नेको हालीमुहाली छ। अरु सचिव पनि कार्यकालमा धेरै हेरफेर भएको छ।"
नुवाकोटमा करेन्ट लागेर एकजनाको मृत्यु,नुवाकोट : नुवाकोटको शन्तिबजारमा करेन्ट लागेर बिहीबार एक मजदुर युवकको ज्यान गएको छ । किस्पाङ गाउँपालिका५ मा निर्माणाधीन माथिल्लो त्रिशूली थ्री बी जलविद्युत आयोजनाको निर्माण सामग्री ओसार्ने क्रममा करेन्ट लागेर ट्रिपरका सहचालकको मृत्यु भएको जिल्ला प्रहरी कार्यालय नुवाकोटले जनाएको छ । मृतक कालिका गाउँपालिका२ का १९ वर्षीय विक्रम थिङ रहेको प्रहरी निरीक्षक विष्णु फुयालले जानकारी दिए । उनका अनुसार शान्तिबजारस्थित 'हिम्दुङ एण्ड थोकर कन्सट्रक्सन' कम्पनीको क्रसर उद्योगमा ट्रिपरको ढाला खोलेर बालुवा भर्ने क्रममा करेन्ट लागेर थिङ गम्भीर घाइते भएका थिए । उनलाई उपचारको लागि नुवाकोट जिल्ला अस्पताल त्रिशूली ल्याउने क्रममा बाटोमा नै मृत्यु भएको हो । उनी बा ४ ख ८७१८ नम्बरको ट्रिपरका सहचालक थिए । उनको मृत्यु भएपछि चालक विष्णुबहादुर थिङलाई प्रहरीले नियन्त्रणमा लिएको छ । विष्णुबहादुर सहचालकका काका हुन् । सो घटना रहस्यमय रहेको जनाउंदै मृतकका आफन्त तथा स्थानीयले विरोध जनाउंदै घटनामा लापरवाही गर्नेलाई कारवाहीको माग गरेका छन् । मृतक युवकको शव पोष्टमार्टमका लागि नुवाकोट जिल्ला अस्पताल त्रिशूलीमा राखिएको छ । तीन साताको अवधिमा करेन्ट लागेर नुवाकोटको छुट्टाछुट्टै स्थानमा तीन जनाको ज्यान गएको छ ।
"आज जनै पूर्णिमा, रक्षाबन्धन : के छ महत्त्व ?","काठमाडौं : हिन्दू धर्मावलम्बीहरूको पवित्र पर्व जनै पूर्णिमा अर्थात् ऋषितर्पणी आज धुमधामका साथ मनाइँदैछ। जनै पूर्णीमाका दिन पुरोहितबाट नयाँ जनै फेर्नुका साथै हातमा रक्षाबन्धन बाँध्ने परम्परा छ। यस दिन तराईमा दिदीबहिनीले दाजुभाइको नाडीमा राँखी बाँधेर मनाउने गर्छन्। यस्तै नेवारी समुदायमा क्वाँटी खाएर अर्थात् भ्यागुताको पूजा गरेर पर्व मनाउने प्रचलन छ। यस दिनमा बिहान नुहाइ धुवाइपछि जौं, तील र कुशले ऋषिहरुलाई तर्पण गरी वैदिक पद्धतिबाट मन्त्रिएको नयाँ जनै फेर्ने गरिन्छ। ऋषिलाई तर्पण गर्ने भएकाले यस दिनलाई ऋषितर्पणी भन्ने गरिएको हो। नयाँ जनै फेर्ने यसै दिन आत्माको शुद्धीकरण र शरीर रक्षाका लागि पुरोहितको हातबाट नाडीमा रक्षाबन्धन बाँध्ने प्रचलन रहेको सांस्कृतिविद गोविन्द टण्डनले बताए। उनले भने, ' मन्त्रिएको जनै फेर्ने भएकाले श्रावण शुक्ल पूर्णिमालाई जनैपूर्णिमा पनि भन्ने गरिएको हो।' उनका अनुसार आजकै दिन मन्त्रेको जनै वर्षभरिका धार्मिक कर्ममा प्रयोग गरिन्छ। आज जनै पूर्णिमा, रक्षाबन्धन : के छ महत्त्व ? वैदिक परम्पराअनुसार जनैलाई ज्ञानको धागोसमेत भनिन्छ। संस्कृतिविद् टन्डनका अनुसार जनैका दुई डोरामध्ये एउटा डोरामा रहने तीन शिखालाई ब्रम्हा, विष्णु र महेश्वरको प्रतीकका रुपमा पुजिन्छ। अर्को डोराको तीनवटा शिखालाई भने कर्म, उपासना र ज्ञानको रुपमा मानिन्छ। जनैपूर्णीका दिन पितृलाई तर्पण दिने गरिन्छ। यस दिन काठमाडौंको पशुपति र मणिचूड, रसुवाको गोसाइँकुण्ड, ललितपुरको कुम्भेश्वर, सिन्धुपाल्चोकको पाँचपोखरी, धनुषाको जनकपुरधाम, धनुषसागर र गंगासागर, जुम्लाको दानसाधु एवम् नवलपरासीको त्रिवेणीधामलगायतका ताल, पोखरी र कुण्डमा मेला लाग्ने गर्छ।यस दिन पितृलाई तर्पण दिँदा मृत आत्माहरुको मनले शान्ति पाउने विश्वास छ। सद्भावको पर्व यसै दिन तराईमा दिदी बहिनीले आफ्ना दाजुभाइको नाडीमा दीर्घायु तथा सुस्वास्थ्यको कामना गर्दै राखी बाँध्ने चलन रहेको छ। यस दिन दिदीबहिनी तथा दाजुभाइ एकै ठाउँमा जम्मा भएर राखी बाँधी गच्छेअनुसारको उपहार आदानप्रदान गर्छन्। पछिल्ला वर्षमा पहाडी समुदायमा पनि राखी बाँध्ने चलन बढ्दो छ। क्वाँटी तथा भ्यागुताको पूजा नेवारी समुदायले भने श्रावण शुक्ल पूर्णिमालाई गुँपुन्ही भनी मनाउने गर्दछन्। यस समुदायमा नौवटा गुडागुडी मिश्रण गरिएको क्वाँटी खाने प्रचलन छ। पछिल्लो समय यो खान्की नेवार समुदायबाट विस्तार भएर अन्य समुदायसम्म पुगेको छ। अन्य समुदायका मानिसले जनै फेरेर क्वाँटी खाने गर्छन्। टुसा पलाएको पौष्टिक तत्वयुक्त क्वाँटी स्वास्थ्यलाई फाइदाजनक हुने चिकित्सकहरु बताउँछन्। यस दिन नेवारी समुदायका मानिसले धुमधामका साथ भ्यागुताको पूजा गर्छन्।भ्यागुतालाई पानीको प्रतीकका रुपमा लिइने भएकाले यसको रक्षा गर्न जनैपूर्णिमाका दिन विशेष पूजा गरिँदै आएको हो। ताल, पोखरी, कुवा तथा पानीको तलाउमा भ्यागुता रहने र यसले पानीको बचाउ गर्छ भन्ने विश्वासका साथ यस दिन क्वाँटी दिएर पूजा गरिएको हो। क्वाँटी विशेषगरी मास, मुगी, केराउ, बोडी, चना, राजमा, सिमी, भट्मास, मकै, बकुल्लालगायत कम्तीमा नौ थरी गुडागुडीको मिश्रणबाट बनेको हुन्छ। यसले शरीमा ताप कायम राख्ने र वर्षायाममा लाग्ने चिसोका रोगबाट बच्ने शरीरलाई शक्ति दिने भएकाले यस दिन क्वाँटी खाने चलन रहेको सांस्कृतिविद् टन्डनको भनाइ छ।"
विद्यालयका कर्मचारीको मृत्यु भएपछि मनकामना माविमा तालाबन्दी,"गोरखा : गोरखा नगरपालिका ९ र १० का स्थानीयबासीले मनकामना बहिरा माध्यमिक विद्यालयमा तालाबन्दी गरेका छन्। विद्यालयका कर्मचारी श्यामहरि घिमिरेको हत्यामा विद्यालयको संलग्नता रहेको आरोप लगाउँदै बिहीबार तालाबन्दी गरिएको मृतकका आफन्त सुवास घिमिरेले जानकारी दिए। करिब पाँच सय जनाको समूहमा आएका स्थानीयबासीले विद्यालयमा ताला लगाएका हौं, उनले भने। तालाबन्दीपछि स्थानीयबासीले हत्या गर्न पाइँदैन, बहिरा संघ खारेज गर, विद्यालय व्यवस्थापन समिति खारेज गरजस्ता नारा लगाएका थिए। ५० बर्षका कर्मचारी घिमिरेको गत मंगलबार बिहान आठ बजेतिर विद्यालयबाट करिब एक सय मिटर पर शव भेटिएको थियो। सोमबार राति छात्राबासमा रहेका विद्यार्थीलाई खाना खुवाएर नजिकै रहेको आफ्नो घरमा सुत्न जाने क्रममा घिमिरे बेपत्ता भएका थिए। खोजतलासको क्रममा जंगलमा चोटैचोट लागेको अवस्थामा शव भेटिएको विद्यालय व्यवस्थापन समितिका अध्यक्ष षडानन्द रेग्मीले जानकारी दिए। यसअघि पनि उनीमाथि विद्यालयभित्र पटकपटक आक्रमण हुने गरेकाले यसपटक पनि विद्यालयभित्रै आक्रमण भएको हुनसक्ने आफन्तको आरोप छ। उनको शव पोष्टमार्टमपछि पनि गोरखा अस्पतालमै राखिएको छ। घटनाको सत्यतथ्य अनुसन्धान नभएसम्म शव नबुझेने अडान आफन्तको छ। प्रहरीले भने सातजना विद्यार्थीलाई नियन्त्रणमा लिएर अनुसन्धान सुरु गरेको जनाएको छ। हामीले गम्भीर रुपमा अनुसन्धान गरिरहेका छौं, जिल्ला प्रहरी कार्यालय गोरखाका डीएसपी महेन्द्र नेपालले भने, सम्पूर्ण संयन्त्र प्रयोग गरिरहेका छौं। आशा गरौं छिट्टै सत्यतथ्या फेला पर्ला। घटना भएको दिन गत मंगलबारदेखि सो विद्यालय बन्द रहेको छ। आउँदो आइतबारदेखि प्रथम त्रैमासिक परीक्षा छ। तर विद्यालय बन्द रहेको छ, शिक्षक रोमबहादुर थापाले भने, यो तालाबन्दीले झन् कतिदिन लम्बिने हो।"
"'विशुद्ध पत्रकारिता भनेको के हो, मैले आजसम्म बुझेको छैन'","वरिष्ठ साहित्यकार तथा पत्रकार मदनमणि दीक्षितको बिहीबार बिहान निधन भएको छ। चर्चित कृति माधवी उपन्यासका स्रष्टा दीक्षितका वैदिक वाङमयमा आधारित तीन दर्जनभन्दा बढी कृति प्रकाशित छन्। साहित्यबाहेक नेपाली पत्रकारितामा पनि उनको विशिष्ट योगदान थियो। २०१४ सालदेखि पत्रकारिता थालेका दीक्षितले ३९ वर्षसम्म सक्रिय पत्रकारितामा आफूलाई भिजाएका थिए। उनको सम्पादनमा प्रकाशित समीक्षा पञ्चायतकालभरि शासकहरूको बक्रदृष्टिमा परेको थियो। यो पत्रिका समाचारका साथै विचार र विश्लेषणयुक्त समाचारपत्रको श्रेणीमा दरिएको थियो। समीक्षामा प्रकाशित सामग्रीहरूको आधारमा तत्कालीन प्रशासकले पटकपटक बयान लिने र प्रतिबन्धसमेत लगाउने, प्रतिबन्ध फुकुवा गर्न दौडधुप गर्नुपर्नेजस्ता तीता यथार्थ दीक्षितले झेलेका थिए। 'अन्नपूर्ण टुडे' म्यागेजिनका लागि विवश वस्तीले २०७४ कात्तिकमा उनको पत्रकारिताका विभिन्न पाटोबारे कुराकानी गरेका थिए। प्रस्तुत छ उक्त अन्तर्वार्ताः समीक्षा साप्ताहिकको प्रकाशन थाल्नुपूर्व तपाईं हालखबरको प्रधानसम्पादकको जिम्मेवारीमा हुनुहुन्थ्यो। किन हालखबर छाडेर समीक्षा निकाल्न थाल्नुभयो ? तत्कालीन प्रधानमन्त्री विश्वेश्वरप्रसाद कोइराला चीन भ्रमणमा जाँदा उहाँसँगै हालखबरबाट पनि पत्रकार जाने भन्ने टुंगो भयो। तर, चीन भ्रमणका लागि पत्रकार पठाउने सन्दर्भमा हालखबरले आफ्नो पारिवारिक नातागोतालाई रोज्न पुग्यो। हालखबरको प्रधानसम्पादकको हैसियतले मैले आफू अपमानित भएको महसुस गरेँ। त्यसैले, सो पदमा रहन उपयुक्त ठानिनँ र राजीनामा दिएँ। सोबाहेक समीक्षामा पूर्ण निजी विचार प्रस्तुत गर्न सकिन्छ भन्ने लाग्यो र त्यसको प्रकाशन प्रारम्भ गरेँ। समीक्षाको प्रकाशन विशुद्ध पत्रकारिता गर्ने उद्देश्यले शुरुवात भएको थियो कि तत्कालीन व्यवस्थाका कमजोर पक्षहरूलाई उधिनेर जनसमक्ष ल्याउने उद्देश्यले बढी प्रेरित थियो ? विशुद्ध पत्रकारिता भनेको के हो, यसबारे मैले आजसम्म बुझेको छैन। तपाईं पहिला वामपन्थी राजनीतिप्रति निकट हुनुहुन्थ्यो। तर, समीक्षा प्रकाशनका वेला वामपन्थी राजनीतिप्रति तपाईंको मोह टुटिसकेको थियो भनिन्छ। कारण के थियो ? सन १९४७ देखि म कार्ल मार्क्स, भ्लादिमिर इल्यिच लेनिनको विचारबाट प्रभावित रहेँ र सन १९४८ मा मैले नेपाल कम्युनिस्ट पार्टीको सदस्यता लिएँ। तर, २०४१ सालमा मैले कम्युनिस्ट पार्टी छाडेँ। तर पनि आजसम्म कार्ल मार्क्सको द्वन्द्वात्मक भौतिकवादमाथिको केही अंशमा अझैं पनि विश्वास गर्छु। आफ्नो पत्रकारिताको जीवनकालमा तपाईँ तत्कालीन सोभियत संघप्रति झुकाव राख्नुहुन्थ्यो, हैन ? त्यतिवेला सबैजसो देशका राजनीतिक पार्टीका बहुसंख्यक मार्क्सवादीहरू सोभियत संघप्रति आस्थावान थिए। २०१७ सालमा प्रधानमन्त्री विश्वेश्वरप्रसाद कोइरालाले मलाई एक पत्रकारको हैसियतले सोभियत संघको मैत्रीपूर्ण भ्रमणमा पठाउनुभयो। मलगायत १७ जनाको संसदीय शिष्टमण्डल थियो। तत्कालीन समयमा कम्युनिस्टहरू रूस र चीन दुई ध्रुवमा बाँडिएका थिए। तपाईं सोभियत ध्रुवप्रति नजिकिनुको कारण के थियो ? मैले कम्युनिस्ट पार्टीको सदस्यता लिँदा सोभियत संघप्रति ममा पूर्ण आस्था थियो। २०२१ सालदेखि रूस र चीनमा विभाजन भयो। त्यतिवेला विभाजन हुँदा चिनियाँ पक्षले माओ त्सेतुङको विचार नामक पुस्तिकाको निकै प्रचारप्रसार गरेको थियो। एउटा प्रचार कस्तो गरिएको थियो भने, एक पटक एउटी घोडी ब्याउन सकिन। ब्याउन नसकेर छटपटाएपछि चिनियाँ कम्युनिस्टहरूले माओको पुस्तकबाट दुइटा वाक्य ती घोडीलाई सुनाइदिए। त्यो वाक्य सुनेपछि घोडी सजिलै ब्याइन। मैले त्यस्तो चिन्तनलाई स्वीकार गर्न सकिनँ र सोभियत संघतिर मेरो झुकाव रहयो। र, सोभियत संघको विघटन हुनुभन्दा पहिलेसम्म मैले पार्टी समर्थक राजनीतिमा अडिग रहने प्रयत्न गरेँ। भनिन्छ, तत्कालीन समयमा कतिपय पत्रकारहरू दरबारको हण्डी खाएर पत्रकारिता गर्थे। तपाईंले पनि रूसी दूतावासको सहयोग लिएर समीक्षा निकाल्नुहुन्थ्यो भन्ने गरिन्छ नि ? फाइल फोटोः रजेन्द्र केसीअन्नपूर्ण तत्कालीन समयमा नेपालको पत्रकारिता क्षेत्रका सम्पादक र प्रकाशकहरू द्रव्यहीन व्यक्तिहरूमा गनिन्थे। पत्रिका प्रकाशनका निम्ति तिनीहरूले अन्य कसैबाट आर्थिक सहायता लिनुपर्थ्यो। समीक्षाले शुरुका दिनहरूमा बीपी कोइरालासित आर्थिक सहायता लिनुपरेको थियो। पछि, बीपीले नै सूचना विभागमार्फत पत्रिकाहरूलाई विज्ञापन दिने प्रबन्ध मिलाउनुभएको थियो। त्यो समयमा गणेशमान सिंहले बीपीसँग मेराबारे कुरा लगाउनुभएको थियो। बीपीलाई गणेशमानले रूसको ठूलो आर्थिक सहायताले मदनमणिले ग्रान्ड स्टुडियो चलाइरहेको छ भन्नुभएको सुनेँ। गणेशमानको त्यस्तो कुरालाई बीपीले हाँसेर उडाइदिनुभएको थियो। तर, मेराबारे अरूको दासत्वको आरोप लगाउनेहरू आजको तुलनात्मक समृद्ध नेपाली पत्रकारितामा पनि विदेशी पैसाको चलखेल चलिरहेको देखिएको छ। त्यस्ता केही नेपाली पत्रिकामा देशभक्तिको भावना हुनुभन्दा पनि तिनका प्रस्तुतिमा विदेशभक्ति प्रबल रहेको पाएको छु। तर, मैले समीक्षा निकाल्दा न रूसीहरूबाट रकम लिएँ, न त उनीहरूले मलाई दिन नै आए। तपाईंले पत्रकारिता गर्नु हुँदा कत्तिको दबाब महसुस हुन्थ्यो। प्रायः दबाब कहाँबाट आउँथ्यो ? समीक्षाको प्रकाशनताका काठमाडौंको प्रमुख जिल्ला अधिकारीकहाँ गएर पटकपटक बयान दिनुपरेको अनुभव छ। र, पटकपटक प्रतिबन्धमा पनि पर्नुपरेको थियो। सीडीओकहाँ बयान दिनुभन्दा केही कम पटकचाहिँ अञ्चलाधीशको कार्यालयमा गएर बयान दिई प्रतिबन्धमा पर्नुपरेको तीतो अनुभव छ, मसँग। तर, आफैलाई सताउने शासकहरूप्रति पछिल्लो अवधिमा भने तपाईं केही लचिलो बन्नुभयो भन्ने गरिन्छ नि ? पत्रकार र शासकहरूबीच न स्थायी शत्रुता हुन्छ, न स्थायी मित्रता रहन्छ। आजको पत्रकारितामा पेड न्युजको चर्चा हुने गर्छ। तपाईंको समयमा त्यस्तो पेड न्युजको चलन कत्तिको थियो ? पेड न्युज कस्तो छ भन्ने आधारमा यो प्रश्नको जवाफ दिन सकिन्छ। आज पनि म देख्छु, केही विदेशी सरकारले आफ्नो राष्ट्रिय स्वाधीनताको दिवसमा भएका भाषण वा स्वाधीनता विवरणबारे पत्रपत्रिकालाई सामग्री पठाउने गर्छन। ती सामग्री छापिए भने सोवापत ती विदेशी सरकारले समाचारपत्रहरूलाई विज्ञापनसरह रकम भुक्तानी गर्छन। दरबारले पेड न्युज लेख्न कत्तिको दबाब वा प्रोत्साहन गर्थ्यो ? मैले त्यस्तो दबाब वा कुनै प्रोत्साहन समीक्षा प्रकाशनको ३९ वर्षसम्म कहिल्यै अनुभव गरिनँ। तपाईंको दृष्टिकोणमा विचार र पत्रकारिता एकअर्काप्रति आश्रित हुनु अनिवार्य छ वा छैन ? सबैले आफ्नो पत्रिका शुरु गर्दा निजात्मक विचारमाथि आश्रित रहनु अनिवार्य हुन्छ। मिडियाको बढ्दो प्रभावसँगै पछिल्लो समय सिर्जनाका अरू माध्यमहरू विस्तारै पाखा लाग्दै गइरहेको महसुस हुँदैन तपाईंलाई ? देशको विकास र परिवर्तनमा जनभावना र समयानुकूल परिवर्तन हुँदै जाँदा त्यो एकअर्काप्रति आश्रित अनिवार्य रूपमा ठहरिन्छ। यसलाई संसारको कुनै पनि पत्रकार संगठनले इन्कार गर्दैन। हिजोभन्दा आज उच्चस्तरमा परिवर्तन हुनु नै विकास हुनु हो। तत्कालीन समयमा तपाईंले जुन सरोकार र मूल्यको पत्रकारिता गर्नुभयो, अहिले त्यस्तो सरोकार र मूल्य यथावत रहेको पाउनुहुन्छ ? मैले सक्रिय पत्रकारिता गर्दाताका केही दशकका निम्ति देशले निर्दलीय व्यवस्था भोग्नुपर्यो। त्यसपछि मुलुकमा बहुदलीय व्यवस्था आयो। तर, बहुदलीय व्यवस्था आए पनि अयोग्य र अस्थिर नेतृत्वको राजनीतिक व्यवस्था भने अहिलेसम्म चलिरहेको छ। तर पनि वर्तमान पत्रकारिता जगतमा सरोकार र मूल्यमा भने आधारभूत परिवर्तन भएको देखिन्छ। परिवर्तित सन्दर्भमा नेपाली पत्रकारिता क्षेत्र कुन विन्दुमा उभिएको छ ? नेपाली पत्रकारिता राजनीतिक नेतृत्वभन्दा आफू उभिनको निम्ति नयाँ र स्थायी स्थानको खोजी गर्नमा व्यस्त देखिन्छ। र, केही मिडियाले त्यस्तो ठाउँ फेला पारेको जस्तो मेरो अनुभव छ। वर्तमान सञ्चारमाध्यम एकदेशीयमा मात्र सीमित छैन, बहुदेशीय बन्न पुगेको छ। अतः विज्ञानको क्षेत्रमा विकास हुँदा पत्रकारितामा पनि हुँदै जान्छ। साहित्य लेखन, वैदिक चिन्तन र लेखन एवं पत्रकारिता सबै क्षेत्रमा जीवनका सबैजसो क्षणहरू लगानी गर्नुभयो। आज आएर जीवनमा के उपलब्धि प्राप्त गरेँजस्तो लाग्छ ? यो प्रश्नको अन्तिम वाक्यमा महत्व छ। यता १०१५ वर्षभित्रका मेरा ४०४२ पुस्तक र पत्रिकाका लेखहरूले मेरा कलमका शब्दलाई निकै माथिल्लो दर्जामा राखेर प्रशंसा गरेका छन। ती वाक्यले पाएका प्रशंसाको लागि प्रशंसा गर्नेहरूलाई धन्यवाद दिन्छु। तथापि मेरो उपन्यास माधवीले मदन पुरस्कार पाउनुबाहेक पुरस्कारदाताका नियमअन्तर्गत पर्ने भए तापनि मेरा अन्य लेखनी विधाले सम्बन्धित संस्थाबाट पुरस्कार पाएनन। यी सबै हुँदाहुँदै पनि म सम्मानभन्दा पुरस्कारलाई माथि राख्न चाहन्नँ। आज तपाईंले मसामु केही प्रश्न गर्नुभयो, यही नै मेरो ठूलो सम्मान होइन र यसलाई मैले रकमको नभएर लेखकीय उपलब्धि ठानेको छु।"
मुक्तिनाथ जनैपूर्णिमाकाे राैनक (फोटोफिचर),मुस्ताङ : जनैपूर्णिमाको दिन मुस्ताङको पवित्र धार्मिकस्थल मुक्तिनाथ मन्दिरमा तिर्थालुको घुँइचो लाग्यो। हिन्दू तथा बौद्ध धर्मालम्बी त्यहाँ पुग्छन्। मुक्तिनाथ मन्दिर विहानैदेखि दर्शनके भीड लागको थियो। मुक्तिनाथ पुग्ने विभिन्न धार्मिक मानिसहरुले आआफ्नै तरिकाले पूजापाठ र दर्शन गरेका छन्। मन्दिरमा पुग्ने तिर्थालुले मुक्तिकण्ड तथा १०८ धारामा स्नान गरे। मन्दिरका पुजारी कृष्णप्रसाद सुवेदीले मुक्तिनाथमा आउनेलाई टिका लगाई रक्षा बन्धन गरे। रक्षा बन्धन तथा मुक्तिनाथको दर्शनका लागि श्रद्धालुहरु विहानैदेखि पंक्तिवद्ध भएर बसेका थिए।
गोसाईकुण्ड गएका तीर्थालुको लेक लागेर मृत्यु,नुवाकोट : रसुवाको गोसाईकुण्डमा लेक लागेर एक तीर्थालुका ज्यान गएको छ। सिन्धुपाल्चोकको मेलम्ची नगरपालिका१२ का २३ वर्षीय दीपक ढकालको लेक लागेर बिहीबार बिहान मृत्यु भएको जिल्ला प्रहरी कार्यालय रसुवाले जनाएको छ। दुई दिनअघि ढकाल साथीहरुसँगै धुन्जेबाट गोसाईकुण्ड गएका थिए। होटेलमा बास बसिरहेका वेला ढकाललाई लेक लागेको थियो। स्वास्थ्य शिविरमा रहेका चिकित्सकहरुले उनको उपचार गरिरहेका थिए। उपचारका क्रममा बिहीबार बिहान पौने तीन बजे निधन भएको प्रहरीले जनाएको छ। ढकालको शव शिविरमै रहेको र घटनाबारे आफन्तलाई जानकारी गराईसकेको रसुवाका प्रहरी प्रमुख प्रहरी उपरीक्षक भाग्येन्द्रपुरूष ढकालले बताए। पानी परिरहेको र उच्च भेगमा कुहिरो लागेकाले हेलिकोप्टरमार्फत शव ल्याउने पहल गरिए पनि नसकेका कारण वोकेरै धुन्चे ल्याउने तयारी भइरहेको प्रहरी उपरीक्षक ढकालले जानकारी दिए।
अवैद्य मदिरा नष्ट,"अछाम : ९१ लिटर घरेलु मदिरा नष्ट गरिएको छ। तुर्माखाँद गाउँपालिका(७ तोषीबाट ५६ लिटर, मंगलसेन नगरपालिकाको विभिन्न स्थानबाट ३० लिटर र रामारोशन गाउँपालिकाबाट ५ लिटर घरेलु मदिरा बरामद गरी बिहीबार नष्ट गरिएको हो। जिल्ला प्रहरी कार्यालय अछामका अनुसार चेकजाँचका क्रममा बरामद गरिएको घरेलु मदिरा स्थानीय र जनप्रतिधिहरुको रोहवरमा नष्ट गरिएको छ। पछिल्लो समय अछाममा प्रहरीले अवैद्य मदिरा नियन्त्रणमा सक्रियता बढाएको छ।"
समयमा उपचार नपाउँदा जंगली च्याउ खाएका आमाछोराको मृत्यु,"जाजरकोट : जंगली च्याउ खाएर जाजरकोटमा आमाछोराको मृत्यु भएको छ। बारेकोट गाँउपालिका ८ बन्डाला निवासी ५० वर्षीया मनमाया कुमाई र उनका १३ वर्षीय छोरा योगराज कुमाईको च्याउ खाँदा मृत्यु भएको हो। आमा मनमायालाई उपचारका लागि नेपालगञ्ज लाने क्रममा मंगलबार सुर्खेतको मेहेलकुनामा मृत्यु भएको प्रहरीले जनाएको छ। छोरा योगराजको नेपालगञ्ज मेडिकल कलेजमा उपचारको क्रममा बुधबार मृत्यु भएको जिल्ला प्रहरी प्रमुख श्यामबहादुर खत्रीले बताए। जंगलबाट ल्याएको च्याउ गत २५ साउनमा खाएका थिए। च्याउ खाएको भोलिपल्ट बिहान आमाछोरा दुवैलाई उल्टी आउन थालेपछि केही घण्टा हिँडेर सेपुखोलामा रहेको स्वास्थ्य चौकी गए। औषधि नभएपछि स्वास्थ्य चौकीले जिल्ला अस्पताल रिफर गरिदियो। त्यसपछि उपचारका लागि जाजरकोट अस्पताल ल्याएको थियो। अस्पतालमा पनि विषालु च्याउ विरुद्धको औषधि नभएकोले उनीहरुलाई थप उपचारका लागी नेपालगञ्ज रिफर गरिदियो। थप उपचारका लागी नेपालगञ्ज लैजाने क्रममा सुर्खेतको मेहेलकुनामा मंगलबार आमाको र बुधबार छोराको उपचारको सिलसिलामा नेपालगञ्जमा मृत्यु भएको आफन्त रामचन्द्र ज्योतीले बताए। विषालु च्याउ खाँदा उनीहरुको मृत्यु भएकोले चिकित्सकले जनाएका छन्। 'समयमै उपचार पाएको भए बचाउन सकिने थियो', जाजरकोट अस्पतालका डा औसरसिंह राठौरले भने,अस्पताल पुर्याउँदासम्म बिरामीको अवस्था अन्तिम भैसकेको थियो। औषधि र उपकरण पनि थिएन त्यही भएर रिफर गरेका हौँ। स्थानीय यमबहादुर बस्नेतका अनुसार मृतकका पति कल्से कुमाई कमाउन भारत(कालापार) गएका छन्। दुई छोरा छोरी अध्ययनका लागि सदरमुकाम खलंगा बस्छन्। घरमा आमाछोरा मात्र थिए। जंगलबाट ल्याएर पकाएर खाएको च्याउ विषालु भएपछि आमाछोरा दुवैको ज्यान गयो। भौगोलिक विकटता र घरमा अरु मानिस कोही नहुँदा उनीहरुले समयमा उपचार नपाएको बस्नेतले बताए। जिल्ला अस्पताल च्याउ खाएको दुई दिनपछि पुगेका थिए।"
विप्लव कार्यकर्ताले गरे वडाध्यक्षलाई दुर्व्यवहार,"बेनी : म्याग्दीको बेनी नगरपालिका२ का वडाध्यक्ष हिराबहादुर थापालाई बिहीबार कार्यकक्षमै दुर्व्यवहार भएको छ। प्रतिबन्धित विप्लप समूहका कार्यकर्ताले थापाको अनुहारमा कालो मोसो दलेर चप्पलको माला लगाएका हुन्। भ्रष्टाचार, राजस्व संकलनमा विभेद, बजेट वितरणमा मनोमानीलगायतका पदको दुरुपयोग हुने किसिमका गतिविधि गरेकाले जनकारबाही गरिएको नेत्रविक्रम चन्द विप्लप नेतृत्वको नेकपा म्याग्दीले जनाएको छ। व्यवहार सुधार गर्न दिएको अनुरोध र चेतावनीको बेवास्ता गरेकाले कारबाही गरेको उसले जनाएको छ। विहान दश बजे कार्यालय पुगेलगत्तै वडाध्यक्षको कार्यकक्षमा प्रवेश गरेका ४ जना अपरिचित पुरुषको समूहले दुर्व्यवहार गरेका थिए। दुर्व्यवहार हुदाँ कार्यालयमा वडा अध्यक्ष थापा र कार्यालय सहयोगी मात्र थिए। उनीहरुले वडाध्यक्ष थापाको साथमा रहेको मोबाइलसमेत लुटेर लगेका छन्। म्याग्दीका प्रजिअ ज्ञानराज ढकालले दुर्व्यवहार गर्ने व्यक्तिहरुको खोजी भइरहेको बताए। यसैबीच सत्तारुढ नेकपाका जिल्ला स्तरका नेताले वडाध्यक्ष थापामाथि अराजनीतिक व्यक्तिहरुले अमानवीय व्यवहार गरेको भन्दै भत्र्सना गरेका छन्।"
