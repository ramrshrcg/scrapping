शीर्षक,विवरण
सुरुङभित्र श्वास,"पूर्वाधार निर्माणका क्रममा हुने दुर्घटनामा परेर बर्सेनि सयौं कामदार, मजदुर तथा कर्मचारीले ज्यान गुमाउने गरेका छन्। ज्यान जोखिममा राखेर गरिने यस्ता काममा पर्याप्त सुरक्षा सतर्कता नअपनाइँदा यस्ता दुर्घटना हुने गर्छन्। यही साता बझाङमा निर्माणाधीन माथिल्लो कालंगागाड जलविद्युत् (३८ मेगावाट) को सुरुङमा छिर्ने क्रममा चार नेपाली मजदुरको मृत्यु भयो। सुरुङमा श्वास फेर्ने हावा (अक्सिजन) कम हुन्छ। त्यसका लागि ठूलो पाइपमार्पत सुरुङभरि पुग्नेगरी अक्सिजन आपूर्ति पहिले नै गरिएको हुनुपर्छ। तर, कालंगागाडमा अक्सिजनरहित सुरुङमा मजदुर पस्नु र उनीहरूलाई काम गर्न लगाउनु आफैंमा पहिलो गल्ती थियो। दोस्रो गल्ती भयो आपत्कालीन अवस्थामा उद्धार गर्ने संयन्त्रको अभाव। कहिलेकाहीं अक्सिजन आपूर्ति गर्ने मेसिन अचानक बिग्रियो वा बन्द भयो भने सुरुङभित्र एकसाथ सयौंजनाले काम गरिरहेको अवस्थामा के हुन्छ ? त्यसको पूर्वानुमान नै नगरी काम लगाउने प्रवृत्तिले यो दुःखद् घटना निम्तिएको हो। नेपालमा निजी क्षेत्रले निर्माण गरेका जलविद्युत् आयोजनामा सुरुदेखि नै गुणस्तरीयताको प्रश्न उठ्दै आएको छ। थोरै लागतमा काम सिध्याउने, तर लागत उच्च देखाई प्रवर्द्धकहरूले आयोजना निर्माण पहिले नै रकम कुम्ल्याउने परिपाटी अद्यापि छ। खिम्ती र भोटेकोसीले लागत बढाउन सिकाएको यो खेल अधिकांश निजी प्रवर्द्धकले गर्दै आएका छन्। मितव्ययी गरी जोगाइएको रकम आयोजनाको लागतबाट कट्टा हुँदैन, बरु प्रवर्द्धकका गोजीमा जान्छ। यो प्रवृत्तिले गुणस्तरीयतामा सम्झौता हुन पुग्छ र यस्ता दुःखद घटना दोहोरिरहन्छन्। बहुपक्षीय वा द्विपक्षीय ऋण तथा अनुदानमा सार्वजनिक क्षेत्रबाट निर्माण भएका जलविद्युत् आयोजनाहरूमा पर्याप्त सुरक्षा सतर्कता अपनाइएको हुन्छ। त्यस्ता आयोजनामा सामान्यता यस्ता दुःखद घटना हुन पाउँदैन। तर, निजी क्षेत्रले निर्माण गर्ने आयोजनाको अनुगमन र मूल्यांकन गर्ने परिपाटी हुँदैन। उनीहरूले कुन गुणस्तरको निर्माण गरिरहेका छन् भन्ने अनुगमन नहुने हुँदा प्रवर्द्धकठेकेदारको मनोमानी चल्दै आएको छ। मुलुकमा हालसम्म २५१ किलोमिटर लामो सुरुङ निर्माण भइसकेको छ। यसमध्ये जलविद्युत्तर्फ २१०, खानेपानीमा २७ र सिँचाइमा १२ किलोमिटर। आगामी दिनमा सुरुङ निर्माणको परिमाण र गति दुवै तीव्र हुने अवस्थाले गर्दा यसको सुरक्षा चासो पनि चुनौतीपूर्ण बन्दै गएको छ। निर्माणको रेखदेख र अनुगमन गर्ने जिम्मा ऊर्जा मन्त्रालयअन्तर्गतको विद्युत् विकास विभागको हो। तर, विभागमा यसैका लागि समर्पित कर्मचारी अभाव छ। निजी क्षेत्रका आयोजना अनुगमन गरी त्यसको प्रतिवेदनउपर बेलाबेला छलफल भई सार्वजनिक हुने हो भने यस्ता घटना हुने सम्भावना कम हुन्छ। विभागमा मौजुदा जनशक्ति अभाव त छँदैछ, त्यसमाथि पर्याप्त बजेट नहुँदा अनुगमनमा विभागले त्यति चासो राखेको देखिँदैन। अनुगमन गर्नैपर्ने अवस्था आइहाले पनि सरकारी कर्मचारीको खर्च जसको अनुगमन हुने भनिएको हो उसैले गरिदिने परिपाटी छ। यसले गर्दा अनुगमनको तटस्थता, निष्पक्षता र विश्वसनीयतामाथि सधैं प्रश्न उठ्ने गर्छ। निजी क्षेत्रका आयोजनामा धेरै मात्रामा सुरुङभित्रका दुर्घटना भएका छन्। नागरिकको ज्यान जाने गरी यत्रो घटना हुँदा पनि सरकार मौन छ। यसको निष्पक्ष छानबिन गरी दोषीउपर कारबाही गर्नैपर्छ। नत्र यो प्रवृत्ति मौलाउँदै जान्छ र हरेक आयोजना यस्तै जोखिमपूर्ण बन्दै जानेछन्। अपनाउनुपर्ने न्यूनतम सुरक्षा सतर्कता, संयन्त्र र पद्धति पालना गरिएको छ, छैन यकिन गर्नुपर्छ। यसका लागि छानबिन समिति गठन गरी प्रतिवेदन सार्वजनिक गर्न जरुरी छ। विद्युत् ऐन र नियमावलीले विद्युत् निरीक्षकको व्यवस्था केका लागि गरेको भन्ने प्रश्न स्वाभाविक रूपमा उठ्छ। प्रवर्द्धकले ठेकेदारलाई दिने र ठेकेदारले आपूखुसी निर्माण गरी नागरिकका ज्यान धरापमा पार्दै जाने हो भने ऐन नियमको अर्थ रहँदैन। सुरुङमा श्वास फेर्न नपाएर मृत्युवरण गर्न पुगेका परिवारलाई बिमा कम्पनीले दिने रकमले मात्र पुग्दैन। प्रवर्द्धक कम्पनीले उचित क्षतिपूर्ति र ती मजदुरको परिवारको भरणपोषणको पनि जिम्मा लिनुपर्छ। नलिए सरकारले कारबाही चलाउनुपर्छ। ठेकेदार वा प्रवर्द्धकको चरम लापर्बाही हो भने ज्यानसम्बन्धी मुद्दा चलाउन पनि पछि पर्नु हुँदैन। अनि मात्र विधिको शासन स्थापित हुन्छ। देशका भीआइपी हरू एकपछि अर्काे गर्दै कानुनी कठघरमा उभ्याइएका बेला कालंगागाडमा हेलचेक्य्राईं गर्नेहरूले पनि उन्मुक्ति पाउनुहुन्न।"
"विश्वभर आज : भारतले गैरआवासी पत्रकारको नागरिकता खोस्यो, डोनल्ड ट्रम्पविरुद्ध अदालतको फैसला","इरानी सुन्दरीलाई फिलिपिन्सले दियो शरण मनिला : जीवनरक्षाको लागि शरण खोजिरहेकी इरानी सुन्दरीको अनुरोध फिलिपिन्सले स्वीकार गरेको छ । मिस इरानको ताज जितिसकेकी इरानी मोडल बहरेह जार बहरीले गत महिनादेखि नै शरणका लागि फिलिपिन्स समक्ष आग्रह गर्दैआएकी थिइन् । मनिलास्थित निनो एक्विनो अन्तर्राष्ट्रिय विमानस्थलबाट पक्राउ परेकी बहरीको अनुरोध झण्डै एक महिनापछि स्वीकृत भएको हो । तर इरानी प्रहरीले उनीविरुद्ध रेड नोटिस जारी गरेको थियो । बहरीले भने आफू विपक्षी दललाई समर्थन गर्ने भएकाले सरकार पूर्वाग्रही भएको बताउँदैआएकी छन् । अरब न्युजका अनुसार फिलिपिन्सको अध्यागमनले उनको शरण स्वीकृत भएसँगै रिहा हुनेछिन् । यदी फिलिपिन्सले मलाई इरानमै फिर्ता पठायो भने २५ वर्ष जेल वा मृत्युदण्ड दिनेछन्, बहरीले मिडियासँग भनेकी थिइन् । बोलिभियामा महिला मेयरको कपाल काटेर सहर घुमाइयो ला पाज : बोलिभियामा चुनावपछि जारी हिंसाका बीच एक महिला मेयरमाथि सार्वजनिक रुपमै आक्रमण भएको छ । सत्तारुढ दलकी ती मेयरको कपाल काटेर अनुहारमा रंग पोतिदिँदै सडकमा पैदल हिँडाइएको थियो । अन्तर्राष्ट्रिय मिडियाका अनुसार उनीमाथि विपक्षी दल समर्थक भीडले यस्तो दुव्र्यवहार गरेको हो । यहाँ सम्पन्न चुनावपछि विपक्षीलले धाँधली भएको भन्दै विरोध गर्दैआएको छ । इबो मोरालेस नेतृत्वको सरकारले प्रदर्शनलाई दबाउन बल प्रयोग गर्दैआएको छ । यस क्रममा एकजना २० वर्षीय विद्यार्थीको मृत्यु भइसकेको छ । हिंसात्मक घटना भइरहँदा विपक्षी भीडले हालै प्याट्रिसिया आर्स नामकी मेयरमाथि दुव्र्यवहार गरेको हो । राष्ट्रपति मोरालेसले भने यस्तो घटनाको निन्दा गरेका छन् । प्याट्रिसिया मोरालेसको समाजवादी पार्टीकी सदस्य समेत हुन् । ती मान्छेका लागि महिला हुनु अपराध हो, समझदार हुनु अपराध हो, स्कर्ट लगाउनु अपराध हो, उपराष्ट्रपति अल्बारो गार्सियाले भनिन् । अन्तर्राष्ट्रिय अदालतको फैसला : कंगोलिस नेतालाई ३० वर्ष कैद कंगो : कंगोका पूर्वविद्रोही नेतालाई अन्तर्राष्ट्रिय अदालतले ३० वर्ष जेल सजाय सुनाएको छ । युद्ध अपराध गरेको भन्दै बोस्को न्तागान्दालाई यस्तो सजाय सुनाइएको हो ।विद्रोही नेताको रुपमा उनले हत्या, बलात्कार र यौनदासी बनाएको भन्दै उनीविरुद्ध बिहीबार यस्तो फैसला सुनाइएको हो । जुन अहिलेसम्मकै ठूलो सजायको रुपमा कंगोमा टिप्पणी गरिएको छ । साथै कंगोमा युद्ध अपराध गर्ने नेतामध्ये यौनदासी बनाउने बोस्को पहिलो नेता भएको अन्तर्राष्ट्रिय मिडियाले जनाएका छन् । रुवान्डामा जन्मिएका ४६ वर्षे नेता बोस्कोले आफूविरुद्धको फैसलामा अपिल गरेका छन् । सिरियामा तेस्रो पटक टर्की र रुसी सेनाको गस्ती सिरिया : सिरियाको उत्तरपूर्वी क्षेत्रमा रुसी र टर्किस फैजले गस्ती गर्दैछन् । टर्कीको सीमाक्षेत्रमा उनीहरुले अहिले तेस्रो पटक गस्ती गर्न लागेका हुन् । टर्कीका रक्षामन्त्रीले भने आफ्ना फौजले गत शुक्रबार उफ्रेट्सस्थित कुमिसी र डेरिकको बीचमा गस्ती गरेका थिए । अन्तर्राष्ट्रिय मिडियाका अनुसार त्यस क्षेत्रबाट कुर्दिस लडाकु खाली गरिएको पुष्टि गर्न सीमाक्षेत्रमा गस्ती गरिएको हो । पाकिस्तानी मूलको भन्दै भारतले रद्द गर्यो आप्रवासी पत्रकारको नागरिकता नयाँदिल्ली : भारत सरकारले अमेरिका बस्दैआएका गैरआवासी भारतीय पत्रकार तथा लेखक अतिश तसिरको भारतीय हैसियत खारेज गरिदिएको छ । अतिशले आफ्ना बितेका बावु पाकिस्तानी मूलको भएको कुरा लुकाएको लगायत कारण देखाउँदै उनलाई गैरआवासीय भारतीयको हैसियत नदिइएको हो । अतिशले गत मे महिनामा टाइम म्यागजिनको लेखमा नरेन्द्र मोदीलाई डिभाइडर ईनचिफ भनी सम्बोधन गरेका थिए । सोही कारण उनीमाथि मोदी सरकार कडा बनेको अन्य पत्रकार तथा विश्लेषकको टिप्पणी छ । तशिरले भने मोदी सरकारको निर्णयपछि आफूले मोदीबाट फुटको नभएर प्रतिकारको अपेक्षा गरेको टाइम म्यागजिनको आफ्नो कोलममा उल्लेख गरेका छन् । तशिरले आफू बेलायतमा जन्मिएको र बेलायती नागरिकता भएको उल्लेख गरेका छन् । तर २ वर्षको उमेरदेखि उनी भारतमा आफ्नी आमाको साथमा हुर्केको बताएका छन् । भारतले दोहोरो नागरिकता नदिए पनि विदेशमा रहेका भारतीय अर्थात् गैरआवासीय भारती नागरिकको हैसियत दिने गर्छ । साथै भारतीय बावुका विदेशमा जन्मिएका सन्तानलाई पनि यही हैसियत दिन्छ । तर तशिरलाई भने उनका बावु पाकिस्तानी मूलको भएकाले गैरआवासीय भारतीयको कार्ड नदिएको हो । भारत सरकारले तशिरलाई सोधिएका केही लुकेका सूचनाबारे प्रष्ट नपारेकाले उनी यो कार्डका लागि सक्षम नभएको जनाएको छ । इरानमा भूकम्प : ६ को मृत्यु, ३ सय बढी घाइते तेहरान : इरानमा शक्तिशाली भूकम्प जाँदा कम्तिमा ६ जनाको मृत्यु भएको अन्तर्राष्ट्रिय मिडियाले पुष्टि गरेका छन् । ५ दशमलब ९ म्याग्निच्युडको भूकम्पमा ३ सय जना घाइते छन् । अमेरिकी भूगर्भीय सर्वेक्षणका अनुसार पूर्वी अजरबैजान प्रान्तस्थित हसरड सहरबाट ६० किलोमिटर पर भूकम्पले धक्का दिएको हो । स्थानीय समय अनुसार शुक्रबार बिहान २ बजेर ३० मिनेट जाँदा भूकम्पको धक्का महसुश भएको हो । स्थानीय टेलिभिजनले जनाए अनुसार थुप्रै भवन भत्किएका छन् । घटनापछि उद्धारकार्य जारी छ । दिउँसो पनि पराकम्प आइरहेकाले सहरका अस्पतालमा जति बेला पनि घाइते आउनसक्ने भन्दै तयारी अवस्थामा रहेको स्थानीय मिडियाले जनाएका छन् । ट्रम्पले परोपकारी संस्थाको रकम दुरुपयोग गरेको ठहर, २० लाख तिर्न आदेश वासिङ्टन : अमेरिकी राष्ट्रपति डोनल्ड ट्रम्पले परोपकारी संस्थाको रकम दुरुपयोग गरेको आरोपमा न्युयोर्कको अदालतले २० लाख अमेरिकी डलर तिर्न आदेश दिएको छ । डोनल्ड जे ट्रम्प फाउन्डेशन नामको परोपकारी संस्थाको रकम राष्ट्रपति ट्रम्पको व्यक्तिगत स्वार्थपूर्तिका खर्च गरिएको भन्दै अदालतले यस्तो आदेश दिएको हो । साथै ट्रम्प र उनका छोरीले सञ्चालन गरेको उक्त परोपकारी संस्थाले राजनीति गर्न नपाउने अदालतको ठहर छ । साथै व्यक्तिगत प्रयोजनका लागि खर्च भएको उक्त रकम फिर्ता गर्नुपर्ने बताइएको छ । ट्रम्पले २०१६ को चुनावी अभियानमा उक्त रकम खर्च गरेको अदालतको ठहर छ ।"
कालापानीबाट भारतीय सेना हटाऊ,"काठमाडौं : नेपालको अन्तर्राष्ट्रिय सीमा काली नदीसम्म रहेकाले त्यहाँको भूभागमा भारतले दाबी गर्न नमिल्ने विज्ञहरूले बताएका छन्। सुगौली सन्धिमा कालीपारिसम्म नेपालको भूभाग रहेको स्पष्ट छ। भारतले हालै जारी गरेको नक्सामा काली नदीलाई आफ्नो भूभागमा पारेपछि दुई देशबीच पुनः विवाद उत्पन्न भएको छ। कालापानी भनिने तिल्सी नजिकको सानो पानीको मुहानलाई काली नदी (कृत्रिम) भनेर देखाउँदै आएको भारतले पछिल्लोपटक जारी नक्सामा भने लिम्पियाधुरातिरबाट आउने नदीलाई काली नदी भनेको छ। काली नदीको उद्गमस्थल लिम्पियाधुरा हो। सन् १८५६ अघिका नक्सा, सन्धिसम्झौता र दस्ताबेजदेखि ऋषिमुनिका भनाइका आधारमा समेत काली नदीको उद्गम लिम्पियाधुरा स्पष्ट छ। सुगौली सन्धिको धारा ५ अनुसार नेपालको पश्चिमी सीमा काली नदी हो। जुन नदीको वास्तविक उद्गम दार्चुलाको ब्यास गर्खाअन्तर्गत पर्ने लिम्पियाधुरा हो। सुगौली सन्धिपछि तत्कालीन इस्ट इन्डिया कम्पनी सरकाराद्वारा प्रकाशित सबै नक्सामा कालीको मुहान लिम्पियाधुरा नै देखाइएको छ। सन् १८५६ पछि भने ब्रिटिस इन्डियाले नेपालको पश्चिमी सीमामाथि नक्सामार्फत अतिक्रमण गर्न थालेको थियो। कम्पनी सरकारले सन् १८५६ पछि प्रकाशित नक्सामा लिम्पियाधुराबाट आउने काली नदीलाई कुटिङ्याङ्दी र लिपुलेक पश्चिम गिरफुबाट आउने खाँयंक्ति (लिपुखोला) लाई काली लेख्न सुरु गरेको हो। सीमा अध्येताहरूले भारतले काली नदीको यथार्थ स्वीकारेका कारण कूटनीतिक पहल र दबाब दिएर लिम्पियाधुरासम्मकै भूभाग फिर्ता ल्याउनुपर्ने बताएका छन्। नदीविद् जगतप्रसाद भुसालले कुनै बेला एक व्यक्ति वा समूहको मानवीय गल्तीले गुमेको हुन सक्ने भन्दै कालापानी, लिपुलेक र लिम्पियाधुरा नेपालकै रहेको बताए। यी ठाउँबाट भारतीय सेना हटाउनुपर्छ, उनले भने। काली नदी उद्गमस्थलको अध्ययन गरेका भुसालले नदी विज्ञानअनुसार काली नदीको शिर लिम्पियाधुरा भएको स्पष्ट पारे। लिपु खोलालाई काली नदी भनेर स्वीकार गर्नु हाम्रो ठूलो गल्ती थियो, उनले भने, यो गल्ती नापीकै कर्मचारी गरेका हुन्। यसलाई ध्यान दिएर सरकारले तथ्यका आधारमा समाधान गर्नुपर्छ। लिपु खोलालाई काली नदी भनेर स्वीकार गरेपछि भारतले कमजोरीको फाइदा उठाएको र सेनासमेत त्यहाँ राखेको हो। भारतले साविकको काली नदीलाई कुटिङ्याङ्दी भनेर त्योभन्दा ३० किलोमिटर पूर्व कृत्रिम पोखरी, मन्दिर र खोल्सा बनाएर काली नदी भन्न र लेख्न थाल्यो। भारतले चीनसँगको युद्धका बेला सन् १९६२ मा कालापारिको समतल भूमिमा सेनाको क्याम्प राख्यो। भारतले त्यो भूभाग रणनीतिक र सामरिक रूपमा महŒवपूर्ण देखेपछि अतिक्रमण गरेको उनको ठहर छ। लिपु मानसरोवर जाने सजिलो र छोटो बाटो हो। लिपुलेकलाई चीन र भारतबीच व्यापार गर्न दुईपक्षीय सडक निर्माणनिम्ति पनि सहज स्थानका रूपमा लिइएको छ। यही भएर गत २०७२ जेठ १ गते भारत र चीनबीच उक्त भूभागलाई व्यापारिक केन्द्रका रूपमा विकास गर्ने सहमति भएको थियो। नेपाली भूभाग उपयोगसम्बन्धी चीन र भारतले अनुमति नलिएको भन्दै नेपाल सरकारले तत्कालै विरोध गरेको थियो। नेपालको उक्त असहमति र विरोधप्रति भारत र चीन मौन रहँदै आएका छन्। लिपु, कालापानीदेखि लिम्पियाधुरासम्मको १७२ वर्गकिलोमिटरभन्दा बढी भूभाग नेपालकै हो, भुसालले भने, सुगौली सन्धिले कालीपारिसम्मको भूभाग नेपालको हो भनेर स्पष्ट छ। नदी विज्ञानअनुसार कुन नदी मूल र कुन सहायक भन्ने कुराको टुंगो नदीको लम्बाइ, नदीले ओगटेको जलाधार क्षेत्र, पानीको मात्रा, गहिराइका आधारमा लगाइने भुसालले बताए। इस्ट इन्डिया कम्पनीसँग सन् १८१६ मा भएको सुगौली सन्धिका कारण नेपालले आफ्नो अधीनस्थ दुई तिहाइ भूभाग गुमाएको थियो। नेपाल सरकारले २००९ मा पूर्वाञ्चल र २०११ मा पश्चिमाञ्चलमा जनगणना गरेको थियो। त्यतिबेला हालको दार्चुला तत्कालीन बैतडी जिल्लाअन्तर्गत थियो। बैतडीअन्तर्गतको तत्कालीन ब्यास गर्खा (दरा) मा ६ वटा गाउँ थिए। २०११ सालको जनगणनाले ब्यास गर्खाका ६ गाउँको घरधुरी संख्या चार सय ३४ तथा कुल जनसंख्या एक सय आठ सय १६ देखाएको छ। २०१८ सालमा ब्यास क्षेत्रका गुञ्जी, नाबी, कुटी, तिंकर र छाँगरु गाउँको जनगणना गरिएको थियो। जनगणना अधिकृतका रूपमा खटिएका अग्रज पत्रकार भैरव रिसालले सुगौली सन्धिपछि लिम्पियाधुरा क्षेत्रका जनताले नेपालमै तिरो तिर्ने गरेको बताए। रिसालका अनुसार २०१८ सालसम्म लिम्पियाधुरा क्षेत्र नेपालकै अधीनमा थियो। सन् १९६२ अघि यो क्षेत्र निर्विवाद थियो, उनले भने, भारतचीन युद्धपछि मात्रै विवाद भएको हो। उनले नेपाल सीमा सुरक्षा गर्न नसकेका कारण भारतले अतिक्रमण गर्न पाएको बताए। कालापानीमा लगेर सुरक्षाकर्मी राखेको भएर कहाँ उसले अतिक्रमण गर्न पाउँथ्यो र ? उनले भने, सीतापुरसम्म राखेको छ। त्यहाँ ६ महिना मात्रै सुरक्षाकर्मी बस्छन्। त्यहाँ नेपाली सुरक्षा निकायको उपस्थिति नभएकै कारण त्यो भूभाग भारतले कब्जा गर्न पाएको उनको ठहर छ। लिम्पियाधुरा पुस्तकका लेखक रतन भण्डारीले नापी विभागले सन् १९७५ यता प्रकाशन गरेको नक्सामा क्षेत्रीय अखण्डता, सार्वभौमसत्ता विरोधी र त्रुटिपूर्ण भएका कारण भारतले नेपाली भूमि अतिक्रमण गर्न पाएको बताए।"
"जहाज डिले, यात्रु हैरान","काठमाडौं : त्रिभुवन अन्तर्राष्ट्रिय विमानस्थलबाट ३० वटा वायुसेवाले १८ मुलुकमा नियमित उडान गर्छन्। यस्तै आन्तरिकतर्फ चालु ३५ वटा विमानस्थलमध्ये १० वटामा नियमित उडान हुन्छ। १० वटा वायुसेवा कम्पनीले आन्तरिक उडान अनुमति पाएका छन्। दैनिक अन्तर्राष्ट्रिय उडान ९० वटासम्म हुन्छ भने आन्तरिक उडान औसतमा तीन सयवटासम्म पुग्छ। यति व्यस्त विमानस्थलमा थोरै समस्या उत्पन्न हुनेबित्तिकै उडान डिले हुन्छ। त्यसको प्रत्यक्ष मार यात्रुले सहँदै आएका छन्। भदौ २७ गते संस्कृति, पर्यटन तथा नागरिक उड्डयनमन्त्री योगेश भट्टराई नेपालगन्जबाट काठमाडौं आउने क्रममा जहाज ढिला उड्यो। ढिलाइ उनकै कारण भएको थियो। उनलाई यात्रुले गालीगलौज गरेको र मन्त्रीमाथि परेको दबाबका कारण सम्बन्धित वायुसेवाले २४ मिनेट ढिलो भएको जानकारी दियो। असोज २७ गते राष्ट्रिय जनता पार्टीका सांसद प्रमोद साहले उडान ढिलो भएको आक्रोशमा जनकपुर विमानस्थलस्थित बुद्ध एयरको चेक इन काउन्टर तोडफोड गरे। उनी काठमाडौं आउन लागेका थिए। कैलालीका शरद ओझा असोज १६ गते नेपालगन्जबाट यती एयरलाइन्सको जहाजमार्फत काठमाडौं आउँदा ६ घण्टा ढिलो भयो। दुई बजेको टिकट लिएका ओझाले बेलुकी ८ बजे जहाजमा उड्न पाए। चैत १९ गते वायुसेवा निगमको अन्तर्राष्ट्रिय उडान चार मिनेट ढिलो हुँदा उडान रद्द भयो। कर्मचारीले समयमै तयारी नगरेको र यात्रुलाई रातभर जहाजमै राखेको विषयमा सरकारी समितिले छानबिन गरी घटनामा संग्लन कर्मचारीलाई कारबाही सिफारिस गर्यो। कहिले धावनमार्ग मर्मत, कहिले प्राविधिक कारण त कहिले उडान व्यवस्थापन मिलाउने बहानामा दैनिक उडान ढिलो हुने गरेका छन्। पछिल्लो समय आन्तरिक वायुसेवाका उडान तोकिएभन्दा ढिलो हुने गरेको गुनासो यात्रुको छ। बिहान आधा घण्टा मात्रै ढिलो भयो भने त्यसको असर दिनैभर पर्छ। भीभीआईपीको उडान, मौसम गडबड, विमानस्थलमा एउटैमात्र धावनमार्ग हुँदा उडान व्यवस्थापन मिलाउन एयर ट्राफिक कार्यालयलाई कठिन हुन्छ। उडान बढी हुँदा होल्ड गरिरहनुपर्ने र पार्किङस्थल कम हुँदा पर्खनुपर्ने कारण पनि उडान ढिलो हुने त्रिभुवन विमानस्थल कार्यालयको भनाइ छ। दसैंपछिका शनिबार र आइतबार चिनियाँ राष्ट्रपतिको उडान व्यवस्थापन मिलाउन विमानस्थल कार्यालयलाई हम्मेहम्मे परेको थियो। जसका कारण तीन दिन २४ सै घण्टा विमानस्थल खुला गर्नुपर्यो, विमानस्थलका महाप्रबन्धक देवेन्द्र केसीले भने। उनका अनुसार उडान व्यवस्थापन मिलाउन बाध्य भएर १८ घण्टाको उडानलाई २४ घण्टासम्म पुर्याइएको थियो। नेपाल नागरिक उड्डयन प्राधिकरणले सन् २०१२ मा नेपालमा सात आन्तरिक वायुसेवा कम्पनीका ३१ हजार उडान भएकामा १७ हजार उडान रद्द भएको प्रतिवेदन सार्वजनिक गरेको थियो। त्यसबाट नकारात्मक सन्देश गएपछि अर्को वर्षदेखि प्रतिवेदनमा उडान रद्द उल्लेख नगरिएको प्राधिकरणका एक उच्च अधिकारीले बताए। प्राधिकरणका उडान अनुमति शाखाका अनुसार वायुसेवाले उडान अनुमति केन्द्रीय कार्यालयबाट वर्षको दुईपटक ६६ महिनाका लागि लिने गरेका छन्। तर, उडान रद्दको जानकारी भने विमानस्थललाई मात्रै गराउँछन्। प्राधिकरणसमक्ष सो तथ्यांक आउँदैन। प्राधिकरणका अनुसार विगत दुई महिनामा मासिक औसत एक हजार उडान रद्द भएका छन्। यस्तो उडान अफ सिजन को उडान तथ्यांक हो। वायुसेवा उडानको सिजन तथा मौसमले साथ नदिने समयमा संख्या बढ्ने अनुमान प्राधिकरणका अधिकारीले गरे। सन् २०१८ मा त्रिभुवन विमानस्थलबाट आन्तरिक र अन्तर्राष्ट्रिय गरी एक लाख ३० हजार उडान भएका छन्। गत वर्ष ९५ हजार पाँच सय आन्तरिक र ३३ हजार नौ सय वटा अन्तर्राष्ट्रिय उडान तथा अवतरण भएको थियो। सन् २०१९ मा यो संख्या १० प्रतिशत बढ्ने अनुमान छ। विमानस्थल कार्यालयका अनुसार हाल दैनिक ८० देखि ९० वटा अन्तर्राष्ट्रिय उडान हुने गरेका छन्। आन्तरिक र अन्तर्राष्ट्रिय उडान र अवतरणका लागि एउटै धावनमार्गका कारण प्रायः सबै उडानमा पालो कुर्नुपर्ने हुन्छ। एउटा जहाज उड्न ढिलो भयो भने त्यसको असर अर्को वायुसेवाको उडानमा पर्ने विमानस्थलका प्रवक्ता प्रतापबाबु तिवारीले बताए। विमानस्थलमा अन्तर्राष्ट्रिय उडानमा नौ वटा र आन्तरिक उडानमा १७ वटा मात्रै पार्किङ छ। अन्तर्राष्ट्रियमा एक सय र आन्तरिकमा तीन सय वटा उडान व्यवस्थापन मिलाउनुपर्छ। अहिले अन्तर्राष्ट्रिय र आन्तरिक दुवै वायुसेवाका लागि सिजन हो। बिहानको समयमा मान्उटेन फ्लाइट र लुक्ला उडान उडान जुध्छ। एयर ट्राफिक कन्ट्रोलर (एटीसी) ले उडान व्यवस्थापन मिलाउन एक घण्टा लगाउनु सामान्य भइसकेको छ। उडान तालिका धेरै हुने तर व्यवस्थापन मिलाउने क्षमता नभएकाले जहाज उड्न ढिलो हुने गरेको छ। दिउँसो मात्रै उडान हुने विमानस्थललाई प्राथमिकता दिनुपर्ने हुँदा पनि उडान समय ढिलो हुने तिवारी बताउँछन्। वायुसेवा सञ्चालक संघका सदस्य एवम् सिम्रिक एयरका बजार निर्देशक प्रज्ज्वल थापाका अनुसार अक्टोबर र नोभेम्बरमा उडान तालिका अन्य मौसमको तुलनामा ५० प्रतिशतसम्म बढ्छ। यही बेला अन्तर्राष्ट्रिय उडान पनि बढ्ने भएकाले आधा घण्टादेखि एक घण्टासम्म जहाज ग्राउन्डमै होल्ड गनुपर्ने उनको भनाइ छ।"
गीत जब प्रहरी चौकी पुग्छ,"युवराज भट्टराईअस्मिता खड्का छाडा, अश्लील, अभद्र गीत गाएको आरोपमा भटाभट दुई गायक पक्राउ परे। पहिले दुर्गेश र केही दिनपछि भिटेन। यसलाई केही लेखक र गीतकारले कलाकार र सिर्जनामाथि सत्ताको प्रहार भनेका छन्। उनीहरूको मतमा यो कदम अभिव्यक्ति स्वतन्त्रताको लोकतान्त्रिक सिद्धान्तविपरीत छ। कात्तिक ७ गते ललितपुर, झम्सिखेलस्थित स्टुडियोमा बसेर काम गरिरहेका थिए, र्यापर समिर घिसिङ अर्थात् भिटेन। त्यही दिन प्राइभेट गाडीमा केही मानिस आएर उनको नम्बर मागेको उनले बताए। सुरुमा अरू कोही जस्तो लाग्यो, पछि सिभिल प्रहरीबाट आएको भन्नुभयो, उनले अन्नपूर्ण सम्पूर्ण सँग भने, उहाँहरूसँग ललितपुर प्रहरी वृत्त जानुपर्ने भनेपछि अचम्म लागेको थियो। प्रहरीको गाडीमा बसेको केही समयपछि आफूमाथि हातपात भएको उनले बताए। गाडीमा बसेको एकछिनपछि ममाथि हातपात भयो, उनले भने, मलाई सार्वजनिक ठाउँमा अभद्र व्यवहार गरेको भन्दै पक्रिन आएको बताउनुभएको थियो। भिटेनलाई पक्राउ गर्नुको कारण उनले गाएको गीत र सामाजिक सञ्जालमा उनले लगाएको पोशाक रहेको प्रहरीले बताएको थियो। उनको पछिल्लो गीत हामी यस्तै त हो नि ब्रो र सामाजिक सञ्जाल फेसबुकमा प्रहरीको पोशाक लगाएर हालेको तस्बिरका कारण उनी प्रहरीको कारबाहीमा परे। गीतमा अश्लील शब्द प्रयोग गरिएको र फेसबुकमा हालिएको तस्बिर अमर्यादित भएको जानकारी अपराध अनुसन्धा महाशाखाका प्रमुख एसएसपी सहकुल थापाले दिएका थिए। भिटेनलाई पक्राउ गर्नेबित्तिकै उनको गीतलाई युट्युबबाट हटाउन लगाइएको थियो। साथै, अभद्र व्यवहारको मुद्दा चलाउन उनलाई अपराध अनुसन्धान महाशाखा, टेकुले महानगरीय प्रहरी वृत्त ललितपुर पठाएको थियो। ललितपुर प्रहरी वृत्तले भिटेनलाई ८ गते उनका बाबुको जिम्मा लगाएर तारेखमा रिहा गर्यो। प्रहरीको कुरा सुन्दा म त चकित भएँ, भिटेनले भने, गीत र पोशाकलाई लिएर गरिएको विवाद उचितजस्तो लागेको थिएन। भिटेनलाई पक्राउ गर्नुभन्दा केही दिनअघि मात्रै गीतकै कारण पक्राउ परेका थिए, गायक दुर्गेश थापा। उनको पछिल्लो गीत ह्याप्पी तिहारले सामाजिक सहिष्णुतामा खलल पुर्याएको भन्ने कारण प्रहरीले दिएको थियो। दुर्गेशमाथि परेको उजुरीलाई आधार मान्दै प्रहरीले उनलाई सोधपुछका लागि बोलाएको अपराध अनुसन्धान महाशाखाले बताएको थियो। अघिल्लो दिन झापाको कार्यक्रम सकेर काठमाडौँ फर्किएका दुर्गेश कात्तिक ५ गते दिउँसो ११ बजे टेकु पुगेका थिए। त्यहाँ पुगेपछि मेरो गीतविरुद्ध उजुरी परेको थाहा पाएँ, उनले भने, तर, कसले उजुरी गरेको, भन्न मिल्दैन भनियो। प्रहरीले माथिबाटै अर्डर आएको छ, गीत हटाइदिनुस् भनेपछि गीत हटाउन बाध्य भएँ। पक्राउ परेलगत्तै दुर्गेशको युट्युब च्यालनबाट गीत हटाइएको थियो। प्रहरीसँगको छलफलबाट भने दुर्गेशले गीतमा रहेका केही शब्दलाई हटाएर परिमार्जनसहित प्रसारण गर्ने निर्णय भएको थियो। जुन गीतका कारण दुर्गेशलाई पक्राउ गरिएको थियो, उक्त गीतमा धूम्रपान, मादकपदार्थ र लागुपदार्थ जनाउने शब्दहरू प्रयोग गरिएका छन्। गीतमा बियर, गाँजा लगायत शब्द प्रयोग गरेकाले यसले देउसीभैलोको मौलिकतामाथि नै प्रहार गरेको आरोपमा उनलाई पक्राउ गरिएको थियो। प्रहरीसँग सम्झौता भएपछि भने उनले युट्युबमा भएको पुरानो गीत हटाएर केही परिमार्जनसहित फेरि प्रसारण गरे। लोकगायक पशुपति शर्मालाई पनि केही समयअगाडि उनको गीत लुट्न सके लुट् कान्छालाई लिएर विवादमा ल्याइएको थियो। उनको गीतलाई बजाउनै नदिने भन्दै नेकपाका समर्थकहरूले विज्ञप्ति नै निकालेर गीतलाई प्रतिबन्ध गरिने बताएका थिए। पशुपति शर्मा हुँदै दुर्गेश थापा, भिटेनसम्म आइपुग्दा धेरैले सरकारले चालेको कदमलाई अभिव्यक्ति स्वतन्त्रतामाथिको प्रहारका रूपमा लिएका छन्। प्रसिद्ध कवि तथा गीतकार श्रवण मुकारुङ यी कदमलाई सरकारमा भएकाहरूको मनोविज्ञानमा रहेको अधिनायकवादी सोचको उपज ठान्छन्। सरकारले कस्तो गीत गाउने ? कस्तो कविता लेख्ने ? कस्तो समाचार बनाउने ? भनेर निश्चित मापदण्ड बनाउन थाल्यो भने त्यो लोकतन्त्र कहाँ भयो ? मुकारुङको प्रश्न छ। र्यापर गिरिश खतिवडा सरकारको कदमलाई विचारमाथि लगाउन खोजिएको बन्देजका रूपमा अथ्र्याउँछन्। भन्छन्, गीत छाडा र अश्लील भयो भन्दै भिटेन र दुर्गेशलाई सीधै पक्राउ गरियो। एउटा कलाकारले जे भन्नुपर्छ, त्यो गीतबाटै भन्छ। समाजमा हरेक समय सही वा गलत नदेखी स्तुतिगान गाउने मात्र हुँदैनन्। गलतलाई गलत र सत्यलाई सत्य देखेर प्रस्तुत गर्दा त्यसलाई नैतिकअनैतिक भनेर छुट्याउनु कत्तिको नैतिक काम हो ? भिटेन होस् वा दुर्गेश, उनीहरूले यही समाजका पात्रका कथा गीतमा बोलेका हुन्। के अश्लील, के श्लील ? लेखक युग पाठक सरकारले चालेका कदमहरू हेर्दा नैतिकताको परिभाषा पुलिस स्टेसनबाट जारी गर्न खोजेको बताउँछन्। गायक भिटेन र दुर्गेशको गीतलाई अनैतिक र अश्लील भएको तर्क सरकारले गरेको थियो। पाठक भन्छन्, नैतिकताको परिभाषा न त पुलिसले जारी गर्न सक्छ, न सरकारले। हाम्रोजस्तो विविध समाज भएको देशमा कसैले कुनै एउटा नैतिकताको आधारलाई मूल नैतिकताको आधार भन्न सक्दैन। पाठक सरकारले चालको कदमलाई असफलता छोप्न खोजेको पर्दा भन्छन्। लुट्न सके लुटदेखि आज भिटेनको गीतसम्म आइपुग्दा सरकारमा बसेका मान्छेहरूले आफ्नो असफलता छोप्नका लागि अकर्मन्य चरित्र अपनाएका छन्, उनी भन्छन्, आफ्नो दिशाहीन र असफल चरित्रलाई छोप्नका लागि कलाकारलाई पक्रिएर देखाउन खोजेको एउटा तमासा मात्रै हो। कवि मुकारुङ सरकारले कुनै सिर्जनालाई अश्लील र श्लील भन्नु कति उचित हो भन्दै प्रश्न गर्छन्। भन्छन्, अश्लील केलाई भन्ने ? श्लील केलाई भन्ने ? मैले दुवै गायकको गीत सुनेँ, ती गीतमा कुनै पनि अश्लीलता देखिनँ। आफूले गीतमा मानिसले भोगिरहेको कुरालाई प्रस्तुत गरेको तर्क गरिरहेका भिटेनको कुरामा आफ्नो समर्थन रहेको बताउँछन् उनी। भन्छन्, उनीहरूको गीतमा त अहिले हाम्रो समाजमा जे भइरहेको छ, त्यो देखाइएको छ। त्यसलाई कसरी अश्लील भन्ने ? बियर र गाँजा शब्दको प्रयोग कलामा हुँदा त्यो प्रवद्र्धन कसरी भयो ? त्यसो हो भने त, पत्रपत्रिका, टेलिभिजनमा आउने विज्ञापनलाई पनि खारेज गर्नुपर्यो। राज्यले असुल्ने कर र राजस्वलाई पनि बहिष्कार गर्नुपर्यो। गिरिश खतिवडा कलाकारको गीत समाजको ऐना भएको बताउँछन्। भन्छन्, वास्तवमा भन्ने हो भने हाम्रो समाज चाहिँ छाडा छ। नभए भिटेनको गीतले किन करोडौँ भ्युअर्स पाउँछ ? किन दुर्गेशको गीत बजाएर नाचगान गरिन्छ ? समाज चित्रण गर्दा त्यसलाई अश्लील भन्दै प्रतिबन्ध लगाउनु, कलाकारलाई दबाब दिनु भनेको सरकारको पाखण्ड भएको उनी बताउँछन्। आजभोलिका युवाको चासो केमा छ भन्ने कुरा पनि ठ्याक्कै देखाइदिएको मात्र हो, उनी भन्छन्, गायक एक जना व्यक्ति हो। उसको प्रस्तुति समाज र व्यक्तिको मानसिकता हो। यो कुरालाई सरकारले अश्लील देख्छ भने देश नै अश्लील छ। सरकारले अश्लील र श्लीलको परिभाषा दिनु उपयुक्त नरहेको बताउँछन्, लेखक पाठक। अहिलेको राजनीतिलाई हेर्ने हो भने यो कति श्लील छ ? यी गीतमा भन्दा बढी अश्लील राजनीतिक तथा अराजनीतिक शब्दावलीहरू प्रयोग गरेर गाली गर्ने, अपमान गर्ने काम सरकारले गरिरहेको छ। सामाजिक सञ्जालमा निरुत्साहित गर्ने काम सरकार आफैँले गरिरहेको छ। पछिल्लो समयमा प्रहरी प्रशासनको प्रयोगबाट सरकारले सर्जकको विचारमाथि आक्रमण गरिरहेको बताउँछन्, पाठक। भन्छन्, रसुवाली कविलाई विप्लवको विचार मन पर्न सक्छ, भिटेनलाई आफूले गाउने गीतको प्रकृति ठीक लाग्न सक्छ। तर, सरकारका लागि यी कुरा अश्लील भएका छन्। ब्रेकरः एउटा कलाकार कलाकार बन्न कति कुरा छाडेर आएको हुन्छ, त्यो सरकारलाई थाहा छैन। एउटा गीत निकाल्न कति मेहनत गर्नुपर्छ, त्यो पनि सरकार जान्दैन। मात्र, यो भएन, त्यो भएन भन्छ। कलाकारलाई पक्रेर र संगीतमा बन्देज लगाएर मात्र केही हुँदैन। गिरिश खतिवडा, र्यापर दुर्गेश थापा बियर र गाँजा शब्दको प्रयोगमा प्रहरीले देखाएको आपत्तिप्रति खेद प्रकट गर्छन्। अर्ना बियर कम्पनीसँग अग्रिमेन्ट भएपछि भिडियोमा बियर राखेको उनी बताउँछन्। भन्छन्, बियरको साटो कोकाकोला राख्न मिल्ने पनि थिएन। तर, बुझ्नेले मैले बियर खानुपर्छ, नखाई हुँदैन, गाँजा नतानी हुँदैन भनेँ भन्ने बुझेछन्। आफू अनुसन्धान महाशाखामा रहँदा बाटोमा टाँसिएका होर्डिङ बोर्ड पनि हटाउनुपर्यो, पत्रिकामा आउने विज्ञापन रोक्नुपर्यो, बियर उत्पादन बन्द गर्नुपर्यो भन्ने सोच आइरहेको थियो, भन्छन् उनी। टेकुमा रहँदा यी कुरा सोचेँ। तर, बोल्न जरुरी हो जस्तो लागेन। कला बुझ्नेहरूले यस्ता कुरा नै उठाउने थिएनन्। त्यसैले चुपचाप बसिदिएँ। सरकारले कला बुझेको छैन भिटेनलाई गीतसँगै प्रहरीको पोशाक लगाएर अपमान गरेको आरोप प्रहरीले लगाएको थियो। उनले सामाजिक सञ्जालमा प्रहरीको पोशाक लगाएर चुरोट खाइरहेको फोटो पोस्ट गरेका थिए। भिटेन भन्छन्, त्यो ड्रेस सुटिङका लागि भनेर ल्याइएको थियो। मैले लगाएर फोटो खिचेँ। फोटो मन परेपछि फेसबुकमा राखेको उनी बताउँछन्। भन्छन्, मैले अपमान गर्ने ध्येयले फोटो राखेकै थिइनँ। कलाकारितामा प्रहरीको बर्दी प्रयोग गर्नु गैरकानुनी हो भनेको भए म त्यो काम किन गर्थें र ? कवि मुकारुङ सरकारले लगाएको आरोप मूर्खतापूर्ण भएको बताउँछन्। भन्छन्, उनलाई प्रहरीको पोशाक लगाएको आरोपमा पक्रिनु भनेको सरकार कति मूर्ख र पाखण्डी छ भन्ने प्रमाणित हुनु हो। अहिलेको सरकारसँग कला बुझ्न सक्ने बौद्धिकता नभएको उनको तर्क छ। भन्छन्, कलाजस्तो उच्च बौद्धिकतालाई सरकारले बुझ्न सकेन। प्रयोग भएको पोशाक र विम्बलाई अपमान देख्यो। त्यही आरोप लगाउँदे कलाकारलाई पक्राउ गर्यो। भिटेन आफूले गीतमा दुईअर्थी शब्द प्रयोग गरेको स्विकार्छन्। भन्छन्, मैले केही छाडा शब्द प्रयोग गरेको हुँ। तर, ती शब्द हरेकले सुन्नुपर्छ भन्ने मेरो कुनै जबर्जस्ती छैन्। मैले आफ्नो गीतका लागि कसैको अपमान गरेको छैन। अभद्र व्यवहार पनि गरेको छैन। तर, त्यो कुरालाई पनि उहाँहरूले बुझ्नुभएन। गीत मनोरञ्जनका लागि हो। कसैले त्यसलाई नबुझेमा सर्जकको के गल्ती ? र्यापर खतिवडा भने गीतसंगीतलाई लिएर सरकारमा कुनै चेत नै नभएको तर्क गर्छन्। भन्छन्, एकछिनलाई मानौँ, यी गीत सरकारले भनेकै जस्ता भए। तर, यसको अर्थ कलाकारलाई पक्रिने, उनीहरूलाई दबाब दिने हो कि उनीहरूको गीतसंगीतलाई बदल्नतिर लाग्ने ? सरकारले कलाको अर्थ नबुझी यो कदम चालेको हो। समाजको संस्कृति बिग्रेला भनेर कलाकारमाथि रोक लगाउनुलाई सरकारले आफ्नो दायित्व ठान्छ भने कलाकारितालाई हौसला र सुरक्षा गर्नु पनि सरकारको दायित्व हुने उनी बताउँछन्। भन्छन्, एउटा कलाकार कलाकार बन्न कति कुरा छाडेर आएको हुन्छ, त्यो सरकारलाई थाहा छैन। एउटा गीत निकाल्न कति मेहनत गर्नुपर्छ, त्यो पनि सरकार जान्दैन। मात्र, यो भएन, त्यो भएन भन्छ। यदि भएन भने हुनुपर्ने कस्तो हो ? त्यो पनि सरकारले बताउन आवश्यक छ भन्ने ठान्नुपर्छ। कलाकारलाई पक्रेर र संगीतमा बन्देज लगाएर मात्र केही नहुने उनी बताउँछन्। विचारमाथि अंकुश लेखक पाठक गीतसंगीतलाई सामाजिक साहिष्णुता बिगार्ने आरोप लागिरहँदा सरकारले यी कुरा जोगाउन के गरेको छ भन्ने प्रश्न गर्छन्। भन्छन्, तिहारमा कसैले निगरानी गर्न जान्छ भने कति मन्त्रीले चिसो बियर खान्छन्, नेताका वरपरका कति जना बियरसँग भेटिँदा हुन् ? तर, चिसो बियर भनेर गीत गाउँदैमा अश्लील भनेर पक्रिनु, सामाजिक साहिष्णुता बिगार्यो भन्नु हास्यास्पद तर्क हो। पाठक सरकार सर्जकलाई आफूअनुकूल बनाउने प्रयत्नमा रहेको बताउँछन्। भन्छन्, के गाउने ? के लेख्ने ? के बोल्ने ? भन्ने कुरामा सरकार नियन्त्रण गर्ने चरित्र देखाइरहेको छ। जसले गर्दा पटकपटक यस्ता कार्य गरिरहेको छ। अहिलेको सरकारले असफल भएको र जनतालाई आशा जगाउने काम गर्न नसकेको अवस्थामा आफू शुद्ध छु भनेर देखाउन बियर र गाँजालाई अनैतिक भएको बताइरहेको तर्क गर्छन्, पाठक। भन्छन्, अनैतिक त डोजरले मान्छेलाई उधिन्ने काम हो, सरकारमा बस्नेले जनतालाई झुटा वाचा गर्नु हो। सिद्धान्तमा जनताको पक्षमा छौँ भन्दै व्यवहारमा विपरीत हुनु अश्लीलता हो, अनैतिकता हो। कवि श्रवण मुकारुङ अहिलेको सरकार पुरातन विचारबाट निर्देशित भएको देखिएको बताउँछन्। भन्छन्, एकपछि अर्को गर्दै विचारमाथि अंकुश लगाउने काम सरकारबाट भएको छ। लोकतन्त्र, गणतन्त्र भन्ने कुरा छ भन्न नसक्ने स्थिति देखिएको छ। यी घटनालाई मिहिन ढंगले नियाल्दा अहिलेको ओली सरकार कम्युनिस्ट भने पनि महेन्द्र शाहकै विचारबाट निर्देशित छ। कलाकार, गायक, कवि, लेखक सबैले आफ्नो गुणगान मात्रै गरिदिऊन् भन्ने सोच्छ। मुकारुङ आफूले थाहा पाउँदासम्म अहिलेजस्तो पतनको क्रममा रहेको सरकार नदेखेको बताउँछन्। भन्छन्, विवादैविवादको बीचमा सर्जकलाई दबाउन खोजिएको छ। सर्जकमाथि अंकुश लगाएर उनीहरूको रचनाले गर्न सक्ने परिवर्तनलाई मारिरहेको छ। भोलि आउन सक्ने अरू सर्जकलाई खुलेर सिर्जना गर्नुअगाडि डराउने परिस्थिति निर्माण गर्न खोजिएको छ। ००००० भिटेनमाथि गत वर्ष पोखरामा भएको एक कार्यक्रममा ढुंगा प्रहार भएको थियो। साथै, उनका गीतलाई आलोचना गर्नेहरू पनि युट्युबमा थुप्रै छन्। उनी आफ्ना गीत स्रोतालाई मन पराउननपराउन छुट रहेको बताउँछन्। भन्छन्, मेरो गीतलाई आफूअनुकूल ठान्ने र नठान्ने दुवै छन्। मैले कतिलाई मन पर्ने गरेको छु, कतिलाई मन नपर्ने। आफूले गाएका गीतमा आफ्नो तर्फबाट मूल्यांकन गर्छन् उनी। भन्छन्, यतिसम्म कुरा पाच्य हुन्छ भन्ने मूल्यांकन गरेर नै गीत सार्वजनिक गर्ने गरेको छु। आगामी दिनमा पनि आफूले विगतमा जस्तै गीतमा स्वमूल्यांकन गर्ने उनी बताउँछन्। भन्छन्, मेरो तर्फबाट गीतमा सक्दो समीक्षा भएपछि मात्रै सार्वजनिक हुन्छ। यसलाई कसले कसरी लिन्छ, त्यो मेरो वशमा रहने कुरा होइन। दुर्गेश भने आफूले पछिल्लो गीतमा केही गल्ती गरेको जस्तो महसुस भएको बताउँछन्। भन्छन्, खासमा मैले तिहारमा बियरसँगै रमाइलो गर्ने जमातका लागि त्यो गीत बनाएको थिएँ। त्यसको उद्देश्य संस्कृति बिगार्नु थिएन। मेरा अधिकांश गीत हाउडे छन्, त्यो म मान्छु। त्यो सिर्फ मनोरञ्जनका लागि थियो। रमाइलोका लागि गाएको गीत इस्यू बन्छ र प्रहरीसम्म पुग्छ भन्ने आफूले नसोचेको बताउँछन् उनी। जे भए पनि मलाई रियलाइज भयो, गल्ती गरेको महसुस भयो, उनी भन्छन्, देउसीमा बियर र गाँजा नल्याउनुपर्ने रहेछ। तर, प्रहरीले यसरी ट्रिट गर्यो कि मानौँ, मैले पोर्न भिडियो नै बनाएर खुलेआम प्रचार गरिरहेको छु। कवि मुकारुङ सर्जकले आफ्नो सिर्जना आफैँले मूल्यांकन गर्न पनि जरुरी रहेको बताउँछन्। भन्छन्, जुन प्रकारले सरकार र सरकारका प्रवक्ताको कुरा आयो, त्यो नआउनुपथ्र्याे। त्यो मूर्खता थियो। तर, महŒवपूर्ण कुरा के हो भने कलाकारले आफ्नो सिर्जनाको मूल्यांकन अहिले आवश्यक भएको छ। कुनै पनि सिर्जनाले समाजमा हानि पुर्याउनुको अर्थ फरक हुने उनी बताउँछन्। यदि भिटेन र दुर्गेशको गीत सुनेर कसैले हत्या गरेको भए, बलात्कार गरेको भए, त्यो बेला यी गीतलाई लिएर सरकारले कदम चाल्नुपथ्र्यो, कवि मुकारुङ भन्छन्, सर्जकले पनि आफ्ना सिर्जनाले के कस्तो प्रभाव पार्छ, ती कुराको मूल्यांकन गर्नु आवश्यक छ। यसले सर्जकलाई झन् सशक्त सिर्जना गर्न प्रेरित गर्छ। सरकारको नियत ठीक छैन श्रवण मुकारुङ, कविगीतकार अहिलेको सरकार बहुमतले बलियो छ। तर, उसले काम गर्न सकेको छैन। सत्तामा बसेर प्रशंसा कमाउने काम केही गरेको छैन। लघुताभासका कारण उनीहरू बेलाबखत कलाकार, कवि, लेखकमाथि दबाब सिर्जना गरिरहेका छन्। आफूले काम गर्न नसकेका कारण कसले के गर्यो, कसले फेसबुकमा के राख्यो, कसले कस्तो गीत गायो भन्दै निगरानी गरिरहेका छन्। यसको पछाडि उनीहरूको आफ्नै डर छन्। गीतको कारण भन्दा पनि उनीहरूभित्र जन्मिएको भयका कारण उनीहरू सर्जकमाथि दबाब सिर्जना गरिरहेका छन्। गीत, कविता, रचनामा आफ्नो वरिपरिका कुरा नै प्रतिविम्बित हुने हुन्। सरकारले गर्न नकसेको कुरा, जनतामा भएको भडास रचनामा आउने हुन्। सरकारका लागि यी कुरा ऐना हुन्, जसले उसका कमीकमजोरी देखाइदिन्छन्। थुप्रै जनताले मन पराएको गीत देखेपछि जनताको सोचलाई सत्ताले बुझ्नुपर्ने हो। भिटेनले गाउँदा जनताले मन पराएपछि किन मन पराए ? आफ्नो गल्ती के हो ? भन्ने कुरा सरकारले बुझ्नुपर्ने हो। प्रस्तुतिको शैलीमाथि सरकारले प्रश्न उठाउने ठाउँ नै हुन्न। हरेक सिर्जनाको आफ्नै शैली हुन्छ। किन यसरी गाइस् भन्नु त आफ्नै निरक्षरता देखाउनु हो। सरकारले मूर्खता र अज्ञान प्रदर्शन गरिरहेको छ। कुनै कुरालाई नैतिक र अनैतिक भन्ने आधार के हो ? मैले ती गीत सुन्दा कहीँ कतै पनि सरकारले भनेको अश्लीलता वा अनैतिकता भेटिनँ। यदि भिटेन वा अरूले गाएका गीतका कारण कसैले सुसाइड गर्यो, कसैले हत्या गर्यो, वा कसैले बलात्कार गर्यो भने त्यसमा सरकार, प्रहरी लगायतले हस्तक्षेप गर्ने कुरा आउँछ। जबसम्म ती सिर्जनाबाट यस्तो केही भएको हुँदैन, त्यो बेलासम्म सरकारले तेरो यो भएन, तैँले गाएको भएन भन्छ भने त्यो कदापि उचित हुँदैन। यदि विज्ञहरूको समूहले गीतलाई ठीक देख्दैनन् र उनीहरूले छलफलबाट यस्तो गीत बज्नुहुँदैन भन्छन् भने त्यसमा उचित कदम चाल्न सकिन्छ। तर, सरकारका प्रवक्ता वा प्रहरी गीतसंगीतका विज्ञ होइनन्। सरकारमा भएका मान्छे र सरकारको प्रवक्ताको बोली सुन्दा कला क्षेत्रमा त उनीहरू भुइँभन्दा पनि निकै तल रहेको भान हुन्छ। उनीरुको कुरा सुन्दा कलासाहित्यको कखरा पनि आउँछजस्तो लाग्दैन। प्रधानमन्त्री केपी ओलीले उहिले बयलगाडा चढेर अमेरिका पुगिँदैन, नेपालमा गणतन्त्र आउँदैन भन्ने अभिव्यक्ति दिएका थिए। तर, आज उनको भनाइअनुसार उनी बयलगाडामै अमेरिका पुगिसकेका छन्। उनको विचार भने अझै झापामै अड्किएको छ। सरकारको गतिविधि हेर्दा महेन्द्र शाहकै विचारधाराबाट निर्देशित छजस्तो लाग्छ। सर्जकहरूमा पनि केही कुरामा जिम्मेवारी भने आउनुपर्ने हुन्छ। शैली जुनसुकै होस्, तर कलाको पनि एउटा स्तर हुन्छ। कलाको तहतहअनुसार आफूलाई स्तरोन्नति गर्नतर्फ लैजानु आवश्यक हुन्छ। सरकारले कुनै सर्जकलाई समातेर उसको सिर्जनामाथि प्रश्न उठाउनु सानो कुरा होइन। उसको नीतिनियममा पनि प्रश्न उठ्छ। अहिलेको सरकारको नियत ठीक देखिँदैन। सर्जकले आफ्नै मात्र भजन गाइदेओस् भन्ने उसको चाहना भएको बुझिन्छ। सत्तामा बस्नेहरूका क्रियाकलाप हेर्दा कि उनीहरू अज्ञान, मूर्खता र अयोग्यता प्रदर्शन गरिरहेका छन् कि नियोजित ढंगले अभिव्यक्ति स्वतन्त्रतामाथि बन्देज लगाउने प्रक्रियामा छन्। यी कदमले अहिलेको सरकारलाई भविष्यतर्फ नभएर फेरि विगततर्फ नै धकेलिरहेको देखिन्छ, जुन कदापि मान्य हुँदैन। (कुराकानीमा आधारित) भिटेनको गीत अश्लील कि डोजरले मान्छे उधिन्नु अश्लील ? युग पाठक, लेखक हाम्रो कला क्षेत्रअन्तर्गत सिनेमा, गीत, लेखन वा अन्य केहीमा पनि कति चिजलाई छाडा, कतिलाई नछाडा, कतिलाई अश्लील, कतिलाई श्लील भन्ने परिभाषा छैन। यस्तो परिभाषा जो नैतिकताको परिभाषा हुन्छ, त्यो समाजले एउटा परम्परा मानेर आएको कुरा हुन्छ। जसको हरेक घरमा आआफ्नै दायरा हुन्छ। कुनै घरमा भिटेनको गीतमा भनिएका जस्ता शब्द बोल्ने कुरा सामान्य हुन्छ, कुनैमा यसलाई असामान्य मानिन्छ। कलाकारलाई पक्रिनु भनेको कतिसम्म असंगत कुरा हो भने नैतिकताको परिभाषा पुलिस स्टेसनबाट जारी गर्न खोजिएको देखिन्छ। नैतिकताको परिभाषा न त पुलिसले जारी गर्न सक्छ, न सरकारले। पुशपति शर्माको गीत लुट्न सके लुट् देखि भिटेनको हामी यस्तै त हो नि ब्रोसम्म आइपुग्दा सरकारमा बसेका मान्छेले आफ्नो असफलता छोप्नका लागि अकर्मन्य चरित्र देखाएका छन्। यो आफ्नै असफलता र दिशाहीनता छोप्ने तमासा मात्रै हो। भिटेन वा दुर्गेशले प्रयोग गरेका भन्दा धेरै नै अश्लील शब्द र धेरै नै अश्लील राजनीतिक, अराजनीतिक शब्दावली प्रयोग गरेर गाली गर्ने र सामाजिक सञ्जालमा निरुत्साहित गर्ने, बोल्न नसक्ने तुल्याउने काम उनीहरू आफैँ गरिरहेका छन्। अहिलेको सत्ताले नियन्त्रण गर्न खोजेको छ हरेक कुरामा। नागरिकको बोली, विचार र स्वतन्त्रतालाई नियन्त्रण गरेको छ। नियन्त्रण गर्न सक्यो भने मात्र हामीले काम गर्न सक्छौँ भन्ने सत्तावादीहरूको गलत धारणा बसेको छ। जुन आफ्नै राजनीतिक विरासतको पनि विरुद्धमा छ भन्ने कुराको उनीहरूलाई हेक्का छैन। मानौँ, भिटेन अश्लील भए, त्यही कुरा सरकारको प्रवक्तालाई पनि अश्लील लाग्यो। त्यसो भए भिटेनको गीत मन पराउने करोडौँ मान्छे को हुन् ? भनेपछि यिनको र हाम्रो सबैको घरभित्र भिटेन रहेछन्। सबैको घरभित्र अश्लीलता रहेछ। अव नियन्त्रण कहाँ गर्ने हो ? सबैभन्दा ठूलो प्रश्न यही हो। मेरा लागि सबैभन्दा ठूलो अश्लीलता भनेको डोजरले मान्छे उधिन्ने काम हो। भिटेनको गीत अश्लील कि डोजरले मान्छे उधिन्नु अश्लील ? सबैभन्दा ठूलो अश्लीलता त डोजरले मान्छे उधिन्नु हो नि। सरकारले जनतालाई स्वास्थ्य, शिक्षा र अन्य आधारभूत आवश्यकताका लागि यसोउसो गर्छौं भन्दै वाचा गरेर काम नगर्र्नु अश्लीलता हो। सिद्धान्तमा हामी जनताको पक्षमा छौँ भन्नु र व्यवहारमा मेडिकल शिक्षा बेच्नु सबैभन्दा ठूलो अश्लीलता हो। एमालेको चुनाव प्रचार गर्दै हिँडेका गायक बद्री पंगेनीको ख्यालख्यालमै दिल बस्यो कान्छी सालीमा सबैभन्दा चर्चित गीत बन्यो। त्यो गाउन पाइन्छ। तर, बहुविवाह चाहिँ अपराध मानिन्छ हाम्रो समाजमा। दिनदहाडै कान्छी साली मन पराउँछु भन्न पाइन्छ ? यो मात्र हैन, जति पनि बजारमा चलेका लोकगीत, दोहोरी गीत छन्, सबै उस्तै छन्। हरेक जसो लोकगीतमा छोरा नै पाउने विषय किन हुन्छ ? तेरो काखमा छोरो हालिदिन्छु भन्ने भाव किन हुन्छ ? यस्ता गीत चाहिँ अश्लील हुन्। मान्छेलाई अपमानित गर्ने, दोस्रो दर्जाको देखाउने, हाँसोको पात्र बनाउने सबै खालका प्रवृत्ति अश्लील हुन्। कलाको सन्दर्भमा के कुरा ठीक, के कुरा बेठीक भन्ने बहसको विषय हो। हरेक ठाउँमा चेतनाको बहस नपुगेको हुन सक्छ। कलामा खुला बहस भएको छैन। कला समीक्षक नै नभएको हाम्रो देशमा त्यो वातावरण बन्नुपर्यो। यदि कसैलाई महिला भनेको होटेलको कोठामा लगेर रमाइलो गर्ने चिज मात्रै हो लाग्छ भने, त्यस्तो किन लाग्छ ? त्यसको बहस गर्नुपर्यो। यसका लागि सामाजिक र बौद्धिक बहस चाहिन्छ। यो प्रहरीले नियन्त्रण गर्ने कुरा होइन। (कुराकानीमा आधारित) अन्नपूर्ण सम्पूर्णबाट :"
प्रदेशप्रतिनिधिसभा उपनिर्वाचन : ४ पदमा ६५ उम्मेदवार,"काठमाडौं : मंसिर १४ गते हुने उपनिर्वाचनका लागि प्रतिनिधिसभाका १ र प्रदेशसभाका तीन गरी रिक्त चार पदमा ६६ जनाको उम्मेदवारी परेको छ। प्रतिनिधिसभा सदस्यतर्फ कास्की क्षेत्र नम्बर २ मा २२, प्रदेशसभातर्फ भक्तपुर १ (१)मा १९, बागलुङ २ (२) मा १० र दाङ ३ (२)मा १४ जनाको मनोनयनपत्र दर्ता भएको निर्वाचन आयोगले जनाएको छ। आयोगका अनुसार मनोनयनपत्र दर्ता शान्तिपूर्ण एवं उल्लासमय वातारणमा सम्पन्न भएको हो। कास्कीमा २२ प्रतिनिधिसभा सदस्य पदका लागि कास्की २ मा २५ जनाको उम्मेदवारी परे पनि नाम दर्ता भने २२ जनाको मात्रै भएको छ। नवराज घले, जयवन्तविक्रम शाह, गजेन्द्र सुब्बाको नाम कम्प्युटरमा प्रविष्ट हुन नसकेको मुख्य निर्वाचन अधिकृतको कार्यालयले जनाएको छ। नेकपाबाट विद्या भट्टराई, कांग्रेसबाट खेमराज पौडेल, साझाबाट रजनी केसी, समाजवादीबाट धर्मराज गुरुङ, राप्रपाबाट रोमबहादुर भण्डारी, राप्रपा (संयुक्त)बाट गंगा मल्ल, नेकपा (माले)बाट टेकनाथ भण्डारी, कांग्रेस (बीपी)बाट चन्द्रबहादुर रानाभाटसहित ११ जना दलका उम्मेदवार छन्। बाँकीले स्वतन्त्र उम्मेदवारी दिएका हुन्। विवेकशीलकी जमुना शर्माले स्वतन्त्र हैसियतमा उम्मेदवारी दर्ता गराएकी छन्। संरक्षण क्षेत्रमा काम गरेर हालै अवकाश पाएका कमलजंग कुँवरले पनि उम्मेदवार बनेका छन्। नेकपाकी भट्टराईले बिहान साढे १० बजे मनोनयन दर्ता गराएकी थिइन्। उनका प्रस्तावक गण्डकी प्रदेशसभा सदस्यसमेत रहेका नेकपा कास्की अध्यक्ष कृष्ण थापा र समर्थक प्रदेशसभा सदस्य प्रभा कोइराला छन्। कांग्रेसका पौडेलका प्रस्तावक र समर्थक सोभियतबहादुर अधिकारी र देवराज चालिसे छन्। अधिकारी र चालिसे यसअघिका निर्वाचनमा तत्कालीन एमाले उम्मेदवार रवीन्द्र अधिकारीसँग पराजित भएका थिए। भट्टराईले आफू जित्नेमा ढुक्क रहेको प्रतिक्रिया दिइन्। अमेरिकामा डोनाल्ड ट्रम्पजस्तै नसोचेको नतिजा निकाल्ने दाबी पौडेलले गरे। तत्कालीन सांसद एवं पर्यटनमन्त्री रवीन्द्र अधिकारीको २०७५ फागुन १५ गते निधन भएको थियो। उनकै पत्नी भट्टराईलाई नेकपाले उपनिर्वाचनमा उम्मेदवार बनाएको हो। कांग्रेस नेता पौडेल पार्टी सभापति शेरबहादुर देउवाका विश्वासपात्र र समकालीन हुन्। आदर्शको राजनीतिक गर्दै आएका उनलाई पार्टीले यसअघि उम्मेदवार बन्ने मौका दिएको थिएन। चुनाव प्रचारकै क्रममा नेकपा अध्यक्ष पुष्पकमल दाहाल पोखरा आएका छन्। उनले शुक्रबार नेकपा कार्यकर्तालाई प्रशिक्षण दिने कार्यक्रम छ। कांग्रेस उपसभापति विमलेन्द्र निधिले बिहीबार कोणसभालाई सम्बोधन गरे। दाङमा १४ दाङ ३ (२) को प्रदेशसभा सदस्यका लागि १४ जनाको उम्मेदवारी परेको छ। दलका १२ र स्वतन्त्र दुई जनाले बिहीबार मनोनयन दर्ता गराएको मुख्य निर्वाचन अधिकृत ऋतेन्द्र थापाले बताए। नेकपाबाट विमलाकुमारी खत्री, कांग्रेसबाट केशवराज शर्मा आचार्य, राप्रपाबाट भूपाल रावत, राप्रपा (संयुक्त)बाट छोटीलाल चौधरी, समाजवादीबाट डिल्लीबहादुर डाँगी उम्मेदवार बनेका छन्। नेकपा (माले)का हरिप्रसाद डाँगी, नेपाल मजदुर किसान पार्टीका सुरेश परियार, राष्ट्रिय जनमुक्ति पार्टीका धनराज सुनार, मंगोल नेसनल अर्गनाजेसनका घनश्याम चौधरी, साझाका शिवकुमार चौधरी, कांग्रेस (बीपी)का दीपक धिताल, नेपाल लोकतान्त्रिक पार्टीका झरेन्द्ररबहादुर खत्री, स्वतन्त्रबाट टीकाराम आचार्य र गोविन्द केसीको उम्मेदवारी परेको थापाले बताए। कांग्रेसका आचार्यले प्रजातन्त्र जोगाउन आफ्नो उम्मेदवारी रहेको बताए। कांग्रेस विकासको पर्याय भएकाले त्यो पूरा गर्न आफू अगाडि सरेको उनको भनाइ थियो। यो ठाउँको विकास गर्न मेरो मुख्य भूमिका रहनेछ, उनले भने, मेरो मुख्य एजेन्डा भनेको दाङ पनि राजधानी हो। नेकपाकी खत्रीले पश्चिम दाङको विकासका लागि आफ्ना श्रीमान् उत्तर वलीले थालेका अधुरा काम पूरा गर्न उम्मेदवारी दिएको बताइन्। बागलुङमा १० बागलुङ क्षेत्र नम्बर २ (२) मा १० जनाको उम्मेदवारी परेको छ। यीमध्ये दलबाट आठ र स्वतन्त्र रूपमा दुई जना छन्। मुख्य निर्वाचन अधिकृतको कार्यालयमा बिहीबार नेकपासँग साझा उम्मेदवारका रूपमा राष्ट्रिय जनमोर्चाका खिमविक्रम शाहीले मनोनयन दर्ता गराए। त्यस क्रममा जनमोर्चाका केन्द्रीय अध्यक्ष चित्रबहादुर केसी, नेकपा स्थायी कमिटी सदस्य देवेन्द्र पौडेललगायत नेता तथा कार्यकर्ता सहभागी थिए। शाहीको प्रस्तावकमा जनमोर्चा जिल्ला उपाध्यक्ष धर्म कुँवर र समर्थकमा गौरीश्वर पाण्डे छन्। नेकपाका स्थानीय नेता तथा कार्यकर्ता भने एकल रूपमा चुनावी मैदानमा जाने तयारी थिए। केन्द्रीय तहबाट गठबन्धन बनाएर बागलुङमा जनमोर्चालाई सघाउने निर्णय भएको थियो। कांग्रेसबाट जितबहादुर शेरचन उम्मेदवार छन्। उनको उम्मेदवारीमा सांसद ज्ञानकुमारी छन्त्याल प्रस्तावक र नरजंग घर्ती समर्थक छन्। उनी अघिल्लो निर्वाचनमा पनि उम्मेदवार थिए। वाम गठबन्धनका तर्फबाट साझा उम्मेदवार जनमोर्चाका टेकबहादुर घर्तीसँग उनी पराजित भएका थिए। प्रदेश सांसद घर्तीको निधनपछि रिक्त पदमा हुन लागेको उपनिर्वाचनमा कांग्रेसले पुरानै उम्मेदवार अगाडि सारेको हो। समाजवादीबाट अशोक विक, राप्रपा संयुक्तबाट नीमबहादुर भण्डारी, राष्ट्रिय प्रजातन्त्र पार्टीबाट गणेशबहादुर कुँवर, संघीय लोकतान्त्रिक राष्ट्रिय मञ्चबाट अनिलकुमार राई, राष्ट्रिय जनमुक्ति पार्टीबाट यामबहादुर आले, मंगोल नेसनल अर्गनाइजेसनबाट मित्रबहादुर मगर र स्वतन्त्र रूपमा सन्तोष भण्डारी अनि शेरमान घर्तीले मनोनयन दर्ता गराएको मुख्य निर्वाचन अधिकृत वासुदेव न्यौपानेले बताए। यसअघि जनमोर्चा र तत्कालीन एमाले, माओवादी केन्द्रको गठबन्धन बनेको थियो। यो क्षेत्रमा ३६ हजार ९ सय मतदाता छन्। दुई उम्मेदवारी खारेज भक्तपुर क्षेत्र नम्बर १ (१) मा प्रदेशसभा सदस्य उपनिर्वाचनमा १९ जनाको उम्मेदवारी कायम भएको छ। बिहीबार नाम दर्ता गराएका दुई जनाको मनोनयन बदर भएको छ। राप्रपा (संयुक्त)का रामशरण लामिछाने र आमूल परिवर्तन पार्टीका डिल्लीप्रसाद चौलागाईंको उम्मेदवारी बदर गरिएको मुख्य निर्वाचन अधिकृत जगतनारायण श्रेष्ठले बताए। उनका अनुसार लामिछाने र चौलागाईंको नाम अघिल्लो निर्वाचनमा समानुपातिकतर्फको बन्दसूचीमा देखिएकाले उम्मेदवारी बदर गरिएको हो। अघिल्लो निर्वाचनको समानुपातिकतर्फको बन्दसूचीमा नाम भएकाले उपनिर्वाचनमा उम्मेदवारी दिन नपाउने व्यवस्था छ। कार्यालयले नौ दलका नौ र स्वतन्त्र १० गरी १९ उम्मेदवारको नाम प्रकाशन गरेको छ। नेकपाबाट देवीप्रसाद (डीपी) ढकाल, कांग्रेसबाट कृष्णलाल भँडेल, नेपाल मजदुर किसान पार्टीबाट नीरज लवजू, समाजवादीबाट सुदर्शनकुमार मुनंकर्मी, राप्रपाबाट श्यामप्रसाद नेपाललगायतको उम्मेदवारी परेको छ। नेकपाबाट बागी बागलुङ क्षेत्र नम्बर २ (२) मा हुने उपनिर्वाचनमा नेकपाका शेरमान घर्तीले बागी उम्मेदवारी दिएका छन्। यहाँ नेकपाले जनमोर्चाका उम्मेदवारलाई समर्थन गरेको छ। त्यहीअनुरुप जनमोर्चाका खिमविक्रम शाहीले उम्मेदवारी दर्ता गराएका छन्। पार्टीले सधैं उपेक्षा गरेकाले गठबन्धनविरुद्ध बागी उम्मेदवारी दिएको घर्तीको भनाइ छ। उनी १२ वर्ष जनमोर्चामा सक्रिय भई साबिक बोबाङ गाविस अध्यक्ष निर्वाचित भएका थिए। पछि उनी माओवादी केन्द्रमा प्रवेश गरेका थिए। उनले माओवादीबाट स्थानीय तह निर्वाचनमा ढोरपाटन नगरपालिकाको मेयरमा चुनाव लडेका थिए। पश्चिम क्षेत्रलाई केन्द्र र जिल्लाले जहिले पनि बार्गेनिङको विषय बनाएर भावनामाथि खेलबाड गरिरह्यो, उनले भने, हामी जुन पार्टीको विचार र कार्यदिशामा असहमति राखेर छोड्ने, त्यही पार्टीको उम्मेदवारलाई समर्थन गर्नुपर्ने र भोट हाल्नुपर्ने ? अब दास नबन्ने सोचका साथ पार्टीको न्यायोचित निर्णय नभएकाले स्वतन्त्र रुपमा उम्मेदवारी दिएको हुँ। उनले आफ्नो उम्मेदवारी फिर्ता नहुने दाबी गरे।  पोखराबाट केशवशरण लामिछाने,दाङबाट गोपाल शर्मा, बागलुङबाट दिल शिरीष, भक्तपुरबाट ईश्वरकाजी खाइजू"
काठमाडौं महानगरको शौचालय पस्नै सकस,"काठमाडौं : काठमाडौं बागदरबारस्थित महानगरपालिकाको शौचालय फोहोरले भरिएर शौच गर्न नसकिने अवस्थामा पुगेको छ। महानगरका विभागहरू विभिन्न स्थानमा राखिएका छन्। बागदरबारमा भने कानुन विभागका शाखा, पञ्जीकरण विभाग, दर्ता चलानीलगायत कार्यालय सञ्चालित छन्। कानुन विभागको न्यायिक समिति पनि यही भवनमा छ। यहाँ मुद्दा वा मेलमिलापका सेवाग्राही बढी आउने गर्छन्। यही भवनमा रहेको शौचालयको अवस्था भने नाजुक छ। शौचालयको प्यानमा र बाहिर जताततै दिसा, सुर्तीका खोल र चुरोटका ठुटा भेटिन्छ। शौचालय महिनौंदेखि सफा नगरिएको देखिन्छ। दुर्गन्धले गर्दा शौचालयमा छिर्नै नसक्ने अवस्था छ। शौचालयको प्यानको छेउमा पानी लगाउन फ्लस राखिएको छ। फ्लसको माथिपट्टिको ढकनी छैन। पानी जम्मा हुने ठाउँमा चुरोट, सुर्ती र मधुका खोलले भरिएको छ। महानगरको शौचालय सफा नभएकोमा सेवाग्राहीले गुनासो गरेका छन्। महानगरकै शौचालयको हालत यस्तो छ, सेवाग्राही रत्न श्रेष्ठले भने, एक महिनाअघि आउँदा पनि शौचालयको अवस्था यही थियो। सेवाग्रही सधैँ आउने ठाउँमा सफा गर्नुपर्ने उनको भनाइ छ। महानगरको शौचालयको प्यानमा र बाहिर जताततै दिसा, चुरोटका ठुटा, सुर्ती र मधुका खोल भेटिन्छ। महानगरले सफाइ कर्मचारीसमेत राख्ने गरेको छ। हरेक वर्ष सफाइ कर्मचारीलाई तलब खुवाउन करोडौं बजेट छुट्याउँछ। यस वर्ष मात्र सफाइसम्बन्धी कर्मचारीको पारि श्रमिक, अन्य सुविधा, सफाइ सामग्री खरिद शीर्षकमा ६० करोड रुपैयाँ बजेट छुट्याएको छ। महानगरले बजेट मात्र छुट्याउने गर्छ, सरसफाइमा भने खासै ध्यान दिएको छैन, सेवाग्राहीले भने। महानगरको सरसफाइ हेर्ने जिम्मेवारी वतावरण विभागको हो। तर, विभाग प्रमुख हरिकुमार श्रेष्ठ यस विषयमा खासै जानकार नभएको बताउँछन्। सरसफाइ नभएको त होइन, उनले भने, केही ढिला भएको होला। बीचमा चाडपर्वले पनि कर्मचारी नियमित भएनन् होला। भोलि नै तुरुन्त कर्मचारी परिचालन गरी सफा गर्न लागाउँछु। सेवाग्रहीले गुनासो गर्ने ठाउँ नराख्ने उनले बताए।"
प्याजको भाउ ५ वर्षकै उच्च,"काठमाडौं : प्याजको मूल्य पाँच वर्षकै उच्च विन्दुमा पुगेको छ। प्याज अभाव देखाएर व्यापारीले उपभोक्तालाई प्रतिकिलो एक सय ५० देखि एक सय ७० रुपैयाँसम्ममा बिक्री गरेका छन्। सरकारी स्वामित्वको कालीमाटी बजारमै थोकमा प्याजको मूल्य एक सय २८ र खुद्रामा एक सय ४५ रुपैयाँ पुगेको छ। पछिल्लो पाँच वर्षको अवधिमा प्याजको मूल्य उत्कर्ष बिन्दुमा पुगेको यो पहिलोपटक हो। २०७२ कात्तिक २१ गते प्याजको खुद्रा मूल्य ७० रुपैयाँ प्रतिकिलो थियो। २०७३ कात्तिक २१ मा ३५, २०७४ कात्तिक २१ मा ८५ र २०७५ कात्तिक २१ मा ५५ रुपैयाँ प्रतिकिलोमा प्याज बिक्री भएको थियो। दसैंको मुखमा प्याजको मूल्य एक सय ४० रुपैयाँसम्म पुगेको थियो। तर विस्तारै ९० रुपैयाँसम्ममा झरेको थियो। भारतले असोज दोस्रो साता प्याजको निर्यातमा प्रतिबन्ध लगाएको थियो। यो प्रतिबन्धपछि नेपालमा अवैधरूपमा प्याज आयात भइरहेको छ। यसले गर्दा नेपाली बजारमा प्याजको खुद्रा मूल्य हालसम्मकै उच्च बनेको हो। भारतीय सञ्चारमाध्यमका अनुसार भारतमै अहिले प्याजको मूल्य ८० देखि एक सय भारतीय रुपैयाँ पुगेको छ। नेपालमा खपत हुने प्याजको कुल परिमाणमध्ये ९८ प्रतिशत भारतबाट आयात हुन्छ। प्याज आयात गर्ने थोक व्यापारीका अनुसार भारतले प्याजको निर्यातमा प्रतिबन्ध लगाएपछि नेपालमा अवैध बाटो (तस्करी) बाट आयात भइरहेको छ। अवैध बाटोबाट आयात हुँदा व्यापारीले प्याजको मूल्य आफूखुसी तोकेका छन्, भारतबाट प्याज आयात गर्ने व्यापारीले भने,यसले गर्दा तिहारपछि प्याजको मूल्य अस्वाभाविक वृद्धि भएको हो। चोरबाटोबाट आयात गर्दा व्यापारीले आफू अनुकूल हुने गरी प्याजको भाउ निर्धारण गरेका छन्। कालीमाटी फलफूल तथा तरकारी बजार विकास समितिका उपनिर्देशक विनय श्रेष्ठका अनुसार भारतले प्याज निर्यातमा प्रतिबन्ध लगाए पनि बजारमा भने पूर्ववत् रूपमै प्याजको आपूर्ति भइरहेको छ। उनले व्यापारीले विभिन्न बाटो प्रयोग गरी प्याज आयात गरिरहेको बताए। उनले भने,प्रतिबन्ध भए पनि पहिले जति परिमाणमा प्याज भित्रिन्थ्यो, त्यही परिमाणमा अहिले आएको छ। बजारमा खासै अभाव छैन। थोक आयातकर्ता व्यापारीका अनुसार भारतीय प्रतिबन्धपछि त्यहाँका ठूला व्यापारीले ट्रकमै प्याज भारतीय सीमा नजिकको क्षेत्रसम्म ल्याउँछन्। सीमा नजिकै आइपुगेको प्याज ट्रकबाट झार्ने काम हुन्छ। त्यसपछि बिचौलिया (दलाल) ले सीमामा खटिएका सीमा सुरक्षाकर्मीलाई लुकाएर रकम लेनदेन गरी रातिको समयमा साइकलमा राखेर नेपाली सीमासम्म ल्याउने काम हुन्छ। नेपाली सीमासम्म आइसकेको प्याजलाई नेपाली नम्बर प्लेटको ट्रकमा लोड गरी भन्सार कार्यालयमा आवश्यक दस्तुर तिरेर नेपाली बजारमा भित्र्याइन्छ। व्यापारीको भनाइलाई धेरै हदसम्म भन्सार विभागको तथ्यांकले पुष्टि गर्छ। भन्सार विभागको तथ्यांकलाई विश्लेषण गर्ने हो भने भारतले निर्यातमा प्रतिबन्ध लगाएपछि प्याजको आयात घट्नुपर्ने हो। भारतबाटै औपचारिक रूपमा हुने आयात शून्यमै झर्नुपर्ने हो। तर तुलना गर्दा झिनो परिमाणमा मात्रै आयात घटेको देखिन्छ। २०७५ असोज महिनाको तुलनामा यो वर्षको असोजमा तीन हजार सात सय २३ टन कम प्याज आयात भएको थियो। विभागको तथ्यांकअनुसार गत असोजमा भारतबाट एक अर्ब ३४ करोड ५४ लाख ९५ हजार रुपैयाँकोे प्याज आयात भएको थियो। सोही अवधिमा चीनबाट एक करोड ४४ लाख १२ हजार रुपैयाँको दुई सय ८१ र नामिबियाबाट तीन लाख ८७ हजारको १२ टन प्याज आयात भएको थियो। २०७५ को असोजमा भारतबाट मात्रै एक अर्ब २७ करोड ५८ लाख ८६ हजारको ३९ हजार रुपैयाँको सात सय ८१ टन प्याज आयात भएको थियो। नेपालमा भारतका नासिक, इन्दौंर, कानपुर, चण्डीगढ, लखनउ, गौरखपुर र सिमलालगायत स्थानबाट प्याज आयात हुन्छ। काठमाडौं उपत्यकामा मात्रै दैनिक दुई सय ७० टन खपत हुन्छ। त्यसमध्ये कालीमाटीमा ७० टन, बल्खु र बानेश्वरमा ३०३० टनको कारोबार हुन्छ। यी तीन बजारबाहेक अन्य तरकारी बजार, थोक र किराना पसलबाट थप ५० टनको कारोबार हुन्छ। पाँच वर्षको प्याजको थोक मूल्य (प्रतिकिलो रुमा) २०७२ कात्तिक २१ ६३ २०७३ कात्तिक २१ २३ २०७४ कात्तिक २१ ६७ २०७५ कात्तिक २१ ३५ २०७६ कात्तिक २१ १२८ स्रोत ः कालीमाटी तरकारी बजार"
