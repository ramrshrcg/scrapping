शीर्षक,विवरण
खोला कि कुला ?,"संघीय राजधानीका खोला किनारका सहरबस्ती यसपालि बाढीबाट बढ्ता डुबानमा परे। खोलामा नअटेको पानी नाघेर सहरतिर पस्यो। यसको मूल कारण पोहोरपरारभन्दा पानीको मात्रा बढेर होइन, खोलाको आकार घटेर हो। सरकारी निकायको मिलिभगतमा भूमाफियाले खोलासमेत खाँदैखाँदै सक्न लागेका छन्। पानी नबग्ने त सकिसके। बग्नेलाई निचोरेर कुलाजत्रा बनाउँदै लगेका छन्। त्यही कारण आसपासका वासिन्दा आँगनमा डुंगा बोलाएर उद्धार हुनुपर्ने अवस्थामा पुगेका छन्। यसपालि यस्ता दृश्य बाक्लै देखिए। राजधानीका सबैजसो खोला आफ्ना फैलावटमा अब छैनन्। दुवै किनारमा चेकवाल (ढुंगे पर्खाल) लगाएर पानी बाँध्न खोजिएको छ। प्रकृति तबसम्म बाँधिन्छ, जबसम्म त्यसले विपत्तिको रूप लिँदैन। जब क्रूद्ध बाढी मडारिएर आउँछ, मानवनिर्मित पर्खाल तोडेर अघि बढ्छ। आफैं खोजेर बनाएको उसकै बाटो भौगोलिक हिसाबले उपयुक्त हुन्छ। पानीढलो हेरेरै खोलाहरू बनेका हुन्छन्। बग्दैबग्दै वर्षौंको प्राकृतिक अभ्यासका उपज हुन् खोलानाला। आफ्नो स्वार्थपूर्ति गर्न जब यिनलाई दायरामा ल्याउन खोजिन्छ, विपत्ति त्यसैले निम्त्याउँछ। खोलाले तबसम्म हतपत बिगार गर्दैन, जबसम्म उसको प्राकृतिक बाटोमा खलल पुर्याइँदैन। उपत्यकाको अकल्पनीय क्षति र डुबानका दृश्य त्यही अप्राकृतिक मानवीय बलमिच्याइँको प्रतिफल हो। हुन पनि राजधानीका खोला यति साँघुर्याइए, कुला बनाइए। यहाँका भूमिनक्सामा राजकुला नसाजत्तिकै जेलिएका छन्। ती अब नक्सामा सीमित भए। कुलामाथि सडक बनाइए। अर्थात् खोलालाई कुला बनाइए। कुलाजति सिध्याइए। अतिक्रमणले हद नाघ्यो। सहरी इलाकामा नियमविपरीत बनाइएका भौतिक संरचनामाथि सडक विस्तारमा डोजर लगाइन्छ। यी दृश्य देखेर पनि हामीमा अझै चेत पलाएको छैन। खोलाका किनारमा कति जग्गा छोड्ने भन्ने मापदण्ड हुन्छ। त्यो पानी बग्ने प्रशस्त ठाउँ दिन र बाँकीमा कोरिडोर सडक बनाउन हो। अनि, बगैंचा र पार्क पनि। अति कम चौडाइका खोला, किनारमा कतैकतै साँघुरा सडक बनाएर झारा टार्ने विकासमा राज्यसंयन्त्र हाँपझाँप गरेर लागेको छ। कारण अर्को पनि छ खोला साँघुर्याउँदा उब्रिएको जग्गाको लाभको हिस्सा पाउनु। यही लोभ र लाभको चलखेल भविष्यमा काल बनेर आउने स्थिति छ। अर्कोतिर खोला नियन्त्रणका पर्खाल लगाउने नाममा स्थानीय तहको बजेट सक्ने गरिएको छ। यसले दोहोरो बेफाइदा छ एकातिर सरकारी ढुकुटी अनावश्यक ठाउँमा सकिन्छ, अर्कोतिर खोला साँघुरिएर भविष्यमा क्षति निम्त्याउँछ। यसतर्फ सम्बन्धित निकाय र सरोकारवालाले गम्भीरता अपनाएका छैनन्। त्यसमाथि खोला फोहोर फाल्ने अखडा बनेका छन्। फोहोरैफोहोरको डंगुरले क्रमशः पुरिँदै गएका छन्। अप्रशोधित ढल त्यसमै हालिन्छ। हामीमा सहरी सभ्यता छैन। किनकि खोलाको इज्जत गर्न अझै जानेका छैनौं। पानी संसारमै पूजनीय मात्र होइन, नगद कमाउने स्रोत हो। अन्य मुलुकमा खोलाका किनारका जग्गा महँगा हुन्छन्। अधिकांश गगनचुम्बीहरू त्यस्ता ठाउँमा ठड्याइन्छन्, जहाँ पानीको स्पर्श होस्। भविष्यमा दीर्घकालीन जलविकास गर्न राज्यले चाह्यो भने खोइ कहाँ छ ठाउँ ? डुंगा चलाएर आर्जन गर्न सकिने खोलानाला फट्किन मिल्ने आकारमा झरिसके। गतिला भवन बनाएर खोलाछेउछाउलाई व्यापारिक हब बनाउने जग्गाजमिन टुक्राटुक्रा भएर गोजीमा पसिसके। अतः खोलानाला प्रकृतिका सुन्दर उपहार हुन्। तिनलाई तिनकै स्वरूपमा यथावत् राखी विकासका योजना बनाइनुपर्छ। खोला मिचेर वा निचोरेर होइन, अझ फराकिला बनाएर आसपासमा विकास अवधारणा ल्याइनुपर्छ। अहिलेसम्म जेजति अतिक्रमण भए, राज्यले आयोग बनाएरै खोज्नुपर्छ। बनाइएका संरचना भत्काएर किन नहोस्, प्राकृतिक आकार एवं मार्ग प्रदान गरिनुपर्छ। अतिक्रमणकर्तालाई कानुनको दायरामा ल्याई क्षतिभरण मात्र होइन, जरिबाना तिराइनुपर्छ। संलग्नताका हदसम्म सरकारी निकायका सम्बद्ध अधिकारीहरूलाई पनि छाड्नु हुँदैन। बेलैमा राज्य कठोर बनेन भने भविष्यमा यसपालिभन्दा कैयन् गुणा ठूला भेल राजधानीका मूल सहरले झेल्नुपर्ने हुन सक्छ। त्यसलाई रोक्न ढिलाइ भइसकेको छ। अझ ढिलाइ हुनु हितकर छैन।"
एक सातामै उप्कियो बेनीमा असारे पिच,"बेनी : बेनीको सडक कालोपत्रे गरिनसक्दै उप्किन थालेको छ। गत हप्तादेखि सुरु भएको बेनी नगरपालिकाको ७ र ८ नम्बर वडाका सडकमा कालोपत्रे गर्ने काम सोमबार दिउँसोसम्म चलिरहेको छ। नगरपालिकाले विनियोजन गरेको बजेटबाट उपभोक्ता समितिले गरेको कालोपत्रे एक हप्ता पनि टिक्न नसकेको हो। गत बिहीबार बेनीको गणेशटोलको सडकमा गरिएको कालोपत्रे उप्किन थालेको स्थानीय शिव पूर्जाले बताए। झमझम पानी परेको बेलामा पिच गरिएको थियो। पानीले भिजेको अलकत्रा नजमेपछि उप्किन थालेको छ, पुर्जाले भने बजेट सक्न हतार हतारमा टालटुले पाराले काम गर्दा टिकाउ हुन सकेन। पहिलेको पिचमाथि बिटुमिन हालेर बिच्छ्याइएको रोडा उप्किन थालेको छ। गाडी गुड्ने क्रममा रोडा उछिट्टिएर सडक किनारामा हिँड्नेलाई चोट लाग्ने गणेशटोलका गणेश भट्टराई बताउँछन्। एक हप्तायता सक्रिय भएको मनसुनका कारण म्याग्दीमा दैनिकजसो वर्षा भैरहेको छ। सडक कालोपत्रे टिकाउ नहुँदा राज्यको लाखौँ बजेट दुरुपयोग र खेर जाने स्थानीयबासीको चिन्ता छ। पानीले कालोपत्रेमा प्रयोग गरिने बिटुमिन (अलकत्रा) जम्न नदिने भएकाले वर्षा भैरहेको अवस्थामा गरिने पिच टिकाउ नहुने प्राविधिकहरूले बताएका छन्। निर्माण ब्यवसायीले बढी नाफा निकाल्न प्राविधिक र सरोकारवालाको आँखा छलेर रातको समयमा बिटुमीनमा पानी मिसाएर सडक पिच गर्ने विकृति पनि छ। बर्खायाम पिच गर्ने समय नै होइन, पानी परेको बेला भएको पिच त टिक्दै टिक्दैन, एक इञ्जिनियरले भने नियमनकारी निकायको पहुँच पुग्ने ठाउँमै भएको यस्तो लापरबाही असारे विकासको नाममा भइरहेको बजेट दुरुपयोगको उदाहरण हो। बेनी नगरपालिकाले चालु आर्थिक वर्ष २०७५७६ मा बेनी नगरपालिकाको ७ र ८ नम्बर वडामा पर्ने सडक कालोपत्रे गर्न सम्बन्धित वडाको प्रस्तावमा ९९ लाख रुपैयाँ विनियोजन गरेको थियो। वडा न ८ मा पर्ने संगमचोकदेखि क्याम्पसचोकसम्मको ४३० मिटर सडक कालोपत्रे गर्ने योजनाका लागि गत बैशाखमै उपभोक्ता समितिसँग सम्झौता भएपनि असारको अन्तिम साताबाट काम सुरु भयो। उपभोक्ता समितिका अध्यक्ष लोकनाथ रेग्मीले नियतले नभएर आकस्मिक रुपमा परेको पानीले केही ठाउँमा कालोपत्रे उक्किएको स्विकार गर्दै त्यसलाई मर्मत, सुधार गरिने बताए। आर्थिक वर्षको अन्तमा छोटो समयको चाप र दवावमा प्रतिकुल मौसमको बावजुद काम गर्दा कमजोरी भयो, अध्यक्ष रेग्मीले भने पकाएर ट्याक्टरमा राखेर ल्याएको रोडा र बिटुमिन भुइमा खसाल्ने क्रममा आकस्मिक रुपमा परेको पानीले असर गरेको हो। ल्याएको सामान फिर्ता पठाउन पनि भएन। अप्ठ्यारो भयो। बिग्रिएको ठाउँमा सुधार गर्छौँ। बालुवा र बिटुमिन भुटेर सडकमा राख्ने काम बाँकी भएकाले त्यो राखेपछि सुधार हुने उपभोक्ता समितिका सचिव गणेश श्रेष्ठले बताए। नगरपालिकाका इञ्जिनियर विमलरञ्जन कार्कीले योजनाको भुक्तानी नभएको र कामको परिणाम तथा गुणस्तर हेरेर मात्र भुक्तानी गरिने बताए। वर्षा भइरहेको अवस्थामा कालोपत्रे गर्दा गुणस्तरमा असर पर्छ भन्दा पनि आएको बजेट किन फिर्ता पठाउने भनेर काम गरियो, इञ्जिनियर कार्कीले भने गुणस्तर र मापदण्ड अनुसारको काम नभए बजेट काटेर भुक्तानी हुन्छ। बेनी नगरपालिका८ का वडाध्यक्ष रामकृष्ण बराइलीले कालोपत्रे उप्किएको ठाउँमा सडक मर्मत र सुधार गर्न उपभोक्ता समितिलाई निर्देशन दिएको बताए। कालोपत्रेका लागि आवश्यक उपकरण र सामग्री नपाएकाले समितिले समयमै काम गर्न नसकेको अध्यक्ष बराइलीको भनाई थियो। वडा न ७ को इन्द्रेणीटोलको चोकदेखि नेपाल बैङ्कको कार्यालय रहेको चोकमा पनि कालोपत्रे भइरहेको छ। बजारभित्रको सडकमा बर्षेनी पिचमाथि पिच गरिएपनि ग्रामीण क्षेत्रको सडक स्तरोन्नति र सुधारमा जनप्रतिनिधिले बेवास्ता गर्दा सास्ती भएको बेनपा६ का रामु पौडेलले बताए।"
सरकारी कार्यालयका सामग्री मध्यरातमा चोरी,"तनहुँ : नागरिकको सुरक्षाको जिम्मा लिएको सरकारकै आफ्नै श्रोत साधनको चोरी भएको छ । तनहुँको दमौलीस्थित व्यास नगरपालिका३ स्थित पूर्वाधार विकास कार्यालयको, तनहुँ एकाईमा सोमबार मध्यरातमा चोरी भएको हो । मध्यरातको १२ बजेदेखि २ बजेभित्र चोरी भएको अनुमान गरिएको छ । कार्यालयको दायाँतर्फ रहेको झ्यालबाट ग्रिल निकालेर कार्यालयभित्रै रहेको दराज फुटाइ अज्ञात व्यक्तिसमुहले चोरी गरेको जिल्ला प्रहरी कार्यालय तनहँुले जनाएको छ । कार्यालयबाट ६ वटा ल्यापटप, तीनवटा क्यामेरा, चार वटा पुलको फाइल र तीनवटा उचाई नाप्ने उपकरण चोरी भएको इन्जिनियर विवेक सिग्देलले जानकारी दिए ।कार्यालयमा रहेका तीन कर्मचारी रातको साढे १० बजे सम्म काम गरेका थिए । रातमा आएको हावाहुरी र वर्षात्का कारण लाईन गएपछि सुत्न गएकै बेला ती सामग्री चोरी भएको इन्जिनियर सिग्देलले बताए । बिहान करिब तीन बजे मात्र चोरी भएको घटना सार्वजनिक भएको थियो ।"
झापामा खोलाले बगाएर बालकको मृत्यु,झापा : झापाको मेचीनगर १३ स्थित फुलवासा खोलाले बगाएर बिहान ७ बजे बालकको मृत्यु भएको छ। मेचीनगर १२ स्थित माता पाथिभरा टोलका गंगाराम प्रसाईका अढाइ वर्षीय छोरा अजित प्रसाईको मृत्यु भएको हो। बुवा गंगाराम धानको बीउ काड्न भनेर घरदेखि पूर्व पट्टि फुलवासा खोला तरेर खेतमा गएको बेला उनलाई पछ्याउँदै गएका उनका छोरा अजितको खोलाले बगाएर मृत्यु भएको जिल्ला प्रहरी कार्यालय झापाका प्रवक्ता प्रहरी नायव उपरीक्षक महेन्द्र कुमार श्रेष्ठले बताए। उनका अनुसार बच्चाले बुवालाई पछ्याउँदै गएको र बुवालाई छोराले पछ्याउँदै छ भन्ने थाहा नभएका कारण अजित खोलामा पसेर खोलाले बगायो। पछि छोरालाई बुवा र स्थानीय मिलेर उद्दार गरी बि एण्ड सी हस्पिटल बिर्तामोड पुर्याउँदा बच्चाको मृत्यु भइसकेको हस्पिटलले जानकारी दियो। झापामा निरन्तर वर्षापछि आएको बाढीका कारण मृत्यु हुनेको संख्या ३ पुगेको छ। एक बेपत्ता छन्।
बाजुराको बडिमालिका साक्षर घोषणा,"बाजुरा : बाजुरा जिल्ला सदरमुकाम रहेको बडिमालिका नगरपालिका साक्षर घोषणा भएको छ। नौवटा स्थानीय तह रहेको बाजुरा जिल्लामा चारवटा नगरपालिका रहेका छन्। चार नगरपालिका मध्ये बडिमालिका नगरपालिका पहिलो साक्षर घोषणा भएको हो। यसअघि खप्तड छेडेहद र गौमुल गाउपालिकामात्रै साक्षर घोषणा भएका छन्। नेपाल सरकारले समृद्ध नेपाल खुशी नेपाली अभियान अन्तर्गत, साक्षर वर्ष २०७६ अभियानलाई सफल पार्न सोमबार एक कार्यक्रम गरी नगरपालिकालाई साक्षर घोषणा गरिएको बडिमालिका नगरापालिकाका मेयर पदम बडुवालले बताए। नगरपालिकाले नगरपालिकाका सबै वडाको १५ देखि ६० वर्ष उमेरको जनसंख्याको तथ्यांक लिएर तीनलाई साक्षर बनाई, घोषणा गरिएको हो। त्यो उमेर समुहका नौ हजार छ सय ९५ जनसंख्या मध्ये ४ हजार ६ सय महिला साक्षर भए भने चार हजार आठ सय २० जना पुरुष पनि साक्षर भएका छन। नगरपालिकाभित्रको साक्षरता दर ९५९८ प्रतिशत पुगेको छ। नेपाल सरकारले साक्षर घोषणा गर्नका लागि १२ वटा सूचक निर्धारण गरेको छ। जसमा ६ वटा सूचक पुरा गरेमा गाउँ तथा नगर साक्षर घोषणा गर्न सकीने प्रावधान छ। सो सूचक नगरपालिकाले पुरा गरेको मेयर पदम बडुवालले बताए।"
डुबान समाधानको माग गर्दै वीरगन्जका व्यापारीले गरे विरोध प्रदर्शन,वीरगन्ज : अविरल वर्षाको पानीले डुबानमा परेका वीरगन्ज आदर्शनगरका व्यपारीहरुले सोमबार बजार नै बन्द गरेर प्रदर्शन गरे । पाँच दिन अविरल परेको वर्षाका बेला आदर्शनगर क्षेत्र पूरै डुबानमा परेको र पसलभित्रै पानी छिरेर करोडौंको मालसामान नोक्सान भएको भन्दै व्यपारीहरुले सोमबार एक घण्टा पसल बन्द गरेर प्रदर्शन गरेका हुन् । वर्षाका बेला हुँदैआएको डुबानको समस्या समाप्त गर्ने उद्देश्यले एशियाली विकास बैंक(एडिबी) को ऋण अनुदानमा दुई अर्ब ४८ करोड खर्चेर भूमिगत नाला र ढल निर्माण गरिएको भए पनि यसपाली पहिलेको भन्दा बढी पसल र घर डुबानमा परेको आदर्शनगरका व्यपारीहरु बताउँछन् । सोमबार पसल बन्द गरी आदर्शनगरस्थित सडकमै पत्रकार सम्मेलन समेत गरेका व्यपारीहरुले डुबानको समस्या सामधान गर्न आग्रह गरेका छन् । महानगरपालिकाले समस्या समाधानको पहल नगरे सशक्त आन्दोलनमा उत्रिने चेतावनी पनि उनीहरुले दिएका छन् । अविरल वर्षाका कारण आदर्शनगर क्षेत्रमा मात्रै दुई सय भन्दा बढी पसल र एक सय भन्दा बढी घर तीन दिनसम्म डुबानमा परेको व्यापारीहरु बताउँछन् । वर्षाको पानीको सहज निकास नहुँदा महानगरका अधिकांश वडा र टोल डुबानमा परेका थिए । भूमिगत ढल र नाला निर्माण भएका क्षेत्रमै डुबानको समस्या बढी देखिएको थियो ।
जग्गेबाटै बेहुलाबेहुली नियन्त्रणमा,"विराटनगर : विराटनगर महानगरपालिका ४ मा धुमधामसाथ बिहेको कार्यक्रम चलिरहेका बेला प्रहरीले बेहुलाबेहुलीलाई नियन्त्रणमा लिएको छ। बालविवाह भइरहेको सूचनाका आधारमा दुवै जनालाई नियन्त्रणमा लिइएको मोरङ प्रहरीका प्रवक्ता डीएसपी राजकुमार खिउजुले बताए। उनका अनुसार उमेर नपुगिकन १८ वर्षीय एक किशोरीलाई २४ वर्षीय भारतीय युवकसँग बिहे गरिदिने तयारी अभिभावकले गरेको खुलेको छ। बेहुलीको घर विराटनगर ४ र बेहुलाको भारत हरियाणा हो। बेहुलाको उमेर पुगे पनि बेहुलीको बिहे गर्ने उमेर पुगेको रहेनछ, खिउजुले भने, त्यही पनि भारतीय युवकसँग युवतीका अभिभावकले बिहे गरिदिन लागेको पाइयो। भारती युवकसँग किशोरीको बाल विवाह भइरहेको छ भन्ने सूचना प्राप्त भएपछि बिहेको जग्गेबाट दुवैलाई नियन्त्रणमा लिइएको उनको भनाइ छ। अभिभावकलाई झिकाएर सम्झाई बुझाई गर्दै युवतीको उमेर नपुगिकन बिहे नगर्ने सर्तमा दुवै जनालाई सोमबार साँझ जिम्मा लगाएर पठाइएको डीएसपी खिउजुले बताए। नेपालको कानुन अनुसार बिहे गर्न २० वर्ष पुग्नुपर्छ।"
कुलोमा डुबेर ४ वर्षे बालक वेपत्ता,टीकापुर : कैलालीको लम्की चुहा नगरपालिका३ स्थित कुलोमा डुबेर चार वर्षे बालक वेपत्ता भएका छन् । जानकी गाउँपालिका९ कटासे नजिकैको कुलरिया कुलोमा माछा मार्न गएकी आमा शर्मिला चौधरीसँगै गएका बालक दिवान कुलोमा डुबेर वेपत्ता भएका हुन् । इलाका प्रहरी कार्यालय चिसापानीका प्रहरी निरीक्षक दीपेन्द्र केसीका अनुसार बालक चिप्लिएर कुलोमा खसेका थिए । प्रहरी र स्थानीयबासीले बालकको खोजी कार्य जारी राखेका छन् ।
बाढी प्रभावित क्षेत्रमा सर्पको त्रास,"राजविराज : बाढीले प्रभावित क्षेत्रमा सर्पको बिगबिगी बढेपछि सप्तरीवासी थप त्रसित बनेका छन्। घरमा पानी पसेर बस्न, सुत्न र खान समस्या भइरहेको बेला सर्पदंशको शिकार हुनुपरेपछि पीडितहरु झन् समस्यामा परेका छन्। बाढीको समस्या झेलिरहेका बाढी पीडितहरु सर्पबाट त्रसित भएको तिलाठी कोइलाडी५ का जुगत मुखियाले बताए। घर डुबानमा परेपछि कोशी उच्च बाँधमा पाल टाँगेर बस्न थालेको मुखियाको परिवार सर्प, बिच्छीजस्ता विषालु किराबाट त्रसित भएको छ। मुखियाजस्तै ५० वटा बाढी प्रभावित परिवार थप समस्यामा परेका छन्। सप्तरीमा वर्षासँगै आएको बाढीका कारण सर्पदंशका घटनामा अत्यधिक बृद्धि भएको अस्पतालको तथ्यांकले समेत देखाएको छ। बाढी प्रभावित क्षेत्रमा सर्पदंशका घटना अत्यधिक बढेपछि उपचारका लागि अस्पताल आउने सर्पदंशका विरामीको चाप पनि एकाएक बढेको गजेन्द्रनारायण सिंह अस्पताल राजविराजले जनाएको छ। सोमबार मात्रै अस्पतालमा पाँच जना सर्पदंशका बिरामी उपचारका लागि आएको अहेव सन्तोष दासले बताए। अहेव दासका अनुसार सर्पले डसेर सर्पदंशका चार र बिच्छीले डसेर एक जना घाइते भई अस्पताल भर्ना भएका छन्। बाढीसँगै बगेर आउने सर्पले डसेर तिलाठी कोईलाडी गाउँपालिका१ का ५० बर्षे रामकिसुन सदा, वडा७ की ४६ वर्षे सिमादेबी मण्डल, महादेवा गाउँपालिका१ बल्थीकी २२ वर्षे मजिदन खातुन, राजविराज१२ सिग्यौनका३६ वर्षे रामकुमार यादव र बिच्छीले डसेर रुपनी२ हरीरावाकी ५० वर्षे चन्द्रकला चौधरी अस्पताल भर्ना भएका छन्। सर्पदंशको उपचार हुने सर्पदंश उपचार केन्द्र कल्याणपुर, सशस्त्र प्रहरी दन्तकाली गण बरमझियाका साथै धरान, बिराटनगरमा समेत सर्पदंशका विरामीहरु लाने गरिएकाले संख्या दुई गुणा बढी हुन सक्ने अहेव दासको अनुमान छ। बाढी पसेका गाउँमा सर्प दंशका घटना बढ्न थालेको पाइएको हो। बाढीपछि सर्पले मानिसलाई डसेर उपचारका लागि अस्पताल आउने विरामीहरुको संख्या एक्कासी बढेको अस्पतालले जनाएको छ। अस्पतालका प्रमुख मेडिकल सुपरिटेन्डेन्ट डाचुमनलाल दासका अनुसार पाँच दिनयता वर्षासँगै आएको बाढीले सर्प जमिनको दुलोभित्रबाट बाहिर निस्कदा सर्पदंशका घटना ह्वात्तै बढेको छ। अस्पतालको तथ्यांकले विगत पाँच दिन यता सर्पदंशका २८ जना विरामी उपचारका लागि आएका छन्। वर्षा र बाढीअघि मुश्किलले साताको एउटा घटना आउने गरेकोमा पाँच दिन यता दिनकै पाँचदेखि सात वटासम्म विरामी आउने गरेको अहेव सन्तोष मेहताले बताए। तर, हालसम्म सर्पदंशबाट कसैले ज्यान गुमाउनु नपरेको उनी बताउँछन्। यसैबीच, सर्प दंशका घटना बढेपछि अस्पतालले एन्टी स्नेक भेनम नामक औषधि पर्याप्त मात्रामा राखेको जनाएको छ।"
बोरिङ निर्माणको विरोधमा उत्रिएका स्थानीय र प्रहरीबीच झडप (फोटोसहित),"काठमाडौं : धोबिखोला चुनिखेलमा खाने पानीको डिप बोरिङ गाड्न नपाउने भन्दै स्थानीयले विरोध गरेका छन् । धोबिखोलाको छेउमा मापदण्ड नपुर्याइ बोरिङ खन्न लागेको र व्यक्तिको जग्गामा बोरिङ परेकोले स्थानीयले बिरोध गरेका हुन् । सोमबार बिहान विरोध प्रदर्शनमा उत्रिएका स्थानीयको अवरोधलाई रोक्न प्रहरी परिचालन गरिएको थियो । विरोध प्रदर्शनमा प्रहरीबल प्रयोग गरेर मेयर, उपमेयर र वडाअध्यक्षले मिलेमतोमा स्थानीयको हित विपरित काम गरिरहेको स्थानीय सुरेशकुमार राईले आरोप लगाए। विरोधका क्रममा स्थानीय र प्रहरीबीच सामान्य झडप भएको थियो । बोरिङले पानी निकाल्दा वरपरको बस्तीमा पानी सुक्ने समस्या आउने भएकोले आफुहरु विरोधमा उत्रिएको उनले बताए ।"
एक लाख ८० हजार घुससहित सिनियर इन्जिनियर पक्राउ,काठमाडौं : जलश्रोत तथा सिंचाई विकास डिभिजन भोजपुरका सिनियर डिभिजनल इन्जिनियर (सिडिई) मोहनबाबु यादव सेवाग्राहीसँग लिएको घुससहित पक्राउ परेको छन्। अख्तियार दुरुपयोग अनुसन्धान आयोगको टोलीले १ लाख ८० हजार घुस रकमसहित यादवलाई पक्राउ गरेको हो। उनले षडानन्द नगरपालिका १३ बोयामा रहेको छाँगे खोला सिंचाई कार्यक्रमको बिल भर्पाई पास गरिदिने प्रयोजनका लागि सेवाग्राहीसँग घुस लिएका थिए। उनलाई भोजपुर नगरपालिका ७ मा रहेकी फुपू भदैनी होटलबाट रङ्गेहात नियन्त्रणमा लिई अनुसन्धान भइरहेको अख्तियार प्रवक्ता एवं सहसचिव प्रदीपकुमार कोइरालाले जानकारी दिए।
"कैलालीमा बस दुर्घटना, १० घाइते",टीकापुर : कैलालीको मध्यवर्ती बर्गगोरिया गाउँपालिका वडा नम्बर ४ मुढामा यात्रुबाहक बस दुर्घटना हुँदा १० जना घाइते भएका छन्। महेन्द्रनगरबाट बुटवलतर्फ जाँदै गरेको ना ६ ख ७१६७ नम्बरको बस दुर्घटना भएको इलाका प्रहरी कार्यालय सुख्खडका प्रमुख प्रहरी निरीक्षक यक्षराज जोशीले जानकारी दिए। उनका अनुसार बसको टायरको रड भाच्चिँएर अनियन्त्रित हुँदा दुर्घटना भएको हो। घाइते यात्रुको घोडाघोडी अस्पताल सुख्खडमा उपचार भइरहेको इलाका प्रहरी निरीक्षक जोशीले बताए। बसमा ३० जना यात्रु सवार रहेका थिए।
गरिबका पोल्टामा बाढी,"सिरहा : बाढीले घर बगायो, खाने बस्ने अवस्था रहेन। अब कहाँ जानु ? के गर्नु यसरी बाढीले दिएको पीडा सुनाउँछन् लहान नगरपालिका२० का रामस्वरूप राम। उनी तीन दिनदेखि घरपरिवारका सदस्यसहित लहान१ का आधारभूत विद्यालयमा बसिरहेका छन्। उनले भने, गरिबको पोल्टामा बाढी भएपछि जस्तापाताले छाएको घर पनि अविरल वर्षाले बगायो। एकछिनमै बाढीले घर बगाएपछि जिउमा लगाएको कपडाबाहेक केही बचाउन नसकेको गंगिया सदायले सुनाइन्। उनी पनि जलेश्वर सदायसँगै त्यही विद्यालयमा आश्रय लिएर बसेकी छन्। यी दुई परिवारजस्तै यस विद्यालयमा ५० घरपरिवारका ३ सयभन्दा बढीले आश्रय लिएका छन्। सुरक्षाकर्मीको टोलीले उनीहरूलाई उद्धार गरी त्यहाँ राखेका छन्। उनीहरू लहान नगरपालिका १, २, २० र २१ का हुन्। केहीको घर डुबानमा परेको छ भने केही घर पानीले भत्काइदिएको छ। भबरा नहरमा आएको पानीले उनीहरूको घर डुबान भएको हो। उनीहरूले राहतस्वरूप विभिन्न संघसंस्थाबाट पाएको चामल, दाल एकै ठाउँमा पकाएर खाने गर्छन्। राहत सामग्री एकै ठाउँमा पकाएर खाँदै बाढीपीडित। विद्यालयकै कक्षाकोठामा सुत्ने गर्छन्। छोराछोरी कोही घरमा छैनन्, कसरी घर ठड्याउने ? गंगियाले भनिन्। बाढीले गरिबलाई झन् बिजोग बनाएको उनले सुनाइन्। अभावको जीवनमा बाढीले पीडा थपेको रासलाल सदायले सुनाए। घरमा भएको खाद्यान्न, कपडा केही बाहिर ल्याउन सकिनँ, उनले भने, विद्यालयमा आएदेखि घर फर्केर जान सकेको छैन। विद्यालयमा बसेका मध्ये सुत्केरी, गर्भवती र बालबालिकालाई बढी समस्या भइरहेको छ। धनीलाई आफन्त र साथीभाइले सहयोग गर्छन्, गरिबलाई कोही छैन, गर्भु सदायले भने, आफ्नो त आफन्त नै गरिब छन्। सरकारको सहयोग आस मात्रै छ। बाढीको असरले गाउँघरमा गएर ज्यालामा काम पाउन पनि मुस्किल भएको उनले बताए। यहाँ मात्र होइन, सखुवानन्काकटी गाउँपालिकाको मिर्जापुर गाउँमा एक सय २५ घर मुसहर बस्ती पानीले बेहाल भएको गाउँपालिका अध्यक्ष केदार यादवले बताए। फुस र माटोका घर बाढीले भत्काइदिएको छ। बस्ने अवस्था नै छैन्, उनले भने, केहीलाई सुरक्षित स्थानमा सारिएको छ। तत्कालका लागि खानेकुरा पुर्याइएको छ। यसैगरी, कमला नदीको बाढीले कल्याणपुर नगरपालिका ३, ४, ६ र १२ सिरहा नगरपालिकाको १२, ६, ४, ३ र कर्जन्हा नगरपालिकाको बढी बस्ती डुबानमा परेको छ। औरही गाउँपालिका३, ४ र ५ मा गांगन नदीको बाढीले बस्ती प्रभावित भएको छ। बाढीले प्रभावित क्षेत्रबाट १ हजार १ सय ३४ जनालाई उद्धार गरी विभिन्न विद्यालयमा राखिएको जिल्ला प्रहरी कार्यालय सिरहाका प्रवक्ता तथा डीएसपी अपिलराज बोहराले जानकारी दिए। उनका अनुसार जलमग्न भएको स्थानमा जिल्ला विपद् व्यवस्थापन समिति र नगरपालिकाले उपलब्ध गराएको राहत सामग्री डुंगामा राखेर पीडितका लागि पुयाउने कार्य भइरहेको छ। प्रहरीका अनुसार बाढीले स्थानीय तहको २६ वटा वडाको २ हजार ५ सय ३४ घर डुबानमा पर्दा ५ हजार २ सय ३२ जना प्रभावित भएका छन्। एक हजार ११ घरमा पूर्ण रूपमा क्षति पुगेको छ। पुरानो फुस र माटोको घरमा बढी क्षति पुगेको डीएसपी बोहराले बताए। गरिब, विपन्न बस्तीका बासिन्दालाई बिजोग भएको प्रहरी कार्यालयले जनाएको छ। कमला नदीको बाढीमा कल्याणपुर नगरपालिका४ का ५५ वर्षीय कामेश्वर यादव शुक्रबार बेपता भएका थिए। उनी अझै फेला परेका छैनन्।"
धनकुटामा पहिरोले पार्यो पीर,"धनकुटा : अविरल वर्षाले गाउँदेखि सहरसम्म जताततै पहिरो गएको छ। पहिरोका कारण स्थानीय बासिन्दा त्रासमा छन्। सडक आसपासका भीरबाट माटोको ढिस्को खस्दा ग्रामीण क्षेत्रका सडक अवरुद्ध बनेका छन्। प्रमुख जिल्ला अधिकारी सीताराम कार्कीका अनुसार वर्षाले पहिरोको जोखिम बढाएपनि मानवीय क्षतिको विवरण अहिलेसम्म आएको छैन। पहिरोका कारण निम्तन सक्ने जोखिमबारे सजगता अपनाएको उनले बताए। महालक्ष्मी नगरपालिकामा पहिरोले हालसम्म १९ वटा घर पूर्णरुपमा क्षति गरिसकेको छ । त्यस्तै १० वटा घर जोखिममा रहेको नगर प्रमुख पर्शुराम नेपालले बताए । उनका अनुसार ४ वटा घरमा आंशिक क्षति र १ वटा घर उच्च जोखिममा रहेका छन् । निरन्तरको वर्षाले सवै वडामा पुग्ने वाटो अवरुद्ध हुँदा राहत पुर्याउन कठिन भएको उनको भनाई छ। सडक तथा बाटाघाटोमा भएको अवरोध र भौगोलिक कठिनताका बाबजुत जतिसक्दो चाँडो राहत दिलाउने कार्यमा लागेका छौं, उनले भने, नगरपालिकाले पीडितको लागि तत्काल राहत र पुनर्स्थापनामा स्रोत र क्षमताले भ्याएसम्म द्रुत गतिमा काम गर्नेछ। महालक्ष्मी नगरपालिका बाहेक धनकुटा नगरपालिका, पाख्रिवास नगरपालिका, सहिदभूमि गाउँपालिका, चौविसे गाउँपालिका, छथरजोरपाटी गाउँपालिका र साँगुरीगढी गाउँपालिकामा पनि पहिरोको उच्च जोखिम रहेको छ। ती स्थानीय तहका कतिपय स्थानमा पहिरोकै त्रासमा स्थानीय घर छाडेर छिमेकी तथा नातेदारकोमा शरण लिन पुगेका छन्। विद्यालय भवनहरूमा पनि क्षति पुगेको छ। खानेपानी योजनाका पाइप बगाउँदा खानेपानी अभाव हुन थालेको छ। पहिरोले सडक बगाएपछि छथरजोरपाटी गाउँपालिका ६ नाम्जाङको सिँधुवा बजारसँग सडक संजाल टुटेको एक हप्ता भन्दा बढी भइसक्यो। सडक सम्पर्क विच्छेद भएपछि नाम्जाङका करिब १३० घरपरिवारले उत्पादन गरेको तरकारी र दूध बजार ल्याउन सकिएको छैन। बजार ल्याउन नसक्दा तरकारी बारीमै कुहिएको स्थानीय दीपक गुरुङले बताए। उनका अनुसार किसानका घरमा दूध फाटेको छ। यहाँबाट दैनिक ९०० लिटरसम्म दूध उत्पादन बजारमा विक्री हुन्थ्यो। पहिरोले सडक नै बगाएपछि गाउँमा खाद्यान्न ल्याउन र कृषिजन्य वस्तु पुर्याउन ठप्प भएको उनले बताए। स्थानीयलाई आवतजावतमा समस्या भएपनि मान्छे हिँड्ने पैदल बाटो भने बनाइएको छ। सहिदभूमी गाउँपालिका सबैजसो कच्ची सडक पहिरोले अवरुद्ध बनेको गाउँपालिका अध्यक्ष मनोज राईले बताए। कच्ची सडकमा गाडी गुड्नै अवस्थाको छैन, उनले भने, वर्षा केही दिन लम्बिए गाउँमा खाद्यान्न अभाव हुने सम्भावना छ, बिजुली आपूर्ति बन्द हुँदा गाउँ अन्धाकारमय छ। मोबाइल चार्ज गर्न धनकुटा सदरमुकाम आउनुपर्ने अवस्था रहेको उनले बताए। यता चौविसे गाउँपालिका उपाध्यक्ष यज्ञकुमारी रुचालले सडक हिलाम्ये हुँदा पहिरोले पीडित भएका घरपरिवार राहत वितरण गर्न कठिन भएको बताइन्। निरन्तरको वर्षाले पहिरो जाँदा बिजुली आपूर्ति बन्द भएको समेत उनले बताइन्। छथरजोरपाटी गाउँपालिकाको धेरै ठाउँमा पहिरो गएको छ। ग्रामीण क्षेत्र त्रिसुले हात्तीखर्कका कच्ची सडकमा पहिरो खस्दा बाटो अवरुद्ध छ। ६७ घरमा पूर्ण क्षति भएको र ४० भन्दा बढी घर पहिरोको कारण जोखिमयुक्त रहेको गाउँपालिका अध्यक्ष शेरबहादुर लिम्बुले बताए। धनकुटा नगरपालिका क्षेत्रका घरहरू समेत पहिरोको कारण भासिएका छन्। बजार क्षेत्रका पक्की घर समेत पहिरोको चपेटामा परेका छन्। घर रहेको डिल पहिरोले खस्दा पक्की घरका जग चर्किएर खसेको स्थानीय बासिन्दाले बताएका छन्।"
पहिरोले परिवार विस्थापित,"गोरखा : लगातार आएको वर्षाका कारण गोरखाको पालुङ्टार नगरपालिका वडा नम्बर १० मा पहिरोले एक घर पुरिएको छ। आइतबार राति बागडाँडाका रेशमबहादुर अधिकारीको पहिरोले घर पुरिएको उपमेयर पम्फा बसेलले जानकारी दिइन्। पहिराेले धौखोलास्थित अमृत बिक, डिलबहादुर बिक, टिकामान बिक, बाबुराम बिक, दीपक बिक र हिराबहादुर बिकको घर जोखिममा रहेको वडा अध्यक्ष ऋषिराम धौरालीले जानकारी दिए। घरसँगैको सडकको नालामा बगेको पानीको भेलका कारण पहिरो घरसम्मै पुगेको उनले बताए। पहिरोले २ परिवार विस्थापित भोजपुर नगरपालिका वडा नम्बर ३ गुप्तेश्वरको साउनेडाँडाका २ घर परिवार विस्थापित भएका छन्। लगातारको वर्षासँगै आएको पहिरोले घर बगाउने जोखिम बढेपछि स्थानीय विदुर राई र राजकुमार राईको परिवार छिमेकी आफन्तको शरणमा छन्। विदुर राई स्थानीय डिकु राई र राजकुमार राई स्थानीय रामप्रसाद राईको घरमा शरणमा बसेका छन्। गत असार २६ गते राति गएको पहिरोले घर वरपरको जमिन चर्किन थालेपछि उनीहरु घर छोडेर छिमेकीको घरमा सरेका हुन्। बस्नै नहुनेगरि घर वरपरका सबै जमिन चिराचिरा भएर जमिन भासिन थालेपछि छिमेकीको शरणमा पुगेको पीडित राजकुमार राईले बताए। रातारात घर सर्न पर्यो, के गर्नु नसरे पहिरोले बगाउला भन्ने डर उनले भने, एकदुई दिन यतै आश्रय लिनुपर्यो, पछि अलिक सुरक्षित ठाउँमा सर्ने सोचेको छु पीडित परिवारलाई राहत सामाग्री पुर्याउने तयारी भइरहेको मेयर कैलाश कुमार आलेले बताए। उनले भने, हामीले पीडितको अवस्था हेरेर आवश्यक राहत सामाग्री पठाउने तयारी गरिरहेका छौँ। नगरपालिका क्षेत्रभित्रका पहिरो जोखिमले प्रभावित क्षेत्रका बासिन्दालाई पूर्व सतर्कता अपनाउन आग्रह गरिएको छ। गाेरखाबाट शिव उप्रेती र भोजपुरबाट प्रदीपचन्द्र राई।"
बीपी स्वास्थ्य विज्ञान प्रतिष्ठानका पूर्व भिसीविरुद्ध ४ करोडको भ्रष्टाचार मुद्दा,"काठमाडौं : अख्तियार दुरुपयोग अनुसन्धान आयोगले बीपी कोइराला स्वास्थ्य विज्ञान प्रतिष्ठानका तत्कालीन उपकुलपति बलभद्र प्रसाद दास(बीपी दास) विरुद्ध भ्रष्टाचार मुद्दा दायर गरेको छ। अख्तिायरले तत्कालिन उपकुलपति दाससहित ८ जनाविरुद्ध मुद्दा दायर गरेको हो। दासविरुद्ध ४ करोड ८ लाखको विगो मागदाबी गरिएको छ। तत्कालिन अस्पतालका निर्देशक अरविन्द कुमार सिन्हा, तत्कालिन रजिष्टार नन्दकुमार थापा, र रजिष्टार तुलबहादुर श्रेष्ठलाई अख्तियारले प्रतिवादी बनाएको छ। निर्देशक सिन्हाविरुद्ध ३ करोड ७५ लाख विगो मागदाबी गरिएको छ। तत्कालिन रजिष्टार नन्दकुमार थापाविरुद्ध १ करोड ९६ लाख र रजिष्टार तुलबहादुर श्रेष्ठविरुद्ध ५६ लाख ७७ हजार विगो कायम गरिएको छ।"
बाढीको डरले जाग्राम,"होलिया (बाँके) : पश्चिममा नदी जस्तै फराकिलो भएर बग्ने डुडुवा खोला। पूर्वमा भीमकाय राप्ती नदी। टापुमा चौफेरी, कृषि चौफेरी, छिटइपूर्वा र कुँडुवा गाउँ। हरेक वर्षायाममा डुबान समस्या झेल्ने बाँके डुडुवा गाउँपालिका१ मा पर्ने राप्ती तल्लो तटीय क्षेत्रका यी गाउँको नियति नै हो। शनिबार राप्ती नदीमा पानीको सतहले खतराको संकेत पार गर्यो। सुरक्षाका लागि राप्ती तटीय क्षेत्रमा निरन्तर खतराको साइरन बजाइयो। जिल्ला आपतकालीन कक्षबाट सर्तक रहन फोन गरियो। मोबाइल एपमार्फत बाढीको सूचना दिइयो। साँझसम्म राप्ती नदीको सतह ६ मिटर पुगेको खबर रेडियोको समाचारका रुपमा गाउँभरी सनसनी फैलियो। कुसुममा आएको बाढी तल्लो तटीय क्षेत्रसम्म पुग्न चारपाँच घण्टा लाग्छ। त्यसो हुँदा बाढी गाउँमा रातिको नौदश बजेपछि पुग्ने र बाढीले वितण्डा मच्चाउने भनेर गाउँले त्रासमा भए। राप्ती नदीमा बाढी आउँदा पूर्वमा नरैनापुर र पश्चिममा होलिया जाने डुंगा बन्द भइसकेको थियो। स्थानीय सुरक्षाको धाउन्नमा लागे। राति १० बजेसम्म धेरै घरमा पुरुषहरु बाढीबाट धान, गहुँ, तोरी जस्ता अन्नपात जोगाउन सुरक्षित ठाउँमा सामान राखिरहेका थिए। महिला र बालबालिका सेल्टरमा पुगिसकेका थिए, डुडुवा१ चौफेरीका राजकुमार यादवले शनिबार राप्ती नदीमा आएको बाढीको कहर सुनाए, ११ बजेतिर नदीको बाढी घट्यो भन्ने खबर पाएपछि मात्र धेरै घरमा गयौं। बाढी आउने डरको कोही निदाउन सकेनन्। आइतबार मध्यान्न संवाददाता डुडुवा१ टेपरी गाउँ पुग्दा डुडुवा खोलाको पानी अझै घटेको थिएन। राप्ती नदीमा पानी सतह घट्दो क्रममा थियो। डुडुवापारीका ती चार गाउँ टापु नै बनेका थिए। गाउँमा जाने वा गाउँबाट फर्केर आउने सबै विकल्प बन्द नै थिए। चौफेरीका पुत्तन बढइ घर जान नपाएर डुडुवा खोलाको डिलमा छट्पटिरहेका थिए। उनले भने, ६ दिन भयो। घर जान पाएको छैन। खोलाको पानी घटे नघटेको हेर्दै फर्कंदै गरेको छु। केही दिनअघिको वर्षासँगै केही गाउँले सुरक्षित स्थानमा बसाइँ सरिसकेका थिए। ०६३ सालमा सरकारले चौफेरीका बाढी पीडितलाई डुडुवा गाउँपालिकाको उचुवा हजरत सामुदायीक वनको जग्गामा प्रतिपरिवार एक कठ्ठाका दरले घरबास दिएको छ। जहाँ एक सय ४४ परिवारको थातथलो छ। उनीहरु वर्षको कम्तीमा तीन महिना (असार, साउन र भदौ) यही सेल्टरको रुपमा प्रयोग गर्छन्। खेतीपाती सबै उतै भएकाले पौडी खेल्न सक्ने र हट्टाकट्टा गाउँमै बस्छन्। गाउँ छोडेर सुरक्षित बास बसेका पनि चिन्तामै परे। शनिबार बिहानै भैंसीको पुच्छर समातेर चौफेरीका रमेशकुमार मौर्य डुडुवा नाला पार गरी उचुवा पुगेका थिए। उनका बुवा पट्टराम मौर्य र आमा जलवर्षा देवी गाउँमै थिए। राति ९ बजेर ४७ मिनेट जाँदा मोबाइलमा कुरा गरेँ। बाढी बढिरहेको खबर पाएँ। बाआमालाई सुरक्षित स्थानमा बस्न भनेँ। त्यसपछि फोन सम्पर्क नै भएन। रातभर चिन्ता लाग्यो। सुत्नै सकेन। भारतीय सडकमा रातभर राप्तीवारी डुडुवा१ को होलिया, टेपरी र अमितपूर्वावासी पनि ढुक्कले सुत्न पाएनन्। भारतले बनाएको बाँध जस्तो अग्लो सडकमा रातभर आ श्रय लिन बाध्य भए। गाउँमा हट्टाकट्टा युवाहरु मात्र बसे। बुढाबुढी र बच्चाबच्ची सबै रातभर सडकमै बास बसे। कोही त अझै फर्केका छैनन्, टेपरीका मुनिजर यादवले भने। ठूलो बाढी आउँदा विगतमा यी गाउँ पनि डुब्ने गरेका थिए। साइरन बज्न थालेपछि दिउँसो साढे तीन बजेदेखि नै गाउँलेहरु सुरक्षित स्थानका लागि सडकमा पुगे। सडकमा मात्र झन्डै एक सय जना रातभर बसेको यादवले बताए। कति त भारतीय गाउँ गंगापुरमा आफन्तकोमा आ श्रय लिन पुगेका थिए। सोही गाउँका राजेन्द्रकुमार शर्माले रातको अनुभव सुनाए, घरमा बाढी पस्न लाग्दा अन्नबाली र सामान जोगाउन हामी गाउँमा मुस्किलले २५३० जना युवा थियौंं। रातभर डुडुवा नालाको डिलमा जागा बस्यौं। भारतले बनाएको लक्ष्मणपुर बाँध र कलकलवा तटबन्ध (अहिले सडक जस्तो बाँध)ले राप्ती नदी किनारका राप्ती सोनारी, डुडुवा र नरैनापुर गाउँपालिकाका दर्जनौ बस्ती हरेक वर्षायाममा डुबानमा पर्छन्। बाढीका बेला चौफेरीलगायतका चार गाउँ टापु बन्छन्। उनीहरुलाई उद्दार गर्नका हेलिकप्टर नै चाहिन्छ। बाँकेका प्रहरी प्रमुख प्रहरी उपरीक्षक वीरबहादुर ओलीले शनिबार पनि उद्दार गर्न आवश्यक परेमा सेनाको हेलिकप्टरको जोहो गरेको बताएका थिए।"
प्रहरी जवान संजिव राईको शव ६ दिनदेखि धरानमा अलपत्र,"धरान : भोजपुरमा नेत्रविक्रम चन्द (विप्लव) नेतृत्वको नेकपा कार्यकर्ताहरुको मुठभेडमा मारिएका प्रहरी जवान संजिव राईको शव धरानमा अलपत्र परेको छ । सरकारले संजिवको शव उनको घर खोटाङको हलेसी तुवाचुङ नगरपालिका स्थित बाहुनीडाँडामा नलगिदिएपछि ६ दिनदेखि बीपी कोइराला स्वास्थ्य विज्ञान प्रतिष्ठानको मर्चरीमा राखिएको छ । शव नलगिदिएपछि काजक्रिया समेत रोकिएको छ । असार २५ गते भोजपुर सदरमुकाम स्थित हटियाको पाँचधारे होटलमा विप्लव कार्यकर्तासंगको मुठभेडमा जिल्ला प्रहरी कार्यालय भोजपुरका प्रहरी जवान संजिव राई र विप्लव कार्यकर्ता निरकुमार राईको मृत्यु भएको थियो । घटना पश्चात संजिवको शव पोष्टमार्टमका लागि धरान ल्याइए पनि प्रहरीले आजसम्म शव परिवारको जिम्मा लगाएको छैन। संजिवको शव लिनका लागि उनकी श्रीमती नमुना, भाइ खडिन्द्र राई, बहिनी चन्द्रमाया र दुई नाबालक छोराहरु धरान आएका छन् । खराव मौसमका कारण खोटाङ जाने मोटर बाटो अबरुद्ध भएपछि परिवारले सरकारसंग हवाई मार्गबाट संजिवको शव घर पुर्याइदिन अनुरोध गरेको थियो । ६ दिनदेखि शव सहित परिवारका सदस्य धरानमा अलपत्र परेर बस्नु परेको संजिवका भाइ खडेन्द्रले गुनासो गरेका छन् । उनले वृद्ध बाबुआमा र अन्य दाजु भाइ खोटाङमै भएकाले दाजुको शव घरमै लगी अन्तिम संकार गर्ने आमाबुवाको आग्रह रहेको बताए। 'दाइको कर्तव्य पालना गर्ने क्रममा निधन भएको हामीलाई थाहा छ तर, सरकारले एउटा कर्तव्यनिष्ट प्रहरीको शव परिवारलाई जिम्मा लगाएर काजक्रिया गर्ने सहज वातावरण नबनाइदिएकोमा हामी अत्यन्तै दुखित छौं', खडेन्द्रले गुनासो गरे। छोरासहित धरान आएकी संजिवकी श्रीमती नमुना पतीको मृत्युका कारण भावविह्वल अवस्थामा छिन् । उनी ६ दिनदेखि बोल्न पनि नसकेको मामा देशकुमा राईले बताए । उनले भान्जा संजिवको शव तत्काल खोटाङ पुर्याइदिन र काजक्रिाया गर्ने सहज वातावरण मिलाइदिन सरकारसंग माग गरेका छन् । प्रहरी महानिरीक्षक (आईजीपी) सर्बेन्द्र खनालले संजिवको शव उनको घर खोटाङ नपुर्याएको विषयमा आफूलाई जानकारी नभएको बताए । अन्नपूर्ण समाचारदातासंगको कुराकानीपछि मात्र यस विषयमा जानकारी पाएको बताउँदै तत्काल संजिवको शव खोटाङ घर पुर्याउने व्यवस्था मिलाउने खनालले प्रतिबद्धता जनाएका छन् । सुनसरीका प्रहरी प्रमुख यज्ञविनोद पोखरेलले नेपाली सेनाको हेलिकप्टरबाट शव खोटाङ लैजाने तयारी गर्दा खराव मौसमका कारण कठिनाई भएको बताएका छन् । भोजपुर मुठभेडमा मारिएका प्रहरी जवान संजिव राईकी श्रीमती नमुना र छोराहरु जोयल र जोहन राई । तस्विर : रत्नप्रसाद आचार्य ।"
बर्सेनी पहिरोकै पिरलो,"बैतडी : वर्षा सुरु भएसँगै बैतडीको डिलाशैनी गाउँपालिका बांगाबगरका स्थानीय पहिरोको त्रासमा छन्। २०६४ सालमा खसेको पहिरोले ६ परिवार विस्थापीत भएका थिए भने खेतबारी बगरमा परिणत भयो। त्यसयता निरन्तर बांगाबगरमा पहिरोले घरबारी बगाउँदै आएको स्थानीय सुरेश श्रेष्ठले बताए। गरीखाने बारी पनि पहिराले बगाएपछि दलित समुदायका नागरिकलाई झन् समस्या भएको छ। अन्यत्र जाने कतै ठाउँ छैन्। आफ्नो नाममा भएको जमीन पहिरोमा पुरियो। तीन वर्षदेखि टीनको टहरामै बसेका छौं। यही टहरो पनि कतिबेला बगाउँछ पत्तो छैन पहिरो पीडित धनीराम भुलले भने, वर्षात सुरु भएदेखि एकरात पनि निदाउन सकेको छैन। धान फल्दै आएको खेत पहिरोले बगर बगाएपछि किनेरै गुजारा चलाउने गरेको काली भुलले बताइन्। घर पहिरोले पुयो, खेतमा चमेलियाको बगर छ। बाँकी रहेको खेत पनि कतिबेला बगाउने हो भन्ने चिन्ता छ। बांगाबगर पहिरोले एकसय ५० रोपनीभन्दा बढी खेतीयोग्य जमीन बगरमा परिणत भएको थियो। १५ परिवार विस्थापीत छन्। स्थानीय व्यापारी अमर नाथले भने, हरेक वर्ष पहिरो आउने भए पनि रोकथामका लागि कुनै पहल भएको छैन, बर्खाका तीन महिना पहिरोकै पिरालोमा बित्ने गर्छन्। हरेक वर्ष आउने पहिरोले महाकाली लोकमार्ग पनि पटकपटक अवरुद्ध हुँदै आएको छ। गत वर्ष गाउँमाथि खनेको कच्ची सडकले पनि अर्को पहिरो खस्न थालेको स्थानीय उनले बताए। डिलाशैनी गाउँपालिकाकै साउनगाउँ, देवगाउँ, नगराउँ, ल्वारीखेत लगायतका बस्ती पहिरोको जोखिममा छन्। गतवर्षको पहिरोले घरबारी पुरेपछि दोगडाकेदार गाउँपालिका६ का लोगसिंह भाटको परिवार विस्थापीत भयो। भाट जस्तै यहाँका एकसय ५० परिवार जोखिमपूर्ण क्षेत्रमा बसेका छन्। विसं २०१८ सालदेखि खस्न थालेको पहिरो अँझै रोकिएको छैन। डोल पहिरोमा हालसम्म ९ जनाको ज्यान गएको छ। अझै पनि पहिरो खस्ने क्रम नरोकिएको स्थानीय वीरबहादुर चन्दले बताए। पञ्चायतकालमा डोलबस्तीलाई स्थानान्तरण गर्नुपर्ने भन्दै तत्कालिन राजा विरेन्द्रले निर्देशन दिएका थिए। तर हालसम्म यो बस्ती त्यही पहिरोमुनि बसिरहेको छ।"
रोगका कारण नियमित काम गर्न नसक्ने कर्मचारीलाई ७ वर्षको उपदानसहित अवकाश,"काठमाडौं : शारीरीक तथा मानसिक रोगका कारण नियमित काम गर्न नसक्ने निजामती कर्मचारीले ७ वर्ष सेवा अवधि थप गरी अनिवार्य अवकाश पाउने भएका छन्। सरकारको गठन गरेको मेडिकल बोर्डले प्रमाणित गरेमा यस्ता निजामती कर्मचारीको सेवा अवधिमा ७ वर्ष थपेर अनिवार्य अवकाश दिन सांसदहरू सहमत भएका हुन्। संघीय निजामती सेवाको गठन, सञ्चालन र सेवाको सर्त सम्बन्धमा व्यवस्था गर्न बनेको विधेयकमाथि राज्य व्यवस्था तथा सुशासन समितिमा भएको छलफलमा यस्ता निजामती कर्मचारीलाई उनीहरूले योगदान गरेकोमा थप ७ वर्षको सुविधा थपेर उपदान दिन सांसद सहमत भएका हुन्। निजामती सेवा ऐन, २०४९ मा रहेको व्यवस्थालाई निरन्तरता दिने यो विधेयकको प्रस्तावलाई संसदीय समितिले पारित गरेको हो। निजामती सेवा ऐन, २०४९ को दफा ३४ (क) मा 'निजामती कर्मचारी शारीरिक वा मानसिक रोगको कारणबाट नियमित रूपमा सेवा गर्न असमर्थ छ भनी नेपाल सरकारले गठन गरेको मेडिकल बोर्डबाट प्रमाणित भई आएमा नेपाल सरकारले निजलाई निजको सेवा अवधिमा बढीमा सात वर्ष सेवा अवधि थप गरी अवकाश दिन सक्ने' व्यवस्था छ। यो व्यवस्थालाई यो विधेयकमा पनि निरन्तरता दिएको हो। तर सेवा अवधि २० वर्ष पुग्न लागेका कर्मचारीको हकमा भने पेन्सन हुने समयसम्म मात्रै थप गरिने संघीय मामिला तथा सामान्य प्रशासन मन्त्रालयका सचिव यादवप्रसाद कोइरालाले बताए। पेन्सन हुने बेलामा कुनै कर्मचारी शारीरिक रूपले सेवामा असमर्थ भयो भने पेन्सनसम्मको अवधि मात्रै थपिन्छ, उनले भने, सात वर्ष सेवा अवधिको उपदान दिनेचाहिँ सात वर्ष थप्दा पनि पेन्सन अवधि नपुग्नेलाई हो। अहिले विधेयकमा गरिएको प्रस्ताव। अस्वास्थ्य कर्मचारीको परिवार पाल्नका लागि पनि यो ऐनमै व्यवस्था ल्याउनुपर्ने सांसदले बताए। रोग कसलाई कहिले लाग्छ टुंगै हुँदैन, सांसद डिला संग्रौलाले भनिन्, उसको परिवार हुन्छ। आफ्नो स्वास्थ्यको ख्याल गर्नुपर्छ। अशक्त भएपछि थपेर उपदान दिनुपर्छ। यो प्रस्ताव ठीक छ। सत्तारुढ सांसद पम्फा भुसालले अशक्त नागरिकको सरक्षाको जिम्मा राज्यको भएको बताउँदै यो प्रस्तावमा विपत्ति गर्न नहुने तर्क गरिन्। अशक्त नागरिकको सुरक्षाको जिम्मेवारी सरकारको हो। त्यसकारण विधेयकको यो व्यवस्था ठीक छ, उनले भनिन्, राज्यले यस्ता कर्मचारीलाई उपदान नदिने भए। अशक्त भत्ताबापत भए पनि उनीहरूले पाउँछन्। बरू यतैबाट दिन राम्रो। निजामती सेवा ऐन २०४९ मा पनि यो व्यवस्था रहेकोले यसलाई हटाउन समस्या हुने सत्तारुढ सांसद रेखा शर्माको तर्क छ। यसमा सात वर्ष थपौँ भन्न पनि लजिक छैन। नथपौँ भन्न पनि लजिक छैन, उनले भनिन्, पुरानो व्यवस्था भएका कारण यसमा बोल्ने अवस्था रहेन। संघीय मामिला तथा सामन्य प्रशासन मन्त्री लालबाबु पण्डितले मानवीयको हिसाबले पनि यो सुविधा दिनुपर्ने बताए। यो सामान्य अवस्थामा मानवीय हिसाबले दिने उपदान हो। सरकारले खटाएको विशेष अवस्थामा त स्वास्थ्य बिमा छँदैछ, उनले भने, अझै ठूलो भयो भने कहिलेकाहीँ मन्त्रिपरिषद्ले विशेष निर्णय गरेर दिने प्रचलन पनि छ।"
"जंगली निउरो खाँदा छाेराछाेरीकाे मृत्यु, आमा गम्भीर",अछाम : रामारोशन गाउँपालिकामा जंगली निउराे खाँदा दाजुबहिनीकाे मृत्यु भएको छ। वडा नम्बर ५ तल्लोपाटनका ५ वर्षिया मनिषा बोहरा र ११ वर्षीया रमेश बोहराको जंगली निउरोको तरकारी खाँदा मृत्यु भएको जिल्ला प्रहरी कार्यालय अछामका प्रहरी प्रमुख डीएसपी जनक शाहीले जानकारी दिए। शाहीका अनुसार मनिषाको घरमै र रमेशको न्याय हेल्थ बयलपाटा अस्पतालमा उपचारको क्रममा आइतबार मृत्यु भएको हो। मृतककी ३१ वर्षीया आमा नरपता बोहराका अनुसार शुक्रबार बिहान निउरो खाएपछि बान्ता हुने लगाएतकाे समस्या देखिएकाे थियो। अहिले आमाको उपचार भइरहेको र अवस्था गम्भीर रहेको बयलपाटा अस्पतालका डाक्टर विकास गौचनले जानकारी दिए।
"कुलेखानीमा पानीको सतह २०५० यताकै उच्च, सतर्क रहन प्रशासनको आग्रह","हेटौंडा : कुलेखानी जलासयमा पानीको सतह खतराको तहमा पुगेको छ । सोमबार बिहान ८ बजेसम्म जलासयको सतह १५ सय २५ दशमलव ७० मिटर पुगेको कुलेखानी पहिलो जलविद्युत् अयोजनाका प्रशासन प्रमुख प्रदिप भुवाजीले बताए । जिल्ला प्रशासन कार्यालय मकवानपुरले जलासयको तटीय क्षेत्रमा बस्ने नागरिकहरुलाई सतर्क रहन आग्रह गरेको छ । जलायसको क्षमता १५ सय ३० मिटरसम्म रहेको छ । तर २०७२ सालको भूकम्पपछि १५ सय २५ मिटरमाथि जलासयमा पानी जम्मा नगर्ने विद्युत् प्राधिकरणले नीति लिएको छ । कुलेखानीमा खतराको तहमा पानी पुगेकाले यसलाई निकास दिने तयारी भइरहेको छ, प्रमुख जिल्ला अधिकारी अस्मान तामाङले भने, तटीय क्षेत्रका बासिन्दालाई सतर्क रहन आग्रह गरेका छौं । विद्युत प्राधिकरणले पनि सोमबार बिहानै सूचना जारी गरेर ड्याम खोल्ने तयारीमा रहेकले तल्लो तटीय क्षेत्रका बासिन्दालाई सुरक्षित रहन जानकारी दिएको छ । २०५० साल यता जलासयमा पानीको सतह उच्च तहमा पुगको यो पहिलो पटक हो । पानी खपत गर्नका लागि अहिले कुलेखानी पहिलो र दोस्रो पूर्ण क्षमतामा सञ्चालन गरिएको कुलेखानी प्रथमका प्रशासन प्रमुख भुवाजीले बताए ।"
"वर्षाले अवरुद्ध म्याग्दीमुस्ताङ, घोप्टेभीर सडक खुल्यो","मुस्ताङ : लगातारको अविरल वर्षाले अवरुद्ध म्याग्दीमुस्ताङ, घोप्टेभीर सडकखण्ड भर्खरै खुलेको छ । करिडोर सडकमा काम गर्दै आइरहेको डोजर, ब्रेकर मेशिन र मजदुरले २ दिनसम्म लगातार सडक मर्मत गरेपछि सडक संचालनमा आएको बेनीजोमसोम सडकका सुपरभाइजर ईन्द्रसिंह शेरचनले जानकारी दिए । करिडोर सडक तथा मुस्ताङ र म्याग्दीका जनप्रतिनिधिहरुको पहलमा शनिबारदेखि सडक खुलाउन पहल गरिएपछि अस्थायी रुपमा एकतर्फि सडक ट्रयाक खुल्ला गरिएको सुपरभाइजर शेरचनले बताए । ट्रयाक खुल्ला भएपछि म्याग्दी र मुस्ताङको सिधा यातायात सेवा सूचारु भएको हो । सुपरभाइजर शेरचनका अनुसार साझ ५ बजेदेखि साना ठुला सबै सवारीसाधनलाई सहज हुने गरी सडक खुल्ने जानकारी दिए । शेरचनले भने,तत्कालै साना गाडी पास गर्ने गरी सडक खुल्ला गर्यौँ, अब केही बेरमा सबै काम सकिनेछ । भासिएको म्याग्दी र मुस्ताङको सिमाना घोप्टेभीर सडक खुल्ला भएपछि मुस्ताङतर्फ आउने र मुस्ताङबाट म्याग्दी जाने गाडीहरु सडक क्रस गरेको शेरचनले जनाए । अबिरल वर्षाले सडक नदी कटान तथा सडक १२ मिटर भासिएपछि शुक्रबारदेखि मुस्ताङतर्फको यातायात सम्पर्क अवरुद्ध भएको थियो । सडक अवरुद्धले सवारी तथा मुस्ताङ आउजाउ गर्ने यात्रुले सास्ती पाएका थिए ।"
"पूर्णबहादुर, जसले जिउँदै चितुवा समाते",चरिकोट : बजार पसेको चितुवालाई स्थानीयले नै नियन्त्रमा लिएर वन कार्यांलयलाई बुझाएका छन्। सोमबार उत्तरी दोलखाको सिंगटी बजारमा चितुवा पसेपछि पूर्णबहादुर रुचालले चितुवालाई जिउँदै नियन्त्रणमा लिएर वन कार्यालयमा बुझाएका हुन्। विहान करिब ८ बजेतिर सिंगटी बजारमा देखिएको चितुवालाई सिंगटी चेकपोस्टमा रहेका प्रहरीले वनतिर नै लखेटेका थिए। केही बेरपछि पुनः पेट्रोलपम्प क्षेत्रबाट फेरि बजारमा प्रवेश गरेको देखेपछि विगु गाउँपालिका८स्थित खोपाचागुका पूर्णबहादुर रुचालले उफ्रेर ढाड पट्टिबाट चितुवाको घाँटीमा थिचेर डोरीले बाँध्न सफल भएका थिए। उनले चितुवासँग १० मिनेट घम्साघम्सी गरेका थिए। चितुवासँगको घम्साघम्सीमा रुचाल सामान्य घाइते भएका छन्। सुरुमा लखेट्न खोजेको तर बजारतिर नै पसेपछि १० बजेतिर समातेको चितुवासँग घम्साघम्सीमा घाइते भएका रुचालले बताए। रुचालले नै आफ्नो गाडीमा राखेर ३८ किलोमिटरको दुरीमा रहेको सदरमुकाम चरिकोटस्थित डिभिजन वन कार्यालयमा जिउँदै चितुवालाई बुझाएको कार्यालय प्रमुख सन्तमाया श्रेष्ठले बताइन्। करिब साढे ४ फिट लम्बाई र २ फिट उचाई भएको चितुवा अत्यधिक ज्वरोको विरामी भएको कार्यालय प्रमुख श्रेष्ठले अनुमान गरिन्। भेटनरी उपचार गरेर स्वस्थ्य भए पछि उसको बासस्थान रहेको सोही जंगलमा छोडिने कार्यालय प्रमुख श्रेष्ठले बताइन्। चितुवा नियन्त्रणको घटना पछि डिभिजन वन कार्यालयले दिँदै आएको २५ हजार राशीको वन्यजन्तु संरक्षण पुरस्कार रुचाललाई दिने कार्यालय प्रमुख श्रेष्ठले घोषणा समेत गरेकी छन्।
अवैध उत्खननले डुब्छ विराटनगर,"विराटनगर : बर्सेनी खोलाबाट मनोमानी उत्खनन् गर्दा त्यसको प्रत्यक्ष असर बस्तीमा परेको छ। वर्षात सुरु भएसँगै प्रदेश १ राजधानी विराटनगर आसपासका खोलाले धार परिवर्तन गरी बस्तीमा बाढी पसेको छ। मापदण्ड विपरित उत्खनन् हुने खोलाको धार सिँधै बस्तीतर्फ सोझिएको छ। विराटनगरको पश्चिमतर्फ रहेको सुनसरी र मोरङको सीमाना भएर बग्ने केशलीया खोलाको धार परिवर्तन गरेर गिट्टी बालुवा उत्खनन् हुँदै आएको थियो। अहिले यही खोला गाउँमा पसेको छ। विकास निर्माणका लागि आवश्यक भन्दै ठेकेदारले खोलाको धार नै परिवर्तन गरी गिट्टी बालुवा निकाल्दै आएका छन्। यस्तै वडा नम्बर ६ स्थित ब्रह्मपुरा क्षेत्रमा पर्ने सिघिया खोलाको बाढी पनि बस्तीमै पसेको छ। यस खोलाको पनि धार परिवर्तन गराएर जग्गा दलालले पल्टीङ गरेका थिए। प्राकृति बहाव परिवर्तन गराएर बस्ती बसाए पनि हाल खोला पुरानै मार्गमा फर्केर बस्तीभित्र पसेको हो। स्थानीय तहकै सक्रियतामा खोलाको प्राकृतिक बहाव परिवर्तन गराउँदै उत्खनन् र प्लटिङ गराउँदा प्रत्येक वर्ष वर्षातमा बाढी बस्तीभित्र पस्ने गरेको स्थानीय रामेश्वर थापाले बताए। खोलाको र जमिनको सतह बराबर भएकैले बहाव बढ्नेबित्तिकै बाढी बस्तीसम्म आइपुग्छ उनले भने, बर्सेनी बाढीले क्षति गरेको देख्दा देख्दै पनि उपमहानगर र प्रहरीले नियन्त्रणका लागि कुनै कदम चालेको देखिँदैन। केशलीया खोलामा २०५२ सालदेखि नै स्थानीय र सुनसरीका ठेकेदारहरुले खोलाको धार परिवर्तन गराएर अवैध उत्खनन् गर्दै आएका छन्। ऐनअनुसार खोलाक्षेत्रको ५ सय मिटर दायाँबायाँ व्यक्तिगत जग्गामासमेत उत्खनन् गर्न पाइँदैन। तर ठेकेदारले खोलाक्षेत्र र जमिन नछट्टिने गरी उत्खनन् गरेका छन्। ठूला मेसिन प्रयोग गरी खोलाको सतहभन्दा १५ फिट गहिरोसम्म खनिएको पाइएको छ। जिल्ला सवन्वय समितिका संयोजक नरेश पोखरेलले अवैध रुपमा खोलाबाट माटो उत्खनन् गरेकाले बाढी बस्तीमा पस्ने गरेको बताए। वातावरणीय मूल्यांकनबीना नै नदीजन्य पदार्थ धमाधम उत्खनन् भइरहेका छन्, आवश्यक पर्दा प्रयोग गर्नुपर्छ। तर खोला र जमिनको सतह बराबर बनाउने गरी गिट्टी बालुवा झिकेपछि बाढी बस्तीसम्म पुग्यो उनले भने। समन्वय समितिले खोलाको अवैध उत्खनन् रोक्न पत्राचार पनि गरेको छ। विराटनगर महानगरपालिका कार्यकारी अधिकृत एकदेव अधिकारी मापडण्ड विपरित खोलाको माटो उत्खन्न गरेकाले बाढी बस्तीमा पसेको स्वीकार्छन्। यसपटक मापदण्ड निर्धारण गरेका छौँ उनले भने, मापदण्ड विपरित खोला दोहन गरेको पाइमा कारबाही गर्छाैं।"
प्रहरी जवान संजिव राईको शव खोटाङ लगियो,"धरान : नेत्र विक्रम चन्द (विप्लव) नेतृत्वको नेकपा कार्यकर्ताहरुको मुठभेडमा भोजपुरमा मारिएका प्रहरी जवान संजिव राईको शव गृह जिल्ला खोटाङ लगिएको छ। नेपाली सेनाको हेलिकप्टरबाट उनको शव सोमबार १२:३० बजे धरानबाट खोटाङ लगिएको हो। असार २५ गते भोजपुर सदरमुकामस्थित हटियाको पाँचधारे होटलमा विप्लव कार्यकर्तासँगको मुठभेडमा जिल्ला प्रहरी कार्यालय भोजपुरका प्रहरी जवान संजिव राई र विप्लव नेकपाका ओखलढुङगा इन्चार्ज निरकुमार राईको मृत्यु भएको थियो। सन्जिवको शव पोष्टमार्टमका लागि धरानस्थित वीपी कोइराला स्वास्थ्य विज्ञान प्रतिष्ठान धरान ल्याइएको थियो। ६ दिनसम्म पनि संजिवको शव परिवारलाई जिम्मा नलगाए पश्चात सोमबार बिहान अन्नपूर्ण पोस्ट डटकममा प्रहरी जवान संजिव राईको शव ६ दिनदेखि धरानमा अलपत्र शिर्षकमा समाचार प्रकाशित भएपछि नेपाल प्रहरीका आईजीपी सर्बेन्द्र खनालको पहलमा सेनाको हेलिकप्टरबाट उनको शव खोटाङ लगेर परिवारको जिम्मा लगाइएको छ। संजिवको शवसँगै उनकी श्रीमती नमुना, छोराहरु जोयल र जोहन तथा भाई खडिन्द्र राई पनि शव लिएर खोटाङ गएका छन्। संजिवका मामा देशकुमार राईले भान्जाको शव खोटाङ नलगिदिएको विषयमा समाचार प्रकाशित गरी सम्बन्धित निकायको ध्यानाकर्षण गराइदिएकोमा अन्नपूर्ण पोस्टलाई धन्यवाद दिएका छन्। भाई खडिन्द्र राईले संजिवको आजै किराँत धर्म अनुसार दाहसंस्कार गरिने बताए। भोजपुरमा प्रहरीविप्लव कार्यकर्ताबीच गोली हानाहान, दुईको मृत्यु प्रहरी जवान संजिव राईको शव ६ दिनदेखि धरानमा अलपत्र"
"बाढी र पहिरोमा परेर सिन्धुलीमा ६ को मृत्यु, ४ बेपत्ता","सिन्धुली : बाढी र पहिरोका कारण सिन्धुली मृत्यु हुनेको संख्या ६ पुगेको छ। बाढीमा चार जना बेपत्ता भएका छन् भने ६ जना घाइतेको उद्धार गरिएको छ। सोमबार सिन्धुलीको हरिहरपुरगढी गाउँपालिका १ को करकरे बस्तिमा एक व्यक्तिको शव भेटिएसँगै बाढी र पहिरोका कारण शुक्रबारयता मृत्यु हुनेको संख्या ६ जना पुगेको सिन्धुलीका प्रहरी प्रमुख तथा प्रहरी उपरीक्षक चक्रबहादुर सिंहले जानकारी दिए। बागमति नदीले बगाएर ल्याएको शव नदी किनाराको बस्ति नजिकै फेला पारिएको प्रहरीले जनाएको छ। तर, बाढी निरन्तर बढी रहँदा उक्त शवलाई झिक्नु अघिनै बाढीले पुरेपछि शवको पहिचान गर्न भने नसकिएको सिंहले बताए। शव गत शुक्रबार बागमती नदीले धार परिवर्तनगरी हरिहरपुरगढी गाउँपालिका ३ को बसपार्क बस्तिमा बागमती नदी पस्दा बगेका व्यक्ति हुन सक्ने प्रहरीले आशंका गरेको छ। यस अघि जिल्लाको फिक्कल गाउँपालिकामा १ जना, दुधौली नगरपालिकामा ३ जना, सुनकोसी गाउँपालिका १ जनाको मृत्यु भएको थियो। दुधौली नगरपालिका १२ स्थित जिनाखु बुढीटारीमा घरसहित पहिरोले बगाउँदा बेपत्ता भएका हिराबहादुर पौडेलको छोरा सागर पौडेल अझै बेपत्ता छन्। उनकी श्रीमती सुनिता र १० वर्षकी छोरी सविताको आइतबार शव भेटिएको सिंहले जनाए। यस्तै दुधौली नगरपालिका ४ डकाहबाट घुमन्ते जिवन बिताउँदै आएका कापरी परिवालाई नै कमला नदीले बगाउँदा बेपत्ता भएका रेणु कापरी, उनका ७ वर्षका छोरा आधिं कापरी, १ वर्षका अर्का छोरा सार्गन कापरी र उनको आमाजु ६० वर्षीया मरणी कापरी अझै फेला पर्न सकेका छैनन्। उनीहरुको खोजी कार्य जारी रहेको भएपनि कमलानदीमा ठूलो बाढी आएका कारण अझै फेला पार्न सकिएको छैन, सिंहले भने। बाढी र पहिरोमा परी घाइते भएका ६ जनालाई प्रहरी र स्थानीयले उद्धार गरेका छन्। प्रहरीका अनुसार सुनकोसी गाउँपालिकाबाट पहिरोले गाडीसहित पुरिएका एक जना चालकलाई १८ घण्टापछि जिवितै उद्धार गरिएको छ भने, फिक्कल गाउँपालिकाबाट १ जना र दुधौली नगरपालिकामा पहिरोले पुरिएका १ जना र कमला नदीको बाढीले बगाएका २ जना गरी ६ जनाको उद्धार गरिएको हो। जिल्लामा बाढीका कारण २४ घरका एक सयबढी विस्तापित भएका छन् भने ८० भन्दा बढी घरका बासिन्दा उच्च जोखिममा परेका छन्। जिल्ला प्रहरी कार्यालय सिन्धुलीका प्रमुख प्रहरी उपरीक्षक सिंहका अनुसार सिन्धुलीको कमलानदीको बाढी बस्तिमा पस्दा दुधौली नगरपालिका ४ का १६ घरका ७० जना र बागमती नदीको पानी बस्तिमा पस्दा हरिहरपुरगढी गाउँपालिका ३ को बसपार्कका ८ घरका ३० जना विस्थापित भएका हुन्। चारदिनदेखि अबरुद्ध वीपी राजमार्ग आइतबार अबेरबाट एकतर्फी सञ्चालनमा आएको छ। वीपी राजामार्गको दजनौं स्थानमा पहिरो र बाढी आएपछि लगातार मेसिनबाट सफा गरिरहेको र दुबैतर्फ सञ्चालन हुन अझैँ केही दिन लाग्ने प्रहरी प्रमुख सिंहले जनाए। उता मध्यपहाडी लोकमार्गको खुर्कोटघुर्मी खण्डभने अझै सञ्चालनमा आउन सकेको छैन । बाढीले जिल्लामा दुई हजार हेक्टरबढी खेतियोग्य जमिन कटान गर्नुका साथै पुरेको छ। जिल्लामा विद्युत सेवा अबरुद्ध भएकाे छ।"
तीन शहरमा प्रोफेसनलको अस्ट्रेलियन शैक्षिक मेला,"काठमाडौं : उच्च शिक्षाका लागि विदेश जान चाहने विद्यार्थीलाई परामर्श दिँदै आएको अग्रणी परामर्श दातृ संस्था प्रोफेसनल एजुकेसन कन्सल्टेन्सीले शैक्षिक मेलाको आयोजना गर्ने भएको छ। अष्ट्रेलिया जान चाहने विद्यार्थीलाई मात्र परामर्श दिने उद्देश्यले मेलाको आयोजना गर्न लागिएको हो। यस संस्थाले काठमाडौं, चितवन र पोखरामा मेलाको आयोजना गर्दै छ। संस्थाका अनुसार काठमाडौंमा आगामी बुधबार मेला आयोजना गरिनेछ। त्यस्तै चितवनमा बिहीबार तथा पोखरामा शुक्रबार मेलाको आयोजना गर्न लागिएको छ। मेलामा अष्ट्रेलियाका १८ विश्वविद्यालय तथा कलेजका प्रतिनिधीको सहभागिता रहने आयोजकले जनाएको छ। काठमाडौंको मेला लाजिम्पाटस्थित रेडिसन होटलमा आयोजना गर्न लागिएको संस्थाका कार्यकारी निर्देशक एसके श्रेष्ठले जानकारी दिए। उनका अनुसार पछिल्लो समय नेपाली विद्यार्थीका लागि अष्ट्रेलिया उच्च शिक्षाको मुख्य आकर्षक गन्तवय रहेका कारण मेलाको आयोजना गरेर परामर्श दिन लागिएको हो। तीनै ठाउँको मेलामा अष्ट्रेलियाका प्रतिष्ठित विश्वविद्यालय तथा कलेजका प्रतिनधिहरु उपस्थित भएर विद्यार्थीलाई परामर्श दिनेछन्। विश्वविद्यालयकै प्रतिनीधिबाट जानकारी लिने अवसर पाउनु विद्यार्थीका लागि खुशीको कुरा हो संस्थाका कार्यकारी निर्देशक श्रेष्ठले भने। मेलामार्फत विद्यार्थीले विश्वविद्यालय अनुसार पढाइ हुने विषय, त्यस्ता विषय पढाइका लागि लाग्ने खर्च, विश्वविद्यालय तथा कलेजहरुले दिने छात्रवृत्ति तथा छुट तथा विषयअनुसार पढाइ सम्पन्न गरिसकेपछि बजारमा रोजगारीको सम्भावना लगायतका विषयमा जानकारी पाउनेछन्। आफ्नो शैक्षिक प्रमाणपत्र लिएर आउने विद्यार्थीलाई छात्रवृत्ति, छुट लगायतमा सिधै छनोट गर्न सकिने पनि आयोजकले जनाएको छ। मेलामा विशेष गरी कक्षा १२ उत्तीर्ण विद्यार्थीको विशेष आकर्षण रहने आयोजकको विश्वास छ। अष्ट्रेलिया जान इच्छुक सबै विद्यार्थीले एक पटक यस मेलामा भाग लिँदा उनीहरूलाई निकै फाइदा हुन्छ, श्रेष्ठले भने। प्रोफेसनलले हरेक वर्ष विद्यार्थी र अभिभावकको हितलाई ध्यानमा राखेर यस्तो मेलाको आयोजना गर्दै आएको छ। प्रोफेसनल एजुकेसन कन्सल्टेन्सी उच्च शिक्षामा विदेश जान चाहनेलाई परामर्स दिनेमध्ये भरपर्दो संस्था मानिन्छ।"
इन्डो प्यासिफिक क्षेत्रका युवा काठमाडौंमा : नमूना राष्ट्रसंघीय सम्मेलन सुरु,"काठमाडौं : इन्डो प्यासिफिक क्षेत्रका २० मुलुक सहभागी एभरेस्ट अन्तर्राष्ट्रिय नमूना राष्ट्रसंघीय सम्मेलन काठमाडौंमा सुरु भएको छ। पाँच दिनसम्म चल्ने सम्मेलनमा २० मुलुकका २०० प्रतिनिधि सहभागी छन्। सम्मेलनका सहभागीहरूले सुलभ तथा सुपथ मूल्यका खाद्यान्नका लागि पूर्वाधार निर्माणदेखि साइबर सुरक्षा तथा तथ्यांक संरक्षण संयन्त्र विकाससम्मका विषयवस्तुमा छलफल गर्ने बताइएको छ। सोमबार राजधानीको इम्पेरियल क्राउन प्लाजामा अमेरिकी राजदूत र्यान्डी बेरी, राष्ट्रसंघीय आवासीय संयोजक भ्यालरी जुलिएन्ड र परराष्ट्र मन्त्रालयका प्रवक्ता भरतराज पौड्यालले इन्डो प्यासिफिक क्षेत्रका युवाहरूको सम्मेलन संयुक्त रूपमा उदघाटन गरेका हुन्। अमेरिकी दूतावासले अनुदानग्राही युथ थिङ्कर्स सोसाइटी सँगको साझेदारीमा गरेको सम्मेलनमा युवाहरूको वृत्ति विकासमा जोड दिइने छ। अमेरिकी राजदूत बेरीले अन्तर्राष्ट्रिय मापदण्डहरूको पालना गर्ने जिम्मेवारी प्रत्येक राष्ट्रको हुने भन्दै विश्वमा देखिएको साइबर र तथ्यांक सुरक्षामा सहकार्य अपरिहार्य रहेको बताए। अन्तर्राष्ट्रिय मापदण्ड सबै देशको मर्यादित हुने र दबाबबाट मुक्त हुने सार्वभौम रोजाइलाई सम्मान गर्नु पर्दछ भन्ने कुरामा अमेरिका विश्वास गर्छ, बेरीले भने, एसियामा यही विचार हो जसले इन्डोप्यासिफिक क्षेत्रभर नै अमेरिकाको दृष्टिकोणलाई परिभाषित गर्दछ। राजदूत बेरीले सहभागीहरूलाई सम्मेलनमा सिकेका सिप तथा ज्ञानलाई आफ्नो भावी अध्ययन तथा वृत्तिविकासमा सदुपयोग गर्न प्रोत्साहित गरे। राष्ट्रसंघीय आवासीय संयोजक जुलिएन्डले नमूना राष्ट्रसंघीय अभ्यास युवाका लागि दिगो विकास लक्ष्य प्राप्ति र जलवायु परिवर्तनविरुद्ध संघर्ष जस्ता स्थानीय तथा विश्वव्यापी मुद्दाहरूको सम्बोधनमा संलग्न हुने उत्तम अवसर भएको बताइन। युवासँग परिवर्तन सिर्जना गर्नसक्ने शक्ति भएको बताउँदै यसतर्फ केन्द्रित रहन सुझाव दिइन्। साताभर विद्यार्थीहरूले राष्ट्रसंघीय सुरक्षा परिषद्, युएन वुमेन, संयुक्त राष्ट्रसंघीय मानव अधिकार परिषद्, विश्व खाद्य कार्यक्रम तथा अन्तराष्ट्रिय मुद्रा कोषका समिति अधिवेशनहरूको अभ्यास गर्नेछन्। प्रतिनिधिहरूले राष्ट्रसंघीय विज्ञ वक्ता तथा वृत्तिविकास प्यानल छलफलमा भाग लिनेछन्। साथै, सबै प्रतिनिधिहरूको विविध सांस्कृतिक पृष्ठभूमिलाई समेटेर तयार पारिएको सञ्जाल निर्माण कार्यक्रममा समेत उनीहरू सरिक हुनेछन्।"
"बाढी पहिरो अपडेट : मृत्यु हुने ६५ पुगे, ३० बेपत्ता, ३८ घाइते","काठमाडाैं : अबिरल वर्षापछि आएको बाढीपहिरो र डुवानका कारण सोमबारसम्म ६५ जनाको मृत्यु भएको छ। प्रहरी प्रधान कार्यालयका अनुसार शुक्रबारदेखि सोमबार बिहानसम्ममा २४ महिला र ४१ पुरुषको मृत्यु भएको हाे। प्रहरीको विवरण अनुसार देशभर १२ जना महिला र १८ जना पुरुष गरी ३० जना अझै बेपत्ता छन् भने ३८ जना घाइते छन्। सेना, प्रहरी, सशस्त्र प्रहरीकाे टाेलीले १ हजार ४४६ जनाको उद्दार गरिसकेको छ। प्रदेश १ मा २०, प्रदेश २ मा १८, प्रदेश ३ मा १५, प्रदेश ५ र कर्णाली प्रदेशमा दुईदुई र उपत्यका तीन जिल्लामा ८ जनाको ज्यान गएको छ। बाढी पहिराेले देशका विभिन्र सडक खण्ड अवरूद्ध भएकाे छ । हेर्नुहाेस् कुन सडककाे अवस्था कस्ताे छ"
बालुवाटार प्रकरणमा सय माथि अनुसन्धान,"काठमाडौं : अख्तियार दुरुपयोग अनुसन्धान आयोगले ललिता निवासमा पर्ने बालुवाटारको सरकारी जग्गा अतिक्रमण सम्बन्धमा सयभन्दा बढी अनुसन्धान भइरहेको छ। जग्गा अतिक्रमण प्रकरणमा संलग्नमाथि धमाधम बयान लिने काम अख्तियारले गरेको छ। संवैधानिक निकायका पूर्वप्रमुखदेखि उच्चपदस्थ कर्मचारीको अनुसन्धान गरिएको छ। अख्तियारकै पूर्वप्रमुख आयुक्त दीप बस्न्यातमाथि अख्तियारले अनुसन्धान गरिरहेको छ। तत्कालीन भौतिक योजना तथा निर्माण मन्त्रालयका सचिव बस्न्यातसँग बयान लिइरहेको छ। भौतिक योजना तथा निर्माण मन्त्रालयको सचिव हुँदा प्रधानमन्त्री निवास बालुवाटारको जग्गा विस्तार क्रममा तयार पारेको प्रस्तावको सन्दर्भमा आयोगले बस्न्यातलाई अख्तियारमा बोलाएर बयान लिएको हो। तत्कालीन भूमिसुधार तथा व्यवस्था मन्त्रालयका सचिव छविराज पन्त, गृह मन्त्रालयका तत्कालीन सहसचिव, हालका निर्वाचन आयुक्त सुधीरकुमार शाहलगायतमाथि अनुसन्धान भइरहेको छ। अख्तियारले तीन पटक सार्वजनिक सूचना जारी गरेर ९४ जनालाई बयानका लागि बोलाएको छ। असार ११ गते ८६ जनालाई बयानका लागि बोलाएको थियो भने १२ गते मालपोत कार्यालय डिल्लीबजार मालपोत अधिकृत हुपेन्द्रमणि केसी, भूमाफिया रामकुमार सुवेदी र शोभाकान्त ढकाललाई बोलाइएको थियो। त्यसपछि ५ जना कर्मचारीलाई बयानका लागि पत्र काटेको थियो। अख्तियार प्रवक्ता एवं सहसचिव प्रदीपकुमार कोइरालाले नियमित प्रक्रियामा नियमित आउनेलाई बयानको सार्वजनिक सूचना नै जारी गरेर बोलाएको बताए। नियमित प्रक्रियामा सम्पर्कमा आउन नसकेका नाम मात्रै सार्वजनिक सूचना गरिएको हो। शारदाप्रसाद त्रिताल नेतृत्वको छानबिन समितिले मुआब्जा तिरेर अधिग्रहण भएको ललिता निवासको करिब एक सय १३ रोपनी जग्गा फिर्ता ल्याउन सरकारलाई सिफारिस गरेको थियो। समितिको सिफारिसबमोजिम नै सरकारले ०४७, ०४९, ०६१६२, ०६६६७ र ०६९ सालका मन्त्रिपरिषद् बैठकका विवादास्पद निर्णय खारेज गरेर बलुवाटारको जग्गा व्यक्तिको नाममा गराएका छन्। ललिता निवासको जग्गा हिनामिनामा निधन भइसकेका दुई पूर्वप्रधानमन्त्री कृष्णप्रसाद भट्टराई र गिरिजाप्रसाद कोइरालासहित माधवकुमार नेपाल र बाबुराम भट्टराई नेतृत्वका मन्त्रिपरिषद् निर्णय प्रमुख कारण रहेको छानबिन समितिको प्रतिवेदनमा उल्लेख छ। तत्कालीन मन्त्रिपरिषद्का विवादास्पद सबै निर्णय खारेज गरेर ललिता निवास सरकारकै नाममा फिर्ता ल्याउन पनि समितिले सिफारिस गरिसकेको छ। त्रिताल आयोगले डिल्लीबजार मालपोतका तत्कालीन मालपोत अधिकृत कलाधर देउवालगायत फाइल पेस गर्ने, राय लेख्ने तथा पछि फाइल गायव पार्ने २२ जना कर्मचारीमाथि कारबाहीका लागि सिफारिस गरिएको छ। अख्तियार प्रवक्ता एवं सहसचिव कोइरालाले बालुवाटार जग्गाको सन्दर्भमा अनुसन्धान भइरहेको बताए। उनले बालुवा जग्गा प्रकरण चाँडै टुंग्याउने जानकारी दिए। अनुसन्धान तीव्र गतिमा भइरहेको छ, यो चाँडै टुंगिनेछ, उनले भने।"
त्रासमा टापुका अढाई सय परिवार,"भद्रपुर : झापाको भद्रपुर३ मा पर्ने भाङबारीलाई मेचीपारिको गाउँ भनेर चिनिन्छ। यो गाउँ बर्खामा टापुमा परिणत हुन्छ। नदी र जंगे पिलरले बाटो फेर्दा स्थानीय त्रसित हुन्छन्। अढाई सय घरपरिवार यसपटक त्रासमा छन्। मेची नदी उर्लिएपछि नेपालतिर सम्पर्क टुटेको छ। चार दिनदेखि अविरल वर्षा भइरहेको छ। आउजाउ गर्न डुंगा चल्न सकेको छैन। पाँच वर्षअघि बनाउन थालेको झोलुंगे पुल अलपत्र छ। नदीमा पानीको बहाव बढेसँगै स्थानीयवासी त्रसित बनेका छन्। भारतले आफ्नो क्षेत्रतिर यही वर्ष पक्की तटबन्ध बनाएको छ। उतापट्टि बग्ने मेची नदीले पनि नेपालतिरै हान्न थालेको छ। त्यसले टापुलाई कटान गर्न थालेको छ। नदी किनारमा गएर नेपालतिर फर्किएर हेर्नुबाहेक अरू विकल्प नभएको स्थानीय डिगेन गणेशले बताए। उनी आफन्त भेट्न वारि आएका थिए। तर, नदी उर्लिएपछि डुंगा नचलेकाले फर्किन सकेका छैनन्। कुन दिन हाम्रा बाबुबाजे यो टापुमा आएर बसे ? , उनले भने, त्यसको सजाय हामीले भोगिरहेका छौं। तीन दिन भयो डुंगा पनि चलेको छैन। बिरामी भए उपचार नपाउने अवस्था रहेको उनले सुनाए। स्थानीयका अनुसार आधा गाउँमा नदी पसेको छ। घर छाड्नुपर्ने अवस्था नभए पनि नदी पस्यो भने उद्धार कठिन छ। यो गाउँमा भद्रपुर नगरपालिकाले दिएको एउटा डुंगा छ। नदीको बहाव कम भएका बेला स्थानीय त्यही चढेर आवतजावत गर्छन्। ठेकेदारले पाँच वर्षमा पनि झोलुंगे पुल निर्माण सम्पन्न गरेको छैन। वर्षमा २४ दिन आएर २३ जनाले काम गरेजस्तो गर्छन्। मेची उर्लिएका बेला आएर फेरि काम गर्दै छ, मेचीपारिकै स्थानीय जनप्रतिनिधि अरुण राजवंशीले टेलिफोनमा भने, जब मध्य बर्खा सुरु भयो तब पुलको पोल ठड्याएको छ। हिउँदभर बेवास्ता गयो। आफूहरूलाई सरकारले नेपाली नै नठानेको स्थानीयको गुनासो छ। मेचीपारिका बासिन्दा हिउँदमा हिँडेर, साइकलमा जानेआउने गर्छन्। बर्खाका चार महिना उनीहरूका घरमा चुलो बल्न मुस्किल पर्छ। छोराछोरीलाई स्कुल पठाउन सक्दैनन्। सरकारले हामीलाई एउटा झोलुंगे पुल झुन्ड्याइदिन खोजेको कि रमिता देखाएको ? , स्थानीय विनिताले भनिन्, हामी पनि नेपाली हौं। हामी बाँच्नुपर्दैन ? २ सय ८० मिटर लामो र १३ मिटर चौडाइको पुल बनाउने सम्झौता भएको थियो। निलगिरि सेवा बानेश्वर काठमाडौंले १८ महिनामा काम सम्पन्न गर्ने गरी २०७२ भदौ ७ मा ठेक्का सम्झौता गरेको थियो। संघीय मामिला तथा स्थानीय विकास मन्त्रालयले २ करोड ८५ लाख ९८ हजार रुपैयाँ बजेट विनियोजन गरेको थियो। पाँच वर्षमा दुवैतिर पिलर मात्रै गाँडिएका छन्। ठेकेदार युवराज डाँगीलाई पुलको काम समयमा सक्न अनुरोध गर्दा नटेरेको वडाध्यक्ष कमला थुलुङले बताइन्। चार दिनदेखि मेचीपारिको गाउँमा जान सकेका छैनौं, उनले भनिन्, आपत्कालीन अवस्थाका लागि सबै सामग्री तयारी अवस्थामा राखेका छौं। तापनि, गाउँमा पानी छिरेको छ। डुंगा नचलेकाले हामी पुग्न सकेका छैनौं।"
अदालतको आदेशपछि भत्काइयो पुल,"ललितपुर : उच्च अदालत पाटनको आदेशपछि मेरो सिटी अपार्टमेन्टले कर्मनाशा खोलामा बनाएको अनधिकृत पक्की पुल भत्काउन थालिएको छ । उच्च अदालतका न्यायाधीश चिन्तामणि बराल र रामप्रसाद ओलीको संयुक्त इजलासले दुई महिनाअघि नै पुल भत्काउन अनुमति दिने निर्णय गरेको थियो । उक्त पुलका कारण हात्तीवन क्षेत्रमा बर्सेनि डुबाउ हुँदै आएको छ । निरन्तर वर्षाका कारण शुक्रबार र शनिबार डुबान सुरु भएपछि पुल भत्काउन थालिएको २३ वडाका अध्यक्ष भुयुकाजी महर्जनले जानकारी दिए । कर्मनाशाको एकातिर ललितपुर महानगरपालिकाको २८ र अर्कोतिर २३ वडा पर्छ । अदालतको फैसलामा रोयल अर्किड डेभलपर्स प्रालिले बनाएको साँघुरो पुलका कारण नदीको वहाब रोकिएर बस्तीमा पसेको उल्लेख छ । प्रभावित क्षेत्रका मानिसले साँघुरो पुलका कारण खोलाको वहाब रोकिएपछि बस्तीमा पानी पसेर जनधनको क्षति गरेको बताएका छन् । पुलका कारण खोलाको निकास रोकिएकाले तत्काल भत्काई उपयुक्त व्यवस्थापन गर्नुपर्ने ठहर अदालतको छ । पुल भत्काउन जिल्ला प्रशासन कार्यालयले पनि अनुमति दिइसकेको थियो । वैशाख ४ गते नै उक्त फैसला भइसकेको भए पनि जानकारी नपाएको महर्जनको भनाइ छ । मैले थाहा पाउनासाथ भत्काउन थालेँ, उनले भने, के थाहा रातारात निर्णय उल्टिने पो हो कि ! २८ वडाका अध्यक्ष राजेश महर्जन, १५ वडाका अध्यक्ष सुदर्शन मि श्रलगायतले अनधिकृत पुल भत्काउनुपर्ने विषयमा लामो समयदेखि लबिङ गर्दै आएका थिए । ललितपुर महानगरपालिका तथा जिल्ला प्रशासन कार्यालयले पनि गत वर्ष नै पुल भत्काउने अनुमति दिए पनि उक्त पुल भत्काउन सकिएको थिएन । १४ रोपनी १३ आनामा रोयल अर्किड डेभलपर्स प्रालिले बनाएको मेरो सिटी अपार्टमेन्टको अन्डरग्राउन्डबाट कर्मनाशा खोला बगेको छ । महानगरपालिकाले उक्त पुल भत्काउने अनुमति दिएपछि रोयल अर्किड डेभलपर्स प्रालिका प्रबन्ध सञ्चालक निर्मलकुमार अग्रवालले पुल नभत्काउन माग गर्दै अदालतमा निवेदन दिएका थिए । खोलाको दुवैतर्फ आफ्नो जग्गा भएकाले आवतजावतका लागि पुल बनाएको भन्दै अग्रवालले उक्त पुल ०६६ साल चैत ३० मा तत्कालीन हरिसिद्धि गाविसबाट सिफारिस लिएर बनाएको उल्लेख गरेका थिए । उक्त अपार्टमेन्ट गणेश अग्रवालको नाममा छ । हरिसिद्धि गाविसअन्तर्गत पास भएका बखत खोला भएको ठाउँमा व्यक्तिको जग्गा रहेको थियो । १५ नम्बरका अध्यक्ष मि श्रले ०२१ सालको नापीअनुसार उक्त जग्गा २८ नम्बरमा भए पनि हाल २३ मा परेको बताए । पहिला कर्मनाशा खोला बांगोटिंगो बग्थ्यो तर भूमाफियाले खोला नै सीधा बनाइदिए, उनले भने । अपार्टमेन्टको पूर्वतिर बिनाअनुमति तीन फिट उचाइमा बनाएको पुल र पर्खालका कारण राम्ररी पानी निकास नहुँदा गत वर्ष साउन २८ गते बाढी पसेर आई जे पायोनियर स्कुल, काठमाडौं विश्वविद्यालय डुबानमा परेको थियो । मेरो सिटीले जस्तै ग्वार्कोको किस्ट मेडिकल अस्पतालले पनि खोला अतिक्रमण गरेर पुल बनाएपछि उक्त क्षेत्र डुबानमा परेको थियो । शनिबार आक्रोशित स्थानीयले पुल भत्काउन गएपछि अस्पताल प्रशासन आफैंले भत्काउने आश्वासन दिएको छ । शुक्रबार अस्पतालको भुइँतलामा पानी पसेको थियो ।"
