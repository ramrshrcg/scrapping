शीर्षक,विवरण
गाडी भाडामा ठगी गर्ने २८ पक्राउ,"काठमाडौं : सार्वजनिक यातायातको टिकटमा ठगी गर्ने २८ जना पक्राउ परेका छन्। टिकट काउन्टरका कर्मचारीले सवारीसाधन अभाव देखाएर यात्रुसँग तेब्बरसम्म भाडा असुलेको पाइएपछि उनीहरूलाई पक्राउ गरिएको महानगरीय प्रहरी परिसरका डीएसपी हविन्द्र बोगटीले बताए। पक्राउ परेकालाई आइतबार अदालतमा उपस्थित गराइनेछ। उनले भने, टिकट काउन्टर र बसपार्कमा यात्रुको चाप बढेसँगै गाडी ग्यारेजमा राखेर यात्रुसँग बार्गेनिङ गर्ने, बढी भाडा असल्ने गरेको पाएका छौं। सरकारले शिक्षण संस्थामा पठनपाठन बन्द गरेपछि काठमाडौंबाट अधिकांश विद्यार्थी र अभिभावक बाहिरिने क्रम बढेको छ। रौतहतको गडुरा जान लागेका विलास ठाकुरले टिकटको दोब्बर मूल्य तिर्नुपरेको गुनासो गरे। टाटा सुमोबाट घर जान लागेको। काउन्टरका मान्छेलाई सोध्यो गाडी छैन भन्छन्, बल्खुमा भेटिएका ठाकुरले भने, डबल भाडा तिर्ने हो भने गाडी मगाउने बताउँछन्। घार जानु छ। वीरगन्जका राजेश महतो अन्य समयमा गाडीबाट झर्नेबित्तिकै झोला समात्न आउने काउन्टरका मान्छेले असहज स्थितिमा यात्रुलाई ठग्ने गरेको बताउँछन्। अहिले टिकट काट्ने व्यक्तिलाई यात्रुसँग बोल्ने फुर्सदै छ। गौशाला, सुन्धारा, पुरानो बसपार्क, चाबहिल, बालाजु, कोटेश्वर, कलंकीलगायतका क्षेत्रमा पनि यात्रुसँग बढी भाडा लिने गरिएको सार्वजनिक यातायातका अधिकारकर्मी प्रेमबहादुर थापा बताउँछन्। यात्रुको बाध्यतालाई यातायात व्यवसायीले कमाई खाने भाँडो बनाएका छन्। कोरोनाका कारण विश्व त्रसित छ, थापाले भने, तर यहाँ कसरी ठग्ने भन्ने होडबाजी छ। यातायात व्यवस्था विभाग र ट्राफिक प्रहरीको उदासीनताले संकटको समयमा यात्रु ठगिनु दुर्भाग्यपूर्ण भएको थापा बताउँछन्। नेपाल राष्ट्रिय यातायात व्यवसायी महासंघका महासचिव सरोज सिटौला तोकिएभन्दा धेरै भाडा नलिन महासंघसँग आबद्ध सबै सदस्यलाई जानकारी गराएको बताउँछन्। कोरोनाका कारण चालक र यात्रु सबै त्रसित छन्। अहिले कमाउने भन्दा यात्रुलाई सेवा दिने समय हो, सिटौलाले भने, बढी भाडा लिएको भेटिएमा कारबाही गर्न महासंघले साथ दिनेछ। वैशाख ३ गतेसम्मका लागि सम्पूर्ण सवारीका लागि मुलुकभर रुट इजाजत खुला गरिएको यातायात व्यवस्था विभागका सूचना अधिकारी तीर्थराज खनाल बताउँछन्। उपत्यकाबाट बाहिरिने सवारीले यात्रुको चाप धान्न समस्या हुन सक्छ, खनालले भने, सहरभित्र गुड्ने गाडीले पनि यात्रुलाई गृहजिल्ला पुर्याउन योग्दान होस् भनेर रुट खुला गरिएको हो। सार्वजनिक यातायातमा कोरोना भाइरस संक्रमणको जोखिम उच्च हुने यातायात विज्ञ शरदचन्द्र पौडेल बताउँछन्। संक्रमणको जोखिम उच्च छ। सार्वजनिक यातायात सञ्चालन गर्न संयमता अपनाउनुपर्छ। यात्रुलाई संक्रमणबाट बचाउन सवारीसाधनमा आवश्यक सुरक्षा उपकरणको व्यवस्था मिलाउनुपर्छ। विभागका सूचना अधिकारी खनाल भने कर्मचारी अभावले आवश्यक पूर्वतयारी गर्न नसकिएको बताउँछन्।"
भण्डारण क्षमता पर्याप्त,"काठमाडौं : सरकारसँग करिब पाँच लाख टन क्षमताको भण्डार गृह (गोदाम) छ। आपतकालीन अवस्थामा देशभर खाद्यान्न परिचालन गर्न भण्डार गृह पर्याप्त रहेको सरोकारवालाले जनाएका छन्। आपतकालीन समयमा यस्ता गोदाममा ६ महिनादेखि एक वर्षसम्मका लागि पुग्ने प्रमुख खाद्यान्न चामल, दाल र खानेतेल भण्डार गरी राख्न सकिन्छ। पूर्ण सरकारी स्वामित्व र पब्लिक प्राइभेट लिमिटेड अवधारणामा रहेका निकायसँग रहेको यस्ता भण्डार गृहमध्ये अधिकांश राणाकालीन र पञ्चायतकालीन हुन्। केही मात्र ससानो क्षमताका त्यसपछिका समयमा निर्माण गरिएका हुन्। खाद्य व्यवस्था तथा व्यापार कम्पनी, कृषि सामग्री कम्पनी र साल्ट ट्रेडिङ कर्पोरेसनको विभिन्न स्थानमा रहेको भण्डार गृहको कुल क्षमता ४ लाख ८७ हजार ४ सय टन छ। खाद्य व्यवस्था तथा व्यापार कम्पनीका नायब महाप्रबन्धक श्रीमणिराज खनालकाअनुसार संकटकालीन र आपतकालीन अवस्थामा मुलुकलाई आवश्यक पर्ने खाद्यान्न खरिद गरी लामो समयसम्म भण्डारण गर्न सकिन्छ। आवश्यक परेको अवस्थामा उक्त भण्डार गृहबाट अति आवश्यक खाद्यान्न देशभर परिचालन गर्न सहज हुन्छ, खनालले भने, हामीसँग भएको भण्डार गृह करिब प्रत्येक प्रादेशिक संरचनाअनुसार भएकाले प्रदेशभर परिचालन गर्न कुनै समस्या छैन। खाद्य व्यवस्था तथा व्यापार कम्पनीसँग ३३ जिल्लामा आफ्नै १ सय ४६ गोदाम छन्। यो सम्पूर्ण गोदामको क्षमता करिब १ लाख टन छ। यसबाहेक साविकको नेसनल ट्रेडिङ लिमिटेड (हाल खाद्य व्यवस्था तथा व्यापार कम्पनीमा गाभिएको) को छुट्टै विभिन्न जिल्लामा गरी ६३ हजार ४ सय टन क्षमताको गोदाम छन्। यसरी ती दुवै निकायको जोड्दा कम्पनीसँग १ लाख ६३ हजार ४ सय क्षमताको गोदाम छन्। हामीसँग भएका गोदाम वर्षभरि प्रयोग गर्न सकिने पूर्ण क्षमतामा हुन्, खनालले भने, एक पटक खरिद गरिएका वस्तु तीनदेखि ६ महिनासम्मका लागि भण्डारण हुन्छ। त्यसपछि खाली अवस्थामा रहने हो। कुल क्षमताको करिब ५० प्रतिशतमात्रै प्रयोगमा आएको छ। कम्पनीले हालसम्म चामल, कर्णालीको कोदो, फापर, गेडागुडी संकलन गरी भण्डारण गर्ने र दुर्गमको २४ जिल्लासहित राजधानी केन्द्रित यस्ता वस्तुको कारोबार गर्दै आएको छ। यसबाहेक कम्पनीसँग अहिले विश्व खाद्य कार्यक्रमले वीरगञ्जमा हालै निर्माण गरिएको १ हजार र हेटौंडामा निर्माण गरिएको अर्को १ हजार टनको अतिरिक्त गोदाम पनि छन्। यस्तै नेपालगञ्जमा १ हजार टन र सुर्खेतमा २ हजार टनको निर्माण कार्य सुरु गर्न लागिएको खनालले जानकारी दिए। केही समयपश्चात यो चारसहितको गरी १ लाख ६८ हजार ४ सय टन क्षमताको भण्डार गृह कम्पनीसँग हुनेछ। कम्पनीसँग भएको गोदाममध्ये नख्खुको ११ वटा र थापाथलीको दुई वटा २०४१ सालतिर निर्माण भएको हो। पब्लिक प्राइभेट लिमिटेड अवधारणामा सञ्चालनमा रहेको साल्ट ट्रेडिङ कर्पोरेसनसँग आफ्नै १ लाख ७० हजार टन क्षमताको भण्डार गृह छ। यसबाहेक निजी क्षेत्रको भाडामा लिएर छुट्टै ८० हजार टन क्षमताको भण्डार गृह सञ्चालनमा राखेको छ। कर्पोरेसनका प्रमुख कार्यकारी अधिकृत उर्मिला श्रेष्ठकाअनुसार साल्टले मुख्य गरी नुन, चिनी, खानेतेल, दाल, रासायनिक मलजस्ता वस्तुको खरिद गरी भण्डारण र कारोबार गर्दै आएको छ। हामीसँग पनि अहिले पर्याप्त परिमाणमा गोदाम छन्, श्रेष्ठले भनिन्, भएकै क्षमताको गोदाम पूर्ण रूपमा प्रयोग गर्न पाएका छैनौं। सामान ल्याएर केही राख्ने र त्यसपछि बजारीकरण हुने भएकाले गोदाम पूर्ण क्षमतामा प्रयोग भएको छैन। श्रेष्ठकाअनुसार आपत र संकटकालीन समयमा भण्डार गृहको अभाव भएको अवस्थामा साल्टसँग भएको रासायनिक मलको गोदामलाई पनि वस्तु भण्डार गर्न प्रयोग गर्न सकिन्छ। गोदाममा मल वर्षैभरि भण्डारण नहुने भएकाले केही महिनाका लागि उक्त गोदाम प्रयोग गर्न मिल्ने उनले जानकारी दिए। उनकाअनुसार खानेतेलको सबालमा छुट्टै गोदाम भने आवश्यक छ। खानेतेल विशिष्ट प्रकृतिको हुने भएकाले गुणस्तर कायम राख्न छुट्टै भण्डार गृह बनाउनुपर्ने उनको सुझाव छ। कृषि सामग्री कम्पनीसँग भने साविकको बीउवीजन कम्पनीसहित ७४ हजार टन क्षमताको रासायनिक मल राख्ने भण्डार गृह छ। कम्पनीको आफ्नै ६७ हजार र बीउवीजनको ७ हजार टन क्षमताको भण्डार गृह छ। कम्पनीका प्रवक्ता विष्णु पोखरेलले मल राख्ने विशिष्टकृत भण्डार गृह भए पनि आपतकालीन अवस्थामा केही सुविधा थप गरी अतिआवश्यक वस्तु भण्डार गर्न सकिने बताए।"
कालोबजारी गरे ५ वर्ष कैद,"काठमाडौं : सरकारले दैनिक अत्यावश्यक वस्तुको कृत्रिम अभाव सिर्जना गरी कालोबजारी गर्नेमाथि पाँच वर्ष कैद गर्ने निर्णय गरेको छ। खाद्यान्न, दाल, तेल, इन्धन, खाना पकाउने ग्यास, औषधिलगायतको कृत्रिम अभाव सिर्जना गरी कालोबजारी र कार्टेलिङ गर्ने उद्योगी, आयातकर्ता, थोक विक्रेता तथा खुद्रा विक्रेतालाई पाँच वर्षको कैद गर्ने निर्णय उद्योग, वाणिज्य तथा आपूर्ति मन्त्रालयले गरेको हो। मन्त्रालयले बजार अनुगमनका क्रममा अनुचित क्रियाकलाप (कृत्रिम अभाव, मूल्यवृद्धिलगायत) मा संलग्न व्यवसायीलाई तत्कालै कानुनअनुसार हदैसम्मको कारवाही गर्ने निर्णय गरेको छ। मन्त्रालयका अनुसार यसमा असहयोग गरेमा ग्यास उद्योग र व्यवसायीको अनुमतिपत्र खारेज गर्नेसम्मको निर्णय भएको छ। आपूर्तिमन्त्री लेखराज भट्ट र राज्यमन्त्री मोतीलाल दुगडको उपस्थितिमा शुक्रबार भएको बैठकले उपभोग्य वस्तु आपूर्तिका सम्बन्धमा नौबुँदे निर्णय गरेको मन्त्रालयका प्रवक्ता प्रकाश दाहालले जानकारी दिए। बैठकले मन्त्रालयको वाणिज्यतर्फका सचिव बैकुण्ठ अर्यालको संयोजकत्वमा सरोकारवाला मन्त्रालय र निकायको प्रतिनिधित्व हुने गरी आपूर्ति व्यवस्थापन समन्वय समिति, वाणिज्य आपूर्ति तथा उपभोक्ता हित संरक्षण महाशाखाका प्रमुखको संयोजकत्वमा आपत्कालीन आपूर्ति व्यवस्थापन कार्यदल गठन गरेको छ। मन्त्री भट्टले दैनिक उपभोग्य सामान र औषधि मौज्दात पर्याप्त रहेकाले अभाव नहुने दाबी गरेका छन्। हामीसँग यस्ता वस्तुको पर्याप्त भण्डारण छ, उनले भने, लक डाउन भएको अवस्थामा पनि सर्वसाधारणको घरघरमा उपलब्ध गराउने व्यवस्था गरेका छौं। उनले सुरक्षाकर्मी, स्वयंसेवक, पार्टीका कार्यकर्ता खटाएर सर्वसाधारणलाई आवश्यक परेको अवस्थामा यस्ता वस्तु घरमै उपलब्ध गराउने जानकारी दिए। बैठकले आपूर्ति व्यवस्थापन अवस्थाको तथ्यांक दैनिक अद्यावधिक गरी विज्ञप्तिमार्फत सार्वजनिक गर्ने निर्णय गरेको छ। मन्त्रालयले खाद्य व्यवस्था तथा व्यापार कम्पनी, साल्ट ट्रेडिङ कर्पोरेसनको खाद्यान्न मौज्दातको वर्तमान भण्डारण क्षमता दोब्बर पार्ने र आवश्यक अवस्थामा साविकको नेसनल ट्रेडिङ लिमिटेडको टेकुस्थित गोदाम प्रयोगमा ल्याउने निर्णय गरेको छ। खाद्य व्यवस्था तथा व्यापार कम्पनी, साल्ट ट्रेडिङ कर्पोरेसन र नेपाल आयल निगमका गोदाममा सञ्चित खाद्यान्न र इन्धनको मौज्दातलाई सञ्चारमाध्यमबाट आवश्यकताअनुसार दृश्यांकन गराई जनतालाई जानकारी गराउने निर्णय मन्त्रालयले गरेको छ। दुर्गम पहाडी जिल्लामा सम्भावित खाद्य संकट आउन नदिन समयमै आवश्यक परिमाणमा खाद्यान्न ढुवानी व्यवस्था गर्ने र बजार अनुगमनका लागि वाणिज्य, आपूर्ति तथा उपभोक्ता संरक्षण विभागको नेतृत्वमा एकीकृत टोली निर्माण गरी परिचालन गर्ने निर्णय गरिएको प्रवक्ता दाहालले बताए। यसका लागि संघीय मामिला तथा सामान्य प्रशासन मन्त्रालयसँग जनशक्ति माग गरी परिचालन गरिनेछ। मन्त्रालय र अन्तर्गतका निकायका कर्मचारी अतिआवश्यक अवस्थामा बाहेक बिदामा नबस्ने र सार्वजनिक बिदाका दिनमा समेत काम गर्नुपर्ने निर्णय बैठकले गरेको छ। कर्मचारीको स्वास्थ्य र सुरक्षाका लागि पर्याप्त सावधानी अपनाउने निर्णय मन्त्रालयको छ।"
साञ्जेनको मुख्य सुरुङको 'ब्रेक थ्रु',नुवाकोट : रसुवामा निर्माणधिन साञ्जेन जलविद्युत आयोजनाको पौने चार किलोमिटर सुरुङ खन्ने कार्य सकिएको छ। आमाछोदिङ्मो गाउँपालिका५ चिलिमेमा निर्माण भइरहेको ४२ दशमलव ५ मेगावट क्षमताको साञ्जेन जलविद्युत् आयोजनाको मुख्य सुरुङको ब्रेक थ्रु भएको छ। आयोजनाले आगामी २०७७ साल कार्तिकदेखि उत्पादन कार्य सुरु गर्ने जनाएको छ। कुल ३ हजार ६ सय ५० मिटर लामो सुरुङको खन्ने काम सकिएको हो।आयोजनाका अनुसार ७७ प्रतिशत निर्माण कार्य सकिएको छ। आयोजनाको बाँध क्षेत्रमा साइफन पाइप हाल्ने काम समेत अन्तिम चरणमा पुगेको छ। ९ सय मिटर पेनस्टक पाइप राख्नुपर्नेमा एकातिरबाट पेनस्टक राख्ने काम सुरु भएको आयोजनाले जनाएको छ। सुरुङ निर्माण सुरु भएको साढे ३ वर्षमा ब्रेक थ्रु गर्न सफल भएको कम्पनीका प्रमुख कार्यकारी अधिकृत किरणकुमार श्रेष्ठले जानकारी दिए। उनका अनुसार आयोजनाको बाँध क्षेत्रका संरचना निर्माणको काम सकिएको छ। एसइडब्लु टुन्डी जेभीले आयोजना निर्माण गरिरहेको आयोजनाको निर्माण कार्य २०६९ सालदेखि सुरु भएको थियो।
खरिपाटी क्वारेन्टाइनमा ६२ नेपाली,"काठमाडौं : विभिन्न देशबाट नेपाल फर्किएका ६२ नेपालीलाई शनिबार साँझ भक्तपुरको खरिपाटीस्थित क्वारेन्टाइनमा ल्याइएको छ। विश्वभर कोरोना भाइरसको महामारी फैलिएपछि दुबई, कतारलगायतका विभिन्न देशबाट ६२ नेपाली स्वदेश फर्किएका हुन्। शनिबार थाई एयरवेजबाट ४९ र एयर इण्डियाबाट १३ जनालाई नेपाल फर्काइएको हो। स्वदेश फर्काइएका उनीहरुलाई त्रिभुवन अन्तरराष्ट्रिय विमानस्थलबाटै भक्तपुरको खरिपाटीस्थित क्वारेन्टाइनमा पठाएको थियो। छयहत्तर वर्षीया एक वृद्धासहित पाँच महिला र ५७ जना पुरुषलाई क्वारेन्टाइनमा राखिएको छ। विमानस्थलमा ज्वरो नापिएको उनीहरुको क्वारेन्टाइनमा पनि ल्याएर ज्वरो परीक्षण गरिएको नेपाली सेना बीरदल गणका गणपति कर्णेल शिवप्रसाद पौडेलले जानकारी दिए। क्वारेन्टाइनमा दुई जना चिकित्सकसहित नर्स र अन्य स्वास्थ्यकर्मी गरी पाँच जना सेवामा खटिएको र एउटा एम्बुलेन्स तथा एम्बुलेन्स चालक तयारी अवस्थामा राखिएको छ। स्वाब भने भोलि सङ्कलन गरिनेछ। महानगरीय प्रहरी परिसर भक्तपुरका प्रहरी उपरीक्षक सविन प्रधानले विमानस्थलबाट उनीहरुलाई बसमा राखेर स्कटिङ गर्दै सुरक्षित रुपमा पौने ६ बजे क्वारेन्टाइन पुर्याएको जानकारी दिए। उनीहरुलाई कम्तीमा १४ दिन क्वारेन्टाइनमा राखिने भएको छ भने त्यसबीचमा कोरोना भाइरस सङ्क्रमण पोजेटिभ भए उपचारका लागि शहीद शुक्रराज ट्रपिकल सरुवा रोग नियन्त्रण अस्पताल टेकु काठमाडौँ लैजाने भएको छ। स्वेच्छाले देश फर्किएका उनीहरु क्वारेन्टाइनमा रहँदाको खर्च आफैँले गर्नेछन्। नेपाल विद्युत प्राधिकरणको चमेनागृहमा खाना बनाएर प्याकिङ गरी उनीहरुलाई पठाइएको र क्वारेन्टाइनमा विश्व स्वास्थ्य सङ्गठनको मापदण्डअनुसारको सबै व्यवस्थापन मिलाइएको छ। क्वारेन्टाइनमा नेपाली सेना, नेपाल प्रहरी र सशस्त्र प्रहरीको संयुक्त सुरक्षा दस्ताले सुरक्षा दिएको छ। कोरोना भाइरसको जोखिमलाई मध्यनजर गर्दै सरकारले लगाएको अस्थायी प्रतिबन्धलाई उल्लङ्घन गर्दै दुबई, कतारलगायतका देशहरुमा रहेका नेपालीहरु अन्यत्र ट्रान्जिट बनाएर नेपाल आएको बताइएको छ। सरकारले गत बुधबार युरोपका सबै मुलुक, पश्चिम एशियालगायत खाडी मुलुक, इरान, टर्की, मलेशिया, दक्षिण कोरिया, जापानका नागरिकलाई यही चैत ७ गतेदेखि आगामी वैशाख ३ गतेसम्मका लागि नेपाल आउन प्रतिबन्ध लगाएको थियो। केही समयअघि कोरोनाको आशङ्कामा सरकारले चीनबाट ल्याएका १७५ जनालाई पनि सोही क्वारेन्टाइनमा राखी उपचार गराइएको थियो।"
व्यवसायीलाई भाडामा ५० प्रतिशत छुट,"पोखरा : पोखरा ट्रेड मलले व्यवसायीलाई भाडामा ५० प्रतिशत छुट घोषणा गरेको छ। कोरोना भाइरस (कोभिड१९) बाट व्यापार व्यवसाय प्रभावित बनेपछि मल सञ्चालक समितिले उक्त घोषणा गरेको हो। अध्यक्ष विन्दुकुमार थापाले समस्या बढ्दै गए व्यवसायीका लागि अझै राहतका कार्यक्रम ल्याउने जानकारी दिए। मलको घोषणाले व्यवसायीलाई २५ लाख रुपैयाँ राहत हुनेछ। मलमा ५ सय ३ वटा सटर छन्। २ सय ५२ व्यापारिक प्रतिष्ठानलाई चैत महिनाको भाडामा आधा छुट दिने थापाले बताए। व्यवसायमा नाफा मात्र जोडिँदैन, सेवाको भावना पनि जोडिएको हुन्छ, अध्यक्ष थापाले भने, मर्कामा परेका व्यवसायीबाटै सञ्चालित संस्था भएकाले भाडामा राहत प्रदान गर्ने निर्णय गरेका हौं। यसबाट अरु संस्थालाई पनि राहतका लागि सन्देश पुग्ने विश्वास थापाले व्यक्त गरे। बैंक तथा वित्तीय संस्थाले समेत ब्याजदरमा कम्तीमा ५० प्रतिशत घटाउने व्यवस्था मिलाउनुपर्ने थापाको भनाइ छ। पोखरा ट्रेड मलको ग्रोसरी पसल प्रत्येक दिन खुला रहने जानकारी प्रबन्ध निर्देशक मिनराज काफ्लेले दिए। पोखरा महानगरपालिकाकी उपमेयर मञ्जुदेवी गुरुङले आफ्नो व्यक्तिगत जग्गा र घरमा रहेको रेस्टुरेन्टलाई चैतको भाडा मिनाहा घोषणा गरेकी छन्। उनले पोखरा ६ जरेबरमा रहेको जग्गाको चैत महिनाको भाडा नलिने घोषणा गरेकी हुन्। कोरोनाले व्यवसाय धरासायी बन्दै गएको भन्दै घरभाडामा छुट दिन माग गरिरहेको बेला उपप्रमुख आफैले भाडा नलिने घोषणा गरेकी हुन्।"
ऋण काढेर एसईई दिन गएकालाई चिन्ता : अब कसरी तिर्ने ?,"अछाम : चौरपाटी गाउँपालिका२ सिउँडीकी पार्वती थापाको एसईई परीक्षा केन्द्र साँफेबगर नगरपालिका१ बैद्यनाथको सुर्यचन्द्र माविमा परेको थियो। घरबाट दैनिक परीक्षा दिन सम्भव नभएकाले उनले चैत ३ गते नै परिक्षा केन्द्र नजिकै कोठा लिएर परिक्षा दिने तयारीमा थिइन्। परीक्षाको अघिल्लो दिन साँझ कोभिड१९ कोरोना भाइरसको कारण एसईई स्थगित भएको खबर आयो। उनले त्यो खबर पत्याइनन्। उनी पछिल्लो दिन बिहानै परीक्षा दिन परिक्षा केन्द्रका पुगिन्। उनले भनिन् परीक्षा स्थगित भएको विश्वाश नै लागेन, परीक्षा केन्द्रमा पुगेपछि सरले परीक्षा नहुने भनेपछि मात्र विश्वाश लाग्यो। ऋण निकालेर परिक्षा दिन आएको थिए। पैसा खर्च भयो। अब ऋण कसरी तिर्ने भन्ने चिन्ताले उनलाई पिरोलेको छ। अबफेरि परीक्षा दिन जाँदा पनि उतिक्कै खर्च हुन्छ। अब कसलाई ऋण माग्न जाने हो चिन्ता लागिरहेको छ। सिउँडीकै आशिष शाह पनि परीक्षा स्थगित भएपछि निन्याउरो अनुहार लगाएर घर फर्किए। उनले भने एक त परीक्षा केन्द्र टाढा पर्छ। त्यसमाथि यसरी परीक्षा स्थगित हुदाँ झनै समस्या भयो। घरबाट दिएको पैसा त्यसै खर्च भयो, नहुनेलाई त झनै मर्का परेको छ। यसको क्षतिपूर्ति गाउँपालिकाले दिनुपर्छ।"
कोरोनाबारे फेसबुकमा अफवाह ! कसरी जोगिने ?,"काठमाडौं : कोरोना भाइरस (कोभिड१९) को संक्रमण विश्वभर फैलिसकेको छ। शुक्रबार प्रधानमन्त्री केपी ओलीले राष्ट्रका नाममा सम्बोधन गर्दै अत्यावश्यकबाहेक सबै सेवा बन्द गर्ने निर्णय सुनाए। प्रधानमन्त्रीको सम्बोधनपछि अन्तर्राष्ट्रिय उडान शनिबारदेखि बन्द भएका छन् भने लामो दूरीका सवारीसाधन आइतबारदेखि बन्द हुँदैछन्। अत्यावश्यकबाहेक अन्य सबै सेवा बन्द हुँदा सामाजिक सञ्जालमा भने कोरोना भाइरस संक्रमण र यसबाट विभिन्न अस्पतालमा नेपालीको मृत्यु भएका गलत सूचना (अडियो र भिडियो) भाइरल भएका छन्। अफवाह१ ! अँ हिमाल, तिमीलाई एउटा एकदम इम्पोर्टेन्ट कुरा सुनाउन फोन गरेको है!यही आवाजबाट फेसबुक म्यासेन्जरमा गलत सूचना फैलाउने विवेक थापा पक्राउ परिसकेका छन्। उनले नर्भिक अस्पतालमा ९ जनालाई चेक गर्दा ६ बिरामीमा कोरोना देखिएको र नेपालमा कोरोना फैलिसकेको गलत सूचना फैलाएका छन्। उनले गलत सूचना लुकाएर यो फेकनभएको दुई पटकसम्म बताएका छन्। गलत सूचना दिँदा उनले नर्भिक अस्पताल पुल्चोकमा भएको भनेका छन्। नर्भिक अस्पताल पुगेका र यसको बारेमा सुनेकाले यो गलत सन्देश भन्ने सहजै थाहा पाउँछन्, किनकी नर्भिक अस्पताल थापाथलीमा छ। घर नजिकै बस्ने स्टाफको हवाला दिएर उनले सर्वसाधारणलाई झुक्याउने प्रयास गरेका छन्। अझ उनले टिचिङमा पनि केही मान्छेलाई कोरोना लागेर मरेर जलाउन लगेको जस्तो गलत सूचना फैलाएका छन्। यो गलत हल्ला फैलाउने रामेछाप घर भइ हाल भक्तपुर सिपाडोल बस्ने थापालाई प्रहरीले शनिबार दिउँसो पक्राउ गरेको हो। प्रहरी प्रवक्ता डीआइजी शैलेश थापा क्षेत्रीका अनुसार उनीमाथि अनुसन्धान सुरु भइसकेको छ। कोरोना भाइरस विश्वव्यापी समस्याको रुपमा फैलिएको छ। यस्तो भाइरस संक्रमण भएको कुरा अस्पतालले लुकाउनै सक्दैन। सूचना र प्रविधिको युगमा अस्पतालको लुकाउने प्रयास कसरी गर्ला ? यो असम्भव लाग्छ। अझ कोरोना संक्रमण लुकाएर लुक्ने खालको पनि छैन। किनकी पूरा तीन महिनाको अवधिमा यो विश्वका १९९ देशमा पुगिसकेको छ। सरकारले यो विश्वव्यापी संकटसँग जुद्न आम नागरिकलाई आह्वान गरेको छ। सामाजिक सञ्जाल प्रयोगकर्ताले यस्ता हल्लाका पछाडि लाग्ने र साथीलाई यस्तो म्यासेज सेयर नगर्नुहोस्। सकेसम्म घरमै बसेर आफ्नो स्वास्थ्यलाई ख्याल गर्नुहोस्। अफवाह२ ! आज विशेष सैन्य हेलिकप्टरहरुले देशभरी आकाशमा कोरोना भाइरसविरुद्ध किटनाशक औषधि छर्कन्छन् २९ सेकेन्डको अर्को एक अडियो यसरी सुरु हुन्छ। समाचारकै शैलीमा वाचन गरिएको यो अडियोमा रातको समयमा सैन्य हेलिकप्टरले किटनाशक औषधि छर्कने हवला दिइएको छ। रातको समयमा हेलिकप्टरको आवाज सुन्दा औषधि छर्किन लागेको थाहा पाउन आग्रह गरिएको छ। अडियोमा रातको समयमा घर बाहिर नबस्नसमेत भनिएको छ। यो सम्पूर्ण जानकारी गलत हो। यही गलत सन्देश पुरुष आवाजमा मधेसी मुलको लवजमासमेत रेकर्ड भएको छ। हेलोजतिजना पनि यो म्यासेज सुन्नु हुन्छ भने कृपया विचार गरेर आफ्नो झ्याल ढोका जतिहरु छ नि त्यो सप्पै कृपया लगाइहाल्नुहोला भनेर यो अडियो सुरु भएको छ। राति १२ बजे तिर हेलिकप्टरबाट एन्टिडोर भन्ने औषधि छर्किने कुरा यसमा बताइएको छ। त्यो औषधि छर्किदासबै झ्याल र ढोका बन्द गरेर सुत्न आग्रह गरिएको छ। सन्देशमा अरुलाई पनि म्यासेज सेयर गर्न भनिएको छ। हिन्दीको गलत सन्देश नेपालीमा गलत सन्देशसमेत हिन्दी भाषाबाट नेपालीमा उल्था गरेर भाइरल बनाएको खुलेको छ। यो हेलिकप्टरबाट औषधि छर्कने गलत सन्देश भारतमा ह्वाट्स एपमा फैलिएको र त्यसलाई नेपालमा भने फेसबुकमा भाइल बनाएको देखिन्छ। अफवाह३ ! म र मेरो आमा टेकु अस्पताल आएको छौँ। मेरो खुट्टामा कुकुरले टोकेको भएर त्यो घाउँ बल्झिन लागेको भएर म यहाँ डा अजय पराजुलीलाई भेट्न आएको हुँ टिकटकमा बनाइएको अर्को एक गलत भिडियो सन्देश यसरी सुरु हुन्छ। उनले आफू कुकुरले टोकेको घाउको उपचारका लागि अस्पताल गएको र त्यहाँ पाँच मानव शरीर प्लास्टिकमा बेरेको देखेको, नर्सलाई सोध्दा थर्काएको र सुरक्षागार्डलाई सोधेर १७ शरीर कोरोना लागेर पशुपतिमा लगेर जलाएको जानकारी गराएको गलत सूचना बाँडेका छन्। यो भिडियो नयनराज पाण्डेको नाममा अपलोड भएको देखिन्छ। उनले यो सन्देश फेसबुकमा पढेको र सबैलाई फैलाउन आग्रह गरेका छन्। योसमेत गलत भिडियो सन्देश हो। प्रहरी प्रवक्ता क्षेत्रीका अनुसार यो भिडियो मार्फत् गलत सूचना दिने व्यक्तिले जुन डाक्टरको नाम लिएका छन् ति डाक्टरसमेत टेकु अस्पतालमा कार्यरत छैनन्। यो भिडियो अमेरिकाबाट अपलोड भएको प्रहरी अनुसन्धानबाट खुलेको छ। थप विषय अनुसन्धान भइरहेको क्षेत्रीको भनाइ छ। नर्भिकको विज्ञप्ति एउटा गलत सन्देश सामाजिक सञ्जालमा भाइरल हुँदा नर्भिक इन्टरनेशनल अस्पताल विज्ञप्ति निकाल्न बाध्य भएको छ। अडियो भाइरल भएपछि नर्भिकमा हालसम्म कोरोना भाइरसका कुनै पनि बिरामी फेला परेका छैनन् भनेर नर्भिकले विज्ञप्ति सार्वजनिक गरेको हो। शनिबार नर्भिकका नायव महाप्रबन्धक आरपी मैनालीले विज्ञप्ति सार्वजनिक गर्दै नर्भिकमा कोरोनाका बिरामी भेटिएको भन्ने भ्रामक समाचारले आश्चर्य चकित भएको बताएका हुन्। आज मिति २०७६१२८ गते शनिबार बिहानैदेखि नै फेसबुक लगायतका विभिन्न सामाजिक सञ्जालमा नर्भिकमा ८ जना कोभिड१९ का बिरामी भेटिए भन्ने शाब्दिक एवम् भाषिक भ्रामक, कपोकल्पित एवम् झुट्टा समाचार प्रकाशित भएको पाउँदा नर्भिक इन्टरनेशनल हस्पताल परिवार आश्चर्य चकित भएको छ। गलत सूचनाबाट कसरी बच्ने ? भिडभाडबाट टाढै बसेर, साबुन पानीले बारम्बार हात धोएर, समयसमयमा स्यानिटाइजर प्रयोग गरेर, संक्रमित बिरामीलाई भेट्दा वा हेरचाह गर्दा मास्क र पञ्जा लगाएर कोरोना संक्रमणबाट बच्न सकिन्छ। तर, सामाजिक सञ्जामा फैलिएका यस्ता अफवाहबाट बच्ने ठ्याक्कै उपाय छैन। तर, गलत सन्देशबाट बच्न तपाईं सचेत भए मात्र पुग्छ। यस्ता गलत सन्देश कसैले तपाईंको म्यासेन्जरमा पठाए त्यसलाई अन्य साथीसमक्ष फरवार्ड नगर्नुहोस्। यस्ता सन्देशमाथि लाइक र कमेन्ट पनि नगर्नुहोस्। अझ यस्ता सन्देश सेयर त गर्दै नगर्नुहोस्। यस्ता कुरालाई तपाईंले लाइक, कमेन्टसँगै सेयर गर्नु भयो भने गलत कुरा अझ फैलिन्छ। कसैले केही भन्दैमा त्यो सत्य हुँदैन। केही कुरा सुनिसकेपछि तपाईं विश्वासिलो स्रोत खोज्नुहोस्। नेपालको मुलुकी अपराधसंहिता, २०७४ मा झुटा अफवाह फैलाए एक वर्षसम्म कैदको सजाय हुने उल्लेख छ। अफवाह फैलाउनेलाई के कारबाही हुन्छ ? समाजलाई त्रसित पार्ने मनसायबाट यस्ता अडियो र भिडियो बनेका देखिन्छन्। फेसबुकमा धेरै लाइक, कमेन्ट र सेयरको लोभलेसमेत कतिपयले यस्तो गरेको देखिन्छ। यस्तो हल्लाले समाज आतंकित हुन्छ तर ठूलो फाइदा कसैलाई छैन। अरुलाई आतंकित बनाएर रमाउन चाहनेहरुले यस्तो गरेका हुन सक्छन्। यस्ता सन्देशका पछाडि दौडिनेकाम नगर्नुहोस्। प्रहरीले चाहेमा यस्तो अडियो र भिडियो सामाजिक सञ्जालमा अपलोड गर्नेलाई कारबाही गर्न सक्छ। नेपालको मुलुकी अपराधसंहिता, २०७४ मा झुटा अफवाह फैलाए एक वर्षसम्म कैदको सजाय हुने उल्लेख छ। अपराध संहिताको दफा ७० को उपदफा (१) र (२) मा अफवाह फैलाउनेलाई कारबाही हुने व्यवस्था छ। संहिताको दफा ७० को उपदफा (१) मा कसैले सार्वजनिक शान्ति भंग गर्ने, हुलदंगा गर्ने वा नेपालको सार्वभौमसत्ता, भौगोलिक वा प्रादेशिक अखण्डता वा विभिन्न जात, जाति वा सम्प्रदायिबीचको समुधुर सम्बन्धलाई खलल पार्ने नियतले कसैलाई उक्साउने गरी नभए र नगरेको अफवाह फैलाउन, प्रचार प्रसार गर्न वा नारा जुलुस गर्न हुँदैन भनेर उल्लेख गरिएको छ। त्यसैगरी दफा ७० को (२) मा कसूर गर्ने वा गराउने व्यक्तिलाई एक वर्षसम्म कैद वा दस हजार रुपैयाँसम्म जरिवाना वा दुवै सजाय हुने उल्लेख छ।"
आफैं यात्रु बनेर समातेको थियो ट्राफिक प्रहरीले १७ चालक,"काठमाडौं : महानगरीय ट्राफिक प्रहरी महाशाखाले बढी भाडा लिने १७ चालकलाई पक्राउ गरेको छ। ट्राफिक प्रहरी आफैँ यात्रु बनेर जाँदा बढी भाडा लिएको पाइएपछि ती चालकलाई कारवाही गरिएको महाशाखाका प्रमुख प्रहरी वरिष्ठ उपरीक्षक भीमप्रसाद ढकालले जानकारी दिए। पक्राउ पर्नेमा डेबिट गुरुङ, कपिल श्रेष्ठ, नरेन्द्र सङ्ग्रौला, प्रकाश भट्ट, रमेश खड्का, जारबहादुर गुरुङ, विजय गुरुङ, प्रभुराम राउत, प्रजय राई, विजय तामाङ, नील बुढाथोकी, सञ्जीव भण्डारी, प्रदीप लामा, कृष्ण माझी, विनोद ठकुरी, पिन्टु जसवाल र कमल श्रेष्ठ रहेका छन्। प्रमुख ढकालले सादा पोसाकमा ट्राफिक प्रहरी खटाएर बढी भाडा लिनेविरुद्ध कारवाही चलाएको बताए। यसका लागि महाशाखाले पीडित सहायता इकाइबाट सादा पोसाकमा ट्राफिक प्रहरीको टोलीलाई परिचालन गरिएको थियो। गाडी चढ्नुअघि कतिपय यात्रुलाई कन्भिन्स गरेर पैसा ठग्ने गरेको र कतिपयलाई बढी भाडा नतिरे नलैजाने गरेको पाइएको छ। यसअघि महाशाखाले शुक्रबार पनि नौजना पक्राउ गरी आवश्यक कारवाही गरेको थियो। कोभिड१९ को जोखिमबाट बच्न सतर्कता अपनाउन महाशाखाले विशेष सेवा प्रदान गरिरहेको जनाएको छ।"
कोरोनाबारे गलत सूचना दिनेमाथि प्रहरीको निगरानी : एक पक्राउ,"काठमाडौं : सामाजिक सञ्जालमा कोरोनाबारे गलत सूचना दिनेमाथि निगरानी बढाएको छ। काठमाडौंको कुनै अस्पतालमा ६ जनालाई कोरोना भाइरस देखिएको र नेपालमा फैलिइसकेको भन्दै केहीले फेसबुक म्यासेन्जरमा सन्देश पठाएको सम्बन्धमा अनुसन्धान थालिएको प्रहरी प्रधान कार्यालयले जनाएको छ। प्रहरी केन्द्रीय प्रवक्ता डीआइजी शैलेश थापा क्षेत्रीले केही फेसबुक पेज र फेसबुक गु्रपमासमेत भ्रम फैलाउने सूचना सम्प्रेषणका सम्बन्धमा अनुसन्धान भइरहेको बताए। यस किसिमका भ्रामक जानकारी र अफवाह फैलाउने कार्यप्रति नेपाल प्रहरीको गम्भीर ध्यानाकर्षण भएको छ, क्षेत्रीले भने,भ्रम फैलाएर जनतामा त्रास फैलाउने व्यक्ति वा समूहको पहिचानका लागि अनुसन्धान प्रक्रिया अगाडि बढाइएको छ। भ्रामक सूचना सम्प्रेषण गर्दै काठमाडौंको नर्भिक, टेकु अस्पताललगायत अन्य अस्पतालमा समेत कोरोनाको बिरामी उपचार भइरहेको र मृत्यु नै भएको अफवाह फैलाइएको थियो। तर अस्पताल प्रशासनले भने आफ्नो अस्पतालमा कुनै पनि कारोना संक्रमणका बिरामीको उपचार नभएकोविज्ञप्ति मार्फत जानकारी गराएको छ। डीआइजी क्षेत्रीका अनुसार मुलुकी अपराधसंहिता अनुसार यसरी झुट्ठा अफबाह फैलाए एक वर्षसम्म कैद वा दश हजार रुपैयाँसम्म जरिबाना वा दुवै सजाय हुनसक्छ। सो सजायका अतिरिक्त विद्युतीय माध्यम प्रयोग भएको हुँदा थप सजायसमेत हुनेछ। मुलुकी अपराधसंहिता २०७४ को परिच्छेद२ मा सार्वजनिक शान्तिविरुद्धका कसूर मा भएको प्रावधानले झुट्ठा अफबाह फैलाउन नहुने उल्लेख गरेको छ। परिच्छेदमा भनिएको छ, कसैले सार्वजनिक शान्ति भङ्ग गर्ने, हुलदङ्गा गर्ने वा नेपालको सार्वभौमसत्ता, भौगोलिक वा प्रादेशिक अखण्डता वा विभिन्न जात, जाति वा सम्प्रदाय बीचको सुमधुर सम्बन्धलाई खलल पार्ने नियतले कसैलाई उक्साउने गरी नभए नगरेको अफबाह फैलाउन, प्रचार प्रसार गर्न वा नारा जुलुस गर्न हुँदैन। डीआइजी क्षेत्रीले विपद्का समयमा भ्रम फैलाउनेमाथि गम्भीर ढंगले अनुसन्धान थालिएको बताए। उनका अुनसार साइबर ब्यूरो र केन्द्रीय अनुसन्धान ब्यूरोले छुट्टाछुट्टै ढंगले यस्ता भ्रामक सूचनामाथि निगरानी गरेर अनुसन्धान थालेको छ। प्रहरीले सीपाडोलबाट विवेक थापालाई पक्राउ गरिसकेको छ । उनीमाथि अनुसन्धान सुरु भएको डीआईजी क्षेत्रीले जानकारी दिए ।"
ठूला अस्पतालमा सामान्य परीक्षण नहुने,"काठमाडौं : स्वास्थ्य तथा जनसंख्या मन्त्रालयले तत्काल आवश्यक नपर्ने स्वास्थ्य परीक्षण तथा शल्यक्रिया रोक्न ठूला अस्पताललाई निर्देशन दिएको छ। मन्त्रालयका प्रवक्ता डा विकास देवकोटाले सघन उपचार कक्ष (आईसीयू)को व्यवस्था गर्न सामान्य खालको स्वास्थ्य परीक्षण तथा शल्यक्रिया चैत मसान्तसम्म बन्द गर्न निर्देशन दिइएको बताए। उनका अनुसार यो निर्देशन काठमाडौं उपत्यकाका ५० शय्या र सोभन्दा माथिका अस्पताललाई हो। होलबडी स्वास्थ्य जाँच, पत्थरीजस्ता सामान्य स्वास्थ्य परीक्षणका लागि नआएर सहयोग गर्न आग्रह गरेका छौं, प्रवक्ता डा देवकोटाले भने। सयभन्दा बढी शय्याका सबै अस्पताललाई ज्वरो क्लिनिक सञ्चालन गर्न यसअघि मन्त्रालयले निर्देशन दिएको थियो। कोरोना भाइरस संक्रमण भइहाले उपचारका लागि सरकारले ३ सय ३५ वटा आईसीयू कक्ष बनाएको छ। मन्त्रालयले कोरोना भाइरसको नमुना परीक्षण तत्काल सुरु गर्न वीर, धुलिखेल, बीपी कोइराला स्वास्थ्य विज्ञान प्रतिष्ठान धरानलाई निर्देशन दिएको छ। यसअघि टेकुस्थित राष्ट्रिय जनस्वास्थ्य प्रयोगशालाले मात्र नमुना परीक्षण गर्दै आएको थियो। समुदायमा फैलावटको अवस्था पत्ता लगाउन प्रयोगशालालाई कम्तीमा २० हजार नमुना परीक्षणका लागि तयारी अवस्थामा राख्ने र आवश्यकताअनुसार परीक्षणको व्यवस्था मिलाइएको छ। शंकास्पद बिरामीको उपचारमा संलग्न स्वास्थ्यकर्मी घर जाँदा घरमा रहेका वृद्धवृद्धा तथा बालबालिकामा जोखिम बढ्ने भएकाले त्यस्ता स्वास्थ्यकर्मीले चाहे सम्बन्धित अस्पताललाई छुट्टै आवासको व्यवस्था मिलाउन मन्त्रालयले भनेको छ। संक्रमणको शंका लागी आइसोलेसनमा राखिएका बिरामी एवं आफन्तले तत्काल घर पठाउन दबाब दिने हुँदा सुरक्षा प्रबन्ध गरिदिन गृह मन्त्रालयलाई अनुरोध गरिएको छ। अस्पतालले शंकास्पद नठानेका बिरामीलाई घरमै क्वारेन्टाइनमा बस्न पठाउने निर्णय भएको छ। घर पठाउँदा सम्पर्क विवरण लिई क्वारेन्टाइनमा बस्दा अपनाउनुपर्ने सावधानीबारे लिखित जानकारी गराउनुपर्ने मन्त्रालयले जनाएको छ। सो विवरण अस्पतालहरूले मन्त्रालयलाई नियमित उपलब्ध गराउनुपर्ने भएको छ। संक्रमित बिरामी आईसीयूमा रहेको अवस्थामा डायलासिस पनि गर्नुपर्ने भएकाले वीर अस्पतालबाट जनशक्ति शुक्रराज ट्रपिकल तथा सरुवा रोग अस्पतालमा पठाइएको छ। कोरोना भाइरसको पहिचान, परीक्षण, उपचार र रोकथामका लागि अत्यावश्यक सामग्री उपलब्ध गराइदिन चिनियाँ दूतावासलाई अनुरोध गरिने भएको छ। संक्रमण देखिए उपचारका लागि काठमाडौं उपत्यकामा भेन्टिलेटरसहित १ सय ३० आईसीयू व्यवस्था गरिएको प्रवक्ता डा देवकोटाले बताए। उपत्यकाबाहिर १ सय १५ वटा आईसीयू व्यवस्था गरिएको छ। क्वारेन्टाइनका लागि १ हजार शय्या छुट्याइएको छ। मन्त्रालयले सचिवस्तरीय निर्णय गर्दै सार्वजनिक बिदाका दिनसमेत कार्यालयमा उपस्थित हुन कर्मचारीलाई निर्देशन दिएको छ। मन्त्रालयअन्तर्गत विभाग र अन्य कार्यालयमा कार्यरत सहसचिवस्तरका कर्मचारी र विभागीय प्रमुखहरू सार्वजनिक बिदाको दिनसमेत कार्यालयमा उपस्थित भई कामकाज गर्न भनिएको छ। उपसचिव र अधिकृतस्तरका कर्मचारीलाई काठमाडौं उपत्यका नछाड्न मन्त्रालयले भनेको छ। क्षमता अभिवृद्धिको माग नेपाल चिकित्सक संघले स्वास्थ्यकर्मी तथा चिकित्सकलाई संक्रमित व्यक्तिको उपचारमा अपनाउनुपर्ने वैज्ञानिक विधिसहितको तालिम यथाशीघ्र उपलब्ध गराउन सरकारसँग माग गरेको छ। संघका महासचिव डा बद्री रिजालले प्रेस विज्ञप्तिमार्फत स्वास्थ्यकर्मी तथा चिकित्सकको क्षमता अभिवृद्धि गर्नुपर्ने माग राखेका हुन्। विश्व स्वास्थ्य संगठनको मापदण्डबमोजिम स्वास्थ्यकर्मी तथा चिकित्सकको स्वास्थ्य सुरक्षाका लागि पीपीईलगायत औजार, उपकरण तथा संक्रमणबाट जोगिन सक्ने सामग्रीको सहज उपलब्धता गराउन पनि माग गरिएको छ।"
लोप हुँदै लालीगुराँस,"उदयपुर : पाँच वर्ष अघिसम्म फागुन र चैतमा महाभारत क्षेत्र पुग्दा डाँडाकाँडा नै रातै देखिन्थे। बाहिरबाट जाने जोकोही मनमोहक दृश्य देखेर फोटो नखिची फर्कंदैनथे। डाँडाभरि ढकमक्क फुलेर पहाडको सौन्दर्य झल्काउने ती राष्ट्रिय फूल लालीगुराँस हिजोआज क्रमशः लोप हुँदै जान थालेको छ। विकास निर्माणले गति लिएसँगै जथाभावी खनिएका सडकबाटोका कारण लालीगुराँस लोप हुँदै गएको इनामेकी सुशीला लामिछानेले बताइन्। उनले भनिन्, महाभारत क्षेत्रमा सडकको ट्र्याक खोल्ने क्रममा लाखौं लालीगुराँसका बोटहरू नष्ट गरिएको छ। रूखबिरुवा नहेरी बीच जंगलबाट सडक खनिएको छ। एकातर्फ लालीगुराँसका बोट नष्ट भएको र अर्कातर्फ नयाँ ट्र्याकले पहिरो जाँदा बोटविरुवा नै बगाएको उनले बताइन्। बढ्दो वनविनाश, जनसंख्या वृद्धि, जलवायु परिवर्तन र जथाभावी खोलिएका सडककै कारण लालीगुराँस लोप हुँदै गएको प्रकृतिप्रेमी समूहका सदस्य दिनेश श्रेष्ठले बताए। उनले भने, विकास भनेकै सडक भन्ने बुझाइ छ, सडक बनाउँदा प्रकृतिमा कति असर पुग्छ भन्ने हेक्का छैन। यसले गर्दा लालीगुराँस जस्ता करोडौं बोटविरुवा नष्ट भएका छन्। जसरी राष्ट्रिय जनावर गाई काट्दा कारबाही हुन्छ, त्यसरी नै लालीगुराँसको बोट काट्दा र फूल टिप्दा कारबाही हुनुपर्छ तब मात्र केही संरक्षण हुन सक्ने जाँतेका केशरकुमार राई बताउँछन्। यद्यपि केन्द्र, प्रदेश र स्थानीय सरकारले नीतिगत रूपमै लालीगुराँस संरक्षण गर्नुपर्ने बताए। संरक्षणमा ध्यान नदिने हो भने हामीपछिका पुस्ताले राष्ट्रिय फूल लालीगुराँस भन्ने किताबमा मात्र पढ्न पाउने राईले बताए। जिल्लाको महाभारत क्षेत्र लिम्चुङबुङ, ताप्ली, उदयपुरगढी र रौतामाई गाउँपालिका क्षेत्रमा पाँच वर्षअघि प्रशस्त पाइने लालीगुराँस पछिल्लो समय संरक्षणकै अभावमा लोप हुँदै गएको त्रियुगा माध्यमिक विद्यालय गाईघाटका प्राचार्य सुवास विष्टले बताए। शिशिर ऋतुमा हिमाली र उच्च पहाडी जिल्लामा थरीथरी रङमा फुल्ने लालीगुराँस संरक्षण गर्न सके आम्दानी पनि बढाउन सकिने विष्टको भनाइ छ। पर्यटकलाई नै लोभ्याउन सक्ने लालीगुराँसलाई पर्यटकीय क्षेत्रको दृष्टिले संरक्षणमा ध्यान दिनुपर्ने उनले बताए। तर, राज्यले संरक्षण गर्न हालसम्म कुनै योजना नबनाउँदा दिनप्रतिदिन लोप हुँदै गएको उनले बताए। यसको महŒव नबुझ्दा स्थानीयवासीले दाउराका रूपमा प्रयोग गर्ने गरेका छन्। कटारी नगरपालिका११, १२ र १३ का एक दर्जन वन क्षेत्रलाई लालीगुराँसकै वन भनेर चिनिन्थ्यो, कटारी बजारका जीवनाथ दाहालले भने, तर, संरक्षणको अभाव र चेतनामा कमी हुँदा दाउराको रूपमा प्रयोग भएर सकिए। ताप्ली पोखरीका ८१ वर्षे लालध्वज मगरले महाभारत क्षेत्रमा रातो गाढा रङ भएको, सेतो अनि हल्का गुलाबी रङ देखिने गुराँस पाइने गरेको बताए। त्यसको पनि विभिन्न प्रजाति हुँदो रहेछ, उनले भने, सबैको नाम थाहा भएन तर सातआठ प्रकारका लालीगुराँस पाइन्थ्यो, अब हराउँदै गएको छ, अहिले रातो त्यो पनि न्यून पाइन्छ। यस वर्ष समयअगाडि नै लालीगुराँस फुलेको डिभिजन वन कार्यालय गाईघाटका सूचना अधिकारी जागेश्वर साहले बताए। जलवायु परिवर्तनले गर्दा सिजनअगावै फुलेको हुन सक्ने उनको अनुमान छ। लिम्चुङबुङ गाउँपालिकाका अध्यक्ष मेजरकुमार राईले गाउँपालिकाभर फुल्ने गुराँस संरक्षणमा अभियान चलाइने बताए। गाउँपालिका अन्य गाउँपालिकासँग सहकार्य गरेर संरक्षण अभियान नै चलाउने तयारीमा छ, उनले भने, उदयपुरको महाभारत क्षेत्रको लालीगुराँसलाई पर्यटनसँग जोडेर संरक्षण गर्नुपर्ने बेला आएको छ।"
४१ वर्षदेखि भेडापालनमा,"भोजपुर : षडानन्द नगरपालिका ९, किमालुङका लाक्पानेरु शेर्पा ६३ वर्ष पुगे। पुख्र्यौली पेसालाई माया गर्ने उनी भेडा पाल्छन्। बाबुबाजेको भेडीगोठमै बसेर भेडा पालेकै ४१ वर्ष पुगिसक्यो। तर, उनी त्यहाँबाट अन्यत्र जाने कुनै सुरसार छैन। उनलाई यहिँ पेसा प्रिय लाग्छ। बाह्रैमास चिसो हावा, वर्षातमा बाह्रैकाल बाक्लो हुस्सु धुम्मिने किमालुङको भुल्केस्थित चौरीको शिरमा आधाभन्दा बढी उमेर व्यतित गरेका उनलाई भेडीगोठ छोडेर कहिल्यै मन भएन। यी नै भेडा हेरेरै ४१ वर्ष बित्यो। सबै दाजुभाइ सहरतिर बसाइ लागे। तर मलाई यो ठाउँ छोडेर अन्त जाने मन नै छैन, उनले भने, बाबुबाजेले गरेको यो भेडापालनमै जीवन सन्तुष्ट छ। भेडीगोठमै गहिरो साइनो गाँस्ने लाक्पानेरु उनका भेडाले समेत उनको कुरा मान्छन्। उनले मुखैले सिठी लगाएको आधारमै भेडा आउने, दाना खाने गर्छन्। पुख्र्याैली पेसालाई निरन्तरता दिने शेर्पा उदाहरणीय भेडापालक हुन्। भेडीगोठमा डेढ सयभन्दा बढी भेडा छन्। एकमात्र छोरा छिरिङ पनि भेडीगोठमै बस्छन्। बाबुछोराबाहेक भेडाहरूको दानापानी, चराउने, हेर्ने, ऊन, दूध दुहुने, घिउ बनाउनेलगायत काममा लाक्पानेरुले अन्य २ जनालाई पारि श्रमिक दिएर हेरालुसमेत राखेका छन्। आफूले यिनै भेडा, भेडाको घिउ र ऊन बेचेरै वार्षिक ५ लाखसम्म आम्दानी गरेको सुनाउँछन्। विहानबेलुकी भेडाको हेरचाह गर्दै दिन बिताउने लाक्पानेरु हिउँदमा चिसो चल्न गाउँतिर र वर्षात लागेपछि लेकडाँडातिर भेडा लाने गर्छन्। मैयुङडाँडा, सातदोबाटो, साल्पासिलिचुङ डाँडाको आसपासका चौरमा भेडीगोठ लैजाने गर्छन्। भेडीगोठसँगै साइनो गाँस्ने लाक्पानेरु हरेक दुई महिनाको अन्तरालमा भेडा लिएर गोठ सार्ने गर्छन्। मौसमअनुसार हावापानी फेरिरहने हुनाले समायानुकूल उनको भेडीगोठ पनि एक ठाउँदेखि अर्को ठाउँ पुग्छ। बाबुबाजेले सुरुमा चौँरी पाले पनि राम्रो आम्दानी नभएपछि भेडा पाल्न सुरु गरेको उनले सुनाए। परिवारका सदस्यमध्ये २ छोरीको विवाह भइसकेको छ। श्रीमती कहिलेकाँही गाउँतिर झर्ने गरे पनि अधिकांश समय पति र छोरासँगै गोठमा हुन्छिन्। भेडाकै आम्दानीले उनले छोराछोरीलाई पढाउने, हुर्काउनेदेखि लिएर घरखर्चमात्रै नभई हेरालुलाई समेत पुयाएको सुनाए। सहरको सुख छोडेर गाउँकै डाँडाकाँडामा मिठोमसिनोमा रमाउनु ठूलो ठान्ने लाक्पानेरु आफू र परिवारलाई आनन्दित तुल्याएको बताउँछन्। भन्न त आफन्तहरू पनि गोठ बेचेर सहर गएर आनन्दले बस्नुपर्छ भन्छन्। तर, यहाँ जस्तो स्वच्छ, शान्त, सुख त सहरमा कहाँ छ र, उनी थप्छन्, सहरमा गयो दुनियाँ रोगको भारी बोकिन्छ तर यहाँ यहिँ भेडाको दूध, दहिले लाग्ने रोगलाई पनि जित्छ। किन जानु त्यहाँ। यहि ठिक छ। भौतिक सुख खोज्नेले मनको शान्ति कहिल्यै नभेट्ने उनको अभिव्यक्तिले उनलाई भेडीगोठमै आकर्षित गराएको छ। भेडापालनले परिवार धानेका लाक्पानेरु भेडापालन पेसामै सन्तुष्ट देखिन्छन्। तर, कहिलेकाही भेडामा नाम्ले, छेरौटे, खास्ने समस्या हुँदा भने उनलाई औषधि लिन २ दिन पैदल हिँडेर दिङ्ला, सदरमुकाम धाउनुपर्छ। उनी भन्छन्, मुख्य समस्या भनेको भेडा बिरामी हुँदा औषधोपचार गर्न दिङ्ला कि त सदरमुकाम धाउनुपर्छ।"
जोखिमका कारण सबै अदालत बन्द,"काठमाडौं : सर्वोच्च अदालतको शुक्रबार बसेको फुल कोर्ट बैठकले कोरोना भाइरस (कोभिड १९) को संक्रमणको जोखिमबाट जोगिन तत्कालका लागि सबै अदालत बन्द गर्ने निर्णय गरेको छ। प्रधानन्यायाधीश चोलेन्द्रशमशेर राणासहित सर्वोच्चका सबै न्यायाधीश संलग्न फुलकोर्ट बैठकले आगामी चैत २१ गतेसम्मका लागि सबै अदालतका काम कारबाही बन्द गर्ने निर्णय भएको हो। फुलकोर्टको निर्णयअनुरूप बाल सुधार गृहमा रहेका बालबालिकालाई अभिभावक वा संरक्षकले जिम्मा लिन चाहेमा हस्तान्तरण गर्नसमेत निर्देशन दिइएको छ। तर, अदालतले खोजेका बखत बालबालिका उपस्थित गराउनुपर्ने छ। बालबालिका जोडिएका फौजदारी मुद्दामा तत्कालका लागि सुधारगृहको विकल्प खोज्न भनिएको छ। अदालतमा अत्यावश्यक बन्दी प्रत्यक्षीकरण, महामारीसम्बन्धी निवेदन, अभियोगपत्र दर्ता, बयान, थुनछेक, जरुरी पक्राउ पुर्जी, थुना म्याद, रकम तिरेर कैदबाट छुट्न दिइने निवेदन र बालबालिका जिम्मा लगाउने निवेदनमा भने सुनुवाइ हुनेछ। गम्भीर प्रकृतिका निवेदनमा न्यायाधीश तोकेर सुनुवाइ गरिनेछ। अन्य सबै मुद्दा, रिट, निवेदन र तारिख लिनेदिने कामकारबाही भने पूर्णरूपमा रोकिनेछन्। सुनुवाइका लागि पेसीमा उपस्थित हुन अदालत खुलेपछि बाटोको म्यादको सुविधा दिइने भएको छ। सर्वोच्चले कारागारमा जोखिम न्यूनीकरणका लागि फौजदारी संहिताको मापदण्डअनुसार रकम लिई छाड्न मिल्ने प्रकृतिका कैदीलाई अदालतको आदेशअनुरूप मुक्त गर्न सकिने निर्णय भएको छ। मुद्दा सुनुवाइमा कानुन व्यवसायीलाई समेत न्यून संख्यामा उपस्थित गराउन नेपाल बारलाई लेखी पठाइएको छ। मुद्दाको कामकारबाहीका क्रममा अदालतमा भीडभाड हुने भएकाले सर्वोच्च अदालत, उच्च र जिल्ला अदालत बन्द गर्नुपरेको निर्णयमा उल्लेख छ। सर्वोच्चले निर्धारित अन्य सबै कार्यक्रमसमेत स्थगन गरेको छ। रुघाखोकी लागेका र तापक्रम उच्च देखिएका न्यायाधीशलाई अदालतमा प्रवेश नगराइने भएको छ। अदालतमा उपस्थित हुन जरुरी हुनेले पनि अनिवार्य मास्क र स्यानिटाइजरको प्रयोग गर्नु पर्नेछ। काम सकिएपछि चाँडो अदालतबाहिर पठाइने व्यवस्था मिलाउन कर्मचारीलाई निर्देशन भएको छ। यसैबीच, कोरोना संक्रमणको त्रास र फुलकोर्ट बैठकका कारण शुक्रबार पनि सर्वोच्चमा मुद्दाको सुनुवाइ भएन। न्यायाधीश दीपककुमार कार्की, हरिकृष्ण कार्की र मीरा खड्काले मात्र पाँचवटा बन्दीका रिटमा मात्र सुनुवाइ गरेका थिए। फुलकोर्ट निर्णयअनुसार सर्वोच्च अदालत, विशेष अदालत, सबै उच्च अदालत, जिल्ला अदालत र न्यायाधीकरणको काम कारबाही चैत २१ गतेसम्म स्थगन हुनेछ। यस अवधिमा न्यायपालिकामा संलग्न न्यायाधीश र कर्मचारीसहित झण्डै पाँच हजार जनशक्ति प्रभावित हुनेछन्। सर्वोच्चका प्रवक्ता भद्रकाली पोखरेलले कोरोना भाइरसको संक्रमणबाट सिर्जना हुन सक्ने महामारीबाट बच्न पूर्वतयारीस्वरूप अपनाउनुपर्ने सावधानीका लागि फुलकोर्टबाट निर्णय भएको बताए।"
सचिवालय २४ सै घन्टा सक्रिय,"हेटौंडा : कोरोना संक्रमितको सूचना संकलन र तत्काल उपचारको व्यवस्था गर्न बागमती प्रदेश सरकारले २४ सै घन्टा सचिवालय सञ्चालन गर्ने भएको छ। शुक्रबार हेटौडामा आन्तरिक मामिला तथा कानुनमन्त्री शालिकराम जम्कट्टेलको अध्यक्षतामा बसेको बैठकले हेटौडास्थित आपतकालीन केन्द्रमा समितिको सचिवालय राख्ने निर्णय गरेको हो। त्यसका लागि आवश्यक सामग्री प्रदेश सरकारले तत्काल उपलब्ध गराउने छ। सचिवालयमा आन्तरिक मामिला तथा कानुन मन्त्रालय, सामाजिक विकास मन्त्रालय, नेपाली सेना, नेपाल प्रहरी, सशस्त्र प्रहरी र राष्ट्रिय अनुसन्धानको प्रतिनिधि रहने बागमती प्रदेशका सञ्चार रजिष्टार रेवती सापकोटाले बताए। सचिवालयलाई २४ सै घन्टा सञ्चालनमा ल्याइने उनले बताए। कोरोनासँग सम्बन्धित सूचना संकलन गर्न फरम्याट बनाएर १३ वटै जिल्ला प्रशासन कार्यालयमा शुक्रबारै पठाइएको सापकोटाले जानकारी दिए। बागमती प्रदेशका १३ वटै जिल्लाभित्र सवारी साधनमा आवत जावत गर्ने यात्रुहरूको सुरक्षा निकायले निगरानी गर्ने भएको छ। साथै सवारी साधन रोकिने ठाउँमा सहायता डेक्स स्थापना गरिने भएको छ। समितिले विदेशी नागरिक र विदेशबाट फर्केको नेपाली नागरिकको स्वास्थ्य परीक्षणसँगै अभिलेख पनि राख्ने निर्णय भएको छ। विद्यालय तथा विश्वबिद्यालय बिदा भएपछि घर फर्किनेहरूमा हुनसक्ने संक्रमणबारे निगरानी राख्ने पनि निर्णय भएको छ, उनले भने।"
नेपाललाई स्वास्थ्य सामग्री सहयोग गर्ने चिनियाँ व्यापारी ज्याक माको घोषणा,"काठमाडौं : चिनियाँ व्यापारी ज्याक माले कोरोना भाइरस (कोभिड१९) सँग लड्न आवश्यक स्वास्थ्य सामग्री नेपाललाई सहयोग गर्ने घोषणा गरेका छन्। अलिबाबा ग्रुपका संस्थापक तथा पूर्व अध्यक्ष माले नेपालसहित १० एसियाली मुलुकलाई स्वास्थ्य सामग्री सहयोग गर्ने शनिबार ट्वीटर मार्फत् घोषणा गरेका हुन्। उनले नेपालसहित अफगानिस्तान, बंगलादेश, कम्बोडिया, लाओस तथा माल्दिभ्स मंगोलिया, म्यानमार, पाकिस्तान तथा श्रीलंकालाई ती स्वास्थ्य सामग्री उपलब्ध गराउने बताएका छन्। उपलब्ध गराउने स्वास्थ्य सामग्रीमा १८ लाख मास्क, २ लाख १० हजार परीक्षण गर्ने किट, ३६ हजार सुरक्षा कवज साथै भेन्टिलेटर र थर्मोमिटर छन्। यो चाँडै पुर्याउन सहज छैन, उनले ट्वीटरमा लेखेका छन्, तर यो हामी सम्पन्न गर्नेछौँ। नेपाल सरकारले कोरोनाभाइरस टेस्ट किटसहित अन्य स्वास्थ्य सामग्रीको अभाव रहेको बताउँदै आएको छ। यसअघि माले अमेरिकालाई १० लाख मास्क र ५ लाख भाइरस परीक्षण किट सहयोग गर्ने घोषणा गरेका थिए।"
सिन्धुली अस्पतालको आइसोलेसनमा राखिएका वृद्धलाई कोरोना नभएको पुष्टि,"सिन्धुली : उच्च ज्वरो आएपछि तीनदिनअघि सिन्धुली अस्पतालको आइसोलेसनमा राखिएका बिमारीमा कोभिड१९ नरहेको पुष्टि भएको छ। १०४ डिग्री ज्वरोका साथ निमोनिया समेत भएका कमलामाई नगरपालिकाका७ का ८१ वर्षीय ती वृद्धलाई कोभिड१९ नरहेको पुष्टि भएको सिन्धुली अस्पतालका प्रवक्ता डा प्रसन्न राजभण्डारीले जानकारी दिए। बिरामी वृद्धको काठमाडौंको टेकुस्थित जनस्वास्थ्य प्रयोगशालामा नमुना परीक्षण गराउँदा भाइरल इन्फ्लुएन्जा मात्र रहेको पाइएको छ,डा राजभण्डारीले भने। नमुना परिक्षणका लागि बृद्धको यालसंकलन गरी सिन्धुली अस्पतालले शुक्रराज ट्रोपिकल तथा सरुवा रोग अस्पताल टेकुमा पठाएकोमा त्यहाँबाट आएको रिपोर्टमा कोरोना भाईरस (कोभिड१९)को कुनैपनि लक्षण नदेखिएएको हो। हाल बिरामीको ज्वरो घटेको र उनको उपचार जारी रहेको अस्पतालले जनाएको छ। ब्रिटिस आर्मीका अवकाश प्राप्त ती वृद्ध ३ दिनअघि पेन्सन बुझ्न धरान पुगेर फर्केका थिए । धरानबाट फर्किएपछि उच्च ज्वरो आएपछि बिहिबार सिन्धुली अस्पतालको आइसोलेसनमा राखेर उपचार थालिएको थियो।"
जात्रापर्व स्थगित,"काठमाडौं : अनावश्यक जमघट नगर्न सरकारले आग्रह गरेसँगै उपत्यकामा मनाइने जात्रापर्व स्थगित हुने भएको छ। भीडभाड नगरी जात्राको औपचारिकता मात्र पूरा गर्न स्थानीय प्रशासन र जात्रा सञ्चालकबीच सहमति बनेपछि स्थगित हुने भएको हो। काठमाडौंमा चैत्र १०, ११ र १२ गते नेवार समुदायले मनाइने पाहाँचःह्रे पर्व सांकेतिक रूपमा सञ्चालन गर्ने सहमति भएको छ। पाँहाचह्रे काठमाडौंमा मनाइने ठूला चाड मध्य एक हो। जत्राका संयोजकमध्ये एक उमेश स्थापितका अनुसार यसपाली हुलमुललाई कम गर्दै जात्रा मनाउने तयारी छ। पाहाँचःह्रेमा असन र टुँडिखेलमा खट जुधाउने परम्परा छ, स्थापितले भने, यी दुई ठूला खट जात्रा नगर्ने निर्णय भयो। लुँमधि भद्रकाली गुठीले केही दिनअघि सूचना जारी गर्दै लुँमधि भद्रकाली टेवाः, वटु र कंगेश्वरीको कंग अजिमाको जात्रा हेर्न भीड लाग्ने भएकाले खट नजुधाइने बताएको छ। चैत १० गते टेबहाल र ओटुबाट खट निकाल्दा मन्दिरबाट देवीदेवता बाहिर निकाल्ने र भद्रकाली पुर्याएर भोलिपल्ट पुनः बहालमा फर्काइ १२ गते सामान्य पूजाआजा गरी जात्रा समापन गरिने भएको हो। सेतो मन्छिन्द्रनाथ रथ यात्रा व्यवस्थापन समितिले पनि शुक्रबार प्रेस विज्ञप्ति जारी गर्दै यसपालिको रथयात्रा स्थगित गरिएको छ। चैत्र १९ देखि २१ सम्म सेतो मच्छिन्द्रनाथको रथयात्राको तयारी स्थगित गरिएको विज्ञप्तिमा छ। पाटन र भक्तपुरमा पनि पूजाको विधि सम्पन्न गर्ने तर भीडभाडलाई सकेसम्म छलेर जात्रा गर्ने तयारी भएको छ। पाटनमा जात्रापर्वलाई भीडमुक्त बनाउन र भोजभतेर नगर्न सम्बन्धित निकायबीच छलफल भइरहेछ। भक्तपुरमा हुन लागेको बिस्केट जात्रालाई मध्यनजर गर्दै भक्तपुर प्रशासन, गुठी संस्थान र गुठीयारबीच छलफल हुने भएको छ। वसन्त ऋतुको आगमनसँगै काठमाडौं उपत्यकामा जात्राको सिजन सुरु हुन्छ। चैतदेखि वैशाखसम्म उपत्यकाका विभिन्न स्थानमा थुपै्र जात्रापर्व मनाइन्छ। तान्त्रिक विधिबाट पूजाआजा हुने उपत्यकाका जात्रापर्व यसवर्ष सांकेतिक रूपमा मनाउन संस्कृतिविद् सत्यमोहन जोशीको सुझाव छ। उनले भने, परम्परा नबिगारी विधिपूर्वक पूजा मात्र गरेर सांकेतिक जात्रा मनाऔं। असन चोकमा हुने भद्रकाली कंकेश्वरी लुचुभुलु अजीमालगायत १८ देवीदेवताको खट जुधाउने जात्रा पनि प्रभावित हुने भएको छ। सेनाले आयोजना गर्दै आएको घोडेजात्रा आन्तरिक रूपमा जंगीअड्डामा मात्र मनाइने भएको छ। यसअघि सैनिक मञ्चमा मनाइन्थ्यो। ठिमीको बिस्केट जात्रा, जीब्रो छेड्ने र सिन्दुर जात्रा, साँखुको बज्रयोगिनी, मातातीर्थको महालक्ष्मी, हाँडीगाउँको गहना खोज्ने, भक्तपुरको भैरवनाथ र नगदेशको महालक्ष्मी जात्रा पनि प्रभावित हुने देखिएको छ। यस्तै कीर्तिपुर पाँगा, ठैव, ठेचो, हरिसिद्धि जात्रा र बालाजु बाइसधारा स्नान, सपनतीर्थ मेलालगायत जात्रा प्रभावित हुने देखिन्छ। पशुपतिको आरती बन्द पशुपतिमा हुने दैनिक आरती र विशेष पूजा पनि बन्द गरिएको छ। पशुपति क्षेत्र विकास कोषका कार्यकारी निर्देशक डा घनश्याम खतिवडाले उक्त जानकारी दिएका हुन्। पशुपतिमा बिहान हुने भक्तजनको भीडलाई समेत नियन्त्रण गरिएको छ। हाल पशुपतिमा १० प्रतिशत मात्र भक्तजन पुग्ने गरेका छन्। मन्दिरमा पुजारीलाई छुन नपाउने र टाढैबाट पूजाआजा गर्ने व्यवस्था मिलाइएको उनको भनाइ छ।"
दुर्घटनामा मोटरसाइकल चालकको मृत्यु,भक्तपुर : भक्तपुरकाठमाडौं ६ लेन सडकको मध्यपुर थिमि नगरपालिका ४ राधेराधेमा शुक्रबार राती बसको ठक्करबाट मोटरसाइकल चालकको ज्यान गएको छ। महानगरीय प्रहरी परिसर भक्तपुरका अनुसार भक्तपुरबाट काठमाडौंतर्फ जाँदै गरेको बा ८० प ८६९२ नम्बरको मोटरसाइकललाई सोही दिशातर्फ जाँदै गरेको प्रदेश नं ३०१००६ ख ३७९ नम्बरको बसले ठक्कर दिँदा मोटरसाइकल चालक काभ्रेपलाञ्चोक तिमाल गाउँपालिका ९ घर भइ हाल भक्तपुरको सूर्यविनायक बस्ने ३३ वर्षीय देवराज लामाको मृत्यु भएको हो। बसको ठक्करबाट घाइते भएकाले लामालाई तत्काल उद्धार गरी मध्यपुर अस्पताल पुर्याइएको थियो। मध्यपुरले थप उपचारको लागि ललितपुरको ग्वार्कोस्थित बी एण्ड बी अस्पताल रिफर गरिएकोमा त्यहीं उपचारको क्रममा मृत्यु भएको परिसरका प्रवक्ता प्रहरी नायब उपरीक्षक दीपक गिरीले जानकारी दिए। प्रहरीले दुर्घटना भएका दुवै सवारीसाधन र बस चालक भक्तपुरको चाँगुनारायण नपा ९ ताथली बस्ने २८ वर्षीय प्रवीण त्यातलाई महानगरीय प्रहरी वृत्त ठिमी भक्तपुरको नियन्त्रणमा राखिएको छ। घटनाबारे थप अनुसन्धान कार्य भइरहेको नायब उपरीक्षक गिरीले बताए।
सीमाका हेल्थ डेस्कमा सेना,"भैरहवा : कोरोना भाइरस रोकथामका लागि सीमामा राखिएको स्वास्थ्य सहायता कक्ष (हेल्थ डेस्क) मा शुक्रबारदेखि नेपाली सेना खटिएको छ। श्री नम्बर २२ बाहिनी अड्डाअन्तर्गत श्री गरुणदल गण रामनगर ब्यारेक बुटवलबाट दुई जना डेस्कमा खटिएका हुन्। उनीहरूले भारतबाट आएका नागरिकको स्वास्थ परीक्षणमा सघाइरहेका छन्। यसअघि सशस्त्र प्रहरी र नेपाल प्रहरीले पनि डेस्कमा सघाउँदै आएको छ। सर्वसाधरणहरूको स्वास्थ्य परीक्षणको काम पूर्ण रूपमा स्वास्थ्यकर्मीहरू भए पनि उनीहरू पन्छिदा सुरक्षाकर्मी नै डेस्कमा खट्नुपरेको हो। डेस्कमा पर्याप्त स्वास्थ्यकर्मी छैनन्। एक सिफ्टमा तीन जना गरी नगर स्वास्थ्य केन्द्रका तल्लो तहका स्वास्थ्यकर्मीहरू खटिएका छन्। तर, त्यो पर्याप्त छैन। भारतीय क्षेत्रका नाकामा एमबीबीएस तहका चिकित्सक डेस्कमा खटिएका छन्। डेस्कमा सहयोग गर्नका लागि स्थानीय सर्वसाधरण पनि खटिएका छन्। नाकामा खटिएका जनशक्तिले दैनिक १२ हजारभन्दा बढीको स्वास्थ्य परक्षिण गरिरहेका छन्। स्वास्थ्यकर्मी नै असुरक्षित देखिएका छन्। सुरक्षाको नाममा उनीहरूले मास्क र मेडिकल पञ्जामात्र लगाएका छन्। असुरक्षित भए पनि निर्देशनअनुसार खट्नै पर्यो, डेस्कमा खटिएका एक सुरक्षाकर्मीले भने, सरकारले हाम्रो सुरक्षाका लागि केही (स्वास्थ्य सुरक्षा कवच) पठाउँला भन्ने आशा गर्नेबाहेक के नै गर्न सकिन्छ र ? यता पश्चिमी सीमानाका गड्डाचौकीबाट नेपाल भित्रिनेहरूको स्वास्थ्य परीक्षणका लागि सेनाको स्वास्थ्यकर्मीको टोली खटिएको छ। सेनाले शुक्रबारदेखि गड्डाचौकीस्थित हेल्थ डेस्कमा स्वास्थ्य परीक्षणका लागि पाँच जनाको स्वाथ्यकर्मीको टोली खटाएको हो। महेन्द्रनगरमा रहेको श्री नं २५ बाहिनी अड्डा र सिंह शार्दुल गुल्म भगतपुर ब्यारेकको श्री नं २५ फिएको सैनिक स्वाथ्यकर्मीको टोली खटिएको सेनाले जनाएको छ। सेनाले कोराना भाइरसको जोखिम न्यूनीकरणका लागि जिल्ला सुरक्षा समितिलगायत विभिन्न निकायसँगको सहकार्यमा काम गर्न तत्पर रहेको श्री नं २५ बाहिनी अड्डाले जनाएको छ। श्री नं२५ बाहिनी अड्डाका बाहिनीपति सहायक रथी शंकरबहादुर पण्डित, प्रमुख सेनानी जीवन कार्की, सिंह शार्दुल गुल्मका गुल्मपति प्रणयजंग मल्ल, बाहिनीका सेनानी गोरख पुजारा र श्री नं २५ फिएका डाअल्का मजगैयाले ब्रह्मदेव र गड्डाचौकी सीमानाकाको स्थलगत अवलोकनसमेत गरेका थिए। संक्रमणको त्रास फैलिएपछि पश्चिमी नाका गड्डाचौकी भएर नेपाल फर्किनेको संख्या बढ्दै गएको छ। रोजगारीका लागि भारत गएका नेपाली घर फर्कन थालेका हुन्। हेल्थ डेस्क गड्डाचौकीका अनुसार नेपाल भित्रिनेको संख्या दैनिक चारदेखि पाँच हजार छ।"
कोरोनाले बिहे प्रभावित,"वीरगन्ज : बाराको जितपुरका नवीन भगतकी बहिनीको बिहे वैशाख १४ गते हुने तय थियो। वैशाख१४ को बहिनीको वैवाहिक समारोहका लागि नवीनले वीरगन्जको होटल कुमु प्यालेसमा २ लाख ७५ हजार रुपैया तिर्ने गरि बुकिङ पनि गरिसकेका थिए। तर कोभिड१९ कोरोनाको त्रासले नवीनले बुधबार होटलमा फोन गरेर होटलको बुकिङ क्यान्सिल गरेका छन्। 'कोरोनाको त्रास दिनहु बढ्दै गएको छ। यो त्रास कहिलेसम्म चल्छ ठेगान नै छैन' नवीनले भने 'त्यसैले होटलको बुकिङ क्यान्सिल गरिसकेको छु। होटलको बुकिङ क्यान्सिल भएपछि बिहे पनि अब वैशाख१४ गते नहुने निश्चित जस्तै छ। केटा पक्षसँग यो विषयमा कुराकानी चलिरहेको छ।' बढ्दो क्रमममा रहेको कोरोना संक्रमणको त्रासले वैवाहिक समारोहमा पनि असर पारेको वीरगन्जका होटल र पाटी प्यालेसका सन्चालकहरुले बताएका छन्। वीरगन्जका होटल र पाटी प्यालेसमा चैत र वैशाखमहिनामा गर्ने भनिएका अन्य समारोह, गोष्ठी, अन्तरक्रियाका लागि गरिएका बुकिङ पनि कोरोनाका त्रासले धमाधम स्थगित भइरहेको व्यवसायीले बताएका छन्। होटल कुमु प्यालेसमै चैत ८ मा अरिहन्त ग्रीन इनर्जी प्रालिले इलेक्ट्रिसियन मिट समारोहका लागि गरेको बुकिङ गत बुधबार नै फोन गरेर क्यान्सिल गरि दिएको होटलका सन्चालक कार्कीले जानकारी दिए। होटल तथा पर्यटन व्यवसायी संघ पर्साका अध्यक्ष हरि पन्तका अनुसार, कोरोना संक्रमणले सबै भन्दा बढि असर होटल व्यवसायमा परेको छ। पन्तका अनुसार वीरगन्जको होटल र लजका ८० प्रतिशत ग्राहक भारतीय नागरिक र पर्यटक हुन्। तर भारतमा कोरोनाको संक्रमण फैलिएपछि भारतीय नागरिक र पर्यटकको आवगमन ह्वात्तै घटेकाले पाँच दिन यता वीरगन्जका होटल र लजहरु सुनसान जस्तै भएको अध्यक्ष पन्तले बताए। होटल तथा पर्यटन व्यवसायी संघमा ३३ वटा र वीरगन्ज होटल व्यवसायी संघमा १२ गरि वीरगन्जमा ५५ वटा आवासीय होटल, लज र पाटी प्यालेस छन्। ती बाहेक संघमा आबद्ध नभएका ५० भन्दा बढि साना होटल र लज पनि छन्।"
विप्लव समूहका रौतहट जिल्ला ईन्चार्ज पक्राउ,"रौतहट : विप्लव समूहका रौतहट जिल्ला ईन्जार्चसहित २ जनालाई गएराति प्रहरीले पक्राउ गरेको छ। शुक्रबार राति इलाका प्रहरी कार्यालय, चन्द्रनिगाहपुरको टोलीले उनीहरुलाई पक्राउ गरेको हो। डीएसपी हेमबहादुर शाहीको नेतृत्वमा गएको टोलीले रौतहटको चन्द्रपुर नपा३, महादेवडाडा अल्लाजोरबाट चन्द्रपुर५ थलहीटोल घर भएका रौतहट जिल्ला इन्चार्ज कुमार भनिने मान बहादुर राई र जिल्ला सदस्य बागलुङ ढोरपाटन नगरपालिका२ बुर्तिवाङका जगत भनिने कमल गुरुङलाई पक्राउ गरेको छ। उनीहरुको साथबाट ग्रिनेड बम, एक थान पेस्तोल, गोली, मोबाइल ७ थान, केही सिमकार्ड, पार्टीको दस्तावेजहरु बरामद गरिएको डीएसपी शाहीले बताए। जनप्रतिनिधिलाई धम्क्याउँदै चन्दा मागेको, एनसेल टावरमा आगजनी गरेको आरोप उनीहरुलाई लागेको छ। प्रहरीले केहीदिन अघि पनि रौतहट जिल्ला सेक्रेटरी दिर्शना शाही र जिल्ला सदस्य दुर्गा बललाई पक्राउ गरेको थियो।"
नक्कली प्रमाणपत्रमा सात मुद्दा,"काठमाडौं : नक्कली शैक्षिक प्रमाणपत्र (सर्टिफिकेट) पेस गरी जागिर खानेको बिगबिगी देखिएको छ। अख्तियार दुरुपयोग अनुसन्धान आयोगले शुक्रबार एकै दिन यससम्बन्धी सातवटा मुद्दा विशेष अदालतमा चलाएको छ। चितवनस्थित साझापुर उच्च मावि मेघौलीका राहत शिक्षक नारायण शर्माले बीएससीको प्रमाणपत्र नक्कली पेस गरेको अख्तियारको आरोपपत्रमा उल्लेख छ। उनी २०६५ वैशाख ८ मा माविको विज्ञान शिक्षक नियुक्त भएका थिए। उनले २०६७ फागुन २ गतेसम्म बहाल रही लाभ प्राप्त गरेको अख्तियारले जनाएको छ। नेपाल विद्युत् प्राधिकरण हेटौंडा वितरण केन्द्रका इलेक्ट्रिसियन शंकरबहादुर तामाङ २०४१ सालमा दैनिक ज्यालादारी कुल्ली पदमा नियुक्त भएका थिए। कक्षा ८ पास गरेको नक्कली प्रमाणपत्र पेस गरी उनले २०५० सालमा स्थायी नियुक्ति पाएका थिए। तामाङले तह ३ कुल्ली पद (इलेक्ट्रिसियन)मा बढुवा भई सरकारी सेवाको सुविधा लिएको अख्तियारले जनाएको छ। विद्युत् प्राधिकरणकै ग्रिड महाशाखा हेटौंडाका हेल्पर लोकनाथ खनालले कक्षा ९ पास गरेको झुठ्ठा प्रमाणपत्र पेस गरी २०५४ सालमा ज्यालादारी काम सुरु गरेका थिए। उनले २०६८ सालमा जुनियर हेल्पर पदमा स्थायी नियुक्ति पाएका थिए। विद्युत् प्राधिकरणकै जलेश्वर महोत्तरीका तत्कालीन सुपरभाइजर महन्थ मण्डलले मध्यमा तह पास गरेको नक्कली प्रमाणपत्र पेस गरेको खुलेको छ। उनले २०५० भदौ ४ गते तह ३ इलेक्ट्रिसियन पदमा नियुक्ति पाई सुपरभाइजर तह ५ सम्म बढुवा भई लाभ लिएको आरोपपत्रमा उल्लेख छ। माध्यमिक विद्यालय, लगडी गदियानी सिरहाका प्रावि द्वितीय श्रेणीका शिक्षक रामनारायण यादवले भारतबाट हाई स्कुल तह पास गरेको नक्कली प्रमाणपत्र पेस गरेका पाइएको छ। उनले २०४६ भदौ १ मा अस्थायी नियुक्ति पाएका थिए। उनले २०४८ भदौ १२ देखि स्थायी नियुक्ति लिएका थिए। २०६८ चैतदेखि द्वितीय श्रेणीमा विशेष बढुवा नियुक्ति लिई सरकारी सुविधा एवं लाभसमेत लिएको अख्तियारको अनुसन्धानमा देखिएको छ। सूर्योदय उच्च मावि हुम्लामा माध्यमिक तहको तृतीय श्रेणीको विज्ञान शिक्षक पदमा नियुक्त जितेन्द्रकुमार झाको प्रमाणपत्र पनि नक्कली देखिएको छ। शिक्षाशास्त्र विषयमा अध्यापन नगरेको र शैक्षिक तालिम पनि नलिएको व्यक्ति सप्तरीबाट नक्कली अध्यापन अनुमतिपत्र लिई महादेव मावि दार्मा हुम्लामा माध्यमिक तहको विज्ञान शिक्षकमा नियुक्त भएका थिए। उनले बिहारबाट जारी गरिएको नक्कली प्रमाणपत्र पेस गरी २०६५ वैशाख १५ देखि महादेव मावि दार्मा हुम्लामा अस्थायी नियुक्ति लिएको अनुसन्धानमा खुलेको छ। उनले २०७१ साउनदेखि लागू हुनेगरी माध्यमिक तहको तृतीय श्रेणी विज्ञान विषयको स्थायी शिक्षकमा नियुक्ति भई सूर्योदयमा कार्यरत रहेको पाइएको देखिएको छ। भानु नगरपालिकाका कार्यालय सहयोगी हेलन गुरुङ नक्कली प्रमाणपत्र पेस गरी नियुक्त भएको पाइएको छ। उनले कक्षा ८ पास गरेको प्रमाणपत्र पेस गरी २०७५ वैशाख २० मा उक्त पदमा नियुक्ति लिएका थिए।"
कोरोनाभन्दा भोकको चिन्ता,"कोरोनाबारे के थाहा छ ? तपाईको तयारी के छ ? सरकारले के गर्नुपर्ला ? भनी अन्नपूर्ण पोष्टले शुक्रबार राजधानीमा भेटिएका विभिन्न स्थानका सर्वसाधारणलाई सोधेको थियो। उनीहरूको भनाइ : साबुनपानीले हात धुनुपर्छ लेखतकुमारी तिमल्सिना खत्री (काठमाडौं), वर्ष ८४ घरमा छोरो डाक्टर छ, उसले नै भनेको यो रोगको बारेमा। यो रोग धेरै मान्छेलाई लागेको छ रे। धेरै डरलाग्दो रोग हो रे यो। यो रोग हामीलाई नलागोस् म पशुपतिनाथसँग भन्छु। यो रोग लागेपछि मास्क लगाएर हिँड्नु पर्छ, नलागे पनि राम्रोसँग साबुनपानीले हात धुनुपर्छ। छोराले बाहिर नजानु भनेका छन्। कति घरभित्र बस्नु ? भनेर यसो बाहिर निस्केकी हुँ। मास्क लाउन पनि बिर्सिएछु। अब छोराले गाली गर्छ होला। सरकारले के गर्नुपर्छ भन्ने मलाई थाहा छैन। रोग लाग्यो भने ओखती गरिदिनु पर्यो। रोग लाग्न नदिन पनि मान्छेलाई सम्झाउन सरकारले सक्छ। भीडभाडमा जानुहुँदैन विधान घिमिरे, विद्यार्थी (महेन्द्र आदर्श विद्या श्रम, सातदोबाटो) यो एउटा भाइरस हो, चमेरा र सर्पले यो रोग फैलाएको हो। दुनियाँको लागि संकट हो। यसले गर्दा धेरै मान्छे मरिसकेका छन्। यो चीनको वुहानबाट फैलिएको हो तर अहिले संसारभर फैलिइसकेको छ। यो बिरामी र बुढाबुढीलाई लागेको छ। बालबालिकालाई यसले खासै प्रभाव पारेको देखिएको छैन। घाममा बसिरह्यो भने यो रोगको संक्रमण हँुदैन भन्ने सुनेको छु। यो रोगको उपचार छैन न त औषधि नै छ। यसको उपचार भनेको सरसफाइ नै हो। जसका लागि आफैं सचेत र सजग हुनुपर्छ। मैले पनि सेनिटाइजर, मास्क किनेर राखेको छु। दिनमा ४५ पटक हात धुन्छु। भीडभाडमा जान हँुदैन भन्ने पनि थाहा छ तर जानु परेमा मास्क लगाएर जान्छु। सरकार हाम्रो स्कुल बन्द गरिसकेको छ। अब मान्छे भीडभाड रोक्नु पर्यो। मास्क अनिवार्य गराउनु पर्छ। सेनिटाइजर र मास्क पनि चाहिने जति सरकारले उपलब्ध गराउनु पर्छ। कोरोना लागेको देशबाट कसैलाई आउनु दिनु भएन। अब के खाने ? पूर्ण राई (सुनसरी), घर बनाउने मिस्त्री हल्ला सुनेको छु। केटाकेटीको स्कुल पनि त्यही रोगका कारण बन्द भएका छन्। गाडी पनि पातलो चलेको छ। त्यसले छोइसकेपछि बाँच्न गाह्रो छ। सफासुग्घर गर्नुपर्छ भनेर त्यसमा ध्यान दिएको छु। घर बनाउने मिस्त्री भएकाले हात धेरै फोहर हुन्छ। तर समयसमयमा धुन्छु। अब त काम पनि बन्द भइसकेको छ। घरमै बसेर सफासुग्घरलाई ध्यान दिनेछु। मास्क लगाएर हिँड्नु पर्छ भन्ने थाहा छ तर मास्क छैन, किन्न पनि पाइँदैन। मास्क पनि एउटा सरले आज ल्याइदिन्छु भन्नुभएको छ। ल्याइदिनु भयो भने लगाएर हिँड्छु। हामी जस्तो मजदुरी गरेर खानेलाई नै रोगले पनि दुःख दिन्छ। हामीलाई गरिब र काम गरेर खाने आर्थिक भार पर्ने भएको छ। रोजगारी बन्द भएको छ। अब कसरी परिवार पाल्ने ? ५ जनाको परिवार भाडामा बसेका छौं। अब के खाने भन्ने समस्या छ। सरकार, औषधिमूलोमा मात्र होइन, गरिबका बारेमा पनि सोच्नु पर्छ। नत्र हामी भोकै मर्छौं। हामीले काम नपाउन जेलसम्म खाने बस्ने व्यवस्था सरकारले गरिदिनु पर्छ। खाद्यान्न सहज हुनुपर्छ गनबहादुर कटुवाल, ७० वर्ष (संखुवासभा हाल काठमाडौं) कोरोना भनेको अहिलेसम्म कहिल्यै सुनेको थिइनँ। पहिलोपटक सुन्दैछु। यो रोगले धेरै मान्छे मरिरहेका छन्। यो रोग डरलाग्दो रहेछ। धनी र ठूला देशमा धेरै मान्छे मरेका छन्। आफूले सचेत भएमा यो हतपत आउँदैन भन्ने सुनेको छु। बाहिरबाट घर जानेबित्तिकै साबुनपानीले राम्रोसँग हात धुने गरेको छ। बाहिर खासै निस्किएको छैन। सबैभन्दा ठूलो कुरा खानपिनमा ध्यान दिनुपर्छ। जथाभावी खानु हुँदैन। नेपालमा यो रोग आइसकेको छैन, नआएको राम्रो। तर सावधानी अपनाउनु पर्छ। सरकारले रोकथाममा ध्यान दिनुपर्छ। जनताको स्वास्थ्यमा सरकारले सचेत हुनुपर्छ, सकेसम्म एकजना पनि मर्न दिनु भएन। सरकारले ग्यासलगायत खाद्यान्न सहज उपलब्ध गराउनु पर्यो। चाहिनेभन्दा बढी अफवाह फैलाइयो विष्णु घिमिरे (ललितपुर), इलेक्ट्रीसियन कोरोना किटाणु सर्ने गर्छ। यसको औषधिमूलो छैन। हाम्रो देशका जडिबुटीले यस्ता रोग ठिक पार्छ। भएका जडिबुटीको राम्रोसँग सेवन गर्नुपर्छ। यस्ता रोग आइरहन्छन्, डराएर हुँदैन। शुद्ध मन राखेर काम गर्यो भने यस्ता रोगसोगले केही गर्दैन। मास्क र अरू व्यापार गर्न पनि धेरै हल्ला फैलाइएको हो। अहिले त रोगका नाममा व्यापारीले लुटेका छन्। ग्यास पाइँदैन, खानेकुराको अभाव भइसकेको छ। सरकारले अफवाह फैलाउने कामलाई बन्द गराउनु पर्छ। मिडियाले धेरै अफवाह फैलाए। रोगभन्दा धेरै हल्ला भएको छ। हल्लाले कालोबजारी बढाएको छ। कालोबजारी गर्नेलाई कडा कारबाही गर्नुपर्छ। सबै सीमा नाका सिल गर्नुपर्छ राजन यादव (सिराहा), विद्यार्थी कोरोना चीनबाट सुरु भएको एउटा भाइरल हो। यसको लक्षण सुरुमा ज्वरो आउने, टाउको दुख्ने र खाँटी खसखसाउने गर्छ भन्ने सुनेको छु। काठमाडौंको शान्तिनगरमा बसेर पढ्दै छु। कलेज विदा भएर गाउँ हिँडेको। अब परिवारसँगै बस्ने हो। घरमा पनि मास्क र स्यानीटाइजर किनेर लगेको छु। भीडभाडमा जान्नँ। सफा खानेकुरा खान्छु। सरकारले सबै सीमा नाका सिल गर्नुपर्छ। अहिलेसम्म त नेपालीमा देखिएको छैन भनिएको छ। मलाई त शंकै लाग्छ। सरकार हामीले नै भोट दिएर बनेको हो। हाम्रो रक्षा गर्नु सरकारको दायित्व हो। पद पाएपछि जनतालाई बिर्सन मिल्दैन। खाद्यवस्तुको अभाव हुन दिनु भएन। कालोबजारी गर्नेलाई कारबाही गर्नुपर्छ। सबैतिर कोरोनाबाट बच्ने उपायका बारेमा सरकारले चेतना जगाउनुपर्छ। जनतालाई भोकै राख्न पाइँदैन पुनम लामा (काभ्रे, बनेपा), विद्यार्थी कोरोना एउटा भाइरल हो रे। बच्नलाई मास्क र स्यानीटाइजर लगाएको छु। सरकारले अन्तर्राष्ट्रिय उडान बन्द गरिसक्यो। सीमा सील गरिसक्यो। तर, खाद्यवस्तुको अभावमा जनतालाई भोकभोकै राख्न पाइँदैन। हिजो भारतले गरेको नाकाबन्दीमा जस्तो फेरि कालोबजारी मौलाउने देखेको छु। कोरोनाको नाउँमा व्यापारी पोस्ने कुरा आउँदैन। सरकार त्यतातर्फ बढी सजक हुनुपर्ने देखिन्छ। भोलि पैसा हुनेले त किनेर खाला। नहुनेले के गरी बाँच्ने ? बिहानदेखि काम गरेर त्यही कमाइले साँझ खानेलाई अब के गर्ने ? त्यो पनि सरकारले सोच्नुपर्छ। लक डाउन गर्ने कुरा सुनेको छु। घरभित्रै थुनेर कति दिन सम्भव होला ? क्वारेन्टाइन र आइसोलेसन वार्डको राम्रो व्यवस्था हुनुपर्यो। चीन र भारतमा जस्तै अवस्था आयो भने कसरी व्यवस्थापन गर्ने ? सरकारले पूर्वतयारीलाई बलियो बनाउनुपर्छ। मनोबल उच्च राखे केही हुँदैन किशोरीप्रसाद (वीरगन्ज), फलफूल व्यापारी मलाई कोरोनाबारे अलिअलि थाहा छ तर डराउँदिनँ। त्यत्रो भूकम्प आयो। धेरैले घरबार गुमाए। हजारौंको ज्यान गयो। अहिले पनि नेपाली खासै डराएको देख्दिनँ। ३० वर्षदेखि फलफूलको व्यापार गर्दै आएको छु। सरकारले प्रत्येक नागरिकलाई सम्झाउन त नसक्ला। तर, समाजिक सञ्जाल, रेडियो र टेलिभिजनमार्फत जनचेतना अभिवृद्धि गराउन सक्छ। घरमै बसेर पनि सरसफाईमा ध्यान दिए भाइरसले छुँदैन। डरत्रासका सूचना आइरहेका छन्। त्यसलाई वास्ता गर्नुभएन। मनोबल उच्च राखेर काम गर्नुपर्छ। केही हुँदैन। विदेशका नेपालीलाई ल्याउनुपथ्र्यो दीपक सापकोटा (कोटेश्वर), मोटरसाइकल वर्कसप व्यवसायी कोरोना चीनको बुहानबाट फैलिएको पढेको छु। चीन, भारतसँगै युरोपतिर यसको संक्रमण फैलिएको छ। नेपालमा पनि आउने दाबी विश्व स्वास्थ्य संगठनको छ। यसबारे परिवारलाई पनि सचेत गराएको छु। आफू पनि सचेत छु। जसलाई भेटे पनि कोरोनाले छोएको छ कि जस्तो भान हुन थालेको छ। मास्क र स्यानिटाइजर त लगाएकै छु। सरकारले संक्रमण फैलन नदिन तीव्र तयारी गरेकै देखेको छु। मिडियामा आएजस्तै हो कि जनतालाई आश्वस्त पार्न मात्रै हो। क्वारेन्टाइन र आइसोलेसन वार्डको राम्रो व्यवस्थापन गर्नुपर्यो। खाद्यवस्तुको अभाव हुन दिनुभएन। कालोबजारी नियन्त्रण गर्नुपर्यो। भीडभाड हुन दिनु भएन। विदेशमा रहेका नेपालीलाई अलपत्र पारेर सरकारले राम्रो गरेन, नेपाल ल्याउनुपथ्र्यो। यता घर भएकालाई पनि चिन्ता। उताकालाई पनि चिन्ता। बन्द नाकाबाट अझै ओहोरदोहोर ? सुनिल सुवेदी (धादिङ), चालक खै कोरोना कोरोना भन्छन्। चीनबाट फैलिएको रे। अचम्म त मलाई के लागिरहेको छ भने छिमेकी मुलुक भारत र चीनमा आउने तर नेपालमा नआउने भन्ने पनि हुन्छ र ? कतै आइसकेर सरकारले त गुपचुप राखेको होइन ? शंकै लागेको छ। १० वर्षदेखि चालक पेशामै छु। भारतले नाकाबन्दी गर्दा पनि हामीले थेगेकै हो। विनाशकारी भूकम्प पनि थेगेकै हो। मुख्य कुरा आत्तिन हुँदैन। हुन त रोगले धनी गरिब भन्दैन। सबै नेपाली जोगिउन्। सरकारको तयारी सुन्दा राम्रै छ। हामी चालकले अब कसरी परिवार धान्ने ? नाका बन्द गरेको भने पनि धमाधम मान्छे ओहोरदोहोर गरेको देखेको छु। महामारी फैलियो भने अवस्था भयावह हुन्छ कि भन्ने डर पनि छ।"
नाकामा मुख्यमन्त्रीको अनुगमन (तस्बिर),"महेन्द्रनगर : सुदूरपश्चिम प्रदेशका मुख्यमन्त्री त्रिलोचन भट्टले पश्चिमी सिमानाका गड्डाचौकीको स्थलगत अनुगमन गरेका छन्। शनिबार बिहान मुख्य मन्त्री भट्ट, सुदूरपश्चिम प्रदेशका सामाजिक विकास मन्त्री कृष्णराज सुवेदी र स्वाथ्यकर्मीको टोलीले अवलोकन गरेका हुन्। अनुगमनका क्रममा बोल्दै मुख्यमन्त्री भट्टले कोरोना भाइरस संक्रमणको जोखिम न्युनीकरणका लागि प्रदेश सरकार लागिपरेको बताए। 'सीमा नाकामा थप सुरक्षा र सर्तकताका लागि संघीय सरकारसित पनि सहयोग र समन्वय गरिरहेका छौं,' मन्त्री भट्टले भने, 'प्रदेशका सबै स्थानीयतहमा हेल्थ डेस्कको स्थापना गर्न सबै पक्षलाई निर्देशन दिएका छौँ।' उनले कैलाली र कञ्चनपुरमा क्यारेन्टाइका लागि बृहत तयारी भइरहेको बताए। स्थानीय प्रशासनले पनि कोरोना भाइरस संक्रमण हुन नदिन शनिबार बैठक बसी विभिन्न निर्णय गरेको कञ्चनपुरका प्रमुख जिल्ला अधिकारी नुरहरी खतिवडाले जानकारी दिए। उनले गड्डाचौकी नाकाबाहेक कञ्चनपुरका अन्य सबै नाकाबाट भारततर्फको आवागमन तत्कालका लागि बन्द गर्ने निर्णय भएको बताए। 'गड्डाचौकीकाट स्वदेश फर्किएका नेपालीलाई आफ्नो गन्तव्य पुगिसकेपछि अनिर्वाय स्वास्थ्य परीक्षणका लागि यहाँका सबै स्थानीय तहसित समन्वय गर्ने निर्णय भएको छ', प्रजिअ खतिवडाले भने, 'महाकाली अस्पालमा आइसोलेसन वार्ड तयारी अवस्थामा राख्ने भनेका छौं।' उनले जिल्लामा रहेका सबै स्वास्थ्यकर्मी र एम्बुलेन्स लगायतका सेवा तयारी अवस्थामा राखिएको बताए। भीमदत्तनगरपालिकामा रहेको सिएमए छात्राबास र जिल्ला प्रशासन कार्यालयको पुरानो भवनलाई तत्काल क्यारेन्टाइन स्थलको रुपमा प्रयोग गर्ने निर्णय समेत गरेको छ। भारतका विभिन्न शहरमा कोरोना भाइरसको संक्रमण देखिएपछि त्यहाँ रहेका नेपाली स्वदेश फर्किने क्रम ह्वात्तै बढेको छ। कञ्चनपुरको पश्चिमीनाका गड्डाचौकीबाट शनिबार बिहान मात्रै दश हजारभन्दा बढी नेपाली घर फर्किएका छन्। नाकामा भिड बढेपछि नेपाली सेनाले निगरानी बढाएको छ। श्री सिंह शार्दूल गुल्म भगतपुर ब्यारेकका गुल्मपति सेनानी प्रणयजं मल्लको नेतृत्वमा सैनिक टोली खटिएको छ। 'बिहान एक्कासी घर फर्किनेको भीड बढेपछि स्वास्थ्य परीक्षण गर्नै सकसको स्थिती सिर्जना भए पनि हामीले त्यसको व्यवस्थापन गर्यौं', सहायक रथी शंकर पण्डीतले भने, 'हामीले सबै नाकामा उच्च सतकर्ता अपनाएका छौं।'"
उपचारबाट भाग्दै स्वास्थ्यकर्मी,"बुटवल : नवलपरासी रामग्रामका ३५ वर्षीय युवकलाई तीन दिनदेखि खोकी, टाउको दुख्ने र ज्वरो आयो। उनी नजिकैको मेडिकलमा पुगे। मेडिकल सञ्चालकले पृथ्वीचन्द्र अस्पतालमा पठाए। अस्पतालले लुम्बिनी प्रादेशिक बुटवल रिफर गर्यो। प्रादेशिक अस्पतालले आइसोलेन बेड अभाव भन्दै पुरानो मेडिकल कलेज चितवन पठायो। चितवनले काठमाडौं पठाएपछि विरामी अत्तालिए। टेकु अस्पतालसम्म पुगे पनि उनको उपचार गर्ने कोही भएन। प्रदेश ५ मुख्यमन्त्री कार्यालयले निर्देशन दिएपछि उनको उपचार बुटवलको प्रादेशिक अस्पतालमा सुरु गरिएको छ। प्रदेश ५ मा यो पहिलो घटना होइन। यहाँका प्रायः निजी अस्पतालले ज्वरोका बिरामीलाई प्रवेश निषेध नै गरेका छन्। सरकारी अस्पतालका स्वास्थ्यकर्मी समेत सकेसम्म उपचार गर्नबाट पञ्छिने गरेका बिरामीका आफन्तले बताएका छन्। भारतबाट फर्किएका एक ज्वरोका बिरामी उपचारका लागि दाङको गोरखा अस्पतालमा पुगे। अस्पतालले उपचार गर्न आनाकानी गर्यो। बरु बिरामी नै आतंकित हुने गरी तपाईंलाई कोरोना आशंका छ भन्दै राप्ती स्वास्थ्य विज्ञान प्रतिष्ठानमा पठायो। प्रतिष्ठानले बिरामीलाई आइसोलेनमा राखेको छ। तर कोरोना हो कि होइन भन्न स्वाब परीक्षण गर्ने उपाय थालिएको छैन। बुटवलका कृष्ण न्यौपानेले तीन दिनअघि त्यस्तै समस्या भोग्नुपर्यो। बुटवलको एक निजी मेडिकलमा परीक्षण गर्दा निमोनिया देखियो। उनी लुम्बिनी प्रादेशिक अस्पताल गए। अस्पतालले आईसीयू नभएको भन्दै गौतमबुद्ध मुटु अस्पतालमा पठायो। मुटु अस्पतालले अन्य बिरामी जोखिममा पर्ने भन्दै राख्न मानेनन्। उनीहरु भैरहवाको युनिभर्सल मेडिकल कलेज पुगे। अहिले उनको स्वास्थ्य अवस्था सामान्य छ। कोरोना आशंका : उपचारमा आनाकानी कोरोना आशंका : चौतर्फी आलोचनापछि बिरामी अस्पताल भर्ना (अपडेट) कोरोना त्रास : संक्रमण रोक्न लक डाउनमा नेपाल बुटवलको अस्पताल लाइनमा लहरै निजी अस्पताल छन्। तर ती अस्पतालले ज्वरो, रुघाखोकीका बिरामीलाई उपचार नगरी अन्यत्रै पठाउने गरेका छन्। बिरामीकी आफन्त सरस्वती भट्टराईले परीक्षण नै नगरी अन्तै जानुस् भनेर पठाइएको बताइन्। उनले आमालाई ज्वरो आएपछि अस्पताल पुर्याएकी थिइन्। कोराना नै संक्रमण नदेखिएको अवस्थामा नै अस्पताल र स्वास्थ्यकर्मी उपचारबाट भाग्ने प्रवृत्तिले नागरिक झन् त्रसित छन्। प्रदेश ५ का मुख्यमन्त्री शंकर पोखरेलले स्वास्थ्यकर्मी उपचारबाट टाढा हुन नहुने बताए। उनले शुक्रबार पत्रकारसँग भने, हामीले डाक्टरलाई पनि के सिकाउनुपर्ला भन्ने सोचेका थियौं। अब काउन्सिलिङ आवश्यक देखियो। उनले संक्रमणबाट जोगिन सबै पक्षले सहयोग र सजगता अपनाउनुपर्ने बताए। असुरक्षित भएर कसरी उपचार गर्ने ? स्वास्थ्यकर्मी भने आफैं असुरक्षित रहेर उपचार गर्न कठिन हुने बताउँछन्। निजी अस्पताल सञ्चालक संघ प्रदेश ५ का अध्यक्ष रामप्रसाद खरेलको भनाइ पनि त्यही छ। स्वास्थ्यकर्मीले आफ्नो सुरक्षाका लागि लगाउने कुनै सामान छैनन्, खरिद गर्दासमेत पाएका छैनौं, उनले भने, हामी उपचारबाट भाग्ने पक्षमा छैनौं। निजी अस्पतालमा आइसोलेसन कक्षसमेत तयार पारिएका छन्। बिरामी भने अहिलेसम्म राखिएको छैन। सरकारी अस्पतालमा समेत सोही समस्या रहेको चिकित्सकको भनाइ छ। प्रदेश ५ मा लुम्बिनी प्रादेशिक अस्पतालमा मात्रै चिकित्सकले लगाउने गाउन को व्यवस्थापन गरिएको छ। शंकास्पद बिरामीको नमुना परीक्षणका लागि लुम्बिनी र भेरी प्रादेशिक अस्पतालमा मात्रै उपकरण र जनशक्ति छन्। स्वास्थ्य निर्देशनालयका प्रवक्ता रोशनलाल चौधरीले बजारमा नपाएका कारण व्यवस्थापन गर्न नसकिएको बताए। सामाजिक विकास मन्त्रालयले सामान्य ज्वरो आउदैमा कोरोना नहुने भन्दै चेकजाचमा नडराउन चिकित्सकलाई आग्रह समेत गरेको छ। ज्वरो आउँदैमा अस्पताल नजाऊ प्रदेश ५ सरकारले सामान्य ज्वरो आउँदैमा अस्पतालमै नधाउन नागरिकलाई आग्रह गरेको छ। मुख्यमन्त्री शंकर पोखरेलले कोरोना भइरसबाट बच्न आफैं सतर्क हुनुको विकल्प नरहेको बताए। सरकारका निर्देशन पालना गर्छुस्। घरलाई नै क्वारेन्टाइनका रुपमा प्रयोग गर्नुस्, उनले भने।"
कोरोना नभित्रियोस् भन्दै कञ्चनपुरमा यज्ञ,"महेन्द्रनगर : विश्वव्यापीरूपमा फैलिएको कोरोना भाइरस नेपालमा नभित्रियोस भनेर कञ्चनपुरको शिवधाममा यज्ञको आयोजना गरिएको छ । नेपालमा कोरोनाको संक्रमण नहोस् भनेर शिवधाम क्षेत्र विकास समिति र अन्य धार्मीक संघ संस्थाले पशुपतिनाथको श्रीविग्रहमा महारुद्राभिषेक तथा महापुजाको आयोजना गरेको शिवधाम विकास समितिका अध्यक्ष हेमविक्रम थापाले बताए । 'विश्वमा कोरोना भाइसरको त्रास फैलिएको छ', उनले भने, 'हाम्रो देशमा सुख शान्ती र मानवीयक्षति नहोस् भनेर पशुपतिनाथको रुद्राभिषेकको महापुजा आयोजना गरेका हौँ ।' उनले नेपालमा कोरोना भाइसरको संक्रमण नहुने बताए । सबैले आआफ्नो क्षेत्रमा भगवानको पुजा गरे देशमा कुनै पनि संकट नआउने उनको भनाइ थियो । त्यस्तै गुरुभूमि फाउन्डेशनका अध्यक्ष सुशील पाण्डेयले विकसित मुलुकमा जस्तो नेपालमा उपचारका लागि व्यवस्था नभएको बताए ।'हामीले कोरोना संक्रमणबाट मानवीय क्षति नहोस् भनेर पशुपतिनाथलाई सम्झिन पुगेका हौं।' उनले भने, 'सरकारले दिएको निर्देशन र डक्टरको सुझाव अनुसार हामीले सर्तकता अपनाउने छौँ तर धार्मीक आस्थाका र मानवजातिको कल्याणको लागि महापुजाको आयोजना गरिका हौँ ।' शिवधाम क्षेत्र विकास समितिले २५ जनाभन्दा बढी भीडभाड हुन नदिन आलोपाले गरी महापूजामा सरिक हुने व्यवस्था मिलाएको छ ।"
