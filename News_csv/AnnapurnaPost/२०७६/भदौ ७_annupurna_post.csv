शीर्षक,विवरण
अक्षर चिन्दै राउटे युवा,"दैलेख : राउटे समुदायमा अक्षर चिन्दा वा पढ्दा पाप लाग्छ भन्ने मान्यता थियो। त्यही भएर उनीहरू कसैले पढेका थिएनन्। पछिल्लो पुस्ताले लेखपढको रहर गर्दा पनि अगुवाले दिएनन्।तर, नयाँ पुस्ता पुरानै मान्यतामा अडिएनन्। कर्णाली प्रदेशका जंगलमा फिरन्ते जीवन बिताउँदै आएका राउटेले पढ्न थालेका छन्। अक्षर चिन्न थालेसँगै विगतमा औंठाछाप लगाउने उनीहरूले हिजोआज आफ्नो नामको हस्ताक्षर गर्न थालेका छन्। सामाजिक सुरक्षाभत्ता लिँदा उनीहरूले औंठाछाप लगाउँथे। केही युवाले हस्ताक्षर गरेर भत्ता बुझ्न थालेका छन्। सन्तानले कापीमा कलमले लेख्न र हस्ताक्षर गर्न थालेपछि समुदायका अगुवा दंग छन्। गाजली शाही २६ वर्षकी भइन्। उनलाई समुदायले सुन्दरी भनेर पनि चिन्छ। उनी अचेल पढ्न सिक्दै छिन्। आफ्नो नाम लेख्न सक्ने भएकी छन्। आफ्नो हस्ताक्षर सहज रुपमै गर्न थालेको उनी बताउँछिन्। राउटेलाई पढाउन एक वर्षदेखि दुई जना शिक्षक खटिएका छन्। उनीहरूलाई राउटे युवा र बालबालिकाले मास्टर, मास्टर्नी भनेर बोलाउँछन्। कलम शाही पनि आफ्नै नाम लेखेर हस्ताक्षर गर्छन्। गाजली र कलमजस्तै सिस्नेरी शाही, सम्झना शाही, टेकराज शाही, दीपक शाही हस्ताक्षर गर्न सक्ने भएका छन्। बस्तीमा पढ्न थालेका उनीहरूलाई मुखिया रिसाउलान् कि भन्ने डर पनि छ। लेख्न र पढ्न रमाइलो रहेछ। हामीले त यस्तो कहिले सिक्न पाएनौं, सिस्नेरीले भनिन्, सुरुको दिनमा त के हो जस्तो लाग्थ्यो। अहिलेचाहिँ आफ्नो नाम लेख्न सक्ने भएकी छु। दीपकले आफ्नै उमेरका अन्य युवायुवतीमा पनि पढ्ने रहर पलाएको सुनाए। यो समुदायका विवाहित महिला भने पुर्खाले नपढेकोले आफूहरू अब नपढ्ने बताउँछन्। पढ्न र लेख्न सिकाएको देखे अभिभावक रिसाउँछन्, शिक्षिका दुर्गा खत्रीले भनिन्, हामीले लुकिछिपी सिकाइरहेका छौं। पढ्न थालेपछि राउटे बालबालिकाको स्वभावमा परिवर्तन आएको शिक्षक लालबहादुर खत्रीले बताए। उनीहरूमा सिक्ने इच्छा बढेको छ। खेल्दै लेख्न, पढ्न र सरसफाइमा ध्यान दिन थालेका छन्, उनले भने। एकै स्थानमा नबस्ने राउटे दुई महिनादेखि दैलेखको गुराँस गाउँपालिका५ मा बसोबास गरिरहेका छन्। वनका राजाका रूपमा परिचित यो समुदायका नागरिक प्रधानमन्त्री रोजगार कार्यक्रममा आबद्ध भएका थिए। राउटे समुदायमा परिवर्तन सम्भव छ, अधिकारकर्मी हीरासिंह थापाले भने, उनीहरूलाई स्थायी रूपमा बसाउनुपर्छ। लोपोन्मुख आदिवासी राउटेको आफ्नै सांस्कृतिक परम्परा र मूल्यमान्यतालाई संरक्षण गर्दैै सामाजिकीकरण गराउने अभियानमा छौं।"
चट्याङ्ग लागेर बालिकाको मृत्यु,बाजुरा : बाजुराको बुढीगंगा नगरपालिका वडा नम्बर १० बदेडामा चट्याङ्ग लागेर एक बालिकाको मृत्यु भएको छ। गएराति १ बजे चट्याङ्गको आवाजले बेहोस भएकी लली सार्कीकी २ वर्षिया छोरी सिरियाको मृत्यु भएको स्थानीय रमेश सार्कीले जानकारी दिए। मृतक बालिकाकी आमा दिला सार्की पनि अचेत अवस्थामा रहेको उनले बताए। मृतक बालिकाका बुबा नोकरीको सिलसिलामा भारतमा रहेका छन्। चट्याङ्गले स्थानीय लालबहादुर सार्कीको घरमा क्षति पुगेको छ। क्षतिको यथार्थ विवरण लिन इलाका प्रहरी चौकी टाँटेको टोली घटनास्थलमा गइसकेको जिल्ला प्रहरी कार्यालय बाजुराले जनाएको छ।
साताका ११ तस्बिर : भाेकाे बालकको पीडादेखि कृष्णलीलासम्म,बिहीबार भक्तपुरको दरबार क्षेत्रको भोजनालय आगाडिको डस्टविनमा खाना खोज्दै बालकलाई खान दिँदै भोजनालयका कर्मचारी । तस्बिर : प्रणभ खत्री शनिबार पाटनमा हुने मतया जात्रामा सहभागी भएका सर्वसाधारण । तस्बिर : प्रणभ खत्री आइतबार पाटनको दरबार क्षेत्रमा ठूलो घन्टीको फोटो खिच्दै विदेशी पर्यटक । तस्बिर : प्रणभ खत्री आइतबार पाटनको दरबार क्षेत्रमा बेलुन बेच्दै बालिका । साँझको समयमा भिड धेरै हुने भएकाले उनीहरू यस क्षेत्रमा व्यावसायी गर्दै आएका छन् । तस्बिर : प्रणभ खत्री सोमबार पशुपति मन्दिर परिसरमा परेवालाई आहार खुवाउँदै एक साधु । तस्बिर : दिपेन श्रेष्ठ मंगलबार भक्तपुरको पाइलटबाबा डाँडाबाट देखिएको इन्द्रेणी । तस्बिर : प्रणभ खत्री बुधबार भक्तपुरको दरबार क्षेत्रको गल्लीबाट हुँदै आफ्नो गन्तव्यतर्फ लाग्दै बालिका । तस्बिर : प्रणभ खत्री शुक्रबार श्रीकृष्ण जन्माष्टमीका दिनमा फोटो खिचाउँदै युवती । तस्बिर : प्रणभ खत्री शुक्रबार श्रीकृष्ण जन्माष्टमीको दिनमा भगवान कृष्णको रूपमा बालक । तस्बिर : प्रणभ खत्री शुक्रबार श्रीकृष्ण जन्माष्टमीको दिनमा विष्णुमति आरती गर्दै भक्तजन । तस्बिर : प्रणभ खत्री
तीन कन्टेनरमा क्षति,नुवाकोट : रसुवागढीबाट सामान लिन केरूङतर्फ जाँदै गरेका दुई कन्टेनरमा क्षति पुगेको छ। गोसाइकुण्ड गाउँपालिका२ टिमुरे क्षेत्रस्थित सडकमार्गमा केरूङतर्फ जान लाममा रहेका कन्टेनरमा ढुंगा झरेर लागेको हो। ढुंगाले लागेर ना ५ ख ५८०३ चामल बोकेको कन्टेनर र ना ६ ख ५४९७ नम्बरको खाली कन्टेनरमा क्षति पुगेको हो। त्यसैगरी करेन्ट लागेर आगजनी हुँदा केरुङ जाने लाइनमा रहेको ना ३ ख ४८७४ नम्बरको कन्टेनरमा क्षति पुगेको छ। विद्युतको तारमा आगो लागेपछि रोकिराखेको कन्टेनरमा पनि आगो सल्किएको हो। त्यसैगरी रसुवागढी नजिकै टिमुरेमा स्याउ बोकेको बा ५ ख ६६६६ नम्बरको ट्रक दुर्घटना भएको हो। मानवीय क्षति नभए पनि गाडीमा क्षति पुगेको रसुवा प्रहरीले जनाएको छ। रसुवाका प्रमुख जिल्ला अधिकारी अर्जुन भण्डारीले हाललाई राति ९ बजेदेखि धुन्चेस्याफ्रुवेशीरसुवागढी सडकमार्गमा सवारीसाधन नचलाउन आग्रह गरेका छन्। सुरक्षाका कारण सो आग्रह गरिएको उनको भनाइ छ।
गाउँ फर्केर भत्केका घर स्याहार्दै गाउँले (फोटो),"तनहु : व्यास नगरपालिका५ मानहुँकी ५९ वर्षीया रेवती आले १४ वर्षको कलिलै उमेरमा बिहे भएर मनहुँ कोटमा आइपुगिन्। त्यतिबेला गाउँमा ७० घर थिए। पानीको अचाक्ली अभाव थियो। उनीहरू झिसमिसेमै उठेर दुई घण्टा परको पँधेराबाट दुईपटक पानी ल्याइसक्थे। पानी लिन जाने समय अहिले मनहुँमा त्यतिबेला भन्दा आधा मात्र घटेको छ। खानेपानीकै अभावका कारण गाउँले सुख खोज्दै बेसी झरे। कोही रोजगारका लागि दमौली त कोही युवायुवती विदेशसमेत हानिए। गाउँमा अहिले ७ घरको मात्र बसोबास छ। बाँकी केही घर भत्किएर झारपातले ढाके त केही भत्कने अवस्थामा पुगेका छन्। पछिल्लो समयमा गाउँमा कच्ची बाटो बन्यो। दुई वर्षदेखि भने मनहुँ कोटमा स्वदेशी र विदेशी पर्यटकसमेत आउन थालेका छन्। अब भने अहिलेसम्म दु:ख सहेर बसेको दिन फिर्न लागेको रेवतीले सुनाइन्। कम्ता दु:ख सहियो,उनले भनिन्, आमा बाबाले मेरो दु:ख देखेर कस्तो ठाउँमा छोरी दिइएछ। छोरीले दु:खपाई भन्नुहुन्थ्यो। गाउँमा आजभोली विदेशी र स्वदेशी पर्यटक आउन थालेका छन्। अहिले घरमै खाना र खाजा पसल चेलको छ। यहीँ बस्न चहाने पर्यटक केही कोठामा त कोही बार्दलीमा समेत सुत्ने गरेको उनले सुनाइन्। व्यास नगरपालिका५ मानहुँकी ५९ वर्षीया रेवती आले । तस्बिर : कृष्णमणि बराल शनिबार त पाँच सयसम्म पर्यटक आउँछन्। पाहुँनालाई शनिबार खाजा खुवाउन व्यस्तता निकै हुने उनले सुनाइन्। गाउँका अरू खाजा घरलाई पनि पाहुँनाको स्वागत सत्कार गर्न भ्याईनभ्याई हुने उनले सुनाइन्। दमौली बजारबाट ७ किलो मिटर दक्षिणपश्चिम उच्च स्थानमा रहेको मानहुँ डाँडामा पुग्न सडक र पदयात्रा दुवैै बाटो छन्। पर्यटक धेरैजसो सवारी साधनमै हुइँकिएर मानहुँ पुग्छन्। मानहुँ कोटबाट अन्नपूर्ण, माछापुच्छे्र, गौरीशंकरलगायत हिमश्रृंखलाको सुन्दर दृश्य देख्न सकिन्छ। कोटबाट उत्तरपूर्व मादी नदी, दक्षिण सेती नदी र बीचमा दामैली बजारको सुन्दर दृश्य देखिन्छ। यतिबेला वरिपरिका हरियाली धानका फाँट र हरिया डाँडाको सुन्दर दृश्य अवलोकन गर्न पर्यटक त्यहाँ पुग्छन्। पछिल्लो समयमा यहाँ पर्यटकको आगमन बढेकोले दु:ख गरेर गाउँमै बसेका स्थानीयमा खुसी बढ्दै गएको लीलामाया आलेले सुनाइन्। दमौली बजारमा यति बेला ३५ डिग्री तापक्रम छ। ११ सय मिटरभन्दा अग्लो स्थानमा रहेको मानहुँ कोटमा सितल छ। गर्मी छल्न पनि स्थानीय समेत मानहुँकोट पुग्ने गर्दछन्। पृथ्वी राजमार्गबाट ७ किला मिटर परको मानहुँ गाउँसम्म पुग्ने गरी कालेपत्रे पक्की सडक बन्ने क्रममा छ। २०७४०७५ मा मानहुँ गाउँसम्म पुग्ने कालेपत्रे सडक निर्माणकालागि १० करोड विनियोजन भएकोमा ८ करोडमा टेण्डर स्वीकृत भइसकेको छ। ८ करोडमा टेण्डर स्वीकृत भई काम बढिसकेको नगरपालिकाका प्रवक्तासमेत रहेका वडा नम्बर ५ का वडा अध्यक्ष मोहनकुमार श्रेष्ठले बताए। पर्यटनको माध्यमबाट स्थानीयलाई पुन: गाउँमा फर्काउने उद्देश्यका साथ नगरपालिका मानहुँ र वरपरका पर्यटकीय क्षेत्रको विकासमा लागेको व्यास नगरपालिकाका मेयर वैकुण्ठ न्यौपानेले सुनाए। मानहुँ कोटमा पर्यटकीय आकर्षण बढाउँन र त्यहाँ पुग्ने पर्यटकको सुरक्षाका लागि मानहुँ डाँडाको प्राकृतिक भ्यूप्वइन्ट क्षेत्रमा नगरपालिकाले हालै रेलिङसमेत राखिसकेको छ। यस वर्ष पनि मानहुँ कोटको पर्यटकीय विकासकालागि ४० लाख बजेट छुट्याइएको मेयर न्यौपानेले बताए। गाउँमा पर्यटकको चहलपहल बढेपछि घर छाडेर बेसी झरेको स्थानीय गाउँ फर्केर भत्केको घर पुन: बनाउन थालेको स्थानीय रेवती आलेले सुनाइन्। तनहुँको व्यास नगरपालिका मानहुँ डाँडाबाट देखिएको दमौली बजार। तस्बिर : कृष्णमणि बराल"
हिन्दुकुश क्षेत्र विकासको पहल गर्न आह्वान,"बेइजिङ : हालै बेइजिङमा हिन्दुकुशहिमाली क्षेत्रीय उच्चस्तरीय नीतिको मूल्यांकन सम्बन्धी वार्ता तथा गोष्ठी भएको छ। गोष्ठीले हिन्दुकुशहिमाली क्षेत्रको पहाडी वातावरण, जलवायु परिवर्तन र दिगो विकास लगायतका नीतिबारे मूल्यांकन गर्न तथा सम्बन्धित पक्षलाई तुरुन्तै कदम चालेर वातावरण संरक्षण र स्थानीयको जीवनस्तर सुधारका लागि पहल गर्न आह्वान गरेको छ। नेपालमा मुख्यालय रहेको अन्तर्राष्ट्रिय एकीकृत पर्वतीय विकास केन्द्र (इसीमोड)को टोलीले चिनियाँ विज्ञान प्रतिष्ठान (कास) मा प्रस्तुत गरेको हिन्दुकुशहिमाल क्षेत्रीय उच्चस्तरीय नीतिको मूल्यांकन प्रतिवेदनमा सुझाव राख्दै कासका विद्वानले यस्तो धारणा व्यक्त गरेका हुन्। कासका विद्वानले प्रतिवेदनमाथि सुझाव राख्दै तत्काल कार्यान्वयन कल टु एक्सनमा जानुपर्ने समेत सुझाएका छन्। सार्वजनिक प्रतिवेदन अनुसार, मानवीय कारक तत्व र जलवायु परिवर्तनले हिमाली क्षेत्रका सर्वसाधारणको जीवनशैली र जैविक विविधता तथा जल प्रणालीमाथि नै गम्भीर चुनौती थपिरहेको छ। विश्वमा नै सबैभन्दा ठूलो पहाडी क्षेत्रमध्येको एक हिन्दुकुशहिमालय क्षेत्र एसियाका मुख्य १० वटा नदीको मुहान पनि हो। सो पहाडी क्षेत्रको लम्बाइ ३ हजार ५ सय किलोमिटर हुनुका साथै अफगानिस्तान, पाकितान, भारत, चीन, नेपाल, भुटान, बङ्गलादेश र म्यानमारलगायत आठ देशसम्म फैलिएको छ। सन् १९८३ मा स्थापित यो संस्था इसीमोड यी ८ वटा देशको साझा संयन्त्र हो। गत जनवरीफेब्रुअरीमा तयार पारिएको प्रतिवेदनबारे सम्बन्धित देशलाई जानकारी गराउन तथा सुझाव संकलन गर्ने क्रममा इसिमोडको टोली बेइजिङ आइपुगेको हो। अगस्त २० तारिख बेइजिङमा प्रतिवेदन प्रस्तुत गरिएको थियो। इसीमोडका प्रतिनिधिले प्रतिवेदनका सम्बन्धमा बेइजिङपछि सछ्वानमा पनि २३ तारिख छलफल गरेका थिए। हिन्दुकुशहिमालय मूल्यांकन प्रतिवेदन हिन्दुकुशहिमालय क्षेत्र सम्बन्धी प्रथम आधिकारिक मूल्यांकन प्रतिवेदन हो। प्रतिवेदन तयार पार्न २२ देश र १८५ वटा संगठनका करिब ३५० जना विद्वान र विशेषरूको संलग्नता थियो।"
कहालिलाग्दो घटनाको चार वर्ष : अझै अन्योलमै टीकापुर,"टीकापुर : डेढ वर्षे नाबालक र आठ सुरक्षाकर्मीको ज्यान जाने ७ भदौ ०७२ मा भएको टीकापुर घटनाको चार वर्ष पुग्यो। थरुहटथारुवान संघर्ष समितिले आह्वान गरेको प्रदर्शनका क्रममा झडप हुँदा नेपाल प्रहरीका एसएसपी लक्ष्मण न्यौपानेसहित आठ सुरक्षाकर्मीको ज्यान गएको थियो। ८ गते कफ्र्यूका बीच थारुका घर, पसलमा आगजनी भयो। घटनाको छानबिन गर्न तत्कालीन सरकारले राष्ट्रिय अनुसन्धानका पूर्वप्रमुख देवीराम शर्मा नेतृत्वको पाँच सदस्यीय छानबिन टोली बनायो। मानवअधिकार आयोगले समेत छानबिन समिति गठन गर्यो। सर्वोच्च अदालतका पूर्वन्यायाधीश गृशचन्द्र लालको संयोजकत्वमा टीकापुर घटनाको छानबिन गर्न समिति पनि बन्यो। सरकारले बनाएको छानबिन समितिले सत्यतथ्य बाहिर ल्याउने अपेक्षा गरेका टीकापुरबासी भने चार वर्षसम्म अन्योलमै रहेका छन्। कैलाली कञ्चनपुरसहितको नवलपरासीसम्मको थरुहट प्रदेश थारुको माग हो। घटनाको छानबिनका लागि सरकारले बनाएको समितिले सरकारले प्रतिवेदन बुझाएको लामो समय हुँदा समेत सरकारले प्रतिवेदन सार्वजनिक गरेको छैन। प्रतिवेदन सार्वजनिक नहुँदा घटनाबारे दुवैथरिमा अन्योलता छ। सरकारले आफूहरूमाथि अन्याय गरेको थारु पक्षको आरोप छ। टीकापुरका लागि कालो दिनका रूपमा रहेको भदौ ७ गतेको घटनालाई सरकारले सम्बोधन गर्नुपर्ने स्थानीयहरू बताउँछन्। विगतमा भएको घटनालाई बिर्सिएर सामाजिक सद्भाव कायम गर्नुपर्ने नेकपाका युवा नेता भैरव रावलको भनाइ छ। २०७२ को टीकापुर घटना आफैमा दुःखद् घटना हो, अब हामी त्यो सबै बिर्सिएर नयाँ ढंगबाट यस क्षेत्रको सद्भावका कायम गर्न लाग्नुपर्छ, रावलले भने, टीकापुर घटनाले, हिंसाको माध्यमबाट कुनै पनि मुद्दाको सम्बोधन हुन सक्दैन भन्ने सन्देश दिएको छ। संविधान बन्ने क्रममा भएको आन्दोलनलाई राजनीतिक रूपमै समाधान खोजेर टीकापुरलाई क्षतिपूर्ति दिनुपर्ने नेपाली कांग्रेस क्षेत्र नम्बर १ कैलालीका क्षेत्रीय सभापति भूवनेश्वर अधिकारीले बताए। टीकापुरका लागि कालो दिनका रूपमा भएको त्यो घटना नितान्त राजनीतिक मुद्दा हो, राज्यले यसलाई सम्बोधन गर्न सके मात्रै सद्भाव कायम हुन सक्छ, उनले भने, यो घटनामा राज्य संवेदनशील हुन आवश्यक रहेको छ। भदौ ७ गतेको घटनापछि घटनाको विरोधमा भदौ ८ गते एक समूहले टीकापुरमा रहेका थारू समुदायका घर र पसलमा आगजनी गरेको थियो। कफ्र्यूको समयमा समेत आफ्ना घर पसल छानीछानी आगजनी भएको प्रति थारू समुदायले तीव्र विरोध जनाउँदै आएका छन्। सरकारले आगजनीमा परेका थारू समुदायका व्यक्तिलाई क्षतिपूर्ति दिएको छ। घटनामा संलग्न भएको आरोपमा राज्यले ५८ जनाका नाममा मुद्दा दायर गरेको थियो। जसमध्ये २७ जना पक्राउ परेका थिए। अन्य सबै अहिले पनि फरार सूचीमा रहेका छन्। पक्राउ परेका मध्ये फागुन २२ गते १६ जना छुटेका छन्। उनीहरूमध्ये १२ जना तीन वर्ष कैद भुक्तान गरेर, एकजना नाबालक भएर र तीन जना सफाई पाएर छुटेका हुन्। सांसद रेशमलाल चौधरीसहित ११ जना भने अझै जेलमा छन्। रेशमलाल चौधरी कैलाली१ बाट विजयी संघीय सांसद हुन्। ११ जनालाई भने अदालतले घटनामा संलग्न रहेको भन्दै दोषी ठहर गरेर जेल सजाय सुनाएको छ। थुनामै रहेका बेला सरकारले चौधरीलाई शपथ ग्रहण गराएको भए पनि संसदमा भने उपस्थित गराएन्। सरकारको उक्त कदमले टीकापुर घटनालाई बल्झाई रहेको थारु अगुवा लालवीर चौधरी बताउँछन्। जनताले आफ्नो मत दिएर निर्वाचित गरेको हाम्रो सांसदलाई जेलमा राखेर सरकारले अन्याय गरिरहेको छ, चौधरीले भने, टीकापुरको सामाजिक सद्भाव कायम गर्नका लागि हाम्रो सांसदलाई रिहा गरिनुपर्छ। घटनामा गोली लागेर ज्यान गुमाएका नाबालक टेकेन्द्रबहादुर साउदको परिवारले भने घटनामा संलग्नलाई कानुनी कारवाही हुनुपर्ने माग गर्दै आएका छन्। दोषीलाई उम्काउन नहुने मृतक साउदका हजुरबुबा जंगबहादुर साउदले बताए। घटनामा दोषी रहेकाले कानुनी कारवाही भोग्नै पर्छ, दोषीलाई उम्काउन मिल्दैन साउदले भने, सामाजिक सद्भावका लागि पनि दोषीले कारवाही भोग्नै पर्छ, जनताले घटनाका वास्तविक पीडकलाई जान्न पाउनु पर्छ। टीकापुर घटना पछाडि टीकापुर शान्त रहेको छ। स्थानीय, प्रदेश र संघको निर्वाचनमा जनप्रतिनिधि चयन गरेर जनताले अभिमत प्रकट गरिसकेपछि टीकापुर घटनाको घाउ कोट्याइरहन आवश्यक नभएको टीकापुर नगरपालिकाका नगर प्रमुख तपेन्द्र रावलले बताए। यस क्षेत्रका जनताले तीनै तहको निर्वाचनमा आफ्नो अभिमत व्यक्त गरिसकेपछि त्यो घाउ कोट्याउन आवश्यक छैन, नगर प्रमुख रावलले भने, सामाजिक सद्भावका नाममा हामी फेरि टीकापुरलाई अशान्त भएको हेर्न चाहन्नौँ। अहिले शान्त अवस्थामा रहेको टीकापुरमा, घटनाको सत्यतथ्य बाहिर ल्याउनु पर्नेमा दुवै पक्ष एक छन्। टीकापुर घटनाका पीडितलाई न्याय दिन, घटनाको सत्यतथ्य बाहिर ल्याउन र दोषीलाई कारवाही गर्न सके मात्र टीकापुरमा सामाजिक सद्भाव कायम हुने स्थानीयहरू बताउँछन्। पुरानै माग दोहोर्याउँदै थारु सम्मेलन फागुनमा जेलमुक्त भएका थारु नेता लक्ष्मण थारुसहितको अगुवाईमा शनिबारदेखि टीकापुरमा थारु सम्मेलन सुरु भएको छ। सद्भावका लागि भनिएको थारु सम्मेलनमा, संविधान संसोधनको माग भने छोडिएको छैन। थरुहट एकता र सामाजिक सद्भावका लागि टीकापुर राष्ट्रिय सम्मेलन, संविधान संशोधनसहित थरुहटथारुवान स्वायत्त प्रदेशका लागि हाम्रो आन्दोलन नारा दिएर थारु सम्मेलन सुरु भएको छ। शनिबारदेखि सुरु भएको थारु सम्मेलनका लागि डा बाबुराम भट्टराई, नेकपा क्रान्तिकारीका संयोजक मोहन वैद्य, राष्ट्रिय जनता पार्टी, नेपालका लक्ष्मणलाल कर्णसहितका नेताहरू टीकापुर पुगेका छन्। सम्मेलनलाई सम्बोधन गर्दै पूर्वप्रधानमन्त्री समेत रहेका डा भट्टराईले भदौ ७ गतेको घटना राजनीतिक आन्दोलन बताएका छन्। एकथरी थारुले असहमति देखाइरहेकै अवस्थामा सम्मेलन आयोजककर्ताहरूले भने आन्दोलनलाई थारु विद्रोह दिवसका रूपमा मनाउन सम्मेलन गरेको बताउँदै आएका छन्। डाभट्टराईले पनि थरुहट थारुवान राष्ट्रिय सम्मेलनको उद्घाटन गर्दै टीकापुर घटना थारु विद्रोहको दिवस भएको बताए। भदौ ७ गतेको टीकापुर घटना थारुहरूले संविधानप्रति जनाएको असन्तुष्टि थियो, भट्टराईले भने,यो नितान्त राजनीतिक घटना हो, यसको समाधान सरकारमा बस्नेहरूले गर्नुपर्छ। प्रधानमन्त्री केपी शर्मा ओलीले झापाबाट सुरु गरेको आन्दोलन र तत्कालीन नेकपा माओवादीले थालेको संघर्ष राजनीतिक हुँदा थारुहरूको आन्दोलन राजनीतिक नहुनुले आफूलाई अचम्म लागेको बताए। प्रधानमन्त्री ओलीज्यू, झापाको आन्दोलन राजनीतिक हुने, प्रचण्ड र बादलज्यूलाई मेरो प्रश्न छ, तपाईहरूको आन्दोलन राजनीतिक हुने तर थारुहरूको आन्दोलनमा थारु नै जेल जानुपर्ने ?, भट्टराईले प्रश्न गरे, देशका विभिन्न भागमा आन्दोलन हुँदा अन्य जाति र वर्गले पहिचानको आधारमा राज्य पाए पनि मगर र थारुहरूले पहिचानका आधारमा राज्य नपाएकै हुन्। टीकापुरमा शनिबार देखि सुरु भएको थारु सम्मेलन। तस्बिर : अन्नपूर्ण"
बहकिँदै गयो समाज,"काठमाडौं : परराष्ट्रमन्त्री प्रदीप ज्ञवालीले मुलुकमा गलतैगलत मात्रै भयो राम्रा काम भएकै छैनन् भनेझैँ गरी समाज बहकिँदै गएकोप्रति चिन्ता व्यक्त गरेका छन्। अग्रगति र पश्चगतिको सङ्घर्षको समिश्रण भएकाले सबै खालका रङहरु समाजमा हुने उल्लेख गर्दै उनले राम्रा कामलाई सामान्यीकरण गरेर कतिपय वुद्धिजीवी तथा मिडिया नै बहकिएको बताए। काठमाडौँको मैतीदेवीमा होप फाउण्डेसनले गरेको वाङ्मय सताब्दी पुरुष सत्यमोहन जोशीको सम्मान कार्यक्रमलाई सम्बोधन गर्दै यस्तो बताएका हुन्। मन्त्री ज्ञवालीले समाजमा विकृति विसङ्गति रहेको स्वीकार गर्दै भएका राम्रा कामलाई विर्सन नहुनेमा जोड दिए। सबै राजनीति खराबैखराब, चिकित्सक रोगीबाट पैसा मात्रै धुत्छन्, विद्यार्थी सबै चिट नै चोर्छन्, शिक्षक सबै ठग्छन्, कर्मचारी सबै घुस्याहा नै हुन जस्तो गरी आम जनरलाइज गरेर समाज अगाडि बढ्दै छ भन्ने कुरालाई ओझेलमा पार्ने कोशिस भइरहेको छ। समाजमा भएका खराबीविरुद्ध लड्ने सामथ्र्य सरकारसँग रहेको जिकिर गर्दै मन्त्री ज्ञवालीले प्रश्न गरे, भूकम्प, नाकाबन्दी, चुनावलगायत कयौँ अफ्ठ्यारोलाई पार गर्दै नेपालले सात दशमलव पाँच प्रतिशत आर्थिक वृद्धिदर हासिल गरेकामा खुशी हुनुपर्ने होइन ? वेल्जिएममा सङ्घीयता कार्यान्वयन गर्न ११ वर्ष लागेको स्मरण गर्दै उनले नेपालमा पहिलो वर्षमै कार्यान्वयन हुनु ठूलो उपलब्धि भएको बताए। युगौँदेखि थोपरिएका समस्या रातारात समाधान नहुने प्रष्ट्याउँदै देशमा परिवर्तनका सकारात्मक सङ्केत देखिन थालेको उनको जिकिर छ। समाजमा भ्रष्टाचार भए पनि पहिले जस्तो नभएको उनको दाबी छ। कर्मचारी आएर लौन एक दिन भन्सार जान पाएको छैन, मालपोत जान पाएको होइन भनेर, नेताहरुलाई सधैँभर तनाव हुन्थ्यो तर आज भन्सार र मालपोतमा मलाइ पठाइदेउ भन्ने मान्छे पाउन गाह्रो छ, यसको अर्थ के, त्यहाँका प्वाल बन्द हुन थालेछ, यो त सत्य हो नी, मन्त्री ज्ञवालीले भने। ठाउँमै निशाना लागेकाले अख्तियारमै बसेका मान्छेले मुख लुकाउँदै राजीनामा दिएर हिँड्नुपर्ने अवस्थाको सिर्जना भएको जानकारी गराउँदै उनले विकृति विरुद्धको लडाइँ शुरु भएको उल्लेख गरे। फरक प्रसङ्ग जोड्दै मन्त्री ज्ञवालीले नेपाली समाजको बहुआयामिक संस्कृतिलाई अगाडि ल्याउन र कर्णालीलाई चिनाउन वाङ्मय सताब्दी पुरुष सत्यमोहन जोशीले गरेको योगदानको प्रशंसा गरे। बेइजिङ ओलम्पिकमासमेत उत्कृष्ट १० मा छनोट भएको मुलुकको राष्ट्रगान छनोटको नेतृत्व गर्ने जोशीको योगदानको राज्यले उच्च मूल्याङ्कन गरिरहेको र गरिरहने बताउँदै उनले आज जोशीलाई सम्मान गर्न पाउँदा खुशी व्यक्त गरे। मुलुकका अन्य गतिविधि पछाडि परेपनि सँस्कृतिका हिसाबले नेपाल अन्य देशको तुलनामा अब्बल रहेको उनको भनाइ छ। विश्व व्यापारीकरणलगायत कारणले पश्चिमा संस्कृति भित्रिँदा मौलिक संस्कृतिमा अतिक्रमण भइरहेकोमा उनले चिन्ता प्रकट गरे। उनले गलत गतिविधि रोक्दै पश्चिमाको विकासबाट पाठ सिकेर गलत परम्परालाई हटाउँदै जानु अहिलेको आवश्यकता रहेको बताए। रासस"
अंग्रेजलाई जितेको खुसियाली यसरी मनाइन्छ पाल्पामा,"पाल्पा : नेपालले अंग्रेज सेनालाई युद्धमा जितेको खुसियालीमा तानसेनमा शनिबार विजय उत्सव मनाइँदै छ। वि सं १८७१ पुसदेखि १८७२ जेठसम्म पाल्पा नुवाकोट, बुटवल जितगढीमा युद्ध भएको थियो। युद्धमा नेपालले अंग्रेजलाई पराजित गरेको थियो। युद्ध तत्कालीन पाल्पाका प्रशासक कर्णेल उजिर सिंह थापाको नेतृत्वमा भएको थियो। युद्धमा अंग्रेज सेनालाई हराएको सम्झनामा विस १८७६ देखि प्रत्येक वर्ष पाल्पामा विजयउत्सव मनाउने गरिएको छ। विजयउत्सवको भगवती जात्राको रथ आज १२ बजेर ४५ मिनेटमा उठाइने व्यवस्थापन समितीका अध्यक्ष राजेश्वर उदयले बताए। तत्कालीन प्रशासक कर्णेल थापाले 'बुटवल जितगढी युद्धमा विजयी भएमा तानसेनमा भगवतीको ठुलो मन्दिर बनाउने र भगवतीको महिमा चारैतिर फैलाउने छु' भनी भाकल गरेको भनाइ छ। २ पटकसम्म बुटवल जितगढी क्षेत्रमा भएको युद्धमा विजयी भएपछि कर्णेल उजिर थापाले १८७२ देखि ७६ सम्म गजुरसहितको ३ तले मन्दिर निर्माण पुरा गरे। १८७६ सालदेखि तानसेनमा विजयोत्सव मनाउन थालिएको हो। यो भाद्र कृष्ण जन्माष्टमीको भोलिपल्ट नवमीको दिन मनाउने परम्परा रहँदै आएको छ। आधुनिक हातहतियार सहितको तालिम प्राप्त अंग्रेज सेनासँग घरेलु हातहतियारको आधारमा कुटनितिक तरिकाबाट तत्कालीन नेपाली सेनाले युद्ध जितेको थियो। तत्कालीन युद्धमा अंग्रेज सेनाको नेतृत्व जनरल उडले गरेका थिए। पाल्पा नुवाकोट बुटवल जितगढी युद्धमा नेपालसँग हारेपछि अंग्रेज सेनाका कमाण्डर जनरल उडलाई अंग्रेज सरकारले कारवाही गरेको थियो। पाल्पा बुटवल जितगढी युद्ध नेपालको राष्ट्रियता स्वाधिनता र सार्वभौमिकतासंग गाँसिएकोले केन्द्रीय सरकारबाट राष्ट्रिय पर्वको मान्यता दिनुपर्ने संस्कृतिविद् निर्मल श्रेष्ठले बताए। अब नेपालले अंग्रेजसँग युद्ध लड्ने र जित्ने कल्पना गर्न नसकिने भन्दै यस्तो ऐतिहासिक महत्वको कुरालाई सरकारले वेवास्ता गर्दै आएको अर्का संस्कृतिकर्मी झपेन्द्र जिसीले बताए। विजयजात्राको अघिल्लो दिन कृष्ण अष्टमीको राति प्रमुख जिल्ला अधिकारी, प्रमुख सेनानी र मन्दिर व्यवस्थापन समितिका पदाधिकारीहरुले संयुक्त रुपमा पञ्चवली सहित पुजा गर्ने प्रचलन छ। अंग्रेजसंग युद्ध लडेको तरवार पर्दशन गरी रथमा राखी सेनाले बढाइ दिने चलन रहेको छ। विजयउत्सव भगवती जात्रालाई तानसेन बजारको पाल्पा दरवार शितलपाटी, भगवतीटोल, वसन्तपुर, कैलाशनगर, अशनटोल, नारायणस्थान, भिमसेनटोल, गोरखदल गण, बसपार्क आन्दोलनचोक, बडिज्ञानटोल, सिल्खानटोल, टक्सारटोल लगायका स्थानमा घुमाउने मन्दिर व्यवस्थापन समितीले जनाएको छ। भगवतीजात्रा हेर्न पाल्पा, काठमाडौं, गुल्मी, अर्घाखाँची, रुपन्देही, कपिलबस्तु, नवलपरासी, चितवन, स्याङ्ग्जा, कास्की लगायत क्षेत्रबाट पुग्ने गरेका छन्। विजयउत्सवमा नेपाली सेनाका प्रधान सेनापति पुर्णचन्द्र थापा सहभागी हुने व्यवस्थापन समितीले जनाएको छ। विजय उत्सवमा तत्कालीन सयममा अंग्रेजसंग युद्धमा लडेको सबुज गणको पनि सहभागिता रहने छ।"
रातरात हिट भएकी रानु जसलाई लता मंगेश्करसँग तुलना गरिँदै छ,"काठमाडौं : भाग्य कतिखेर बदलिन्छ भन्न सकिन्न। तर जब बदलिन्छ त्यो हामीले सोचेभन्दा निकै भिन्न भइदिन्छ। कतिपय अवस्थामा त त्यो सपना हो कि विपना छुट्याउनै सकिँदैन। भारतको पश्चिम बंगालको रानाघाट स्टेशनमा गीत गाएर गुजारा चलाउने रानूमण्डल यी दिनहरुमा यस्तै अनुभूति गर्दै छिन्। उनले गाएको एक प्यारका नगमा है, मौजों कि रवानी हैबोलको गीत युट्युबमा भाइरल भएको छ। उनको आवाज सुन्नेहरुले मण्डललाई लतामंगेश्करको आवाजसँग तुलना गरेका छन्। रेलवे स्टेशनमा उनले गाएको गीत एक यात्रुले रेकर्ड गरेर सोसल मिडियामा अपलोड गरेपछि भिडियो भाइरल भएको थियो। यही भिडियोबाट रानूले गीत गाउने अफर पाएकी छिन्। भारतीय गायक हिमेश रेशमियाले आफ्नो नयाँ फिल्म ह्याप्पी हार्डी एण्ड हिरको लागितेरी मेरी कहानीबोलको गीत रानूसँग रेकर्ड गराएका छन्। स्टुडियोमा रेकर्ड गरिएको भिडियो हिमेशले सोसल मिडियामा सेयर गरेका छन्। रानूलाई बलिउडमा इन्ट्रि गराउन मेकओभर समेत गरिएको छ। सैलुनमा उनको हेयरस्टाइल परिवर्तन गरिएको तस्विर पनि यतिबेला भाइरल भएको छ। पछिल्लो खबर अनुसार उक्त भिडियो कै कारण रानूको भेट छोरीसँग भएको छ। आमा छोरीको बिगत १० वर्षदेखि सम्पर्क हुन सकेको थिएन। रानू मण्डलको जीवन निकै कष्टकर थियो। उनको विवाह मुम्बाइमा बाबु मण्डलसंग भएको थियो। पतिको मृत्युपछि उनी आफ्नो घर रानाघाट फर्किएकी थिइन्। उनले त्यहीँको रेलवे स्टेशनमा गीत गाएर पेट पालिरहेकी थिइन्। अहिले रानुलाई मुम्बाइको एक रियालिटी सो ले गीत गाउन अफर गरेको छ। साथै कलकत्ता, केरला र बंगलादेशबाट पनि गीत गाउन अफर आइरहेका छन्। रानूको जीवनमा आएको यस्तो परिवर्तनलाई भाग्यको खेल नै मान्नु पर्छ।"
"आजको मौसम : भारी वर्षा, तराईमा हावाहुरी","काठमाडौं : शनिबार देशका केही स्थानमा भारी वर्षा र हावाहुरीको सम्भावना रहेको छ। जल तथा मौसम विज्ञान विभागको मौसम पूर्वानुमान महाशाखाको शनिबार बिहान ६ बजे निकालेको बुलेटिनमा मनसुनको न्यून चापिय रेखा पश्चिम भाग औसत स्थानभन्दा केही उत्तरतर्फ छ। बंगालको खाडीमा ओडिसा नजिक माथिल्लो वायुमण्डलमा एउटा न्यून चापीय वायु प्रणाली विकसित भएको छ। मनसुनको न्यून चापिय रेखाको साविक स्थान भन्नाले भारतको उत्तरी राजस्थान, हरयाना, दिल्ली, दक्षिण उत्तर प्रदेश, दक्षिण बिहार, झारखण्ड र पश्चिम बंगाल हुँदै बंगालको खाडीको शिरसम्म जनाउँछ। शनिबार दिउँसो देशभरी सामान्य बदली रहि केहि स्थानहरुमा मेघ गर्जन र चट्टयांगसहित वर्षा हुनेछ। देशको मध्य तथा पूर्वी पहाडी भूभागका एक दुइ स्थानमा भारी वर्षाको सम्भावना रहेको विभागले जनाएको छ। पूर्वी तराईका थोरै स्थानहरुमा हावाहुरीको सम्भावना भएकाले सचेत रहन महाशाखाले आग्रह गरेको छ। राति देशका मध्य र पश्चिमका थोरै स्थानमा भारी वर्षाको सम्भावना रहेको छ। केही स्थानहरुमा मेघ गर्जन र चट्टयांगसहित मध्यम वर्षा हुनेछ। महाशाखाका अनुसार साताभरीनै आंशिक देखि सामान्य बदली रही केही स्थानहरुमा मेघ गर्जनसहित वर्षाको सम्भावना छ।"
नेसनल प्याब्सनको लोकनृत्य हुँदै,"काठमाडौँ : निजी विद्यालयको छाता संगठन नेसनल प्याब्सन काठमाडौँले तिजको अवसर लोकनृत्य प्रतियोगिता आयोजन गर्ने भएको छ । प्रतियोगिताको तयारी पूरा भएको आयोजकले शनिबार पत्रकार सम्मेलन गरी जानकारी दिएको छ । कार्यक्रम यही भदै १० गते काठमाडौंको प्रज्ञा प्रतिष्ठानमा आयोजना हुनेछ । पत्रकारसम्मेलनका दिइएको जानकारीअनुसार प्रतियोगितामा कुल ७५ समूहकोे सहभागिता रहनेछ । बिहान ८ बजेदेखि बेलुका ६ बजेसम्म चल्ने प्रतियोगिका प्रथम, द्धितीय र तृतीय हुनेलाई क्रमशः नगद १५ हजार, १० हजार ५ हजारसहित ट्रफी र प्रमाणपत्रद्धारा पुरस्कृत गरिनेछ । बाँकी टप १० टिमलाइ नै ट्रफी र प्रमाणपत्र प्रदान गरिने छ । कार्यक्रमका सहभागीले नेपाली मौलिक कला, संस्कृति र परम्परा झल्कने मौलिक लोकनृत्यलाई कम्तीमा ८ र बढीमा २४ जनाको समूहमा प्रस्तुत गन सक्ने आयोजकको भनाइ छ । नेपाली भाषा र संस्कृतिको प्रवद्र्धन गर्ने उद्देश्यले यो कार्यक्रम आयोजना गरिएको हो । नेसनल प्याब्सन काठमाडौँका सञ्चार विभाग प्रमुख तथा लोक नृत्य प्रतियोगिताका कार्यक्रम संयोजक गेन्द्र लामालेक कार्यक्रमको तयारी पूरा भएको जानकारी दिए ।"
माइतबाट जाने क्रममा वृद्धाको मृत्यु,बागलुङ : बागलुङ नगरपालिका८ सिगानामा खोला तर्ने क्रममा एक वृद्धाको ज्यान गएको छ। जिल्लाको काठेखोला गाउँपालिका२ भिमापोखरा घर भएकी ७५ वर्षीय अछि गिरी बागलुङ नगरपालिका९ तित्याङ स्थित माइतबाट घरतर्फ जाँदै गर्दा सिगानाको गुवाखोला तर्ने क्रममा लडेर गम्भीर घाइते भएकी थिइन्। खोलामा लडिरहेको अवस्थामा स्थानीयले उद्धार गरेर धौलागिरी अञ्चल अस्पताल पुर्याइएको थियो। उपचारका क्रममा ज्यान गएको जिल्ला प्रहरी कार्यालय बागलुङका प्रहरी प्रमुख प्रहरी उपरीक्षक नवराज भट्टले जानकारी दिए।
राधाकृष्ण रथ यात्रा : डोरी तान्नेको भिड,"विराटनगर : सदा झै यस वर्ष पनि नेपालकै महत्त्वपूर्ण पर्वका रुपमा स्थापित ५२ औं धार्मिक श्री राधाकृष्ण रथयात्रा विराटनगरमा सुरु भएको छ। कृष्ण जन्माष्टमीको भोलिपल्ट निकालिने दक्षिण एसियाकै दोस्रो ऐतिहासिक रथ यात्रा शनिबार सुरु भएको हो। रथ यात्रा अवलोकन गर्न पूर्वाञ्चलका विभिन्न जिल्ला तथा छिमेकी मुलुक भारतको सीमा क्षेत्रबाट गाउँगाउँबाट आएर रथको रोडी तान्न भिड लागेको थियो। रथयात्राको शुभारम्भ प्रदेश १ प्रमुख प्रा डा गोविन्द तुम्बाहाङ, विराटनगरका मेयर भीम पराजुलीसंगै समान्य प्रकाशनमन्त्री लालबाबु पण्डितलगायतले गरे। ५२ औं संस्करणको रथयात्रा दिउँसो करिब ४ बजे राधाकृष्ण मन्दिरबाट निकाएको थियो। मन्दिरबाट सुरु भएको रथले ७ किलोमिटर दुरी पार गर्दे साढे ४ घण्टामा पश्चात राधाकृष्ण मन्दिरको क्षेत्रमा पुगेको छ। रथले ४० ठाउँमा विश्रामस्थल तोकिएको अध्यक्ष बावुराजा ओझाले जानकारी दिए। रथको लम्बाई २२ फिट, चौडाई १४ फिट र उचाई १८ फिट रहेको छ। रथ निकाल्ने क्रममा हेलिकप्टरबाट पुष्प झारिएको थियो। रथयात्रा भव्य रुपमा सम्पन्न गर्नका लागि १८ वटा उपसमिति निर्माण गरिएको छ। यात्रामा दुई सयभन्दा बढी झाँकी प्रदर्शनी गरिएको थियो। रथयात्राको अवलोकनका लागि प्रहरी प्रधान कार्यालय काठमाडौंबाट विज्ञटोली ड्रोन क्यामेरासहित आएको जिल्ला प्रहरी कार्यालय मोरङका प्रमुख एसपी विश्व अधिकारीले जानकारी दिए।"
विराटनगरमा राधाकृष्ण रथयात्रा,"विराटनगर : विराटनगरमा ऐतिहासिक राधाकृष्ण रथयात्रा शनिबार दिउँसो साढे ३ बजेबाट निकालिँदै छ। प्रत्येक वर्ष श्रीकृष्ण जन्मअष्टमीको भोलिपल्ट विराटनगर महानगरपालिका१ तीनपैनीस्थित राधाकृष्ण मन्दिर परिसरबाट विशेष पूजाआजा गरेपछि रथयात्रा निकालिन्छ। शनिबार निकालिने ५२ औं रथयात्रामा सहभागी बन्न भक्तजन आउने क्रम सुरु भएसँगै विराटनगरमा चहलपहल बढेको छ। रथयात्रा मूल समारोह समितिका अध्यक्ष बाबुराजा ओझाका अनुसार रथयात्रका लागि तीनपैनी, गोल्छा चोक, डीएसपी रोड, मेन रोड, बुधहाट चोक, ट्राफिक चोक, महेन्द्र चोक, गद्री, महावीर रोड, शनिमन्दिर, भृकुटी चोक, मुनालपथ, बरगाछी र तीनपैनीसम्मको ७ किलोमिटर दूरी तय गरिएको छ। ४ घण्टामा पुनः राधाकृष्ण मन्दिर पुग्ने रथका लागि ४० स्थानमा विश्राम स्थल तय गरिएको छ। रथयात्रामा प्रयोग गरिने रथ पेगोडा शैलीमा बनाइएको छ। रथको लम्बाइ २२ फिट, चौडाइ १४ फिट र उचाइ १८ फिट रहेको अध्यक्ष ओझाले बताए। उनले रथयात्रा सुरु भएको आधा घण्टासम्म विराटनरगरको आकाशमा हेलिकप्टरले परिक्रमा गर्दै पुष्पवृष्टि गर्ने जानकारी दिए। त्यसका लागि ८० हजार रुपैयाँ खर्च गरेर एक क्विन्टल (सय किलो) फूलको तयारी गरिएको उनको भनाइ छ। रथयात्रा भव्य रुपमा सम्पन्न गर्नका लागि बनेका १८ वटा उपसमिति अहिलेय सक्रिय छन्। रथयात्रा दक्षिण एसियाकै ठूलो रथयात्रा भएको आयोजकको दावी रहेको छ। यसमा भारतका विभिन्न स्थानबाट पनि भक्तजन आउने गर्छन्। नेपाली र विदेशी भक्तजन गरेर यात्रामा पाँच लाखले सहभागिता जनाउने अपेक्षा आयोजकले गरेको छ। यसैबीच रथयात्रालाई लक्षित गरेर सुरक्षा निगरानी बढाइएको छ। मोरङ प्रहरी प्रमुख एसपी विश्व अधिकारीले रथयात्राको सुरक्षार्थ एक हजार सात सय प्रहरी परिचालन गरिएको छ। जसमा दुईसय सादा पोसाकका रहेका छन्। ऐतिहासिक रथयात्राको सुरक्षामा विशेष रणनीति बनाएर लागू गर्दै त्यही हिसावमा सुरक्षाकर्मी परिचालन गरिएको अधिकारीको भनाइ छ। रथयात्रा अवधिभर विराटनगरको निगरानी ड्रोन क्यामेराबाट पनि गरिने भएको छ। कुनै पनि अप्रिय घटना हुन नदिन र भएमा नियन्त्रणमा लिन ड्रोन क्यामेराले सहयोग गर्ने एसपी अधिकारीको भनाइ छ। हजारौको संख्यामा रथयात्रामा हुने भक्तजनहरुको सहभागितालाई ध्यानमा राख्दै उच्च निगरानी बढाइसकिएको उनले बताए। ड्रोन क्यामेरा उडाउनका लागि प्रहरी प्रधान कार्यालय काठमाडौंबाट ड्रोनसहितको टोली झिकाइएको छ। शुक्रबार साँझ यसको परीक्षण पनि गरिएको थियो। रथयात्रा मार्गलाई लक्षित गरेर ड्रोन क्यामेराबाट निगरानी गरिने जानकारी अधिकारीले दिए। शंकास्पद गतिविधी गर्ने कोही व्यक्ति देखिए तत्काल नियन्त्रणमा लिएर कारबाही अघि बढाइने उनको भनाइ छ। विराटनगरका ३२ स्थानमा सीसी क्यामेरा पनि जडान गरिएका छन्। त्यसले पनि रथयात्रामा हुने अवाञ्छित गतिविधी नियन्त्रणमा मद्दत पुग्ने अपेक्षा प्रहरीले गरेको छ। प्रहरीले यस अघिका उसृङखल गतिविधि तथा विभिन्न अपराधिक घटना एवं चोरीमा संलग्न रहेका एक सय ७६ जनामाथि भने विशेष निगरानी बढाइएको जनाएको छ। रथयात्रामा आउने भक्तजनलाई प्रहरीले भिडभाड धेरै हुने भएकोले त्यहाँ चोरी तथा लुटपटा हुने भन्दै महँगा गरगहना नलगाउन र घरको तालाचावी राम्रोसँग लगाएर मात्रै आउन विशेष आग्रह गरेको छ।"
काठमाडौंमा गौरा पर्व,"काठमाडौं : सुदूरपश्चिम र कर्णाली प्रदेशमा धुमधामसँग मनाइने गौरापर्व काठमाडौंमा मनाइएको छ । काठमाडौंको टुँडिखेलमा विशेष कार्यक्रमकाबीच शुक्रबार गौरापर्व मनाइएको हो । धार्मिक एवं सांस्कृतिक महत्वको गौरापर्व काठमाडौंमा पनि धुमधामसँग मनाइने गरेको छ । विभिन्न पेशा, व्यवसाय, अध्ययनका लागि काठमाडौं उपत्यकामा बसोबास गर्ने सुदूरपश्चिम र कर्णाली प्रदेशबासीको संख्या बाक्लिदै जाँदा काडमाडौंमा पनि यो पर्व विशेष कार्यक्रमका साथ मनाइने गरेको छ । गौरापर्वका दिन सुदूरपश्चिमका विभिन्न पार्टीका नेताकार्यकर्ताहरु टुँडिखेलमा जम्मा भएर देउडा खेल्ने गरेका छन् । शुक्रबार नेकपाका नेता भीम रावल, नेपाली कांग्रेसका नेता एनपी साउँदलगायत ठूलो संख्यामा पार्टीका नेता कार्यकर्ताहरुले संगै गौरा मनाएका थिए । गौरालाई सुदूरपश्चिम र कर्णाली क्षेत्रका मानिसले ऐतिहासिक मौलिक पर्वका रूपमा लिने गरेका छन् । संघीय राजधानी काठमाडौंमा पनि सुदूरपश्चिम र मध्य पश्चिम क्षेत्रका मानिसको बसोवास बढेसँगै गौरापर्व धुमधामका साथ मनाउन थालिएको छ । सत्य युगमा हिमालय पुत्री पार्वतीले महादेव स्वामी पाऊँ भनी वर्षा ऋतुको भाद्र महिनामा जल, जङ्गल, जमिन र जनावरको डर नमानी तपस्या गरेपछि मनोकामना पूरा भएको सम्झनामा देशको पश्चिम क्षेत्रमा यो पर्व मनाउन सुरु गरिएको किम्वदंती छ । गौरा पूजा गर्नका लागि पाँच वनस्पति कुश, काँस, सामा (सौँ), तीतेपाती र अपामार्ग कतै तिलको बिरुवा पनि राखेर देवीको आकार बनाउने गरिन्छ । यसरी बनाइएको देवीलाई भाद्र कृष्ण अष्टमीका दिन गाउँको सफा घरमा भित्राएर व्रतालुले निराहार बसी पूजा गर्ने परम्परा रहेको छ बिहीबार गौरा घर र मन्दिरमा धार्मिक अनुष्ठानका साथ गौरा भित्राइएको थियो । गौरा भित्राउने दिनलाई स्थानीय भाषामा ठूली गौरा भित्राउने दिनको रुपमा लिइन्छ । गौरा पर्वका दिन देउडा खेल्ने प्रचलन छ । विगतमा देउडामा पौराणिक कथा र देवीदेवताका गाथा समेटिने गरेपनि पछिल्लो समय भने राजनीतिक र सामाजिक विकृतिलाई देउडाका माध्यममाबाट व्यंग गर्ने गरिन्छ । गौरापर्वलाई एकताको पर्वका रुपमा लिने गरिन्छ ।"
बेगनास तालमा डुबेका युवाको उद्धार,पोखरा : शनिबार पोखराको बेगनास तालमा पौडी खेल्ने क्रममा डुबेका एक युवकको उद्धार भएको छ । पोखरा महानगरपालिका ३१ का स्थानीय २२ वर्षीय रविन भुषाल पौडी खेल्ने क्रममा डुबेपछि ईलाका प्रहरी कार्यालयबाट खटेको प्रहरी टोलीले स्थानीयको सहयोगमा उद्धार गरेको गण्डकी प्रदेश प्रहरी कार्यालयले बताएको छ । उद्धार गरिएका भुषाललाई उपचारका लागि लेखनाथ सामुदायिक अस्पतालमा उपचारपछि थप उपचारका लागि पश्चिमाञ्चल क्षेत्रीय अस्पताल पोखरामा पठाइएको छ । घट्नाको थप अनुसन्धान भइरहेको प्रहरीले बताएको छ ।
फिजियोथेरापी गर्न आर्थिक अभाव,"ललितपुर : मस्कुलर डिस्ट्रोफिले किरण शिल्पकारको ज्यान सुक्दै गएको छ। शरीरको तुलनामा टाउको ठूलो देखिन्छ। खुट्टा, शरीरभरि हड्डी र छाला मात्रै देखिन्छ। शरीरको प्रायः भाग चल्दैनन्। हात केही मात्रामा चल्छ। तर, कुनै काम गर्ने सामथ्र्य हुँदैन। १५ वर्षदेखि उनलाई रोग लागेका शिल्पकारले भने, डाक्टरले यो रोगको कुनै उपचार छैन भनेका छन्। व्यायाम र थेरापी गर्छु। अलि सजिलो भएको छ। पाटनस्थित आदर्श स्कुलमा ९ कक्षामा पढ्दै गर्दा लक्षण देखिएका थिए। खुट्टा दह्रोसँग टेकिँदैनथ्यो। थकान महसुस गर्थे। खुट्टा लर्बराएजस्तो लाग्थ्यो। हिँड्दा हिँड्दै लड्थे। भर्याङ चढ्न सक्दैनथे। कुन रोगले यस्तो बनाएको हो भन्ने पत्तो पाएनन्। समस्या जटिल भएपछि अस्पताल गए। चिकित्सकले उपचार सम्भव नभएको बताए। निरास बन्नुको उनीसँग विकल्प थिएन। तर, उनले व्यायामलाई रोजे। उनी ६ महिना पुग्दा आमालाई गुमाउनुपर्यो। १३ वर्षपहिले बाबु पनि गुमाएपछि एक्लो भएका छन्। दिदीभिनाजुको रेखदेखमा जीवन व्यतित गरिरहेका छन्। निरन्तर थेरापी गर्न आर्थिक समस्या नधान्ने उनले पीडा सुनाए। ललितपुर महानगरपालिकाबाट अपांगता कार्ड पाएका छन्। कम्प्युटरमा विशेष रुचि छ उनको। आक्कल झुक्कल कम्प्युटर चलाउँछन्। फेसबुकमा साथीहरूको क्रियाकलाप, नयाँनयाँ जानकारी तथा तस्बिर हेरेर रमाउने गर्छन्। रोगले गलाउँदै लगे पनि जिन्दगी जिउने अभिलाशासहित आर्थिक सहयोगको अपेक्षा गरेका छन्।"
कलिलैमा भारतमा बिहे,"नेपालगन्ज २५ माघ २०७५ मा नेपालगन्ज फुल्टेक्राका लक्ष्मी कुम्हारले १६ वर्षीया छोरी सपनाको बिहे तय गरे । निम्तो कार्ड छपाएर १०० वटा त बाँडे । बिहे आउन सात दिन बाँकी थियो । बालविवाहको हल्ला चल्यो । प्रहरीले बिहे रोक्यो । सीमावर्ती भारतीय गाउँ गंगापुरमा सुटुक्कै साइकलमा छोरी लगेर बिहे गरिदिए र भोलिपल्ट छोरीसँगै घर फर्के । उनले भने, लगनकै दिन बिहे गर्न पाएर म धन्य भएँ । बूढीले छोरीज्वाइँलाई आशीर्वाद दिन नपाएको गुनासो गर्छे । गौनापछि छोरी आफ्नो घर जान्छे । फुल्टेक्राकै १६ वर्षीया अञ्जु ८ कक्षामा फेल भएर घरमै बसिरहेकी थिइन् । परिवारले गत ३ जेठमा भारतीय नागरिकसँग घरबाटै धुमधाम बिहे गराइदिए । डेढ सय त बराती आएका थिए, उनकी काकी सुष्मा मौर्यले भनिन्, भोज खान पुलिस पनि आएका थिए, तर कसैले उमेर सोधेनन् । बिहे भयो । दुई वर्षपछि गौना गरेर अञ्जुलाई घर पठाउने तयारी छ । डुडुवा गाउँपालिका हल्वलडोलीकी १६ वर्षीया विपनाको भारतको बाबागन्जमा बिहे भयो । बिहेमा आमा मीनासहित आफन्त सरिक भए । विपनाका बाबाको पाँच वर्षअघि मृत्यु भएको थियो । चार वर्षको भाइ छ । सम्पत्तिका नाममा दुई कठ्ठा जग्गा । विपनालाई बिहे गर्न नेपालको कानुनले छेकबार लगायो । बिहेकी साक्षी उनकी दिदी (फुपूकी छोरी) रेखा खटिकले बिहेको रहस्य खोलिन्, मजदुरी गरेर परिवारको खर्च चल्थ्यो । छोरीलाई पाल्न नसक्ने भएपछि बिहे गर्नुपर्यो । जानकी गाउँपालिका५ बेलभारकी १४ वर्षीया सरिताको गत फागुनमा भारतीय गाउँ बक्सीमा सुटुक्कै बिहे भयो । उनका बुवासहित १२ जना आफन्त दुलाहाको घर गए र बिहे गरेर अर्को दिन घर फर्के । यादव धम्बोझी मावि नेपालगन्जमा कक्षा ८ मा पढ्छिन् । उनका २० वर्ष पुगेकी जेठी दिदी र १८ वर्षकी माइली दिदीको पनि १५ वर्षभन्दा कम उमेरमै बिहे भएको थियो । माइली बिहेपछि घरमै बस्छिन् । उनको गौना हुन बाँकी छ । माइलीपछि साहिलीको गौना गर्ने तयारी छ । बढेकी छोरी कहाँ घरमा राख्न सकिन्छ ? आमा कैलाशाले भनिन्, राम्रो केटा भेट्टायौं, बिहे गरिदियौं । बाँकेको डुडुवा गाउँपालिका३ बनकट्टीमा १८ वर्षकी एक मुस्लिम किशोरीको बिहे भएको खबर तीन महिनापछि गाउँभरि फैलियो । न जन्ती आए, न गाउँघरलाई निम्तो बाँडियो । अभिभावकले गुपचुप भारतीय केटासँग बिहे गरिदिए । नेपालमा २० वर्षमुनिको बिहेमा प्रतिबन्धपछि भारतीय ज्वाइँ खोज्ने क्रम बढ्यो । सपना, अञ्जु, विपना र सरिता प्रतिनिधि पात्र हुन् । बाँकेमा भारतसँग रोटी बेटीको सम्बन्ध शताब्दीऔंदेखिको हो तर मुलुकी अपराध (संहिता) ऐन, २०७४ मा बीस वर्ष नपुगी विवाह गर्न वा गराउन नहुने व्यवस्थाले अभिभावककै संलग्नतामा बालविवाह भारतमा गर्र्ने गलत चलन छ । कानुन छलेर छोरी भारतीयलाई जिम्मा लगाए पुग्ने रीति बस्न थालेको छ । अधिवक्ता विश्वजित तिवारीका अनुसार २० वर्ष नपुगेर भएको विवाह स्वतः बदर हुन्छ । कसुर प्रमाणित भए बिहे गर्ने र गराउनेलार्ई तीन वर्षसम्म कैद र ३० हजार रुपैयाँसम्म जरिबाना हुनसक्छ । तिवारी भन्छन्, विपन्न मधेसी समुदायले कानुन छल्न भारतीय ज्वाइँ खोजेर उतै लगेर बिहे गर्ने जुक्ति निकालेका हुन् । जिल्लामा वर्षमा कति बालविवाह हुन्छन् भन्ने तथ्यांक छैन । जिल्ला प्रहरी कार्यालयले जिल्लामा चार वर्ष अवधिमा ९ वटा मुद्दा मात्र दायर गरेको छ । तर बालविवाह धेरै भइरहेको गुपचुप कार्यले दर्शाउँछ । बाल क्लब सञ्जालको पहलमा गत आवमा ३५ वटा बालविवाह रोकेको जिल्ला प्रहरी प्रमुख एसपी वीरबहादुर ओली बताउँछन् । सबैभन्दा बढी १० वटा नेपालगन्ज उपमहानगरपालिकाकै थिए । जिप्रका बाँकेको महिला, बालबालिका तथा जेष्ठ नागरिक सेवा केन्द्रकी श्यामकुमारी पाइजा मगर रोकिएकामध्ये १५ वटा भारतमा बिहे गर्ने तयारी रहेको बताउँछिन् । नेपालगन्ज१ मा रहेको सेवा केन्द्र कार्यालय नजिकैबाट गत वैशाखमा प्रहरीले काँदु थरकी १८ वर्षीया युवतीको बिहे रोक्यो । घरमा भोज चलिरहेको थियो । जन्ती आउन बाँकी रहेकै बेला दुलहीलाई नियन्त्रणमा लिएर सम्झाएर पठाइयो । एक महिनापछि उनको भारत लगेर बिहे गरियो । मगर भन्छिन्, गुपचुपमा भारतमा बिहे हुन्छ । समस्या परेर हामीकहाँ आउँदा हामी भारतमै अंशबन्डा र बच्चाको अधिकारका लागि लड्न सुझाव दिन्छौं । दुई वर्षअघि बाँके प्रहरीले नरैनापुर गाउँपालिकाको मटेहियामा बालविवाहविरुद्ध अप्रेसन चलाएर ११ वटा बिहे रोकेको थियो । अहिले प्रहरी सक्रियता देखिँदैन । जिल्लामा हुने बालविवाहमध्ये कम्तीमा पनि एक तिहाइ भारतीयसँग हुने गरेको सम्बद्ध बताउँछन् । जिल्ला बाल क्लब सञ्जालकी अध्यक्ष मेनुका रावत बाल क्लबको पहलमा रोकेकामध्ये कम्तीमा पनि २५ देखि ३० प्रतिशतको बिहे भारतीय नागरिकसँग गुपचुपमा हुने गरेको अनुभव सुनाउँछिन् । उनले भनिन्, नेपालगन्ज २२ पुरैनीमा एक १४ वर्षका एक युवकको बिहे हुँदै थियो । बराती जान तयारी हुँदै थियो । खबर टोलमा सनसनी फैलियो । प्रहरी आयो । सम्झायोबुझायो । फर्केर गएसँगै ती युवकले भारतमा गएर बिहे गरे । दुलही नल्याएरै फर्के । जानकी५ कैलासीका रामदेव मि श्र विपन्नता र रूढिवादी सोचका कारण मधेसी समुदायले कानुन छल्न भारतमा बिहे गरिरहेको बताउँछन् । १६ वर्षमा छोराछोरीको बिहे गरे पनि तीन वर्षपछि गौना र त्यसको एक वर्षपछि थौना हुने भएकाले नेपालको कानुनले भनेझैं २० वर्षमा बिहे भइरहेको छ, उनले भने, विपन्न मधेसी समुदायले २० वर्षसम्म सन्तानलाई बिहे नगरी राख्नै सक्दैनन् । उनीहरू कानुन छल्न बाध्य छन् । विपन्न समुदायमा छोरीलाई जति पढायो, उति धेरै दाइजो बढायो भन्ने सोचाइ व्याप्त छ । मधेसी समुदायमा गौना प्रथा पनि बालविवाहको कारक हो । यो प्रथामा रजस्वला हुनुअघि छोरीको बिहे हुन्छ । बिहेपछि बालिका माइतमै सिन्दूर लगाएर बस्छे । कम्तीमा तीनदेखि सात वर्षपछि गौना (दुलही घर फर्काउने काम) हुन्छ । गौना भएपछि दुलही जान्छिन् र केही दिन बसेर माइत फर्कन्छिन् । त्यसको एकडेढ वर्षपछि थौना हुन्छ अर्थात् दुलहादुलही लिन आउँछन् । त्यसपछि मात्रै केटी नियमित रूपमा केटाको घरमा बस्न थाल्छिन् । सिबिन नेपालगन्जका संयोजक सिद्धराज पनेरू भन्छन्, थाहा भएपछि बिहे रोक्ने प्रयास हुन्छ । सम्झाइबुझाई गरेर फर्केको केही समयपछि भारतमा पुगेर बिहे गरिसकेका हुन्छन् । कसले रोक्ने ? कसरी रोक्ने ? नियन्त्रणमा पालिकाको कम प्राथमिकता दक्षिण एसियामा सबैभन्दा बढी बालविवाह हुन्छ । युनिसेफले सन् २०१६ मा दक्षिण एसियामा बालविवाहबारे गरेको अध्ययन (म्यापिङ अफ चाइल्ड म्यारिज इनिसियटिभ इन साउथ एसिया) ले बालविवाह गर्ने मुलुकमध्ये नेपाल तेस्रो नम्बर (४१ प्रतिशत) मा रहेको देखाएको छ । बंगलादेश (६५ प्रतिशत) पहिलो र भारत (४७ प्रतिशत) बालविवाहले दोस्रो नम्बरमा छन् । दक्षिण एसियामा प्रत्येक दुई बालिकामध्ये एकको बालविवाह हुने प्रतिवेदनमा उल्लेख छ । नेपालमा हुने ४१ प्रतिशत बालविवाहमध्ये १० प्रतिशत बालबालिकाको विवाह १५ वर्षभन्दा कम उमेरमा हुने गरेको छ । जनगणना २०६८ अनुसार नेपालमा ४० प्रतिशत बालविवाह हुने गरेको छ । बाँकेमा भने बालविवाह अझै डरलाग्दो छ । जनगणनाको तथ्यांकअनुसार जिल्लामा महिला बालविवाह ८०२ प्रतिशत छ । जुन राष्ट्रिय तथ्यांकभन्दा दोब्बर हो । पुरुष बालविवाह भने ४९२६ छ । आठ वर्षअघिको बालविवाह दर घट्नुको सट्टा बढेको छ । प्लान इन्टरनेसनल नेपालकोे सहयोगमा सामाजिक सचेतन सरोकार मञ्च (स्याक) बाँकेले सन् २०१९ मा गरेको सर्वेक्षणले पनि बाँकेमा पुरुषमहिला बालविवाहको अवस्था भने ८०७९ देखाएको छ । पुरुष बालविवाह ६०९२ देखाएको छ । सर्वेक्षणले सबैभन्दा बढी बालविवाह नेपालगन्ज उपमहानगरपालिका र राप्ती सोनारीमा ८३१६ प्रतिशत र सबैभन्दा कम डुडुवामा ५०२२ प्रतिशत रहेको देखाएको छ । सन् २०१४ मा बेलायतमा भएको अन्तर्राष्ट्रिय सम्मेलनमा नेपालले सन् २०२० भित्र बालविवाह अन्त्यका लागि सार्थक प्रयास गर्ने र सन् २०३० भित्र बालविवाह अन्त्य गर्ने सहमतिपत्रमा हस्ताक्षर गरिसकेको छ । लक्ष्यमा पुग्न बालविवाह अन्त्यका लागि राष्ट्रिय रणनीति २०७२ जारी गरिएको छ । बालविवाह रोकथाम बाँकेका स्थानीय तहको प्राथमिकता परेको देखिँदैन । जिल्लाका आठ स्थानीय तहले आव ०७६०७७ का लागि साढे चार अर्ब बजेट विनियोजन गरेका छन् । तर बाल विवाहविरुद्ध प्राथमिकता छैन । बालविवाहविरुद्ध जानकी र राप्ती सोनारी गाउँपालिकाले बजेट विनियोजन गरेका छैनन् । जानकी गाउँपालिका उपाध्यक्ष भूमिसरा धिताल भन्छिन्, बालविवाहविरुद्धका लागि बजेट छुट्टाउँ भन्दा गैससको प्रोजेक्ट छ भनियो । डुब्लिकेसन होला भनेर छुट्ट्याएनौं । सबैभन्दा बढी डुडुवा गाउँपालिकाले १५ लाख रुपैयाँ विनियोजन गरेको छ । यो रकम १ साउनदेखि जन्मेकी छोरीका लागि पाँच हजार रुपैयाँ गााउँपालिका र पाँच हजार रुपैयाँ अभिभावकले थपेर १० हजार रुपैयाँको मुद्दती खाता खोलिनेछ । जुन रकम २० वर्र्ष उमेर पुगेपछि कम्तीमा पनि एसईईको शिक्षादीक्षामा प्रयोग गरिनेछ, गाउँपालिकाका प्रमुख प्रशासकीय अधिकृत विष्णुप्रसाद धितालले भने । नेपालगन्ज उपमहानगरपालिकाले क्षमता अभिवृद्धिका कार्यक्रमका लागि ८ लाख छुट्ट्याएको छ । नरैनापुर, खजुरा र बैजनाथले दुईदेखि तीन लाख रुपैयाँसम्म विनियोजन गरेका छन् । यो बजेट बाल क्लबको क्षमता अभिवृद्धि र जनचेतनामूक कार्यक्रममा खर्च हुने बताइएको छ । जिल्लाका सबै पालिकामा गैरसरकारी संस्था स्याकको बाल विवाह रोकथाम परियोजना छ । ४ करोड २२ लाख १७ हजार रुपैयाँको परियोजना तीन वर्षसम्म चल्नेछ । पालिकामा बालविवाहविरूद्ध नीति, रणनीति निर्णाण गर्ने, सचेतनामूलक कार्यक्रम सञ्चालन गरी किशोरकिशोरीमा बालविवाह मुक्त आचरण विकास गर्ने, बाल विवाहविरुद्घ वातावरण सिर्जना गर्दै बालविवाह मुक्त क्षेत्र पालिका घोषणा गर्ने लक्ष्य हो, परियोजना प्रबन्धक जगदीश थापाले दाबी गरे । अधिवक्ता विश्वजित तिवारी १६ वर्षमा भारतमा विवाह गरेर १८ वर्षभित्र छोडपत्र हुँदा बालिकाको कानुनी उपचारको बाटो बन्द हुने बताउँछन् । उनी भन्छन्, भारतमा महिलाको १८ वर्षसम्म परिवारको सहमतिमा बिहे गर्न सकिन्छ । १८ वर्षको उमेरसम्म बिहे गर्नु भनेको नेपाल र भारत दुवै देशमा अपराध गरेको ठहर्छ । एक त बिहे दर्तै हुँदैन । छोडपत्र हुँदा उजुरी गर्न जाँदा दुबै देशको कानुनले संरक्षण गर्न सक्दैन । न अधिकार न अंश घर न घाट को हुनुपर्छ ।"
अंश छाडेर सम्बन्ध बिच्छेद !,"ओखलढुंगा : ओखलढुंगा जिल्ला अदालतमा ०७६ वैशाख अन्तिम साता सम्बन्ध बिच्छेद गर्न आएका जोडीसँग अर्का एक पुरुष पनि हाजिर भए। उनी मुद्दाका साक्षी वा पक्षका आफन्त थिएनन्। पत्नीले सम्बन्ध बिच्छेदको मुद्दा हालेपछि सुनुवाइका क्रममा आएका भारतीय सुरक्षा फौजमा कार्यरत महिलाका पतिसँगै अर्का पुरुष पनि देखेपछि अदालतका श्रेस्तेदार नेत्रबन्धु पौड्यालले उनलाई मुद्दाका पक्षसँग आउनुको कारण सोधे। ती पुरुषले सहज रूपमा जवाफ फर्काए, म बिहे गर्न आएको। जवाफ सुनेपछि अदालतका कर्मचारी छक्क परे। सम्बन्ध बिच्छेद गर्ने महिलासँग आफूले विहे गर्न आएको बताएपछि ती पुरुष अदालत आउनुको रहस्य खुल्यो। जारी तिरेर अर्काकी पत्नी लैजान पाउने चलन गाउँघरमा अझै जिवित छ। भागेर जाने र ल्याउने त धेरै छन्। छाड्ने र लाने एकैसाथ अदालतमा हाजिर भएर त्यहींबाट अर्कोसँग बिहे गरेर हिँडेको चाँही पहिलो पटक देखियो, अधिवक्ता गुरुबहादुर बस्नेतले भने, एकातिर तोड्ने र अर्कातिर सहज रूपमा सम्बन्ध जोड्ने अनौठो घटना देखियो। जागिरे पतिसँगको सम्बन्ध विच्छेदको प्रक्रिया पुरा हुनासाथ एक बच्चाकी आमा ती महिला खोटाङका सडक मजदुरसँग हिँडिन्। उनले पूर्वपतिसँग कुनै सम्पत्ति वा अंश दाबी गरिनन्। मुद्दाका पक्ष कसैको पनि पहिचान नखुलाउन आग्रह गर्दै उनले भनिन्, सम्बन्ध नै नरहेपछि अर्काको सम्पत्तिमा के आँखा लाउनु ? जे पर्छ त्यही ब्यहोरौंला नि ! अदालतका श्रेस्तेदार पौडेलले भने, यो अचम्मको घटना पहिलो पटक देखियो, अंश छाडेर सम्बन्ध बिच्छेद गर्ने त कति छन्, कति। प्रतिवदी ती पुरुषले दुवैजना बिहे गर्न राजी भएका रहेछन्, गरुन् भनेर सहज जवाफ दिए। ती महिलाले कुनै सम्पत्ति दाबी नगरेको श्रेस्तेदार पौडेलले जानकारी दिए। सम्बन्ध बिच्छेद गर्ने अधिकांश महिलाले पुरुषबाट अंश दाबी गर्न छाडेका छन्। ओखलढुंगा जिल्ला अदालतमा आव ०७४७५ मा दर्ता भएका ४८ सम्बन्ध बिच्छेद मुद्दाका अधिकांश वादी महिलाले अंश दाबी नगरी सम्बन्ध बिच्छेद गरेका छन्। ४८ मध्ये ४५ जना महिलाले सम्बन्ध विच्छेद दर्ता गरेकोमा सोधपुछ गर्दा अधिकांशले अंश नलिने बताएका थिए। ठ्याक्कै संख्या चाँही टिपेका छैनौं, तर हिसाब निकाल्दा सम्बन्ध बिच्छेदको मुद्दा हालेका ७० प्रतिशत बढी महिलाले अंश लिन अस्वीकार गरेको छन्, श्रेस्तेदार पौडेलले भने, हामीले बालबच्चाको रेखदेख, सम्पत्ति र भविश्यका बारेमा समेत छलफल गरेर मात्रै निर्णय गर्छौं। अधिकांशले अंश अस्वीकार गर्छन्। सम्बन्ध बिच्छेदमा महिलाले अंश दाबी नगर्नुमा अंशमा आउने बारी जग्गामा काम गरेर जिविकोपार्जन गर्न छाड्नु र अंश लिने प्रक्रियामा झन्झट र तत्कालै सम्बन्ध बिच्छेद नहुनेलगायतका कारण रहेको अधिवक्ता टुकराज निरौला बताउँछन्। उनले भने, खेतबारीको महत्त्व नै छैन, आजभोलि। अंश लिने प्रक्रिया पनि लामो छ, कतिपयले अंश वापत रकम लिने गर्छन, कतिले दोस्रो बिहे गर्ने योजना बनाएकाले नलिएका हुन्छन्। सम्बन्ध बिच्छेद गरेका महिलाले प्रायः एउटै जवाफ दिन्छन्, सम्बन्ध नै नरहने भएपछि सम्पत्तिले के गर्छ ? अधिकांश अंश नलिएका महिलाले अर्को बिहे गर्ने गरेको पाइएको छ। अंश नलिइ सम्बन्ध बिच्छेद गरेका धेरैले अर्को बिहे गरेको सुनिन्छ, नेपाल बार एसोसिएसन जिल्ला बार इकाइका अध्यक्ष टेकबहादुर राईले भने, सबैलाई आरोपित गर्न मिल्दैन, तर सम्बन्धमा गडबढी आएर उमेरमै सम्बन्ध बिच्छेद गरेकाले दास्रो बिहे गरेका छन्। मुलुकी ऐनको विहेबारी महलमा सम्बन्ध बिच्छेद गर्न महिलाले मात्रै सिधै अदालतमा मुद्दा गर्न पाउने र अंश पाउने व्यवस्था थियो। पुरुषले गर्न परे वडा कार्यालयमा निवदेन दिएर प्रक्रिया सुरु हुने प्रावधान थियो। यो ऐन कार्यान्वयनमा हुञ्जेल अदालतमा अपवाद वाहेक महिलाका मात्रै मुद्दा आउने गरेका थिए। मुलुकी ऐन विस्थापित गर्दै मुलुकी संहिता भदौबाट कार्यान्वयनमा आएपछि पुरुषलाई समेत अदालतमा सम्बन्ध बिच्छेद मुद्दा दर्ता गर्न पाउने अधिकार छ। संहिता आएपछि हाराहारी मुद्दा महिलाले मात्रै अदालतमा सम्बन्ध बिच्छेदका मुद्दा दर्ता गर्दै आएकोमा मुलुकी संहिता लागू भएपछि भने पुरुषले पनि धमाधम पत्नबाट पीडित भएको भन्दै सम्बन्ध विच्छेद मुद्दा दर्ता गर्न थालेका छन्। जिल्ला अदालतमा संहिता लागू भएदेखि ०७५ भदौ १ देखि ०७६ असार मसान्तसम्म पुरुष ३२ र महिला ४० गरी ७२ जनाले दर्ता गरेका छन्। दर्ता गर्नेमा पुरुष पनि महिलाको हाराहारीमा छन्। सम्बन्ध बिच्छेदका कारण बाहिर एक देखाइए पनि भित्र फरक हुने गरेको उच्च अदालत विराटनगरको ओखलढुंगा इजलाशका वरिष्ठतम् न्यायधीश विदुरविक्रम थापाले बताए। उनले भने, बाहिर शारीरिक तथा मानसिक यातना दिएको, हिंसा गरेको भन्ने गरिए पनि धेरैजसोमा वैदेशिक रोजगारीपछिको विकृति कारण बनेको छ। उनका अनुसार वैदेशिक रोजगारीमा रहँदा सम्बन्धमा आउने दरार, अविश्वास र अरुसँगको सम्बन्धका कारण सम्बन्ध बिच्छेद धेरै हुने गरेका छन्। सम्बन्ध बिच्छेद गर्न आउने अधिकांश पुरुषले अनौपचारिक कुरामा पत्नीले परपुरुषसँग सम्बन्ध राखेका कारण सम्बन्ध बिच्छेद गर्नु परेको बताउने गरेका छन्।"
क्याम्पसको ८२ बिघा जग्गा कब्जा,"दाङ : घोराहीस्थित महेन्द्र बहुमुखी क्याम्पसको ८२ बिघा जग्गा १० वर्षदेखि कब्जामा छ । मुक्त कमैया आन्दोलनका बेला क्याम्पसको जग्गा कब्जा भएको थियो । त्रिवि आंगिक क्याम्पसका नाममा करिब ९० बिघा जग्गा थियो । क्याम्पसले ८ बिघामा संरचना तयार गरेर पठनपाठन सञ्चालन गरेको छ । ८२ बिघा खेतीयोग्य जमिन, सुकुम्बासी, भूमिहीनका नाममा कब्जा मा रहेको क्याम्पस प्रशासनले जनाएको छ । क्याम्पसको जग्गामा सुकुम्बासी र मुक्त कमैयाको बस्ती विकास भएको छ । क्याम्पसले जग्गा फिर्ता गर्न प्रयास गरेको छ । तर फिर्ता हुन सकेको छैन, क्याम्पसका सहायक प्रमुख सुदर्शन रिजालले भने, जग्गा फिर्ता गराइदिन जिल्ला प्रशासन र लमही नगरपालिकामा पत्र काटेरका छौं। क्याम्पसको ३५ बिघा जग्गामा अहिले तीन सय बढी घर निर्माण गरेर बसोबास गरिएको छ । अन्य क्षेत्रमा विभिन्न नाममा अतिक्रमण भएको छ । महेन्द्र क्याम्पस दाङका प्रशासकीय अधिकृत अनन्त पुनका अनुसार साबिक सोनपुर ५ टिकलीगढमा क्याम्पसको नाममा रहेको कित्ता नं २८९ को ३५ बिघा ११ कठ्ठा १७ धुर, साबिक सतबरिया ६ रहेको कित्ता न ४१३ को ३५ बिघा १६ कठ्ठा र सतबरिया १ गणेशपुरको कित्ता नं ३० को १० बिघा १५ कठ्ठा १६ धुर गरी ८२ बिघा ४ कठ्ठा १३ धुर क्षेत्रफल अतिक्रमण गरी ५ सय घरटहरा निर्माण गरिएको छ । अतिक्रमणसँगै कति जग्गा त गायबसमेत पारिएको छ । ती जग्गा ०६५६६ सालसम्म क्याम्पस आफैंले भोगचलन गरेको थियो । क्याम्पसको जग्गा राजनीतिक संरक्षणमा कब्जा गरिएको सहायक क्याम्पस प्रमुख रिजालले बताए । हामीसँग पुर्जा छ । तर जग्गाको आयस्ता र भोगचलन छैन, उनले भने, क्याम्पस प्रशासनको मात्रै केही लाग्दो रहेनछ। जग्गा कब्जाको अगुवाइ तत्कालीन माओवादीले गरेको नेकपाका दाङ जिल्ला सहइन्चार्ज इन्द्रजित थारूले बताए । जुन बेला भूमिहीन, सुकुम्वासी आन्दोलनमा थिए । राज्यले उनीहरुको माग सम्बोधन गरेको थिएन । हामीले राजनीतिक रुपमा नेतृत्व गरेका थियौं, प्रदेश सांसद थारूले भने, त्यही आन्दोलनका रूपमा महेन्द्र क्याम्पसको ३५ बिघा जग्गा भूमिहीन सुकुम्बासीले कब्जा गरेर बसेका हुन्। उनले कमैयाका माग सम्बोधन नभएसम्म कब्जा कायमै रहने बताए । कमैयाको समस्या अहिले पनि ज्यूँका त्यूँ छ । राज्यले परिचयपत्र नपाएका र छुट कमैयाको सम्बोधन गर्नुपर्छ। उनका अनुसार क्याम्पसको जग्गामा ३ सय घर धुरीभन्दा बढीको बसोबास छ।"
पतिको हत्या गर्न पाँच खेताला,"बर्दिबास : महोत्तरी बर्दिबास३ गौरीडाँडाका सरोज भनिने श्रवण थापा असार ३१ गते मृत भेटिए । उनको शव बीपी राजमार्गअन्तर्गत बर्दिबासस्थित स्मृति पार्कनजिकै फेला परेको थियो । घटनाको एक महिनापछि सरोजको हत्या भएको खुलेको छ । पत्नी पूजाले भाडाका पाँच अपराधी प्रयोग गरी हत्या गराएकोे पाइएको महोत्तरीका एसपी श्यामकृष्ण अधिकारीले बताए । गम्छामा ढुंगा बाँधेर सरोजको टाउको पछाडि हिर्काएर हत्या गरेको पोस्टमार्टम रिपोर्टमा देखिएको छ, उनले भने, सरोजको हत्या गर्न साढे ४ लाखमा डिल भएको रहेछ । भाडाका व्यक्तिले अढाई लाख नगद लिइसकेको पाइएको उनले बताए । प्रहरीले चार अभियुक्तलाई पक्राउ गरी शुक्रबार सार्वजनिक गरेको छ । एक जना फरार छन् । सर्लाही धनकौल गाउँपालिका३ हरकटवाका २७ वर्षीय प्रमोद सिंह, वडा नम्बर २ का २७ वर्षीय मुकेश साह, रौतहट गढीमाई नगरपालिका६ बखरीटोलका ३३ वर्षीय जिल्ला भनिने श्रीनारायण महरा र ४६ वर्षीय टीआई सहनीलाई नियन्त्रणमा लिइएको इलाका प्रहरी बर्दिबासका डीएसपी निशान थापाले बताए । प्रहरीले घटना अनुसन्धानका क्रममा ६० जानसँग सोधपुछ गरेको थियो । सरोजका काका टंकविक्रमले पत्नी पूजा, सासू लक्ष्मी बस्नेत, साली र अन्य गरी १२ जनाविरुद्ध किटानी जाहेरी दिएका छन् । पूजा, लक्ष्मीलगायत फरार छन् । केन्द्रीय अनुसन्धान ब्युरो, प्रदेश प्रहरी, जिल्ला प्रहरी, इलाका प्रहरी बर्दिबाससहितको प्रहरी टोलीले एक महिना लगाएर घटनाको सत्यतथ्य बाहिर ल्याएको हो । सरोजले धनुषाको बाहुनमाराकी पूजासँग डेढ दशकअघि बिहे गरेका थिए । उनीहरूका छोरा र छोरी छन् । यहीबीच सरोज मलेसियामा चार वर्ष बसेका थिए । प्रहरी अनुसन्धानका अनुसार पत्नीसँग उनको बेलाबेला विवाद हुन्थ्यो । पछिल्लो समय घर बनाउन २२ लाखमा जग्गा बिक्री गरेपछि विवाद चर्किएको थियो । जग्गाको रकम हात पार्न पूजाले एक महिनाअघि पतिको हत्या योजना बनाएको खुलेको छ । घटनाक्रमअनुसार पूजाले बहिनी कोपिलाका देवर प्रमोदलाई मान्छे खोज्न लगाइन् । प्रमोदले साथी मुकेशसँग मिलेर बनाएको योजनामा श्रीनारायण जोडिए । मुकेशको गाउँमा परिवारिक सम्बन्ध रहेछ, श्रीनारायणको । सर्लाही आउजाउ गर्दा मुकेशसँग चिनजान बढेको थियो । श्रीनारायणले आफ्नै गाउँका टीआई र अन्य एक जनालाई घटनामा सामेल गराएको प्रहरीले जनाएको छ । टीआई विगतमा भूमिगत समूहमा संलग्न थिए । खोज्दै जाँदा सरोजले जग्गा बिक्री गरेको र केही पैसा भएको थाहा पायौं । केही पैसा पत्नीसँग भएको र अरू ठेगान नभएको खुल्यो, अनुसन्धानमा खटिएका एक प्रहरीले भने, पति र पत्नीको झगडाबीच जब ठूलो पैसा छैन भन्ने थाहा भयो, त्यहींबाट अनुसन्धान सुरु गयौं । सरोजको फोन सम्पर्क सालीका देवर प्रमोदसँग भएको र घटनाका दिन अभियुक्त बर्दिबास आएको भेटिएको प्रहरीले जनाएको छ । प्रमोद पक्राउ परेपछि पूजाले पतिको हत्या गर्न भाडाको अपराधी प्रयोग गरेको खुलेको हो । दुर्घटनाको रूप दिए पनि छिपेन अपराध सरोज स्कुटरसँगै पल्टिएको अवस्थामा भेटिएका थिए । टाउकोबाट रगत बगिरहेको थियो । अस्पताल पुयाउँदा उनको मृत्यु भइसकेको थियो । उनको मृत्यु दुर्घटनाबाट भएको देखिन्थ्यो । हामीले दुर्घटनाकै दृष्टिकोणबाट अनुसन्धान गयौं, एसपी अधिकारीले भने, पोस्टमार्टम रिपोर्टपछि घटना रहस्यमयजस्तो लाग्यो । हत्या भएको हुन सक्ने कोणबाट अनुसन्धान मोडियो । सरोज घटनाको दिन स्कुटर नामसारी गर्न जनकपुर गएका थिए । उनका काका टंकविक्रमका अनुसार त्यही बेला पूजाले छोरालाई गौरीडाँडास्थित फुपूको घरमा छाडिन् । छोरीलाई लिएर धनुषाको बाहुनमारामा माइत गइन् । आमा लक्ष्मी बस्नेतसँग भाले बलि दिएर रातु पूजा गरिन् । पूजा र आमा भालेको मासु लिएर बर्दिबास फर्किए । छोरीलाई त्यतै छाडिन् । पत्नी र सासूले सरोजलाई मासु र रक्सी खुवाए । राति छोरी बिरामी भएको खबर बाहुनमाराबाट सालीले गरेपछि सरोज स्कुटर लिएर त्यता हिँडेका थिए । त्यता जाँदै गर्दा बाटो छेकेर भाडाका अपराधीले राति साढे १० बजे उनको हत्या गरेको प्रहरी अनुसन्धानले देखाएको छ । उनीहरूले टाउको पछाडि ढुंगाले हिर्काएर सरोजको हत्या गरे, अनुसन्धानमा संलग्न एक प्रहरीले भने ।"
