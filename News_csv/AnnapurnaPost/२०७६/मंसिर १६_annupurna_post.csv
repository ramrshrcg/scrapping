शीर्षक,विवरण
विकास खर्चको ओरालो ग्राफ,"गत वर्ष विकास खर्च सुस्त भएपछि अर्थमन्त्री डा युवराज खतिवडाले भनेका थिए, यो वर्ष कानुन निर्माण र कर्मचारी व्यवस्थापनमा अल्झियौं, अर्को वर्ष सुरुदेखि नै दिनगन्ती गर्नुहोला। यही दिनगन्तीले पनि चालु आर्थिक वर्षको पहिलो चार महिना बितिसकेको छ। कुल विनियोजन ४ खर्ब ८ अर्बमध्ये पहिलो चौमासिकमा ६ प्रतिशत मात्र खर्च भएको छ। विकास खर्चको अवस्था अघिल्लो वर्षको भन्दा अझै कमजोर छ। विगत भैं यस वर्ष पनि अन्तिम समयमा अपारदर्शी खर्च बढ्ने देखिन्छ। एकातिर सुरु गरिएका विकास निर्माणका ठूला आयोजना अलपत्र छन्। अर्कोतर्फ पूर्वाधार अभावले उत्पादन लागत उच्च छ। उत्पादन र रोजगार बढ्न सकेको छैन। सरकारले प्रवाह गर्ने वस्तु र सेवाको गुणस्तर सुधार हुन सकेको छैन। एकातर्फ सरकारले सन् २०२२ मा अल्पविकसित देशबाट विकासशील राष्ट्रका रूपमा स्तरोन्नति हुने र सन् २०३० मा मध्यम आय भएको मुलुक बन्ने लक्ष्य राखेको छ। त्यस्तै दोहोरो अंकको आर्थिक वृृद्धिदर हासिल गर्न र त्यस्तो वृद्धिदर टिकाउनका लागि पूर्वाधारमा ठूलो लगानी गर्नुपर्ने हुन्छ। पूर्वाधारमा लगानीका लागि आन्तरिक स्रोतले मात्र नधान्ने भएकाले बाह्य लगानीसमेत भिœयाउन सरकारले पहल गरिरहेको छ। तर सरकारले गर्ने खर्चको अवस्था भने निराशाजनक छ। विगत लामो समयदेखि विकास खर्चमा समस्या रहँदै आएको छ। विकास खर्चको समस्या भनेकै राजनीतिक प्रभावमा आयोजना छानिने र ठेकेदारसँगको साँठगाँठमा राजनीतिकर्मीहरू पालिने प्रमुख कारण रहेको छ। सरकारमा बस्नेले आफ्नो भोट बैंक सुरक्षित गर्न आयोजना छनोट गर्ने गन्तव्यहीन विकास को अवधारणातर्फ हामी मुखरित भएका छौं। कुनै पनि विकास कार्यक्रम र योजनाको एउटा गन्तव्य हुन्छ। तर हामी विकास खर्चका नाममा बालुवामा पानी खन्याइरहेका छौं। अन्य देशमा कुनै पनि विकास आयोजना छान्दा यसले अर्थतन्त्रमा दीर्घकालमा कति फाइदा दिन्छ, कति निजी लगानी आकर्षित हुन्छ, उत्पादनको लागत कति घट्छ, कति धेरै घरपरिवारले लाभ पाउँछन् र कति रोजगार सिर्जना हुन्छ भन्ने विश्लेषणका आधारमा छनोट हुन्छ। प्रभावशाली नेताको भोट बैंक सुरक्षित हुन्छ भनेर विकास आयोजना छनोट हुने गर्छन्। राजनीतिको चक्रव्युहमा जनताको विकासका आकांक्षा र मुलुकले अघि सारेका लक्ष्य प्राप्त नहुनुले शासन व्यवस्था परिवर्तनले मात्र होइन, जनताको जागरुकता र निरन्तर खबरदारीले मात्र विकास निर्माण सम्भव हुन्छ भन्ने देखाएको छ। राज्यको ढुकुटीजनताको करको दुरुपयोग गरेर नेताले चुनाव जित्ने अभ्यासलाई नियन्त्रण गर्न जनता आफैं जागरुक हुनुपर्ने भएको छ। मेलम्चीको आशा देखाएर काठमाडौंवासीका अपेक्षामा तुषारापात गरिएको छ। राजधानीजस्तो तुलनात्मक रूपमा सचेत मानिसहरू बसोवास गर्ने ठाउँमा त खुलमखुला विकास आयोजनामा भ्रष्टाचार गरेर काम रोकिन्छ भने अन्य कस्तो हालत होला भनेर सहजै अनुमान गर्न सकिन्छ। आयोजना छनोट र पूर्वतयारीमा गृहकार्य नगर्ने, जथाभावी आयोजना छनोट र तिनमा बजेट विनियोजन गरेर स्रोतसाधनको दुरुपयोग गर्ने क्रम रोकिनुपर्छ। राष्ट्रिय प्राथमिकताका आयोजनामा जवाफदेही भएर काम गर्नुपर्छ। विकास खर्च नहुँदा जनताले समयमा विकासको लाभ प्राप्त गर्नबाट वञ्चित भएका छन्। यसका अतिरिक्त निर्माण सामग्रीको बजार सुस्ताएको छ। खर्चमार्फत हुने नगदको प्रवाह घट्दा बैंकमा निक्षेप अभाव भएर ऋण दिने रकमको कमी भइरहेको छ। बैंक तथा वित्तीय संस्थाले मागअनुसार ऋण दिन नसक्दा निजी क्षेत्रको विस्तारसमेत रोकिने अवस्था छ। सरकारले विकास निर्माणका कामबाट रोजगार सिर्जना गर्नु त टाढाको कुरा, निजी क्षेत्रबाट व्यवसाय विस्तार र रोजगार सिर्जनालाई असर पारिरहेको छ। तसर्थ समन्वय, अनुगमन र मूल्यांकन अहिलेको खाँचो हो। खर्च हुन नसक्नुमा कतिपय अवस्थामा कानुनी अड्चन पनि छन्। तिनलाई निर्मम ढंगले संशोधन गर्नुपर्छ, ठेकेदारहरूका पक्षमा होइन।"
जनक दरबारमा भयो रामसीता विवाह,"मनिका झाराजकरण महतोगोविन्द महतो। जनकपुरधाम : राजा जनकको दरबारमा सीता स्वयम्बरसहित रामसीता विवाह आइतबार सम्पन्न भएको छ। त्रेता युगमा मिथिलाका राजा जनककी छोरी सीता र अयोध्याका राजा दशरथका छोरा रामबीच वैवाहिक सम्बन्ध गाँसिएको थियो। त्यसकै स्मरणमा यस वर्ष पनि वैवाहिक समारोह मनाइएको हो। अयोध्याबाट सीता र रामको डोला ल्याई आएका जन्तीको उपस्थिति र श्रद्धालुको सहभागितामा स्थानीय रंगभूमि मैदानमा स्वयम्बर समारोह गरिएको थियो। ढोल पिपही, सहनाई, बैन्डबाजासहित रंगभूमि मैदान पुगेको रामसीताको डोलाबीच मालाफेर हुँदा नेपाली सेनाको हेलिकप्टरले आकाशबाट पुष्पवृष्टि गरेको थियो। स्वयम्बर समारोह सम्पन्न गरी राम र सीताको डोला जानकी मन्दिरमा फर्काइएको थियो। साँझ जानकी मन्दिर प्रांगणमा बनाइएको भव्य मण्डपमा मिथिला परम्पराअनुसार सीतारामको विवाह भएको हो। मन्दिरका महन्थ रामतपेश्वरदास वैष्णव सीताका अभिभावक र राम मन्दिरका महन्थ रामगिरी रामका अभिभावक बनी सहभागी भए। विवाह पञ्चमी महोत्सवलाई भव्य बनाउन प्रदेश २ सरकारले आइतबार सार्वजनिक बिदा दिएको थियो। राष्ट्रिय बिदा घोषणाको माग जनकपुरवासीले गर्दै आए पनि सुनुवाइ भएको छैन।देशविदेशबाट आएका लाखौं पाहुनाले जनकपुर भरिभराउ बनेको छ। भारतको टिकमगढ राज्यकी रानी वृषभानु कुँवरले १९१० सालमा नौलखा मन्दिर बनाएकी थिइन्। मुगल शैलीमा बनेको यस मन्दिरको ६० वटा कक्ष अतिथिले भरिभराउ छन्। कतिपय कोठा उपहारले भरिएका छन् भने कतिपयमा पकवान र खानेकुरा छन्। २ सयभन्दा बढी भान्से पकवान बनाउन व्यस्त छन्। जन्ती बिदाइका लागि जोहो गरिएका उपहारले चार कोठा भरिएका छन्। मन्दिरका कुनाकुना रंगीबिरंगी फूलले सजाइएको छ। बिजुलीले मन्दिर झकिझकाउ पारिएको छ। सीता र रामको विवाह यहीं विवाह भएको मानिन्छ। छोरीको विवाहका लागि जनकले शिवको धनुषमा ताँदो चढाउने प्रतिस्पर्धासहितको स्वयम्बर आयोजना गरेका थिए। अयोध्याका राजकुमार रामले धनुष उचाली ताँदो चढाउन लाग्दा भाँचिएर तीन टुक्रा भएको उल्लेख पाइन्छ। रामले विवाहको सर्त जितेको हुनाले उनलाई सीताले वरमाला लगाइदिएकी थिइन्। पाँच सय वर्ष पुरानो परम्परालाई हामीले निरन्तरता दिइरहेका छौं, जानकी मन्दिरका उत्तराधिकारी महन्थ रामरोशन दास वैष्णवले भने। उनका अनुसार पहिले अयोध्याबाट जन्ती ल्याउने चलन थिएन। अयोध्याबाट अनौपचारिक रूपमा आउनेलाई जनकपुरवासीले जन्ती मानेर स्वागत गर्थे। तर २०६१ सालदेखि अयोध्याबाट जन्ती आउन थालेका हुन्, उनले भने। रामायणमा जुन बाटोबाट जन्ती गएको उल्लेख थियो, त्यही बाटो भएर जनकपुर पुर्याइएको थियो। त्यसयता हरेक पाँच वर्षमा औपचारिक रुपमा जन्ती ल्याउने गरिएको छ। राम मन्दिरका महन्थ राम गिरीका अनुसार ५० वर्षअघि महोत्वस भव्य हुन्थ्यो। जनकपुरका पहडिया गाछी, तिरहुतिया गाछी, रामगाछीमा खुसियाली छाउँथ्यो। पछि राजनीतिक संक्रमण र देशमा भएका विभिन्न परिवर्तनले महोत्सवलाई प्रभावित पारेको उनको भनाइ छ। जानकी मन्दिरमा उल्लास भए पनि बाह्रबिघालगायत मठमन्दिर, पाटीपौवा तथा सडक, अखडामा साधुको विजोग छ। विवाह पञ्चमीमा आएका साधुसन्त बस्न तथा खान नपाएर बिजोग भएको अयोध्याबाट आएका रामस्वरुप दास वैष्णवले बताए। पिउने पानीकै अभाव छ, खानाको त कुरै छोडौं, उनले भने, हामी साधुसन्त जहाँ मन लाग्यो त्यहीं खाँदैनौं। हामीलाई पवित्र चाहिन्छ तर यहाँ त्यस्तो कुनै व्यवस्था छैन।"
स्थानीय तह भ्रष्टाचारमा लिप्त,"काठमाडौं : अख्तियार दुरुपयोग अनुसन्धान आयोगले स्थानीय तह भ्रष्टाचारमा डुबेको ठहर गरेको छ। अख्तियारमा यतिबेला स्थानीय तहमा भएका अनियमिततासम्बन्धी उजुरीको चाङ लागेको छ। योजना कार्यान्वयन तथा व्यवस्थापन, सेवा तथा खरिद, कर्मचारी व्यवस्थापन, सामाजिक सुरक्षा भत्ता तथा सेवा वितरण, सार्वजनिक जग्गा सिफारिस, शिक्षा व्यवस्थापन लगायतका उजुरीमा छानबिन गर्दा व्यापक भ्रष्टाचार पाइएको आयोगका प्रवक्ता एवं सहसचिव प्रदीपकुमार कोइरालाले जानकारी दिए। तहका काम कारबाही प्रभावकारी, पारदर्शी र कानुनसम्मत बनाउन अख्तियार दुरुपयोग अनुसन्धान आयोगले ६१ बुँदे सुझाव दिएको छ। केही स्थानीय तहले बजेट स्वीकृत नगरी अनियमितता गरेको, पुँजीगतबाट चालूमा समेत रकमान्तर गरेको र सीमाभन्दा बढी रकमान्तर गरेको भेटिएको अख्तियारले जनाएको छ। कतिपय तहले मनपरी कर लगाएको पाइएको भन्दै अख्तियारले अधिकार क्षेत्रभित्र रहेर कर लिन निर्देशन गरेको छ। साझा अधिकार क्षेत्रमा सरकारको स्वीकृति लिएर मात्र कर संकलन गर्नुपर्ने सुझाव दिएको छ। वडाध्यक्षका अधिकार वडा सदस्यले प्रयोग गर्ने, प्रमुखअध्यक्षका अधिकार उपप्रमुखउपाध्यक्षले प्रयोग गर्ने र कार्यपालिकाको अधिकार अध्यक्ष वा प्रमुखले प्रयोग गरेको पाइएको छ। कानुन नबनाइ मौखिक आदेशका भरमा काम गरेकोसमेत भेटिएको छ। राजनीतिक तथा प्रशासनिक पहुँचका आधारमा योजना छनोट गरेको पाइएको अख्तियारले जनाएको छ। राजनीतिक प्रकृतिका संस्थामा बजेट विनियोजन गरेको पाइएको छ। विकास निर्माणको एउटै कामलाई दोहोरो देखाइ झुटा बिलभर्पाइ एवं विवरण बनाएर भुक्तानी लिने गरेको पाइएको छ। दोहोरो नहुने गरी योजना छनोट, कार्यान्वयन र खर्च प्रणाली व्यवस्थित हुनुपर्ने अख्तियारको सुझाव छ। स्थानीय तहमा सञ्चालन हुने आयोजनामा उपभोक्ता समिति गठन गर्दा बहालवाला शिक्षक र जनप्रतिनिधिसमेत रहेको देखिएको छ। उपभोक्ता समिति र कर्मचारीको मिलेमतोमा योजना कार्यान्वयन गर्न प्रक्रिया पूरा नगरी पेश्की दिने गरेका तथा कामै नभई फछ्र्याैटसमेत गर्ने र काम नसकिँदै सम्पन्न प्रतिवेदन बनाइ भुक्तानी दिने, कमिसन लिएर अपूरा आयोजनाको फरफारक गरेको पाइएको अख्तियारले जनाएको छ। स्थानीय निर्माणमा कानुनविपरीत डोजरजस्ता हेभी इक्विपमेन्ट प्रयोग गरेको, प्रतिस्पर्धा नगराइ मिलेमतोमा प्रतिस्पर्धा बेगर ठेक्का लगाएको पाइएको छ। प्राविधिक मूल्यांकन र अनुगमन समितिको सिफारिसबिनै भुक्तानी भएको अख्तियारले फेला पारेको छ। तालिमभत्ता खाने माध्यम तालिम र क्षमता विकास कार्यक्रम अत्यधिक गरिएका छन्। तर तिनको प्रतिफल न्यून रहे पनि त्यसबापतको भत्ता कर्मचारी र सहभागीको कमाउने माध्यम बनेको छ। एउटै व्यक्ति यस्ता धेरै कार्यक्रममा सहभागी भएको देखिएको छ। सिलाइबुनाइ, कम्प्युटर तालिम, फर्जी कागजात बनाइ कार्यक्रमको रकम भुक्तानी लिएदिएकोसमेत भेटिएको छ। स्थानीयको आधारभूत आवश्यकता र मागका आधारमा लक्षित कार्यक्रम छनोट नगरेको देखिएको छ। वातावरणीय अध्ययन नगरी सडकको ट्र्याक खोल्न बजेट दिइने गरेको छ। जन श्रमदानको अंश एकिन नभएको र उपभोक्ता समितिसँग सम्झौता गर्दा नखुलाएको पाइएको छ। समितिले निर्माण व्यवसायीले पेस गरेका बिलभर्पाइका आधारमा कमिसन मागेको पाएकाले सुधार्न अख्तियारले निर्देशन दिएको छ। खरिदमा मनपरी स्थानीय तहमा हुने गरेको सार्वजनिक खरिद मनपरी ढंगबाट हुने गरेको छ। खरिद कानुनविपरीत, पारदर्शी नभएको र मिलेमतोमा हुने गरेको अख्तियारको ठहर छ। नदीजन्य पदार्थको ठेक्का, राजस्व संकलन तथा त्यसको उपयोगमा वातावरणीय पक्षको बेवास्ता गर्ने, दोहोरो रसिद प्रयोग, जथाभावी उत्खनन गरी राजस्व हिनामिना गरेको भेटिएको छ। अवैध क्रसर उद्योग सञ्चालन गरी स्थानीय तहको मिलेमतोमा नदीजन्य पदार्थ हिनामिना गरेको, मिलेमतोमा ठेक्का पार्ने तथा आफूअनुकूल पार्टीलाई ठेक्का दिएको उजुरी धेरै परेको अख्तियार प्रवक्ता कोइरालाले बताए। अख्तियारले यस्तो कार्य बन्द गर्न निर्देशन दिएको छ। स्थानीयमा आवश्यकता र प्रक्रियालाई बेवास्ता गरी जथाभावी आफूनिकटसँग उच्च दररेटमा सवारी भाडामा लिने, सवारी दुरुपयोग गर्ने र व्यक्तिगत तथा पार्टीगत काम प्रयोग हुने गरेको देखिँदा भाडामा लिनुपर्ने भए सवारी साधनको अवस्था, ब्लुबुक र चालकको लाइसेन्ससमेत हेरी स्विकृत दररेटको आधारमा निश्चित समयका लागि भाडामा लिने व्यवस्था मिलाउन अख्तियारले सुझाव दिएको छ। मापदण्डविपरीत करारमा भर्ती कानुनी व्यवस्था, पक्रिया र मापदण्ड विपरीत कर्मचारी भर्ती गर्ने गरेको पाइएको छ। जथाभावी कर्मचारी बढुवा, करार नियुक्ती गरेको देखिएको छ। मनपरी कर्मचारी नियुक्ती, सरुवा, बढुवालगायतका कार्य तुरून्त रोक्न अख्तियारले निर्देशन दिएको छ। स्थानीय तहमा दरबन्दीबिना विभिन्नस्तर र तहका कर्मचारी(अधिकृतसमेत), विज्ञ एवं सल्लाहकार अनियमित तबरबाट भर्ना र करारमा लिइएको देखिएको छ। सामाजिक सुरक्षाभत्ता दुरुपयोग सामाजिक सुरक्षाभत्ता वितरणमा दोहारोपना देखिएको छ। अपारदर्शिता तथा नियमविपरीत मृत्यु भएका व्यक्तिको भत्ता उपलब्ध गराएको छ। अर्काको नाममा किर्ते दस्तखत गरी वितरण गर्ने गरेको पाइएको छ। जनप्रतिनिधका आफ्ना मान्छेलाई कुनै न कुनै प्रकारका लक्षित वर्गले पाउने भत्ता उपलब्ध गराएको धेरै घटना पाइएको छ। भत्ताको दुरुपयोग एंव भ्रष्टचार गरेका विषयमा नगरपालिका गाउँपालिका र वडास्तरबाट नै वितरण प्रक्रियाको नियमित निगरानी, अनुगमन तथा कारबाही गर्ने व्यवस्थामा कडाई गर्न अख्तियारले निर्देशन दिएको छ। अख्तियारले बैंकिङ प्रणालीबाट मात्र सामाजिक सुरक्षा भत्ता वितरण गर्न निर्देशन दिएको छ।"
