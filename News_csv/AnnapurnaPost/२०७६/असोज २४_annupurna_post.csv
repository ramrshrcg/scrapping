शीर्षक,विवरण
सी भ्रमण फलदायी बनोस्,"तेइस वर्षको अन्तरालपछि उत्तरी छिमेकी चीनका राष्ट्रपति शनिबारदेखि दुईदिने नेपाल भ्रमण गर्दैछन्। राजनीतिक स्थायित्वको प्रसंग उठाउँदै लामो समय नेपाल भ्रमण टारिएको थियो। चिनियाँ राष्ट्रपति सी चिनफिङ दक्षिण भारतको मोमल्लीपुरममा भारतीय प्रधानमन्त्री नरेन्द्र मोदीसँग अनौपचारिक वार्तापछि नेपालको राजकीय भ्रमणमा आउन लागेका हुन्। त्यो वार्तालाई उहान २ को संज्ञा दिइएको छ। दोक्लाम विवादपछि भारतचीन सम्बन्ध नयाँ उचाइमा पुर्याउन उहान १ महत्त्वपूर्ण बनेको थियो। यो त्यसकै निरन्तरता हो। भारत, चीन अनि प्लस वानसमेत भनिएपछि नेपाल उहान १ वार्तामा परेको आकलन भएको थियो। त्यसकै दोस्रो संस्करणपछि चिनियाँ राष्ट्रपति भारतबाट सीधै नेपाल आउनु संयोग मात्र होइन। चीनबाट सन् १९९६ मा तत्कालीन राष्ट्रपति जियाङ जमिनको नेपाल भ्रमणपछि माथिल्लो स्तरको भ्रमण भएको थिएन। हुन त यसबीचमा चीनबाट दुई प्रधानमन्त्री (२००१ मा झु रोङझी र २०१२ मा वेन जिआबाओ) ले नेपाल भ्रमण गरेका थिए। उनीहरू सबैको सन्देश रह्यो, नेपालमा राजनीतिक स्थायित्व होस्, सहयोग र सहकार्यमा चीन सधैं साथमा छ। अस्थिरताका कारण नेपालमा सहमति भएका विषयको कार्यान्वयनमा शिथिलता आएपछि चीन चिन्तित थियो। हाम्रो नेतृत्व वार्तामा सधैं सकारात्मक बन्ने तर कार्यान्वयनमा सुस्तपनका कारण चीनले नेपाललाई इन्गेज मात्र गर्दै आएको थियो। अब परिस्थिति फरक छ। यद्यपि चीनले विश्वास गरिसकेको अवस्था छैन। विश्व नेतृत्वका लागि लम्किरहेको छिमेकले पनि नेपालको भूराजनीतिक परिस्थिति बुझेर सहकार्य अघि बढाउनुपर्छ। चीनसँग नेपालको समस्यारहित सम्बन्ध भनिरहँदा पनि उच्च नेतृत्वको भ्रमण नहुँदा नेपालले असहज महसुस गरिरहेको थियो। हरेक सरकारले चीनको उच्चस्तरको भ्रमणको तयारी गरेको थियो। यसपालि राजनीतिक स्थायित्व देखेपछि चीनले नेपालको अनुरोधलाई समेत स्वीकार गरेर दुईदिने भ्रमण गर्नु सकारात्मक हो। राष्ट्रपति सीको नेपाल भ्रमणप्रति सर्वसाधारण जनतामा समेत गहिरो रुचि देखिएको छ। नेपालमा चीनको मित्रताप्रति जनस्तरमा कुनै खालको अविश्वास देखिँदैन। दुईपक्षीय सम्बन्धमा कुनै गुनासो छैन। समस्यारहित छिमेक भएकैले चीनबाट उच्चस्तरको भ्रमण नभएको हुन सक्छ। राष्ट्रपति सीको भ्रमणमा सहयोगका ठोस निर्णय हुने अपेक्षा धेरैको छ। प्रस्तावित सूचीको संख्या बढिरहेको छ। विशेषगरी नियमित सहयोगमा हुने वृद्धिसँगै रेलमार्ग, सडक, सुरुङमार्ग, जलविद्युत् विकासका लागि रणनीतिक प्रसारण लाइन निर्माण र लगानी योजना तयार भएका छन्। महत्त्वपूर्ण भ्रमण हुँदा अनुदान र परियोजनामा लगानीको आधार मापन गर्दै भ्रमणको सफलताअसफलताको टुंगोमा पुग्छौं। सीको भ्रमणको महत्त्वलाई परियोजनामा मात्र सीमित गर्न हुँदैन। हाम्रो चाहना विकासको विषय हुन सक्छ। चीन विश्वकै दोस्रो ठूलो आर्थिक हैसियत राख्ने मुलुक हो। ऊ यतिबेला विश्वमा नेतृत्वका लागि अग्रसर छ। विश्व राजनीतिमा आफूलाई अघि बढाउन चीनले चाहेको छ। नेपाल कम्युनिस्ट पार्टी (नेकपा) र चिनियाँ कम्युनिस्ट पार्टी (सीसीपी) बीच भएको प्रशिक्षणले नेपालको असंलग्न परराष्ट्र नीति संकटमा पर्ने आशंका प्रतिपक्ष दलको रहेकाले यसमा समेत सत्तारुढले ध्यान दिएर सहकार्य अघि बढाउन आवश्यक छ। नेपाल र चीन दुवै मुलकुमा कम्युनिस्ट पार्टीको सरकार रहे पनि आधारभूत भिन्नता बुझेर सहकार्य अघि बढाउनुपर्छ। चीनले दल होइन राज्यसँग सम्बन्ध राख्ने गर्छ। एकदलीय शासनमा रहे पनि विश्वको फरक शासन प्रणालीलाई चीनले आत्मसात गर्दै आएको छ। त्यसैले चीनसँग नेपालले वैचारिक साझेदारी नभई आर्थिक र विकास साझेदारीमा जोड दिन आवश्यक छ। चीनसँग बेल्ट एन्ड रोड इनिसिएटिभ (बीआरआई) मा हस्ताक्षर भइसकेको पृष्ठभूमि छ। बीअआरआईमार्फत अन्तर्राष्ट्रिय प्रभाव विस्तारमा चीन छ। नाकाबन्दीबाट आत्तिएका बेला सी नेतृत्वको चीनले दिएको आडभरोसा प्रशंसायोग्य रह्यो। त्यसैले नेपालीको चीनप्रति सकारात्मक भाव छ। सत्ता र प्रतिपक्ष दुवै भ्रमणलाई सफल बनाउन लाग्नुपर्छ। पाहुनाको राम्रो सत्कार गर्ने हामो संस्कार हो, यसमा चुक्न हुन्न।"
कालीगण्डकीमा र्याफ्टिङ सुरु,"कुश्मा : वर्षा रोकिएर कालीगण्डकी नदिमा पानीको वहाव घटे लगत्तै जलयात्रा (र्याफ्टिङ )सुरु भएको छ। मनसुन लम्बिएका कारण यस वर्ष झण्डै एक महिना ढिलो गरी जलयात्रा सुरु भएको हो। कालीगण्डकी नदीमा पानीको सतह बढेपछि गत जेठ अन्तिम सातादेखि बन्द थियो। पानीको सतह कम भएर नियमित सञ्चालन गर्न सकिने भएपछि गत सातादेखि औपचारिक रूपमा सुरु गरिएको व्यवसायीले बताएका छन्। कालीगण्डकीमा आ सेप्टेम्बर पहिलो सातादेखि नोभेम्बरको मध्यसम्म सञ्चालन हुने भए पनि यसपटक झण्डै एक महिना ढिलो गरी जलयात्रा सुरु भएको हो। निरन्तरको वर्षा नरोकिएका कारण गत साता दोस्रो समूहले जलयात्रा गरेको स्विसा र्याफ्टिङ एन्ड ट्रेकिङ एक्सपिडेसन कम्पनीका प्रबन्ध निर्देशक देव रेग्मीले जानकारी दिए। छोटो र पारिवारिक जलयात्राका लागि कालीगण्डकी नदीमा जलयात्रा गर्न आउने पर्यटक प्रत्येक वर्ष बढ्दै गएका थिए। एक सिजनमा कम्तीमा पनि २ देखि ३ हजार पर्यटकले जलयात्रा गर्दै आएका छन। तर यो सिजनमा वर्षा, बाढी, पहिरो जाने क्रम लम्बिएकाले सेप्टेम्बरको सुरुमै बुक गरेका धेरै पर्यटकले र्याफ्टिङ रद्द गरिसकेको रेग्मीले बताए। कालीगण्डकी नदीमा १० वटाभन्दा धेरै कम्पनीले र्याफ्टिङका लागि पर्यटक भित्त्याउँदै आएका छन्। पर्वतको कुश्मा नगरपालिका १ पाङस्थित नयाँपुल तथा मालढुंगादेखि सुरु हुने र्याफ्टिङ स्याङजा, पर्वत र गुल्मी जिल्लाको सिमानामा रहेको कालीगण्डकी ए जलविद्युत् परियाजनाको जलाशयमा पुगेर टुंगिन्छ। तीन दिन लाग्ने जलयात्रा पर्यटकका लागि निकै आकर्षक गन्तव्यका रूपमा रहेको छ। कालीगण्डकी नदीमा पानीको छाल, मनोरम दृश्य, झरना, विभिन्न वनस्पति, जलचरको अवलोकन, प्रदूषणरहित हावापानीबाट पर्यटक आकर्षित हुने गर्दछन्। यहाँ धेरै इजरायली पर्यटक आउने गरेका छन् भने अस्ट्रेलिया, युरोप र अमेरिकाका पर्यटकको रोजाइमा पनि कालीगण्डकी नदी पर्दै आएको छ।"
बुलेट सिर्जना,"काठमाडौं : सिर्जना रेग्मी नेपाली फिल्ममा नवअभिनेत्रीको रूपमा उदाएकी छिन्। फिल्म जाइरामा उनी बुलेटको भूमिकामा छिन्। यसमा उनको नेगेटिभ रोल छ। फिल्ममा अभिनेत्री नम्रता श्रेष्ठ र उनले जमेर लडाइँ गरेका छन्। हालै जय नेपाल हल अगाडिको गसिप रेस्टुरेस्टमा सिर्जना अन्य फिल्मको अफरबारे बेलीविस्तार लगाउँदै थिइन्। तर उनलाई तुरुन्त अर्को फिल्ममा नेगेटिभ रोल गर्ने मन छैन। जाइरामा खेल्न उनी आकर्षित हुनुको एक प्रमुख कारण थियो, यसमा फिल्म सुटिङअघि पाँचमहिने तालिम प्याकेज। यस अवधिमा उनले जिमखानामा मिकी दाइसँग बक्सिङ सिकिन्। सानैदेखि तेक्वान्दो खेल्ने बानीले उनलाई बक्सिङमा अभ्यस्त हुन समय लागेन। जिमखानामा बक्सिङको अभ्यासले सिर्जनाको खानपान शैली भने बदलियो। उनी शाकाहारी हुन्। तर कडा अभ्यासका कारण उनलाई मांसाहारी भोजन गर्ने सल्लाह दिइयो। यसरी शाकाहारी भएको १२ वर्षपछि उनले अभ्यासका क्रममा माछामासु खाइन्। फिल्मको सुटिङ सकिएपछि उनको शाकाहारी भोजनको यात्रा पुनः सुरु भएको छ। रेस्टुरेन्टमा साथीभाइहरूले बफ, चिकेन मम अर्डर गर्दा उनको रोजाइ भेज मम हुन्छ। सन् २०१६ मा मिस नेपाल प्रतियोगितामा भिडेकी थिइन् सिर्जना। उनले टाइटल जित्ने सपना देखेकी थिइन् तर त्यो इच्छा पूरा हुन सकेन। यसले उनका लागि मोडलिङको दैलो भने उघारियो। म्युजिक भिडियोहरूमा अभिनय गर्ने अवसर पनि जुरे। जाइरामार्फत कलिउड इन्डस्ट्रीको दैलो पनि उघारिएको छ। अभिनयसँगै गायनमा पनि रुछि छ सिर्जनाको। भावुक गीत गाउन मन पराउँछिन् उनी। छिट्टै अंग्रेजी भाषाको गीतको एल्बम ड्रिम्स अन्डर रोडोडेन्ड्रम ट्री अर्थात् लालीगुराँसका सपनाहरू आउँदैछ। यसका निर्माता अभिजित भण्डारी रहेका छन्। नेपालीभन्दा किन अंग्रेजी एल्बम ? जवाफमा उनको भनाइ छ, घरमा हामी तीन बहिनी अंग्रेजीमै बात मार्छौं। अंग्रेजी सहज लाग्छ। गीतले विश्वव्यापी बजार पाउने लोभले पनि सुरुको एल्बम अंग्रेजी भाषाको ल्याउन मन लाग्यो। त्यसो त उनी नेपाली गीत पनि गाउँछिन्। उनी आफूले गाउने गीत आफैं रचना गर्छिन्। उनका पिता रक्षा रेग्मी पनि राम्रो गाउँछन्। फुर्सद भयो कि पितासँग स्वरमा स्वर मिलाउँदै गीत गुन्गुनाउन थाल्छिन्। गायनलाई थप निखार्न उनलाई भोकल क्लास लिने रहर पनि छ। साथै, नेपाली गीतको एल्बम निकाल्ने सोच पनि। कुराकानीका क्रममा आइपुगेको थियो, पुदिनहराको छोप हालेको कागती पानी। गिलासमा हालिएको थियो, प्लास्टिक पाइप। उनले प्लास्टिक पाइप हटाउँदै नाक खुम्च्याइन्, मलाई प्लास्टिक भन्ने चिजै मन पर्दैन। प्लास्टिकको झोला पनि युज गर्दिनँ म। यही प्लास्टिकले काठमाडौंको वातावरण बिगारेको छ भन्या। उनी वातावरण जोगाउने अभियानमा संलग्न केही संस्थाहरूको सहकार्यमा सरसफाइको काममा पनि जुट्छिन्। शाकाहारी भएकाले पशु अधिकारको वकालत पनि गर्छिन्। सुन्दरी सिर्जनाको कुनै समय सपना थियो, एयर होस्टेस बन्ने। उनले तालिम सकाएर एयर होस्टेसको लागि आवेदन दिइन् र छानिइन् पनि। तर तीन वर्ष दुवई बस्नुपर्ने भयो। उनलाई नेपाल छोड्न मन लागेन। अन्ततः मुखमा आइसकेको आकर्षक जागिर तिलाञ्जली दिइन्। भन्छिन्, अहिले आएर एयर होस्टेसको जागिर छाडेर ठीकै गरो जस्तो लाग्छ। सिर्जनात्मक काम गर्न पाएकी छु, खुसी लागेको छ। जागिरे जीवनको अनुभव भने लिएकी छिन् उनले। अमेरिका कुराकानी गराउने कल सेन्टरमा काम गर्दा आँखा झिमिक्क नपारी रात छर्लंग ड्युटी गरेको सम्झिँदा उनी नोस्टालजिक हुन्छिन्। बीबीएस सकाएकी छिन् उनले। तर उनलाई एमबीएस पढ्न मन छैन। केही समय फिल्म नगरीमा भुलेपछि रुचिको लिट्रेचर विषय पढ्ने मन बनाएकी छिन्। उनलाई लागेको छ, फिल्म पनि एक किसिमको पढाइ नै हो। संखुवासभामा जन्मिएकी हुन् सिर्जना। एक वर्षकै उमेरमा बालाजु, काठमाडौं ल्याइएपछि संखुवासभाको सम्झना केही छैन उनको मेमोरीमा। साथी पाए पनि नपाए पनि अर्को वर्ष जन्मस्थान जाने योजना छ उनको। जाइरामा क्रसफायर बाइक कुदाएकी छिन् उनले। अघिपछि भने उनको रोजाइको सवारीसाधन स्कुटी हो। स्कुटी नियमित भने चलाउँदिनन्। फिल्म सुटिङमा मोटरसाइकल चलाउँदा खासै गाह्रो नभएको उनी बताउँछिन्। एयर होस्टेस, मिस नेपाल, गायनलगायतका सपनाको दुनियाँमा रंगिएकी सिर्जनाको अहिलेको बाटो फिल्म नगरी आइपुगेको छ। जाइराकी यी जबर्दस्त बुलेटको फिल्मी यात्राको अबको घुम्ती कता मोडिन्छ ? हावाहुरी बोलको गीतमा मोडलिङ गरेकी यिनले कस्तो आँधीबेहरी ल्याउलिन् ? समयले नै बताउँला।"
विस्तार हुँदै रङको बजार,"ओखलढुंगाका सुमनकुमार लुइँटेल भक्तपुरमा निर्माण सकिएको घरमा रङ लगाउने तयारीमा छन्। आफ्नो दुई तले घरमा रङ लगाउने योजना बनाएका लुइँटेलले पेन्ट्स छनोटसमेत गरिसकेका छन्। तिहारसम्म रङ लगाइसक्ने उनको योजना छ। चार वर्ष अगाडि एक तले घर बनाएर बसेका लुइँटलेले यो वर्ष अर्को एक तला थपेपछि पूरै घर रङग्याउने तयारी गरेका हुन्। उनले यस अघि प्रयोग गरेको नेपाली पेन्ट्स इन्डिगो लगाएको र उक्त रङ आफूलाई मन परेको, यसको गुणस्तर र किफायती मूल्यका कारण छनोटमा परेको जानकारी दिए। उनको बुझाइमा नेपाली बजारमा प्रशस्तमा मात्रामा पाइने रङमा जुन उत्पादन आफूलाई मनपर्छ त्यसैको प्रयोग ढुक्कले गर्न सक्नुपर्छ। मन परेको रङ र चित्त बुझेको गुणस्तर प्रयोगलाई प्राथमिकता दिनु सामान्य भएको उनको बुझाइ छ। धादिङकी अप्परा पौडेल पनि यो वर्षको तिहारमै भूकम्पपछि निर्माण भएको दुईवटा नयाँ घरमा रङ गर्दैछिन्। दसैंलाई नै रङ गर्ने योजना भए पनि बाटो मर्मत भइनसक्दा रङ ढुवानी गर्न समस्या भएकाले तिहालाई समय तय गरेकी छन्। पौडेलको भूकम्पपछि बनेको २२ कोठे ती घर रङग्याउने योजनाका परिवारका सदस्यसँग सरसल्लाह भएर मानसिक रूपमा तयार छन्। कुन रङ प्रयोग गर्ने र कस्तो गर्ने भन्ने विषयमा भने आफूले खर्च गर्न सक्ने पैसाका आधारमा निर्धारण गरिने पौडेलले बताइन्। लुइँटेल र पौडलेजस्तै आफ्नो घर रङग्याउन योजना बनाउने धेरैजसो नेपालीको उपयुक्त समय साउनपछि तिहारसम्मको चार महिना नै हुने गरेको छ। यो समय रङ छनोट गर्ने, आफूलाई उपयुक्त समय तय गर्ने र घर रङग्याउने ट्रेन्ड नै बनिसकेको छ। हाल नेपाली बजारमा रङका ४५ वटा कम्पनी छन्। यसको बजार विस्तार हुँदै जाँदा दसैं केन्द्रित व्यापार बढ्ने गरेको छ। फेसन पेन्ट्सका निर्देशक शंकर बन्जाडेका अनुसार पछिल्लो हामीको प्रयोग हुने पेन्ट्सको बजार करिब ९५ प्रतिशत बजार यही बजारमै उत्पादन हुने पेन्ट्सको प्रयोग हुन्छ। नेपाली प्रडक्टको गुणस्तर बढेको छ। यसका कारण अहिले गुणस्तरमा विदेशी र स्वादेशी उत्पादन कुन हो भनेर भनिरहनु पर्दैन। दुवै उत्पादन एकै ठाउँमा बन्ने भएकाले गुणस्तरमा सबै नेपाली पेन्ट्स अब्बल रहेको दाबी बन्जाडेको छ। सबै पेन्ट्सले तोकिएको न्यून्तम मापदण्ड पालना गरेर उत्पादन गर्ने गरेका छन्। त्यसका कारण पनि गुणस्तरमा हामी सबै अब्बल छौं, उनले भने। महालक्ष्मी पेन्ट्सका प्रबन्ध निर्देशक चन्द्रपक खड्गीका अनुसार अन्य समयको तुलनामा दसैं लक्षित व्यापार त बढ्ने नै भयो। तर, अहिले काठमाडौंको तुलनामा बाहिर बढी कारोबार हुने गरेको छ। पहिले पाँच सात वर्ष अगाडि कुल खपतको ७० प्रतिशत काठमाडौं केन्द्रित व्यापार हुने गरेकोमा अहिले त्यो टेन्ड परिवर्तन भएर ७० बाहिर पुगेको छ। वैदेसिक रोजगारीमा जानेले पठाउने रकम, नयाँ घर बनाउने र रङको प्रयोग गर्ने प्रचलन बढेकाले रङको कारोबार बढ्नुलाई स्वाभाविक रूपमा लिनुपर्ने बुझाइ खड्गीको छ। चाडपर्वको मौसममा कारोबार बढ्नु सामान्य भए पनि पाँचसात वर्ष पहिलेको जस्तो दसैं केन्द्रित गरेरै घर रङाउने नेपाली संस्कृति भने परिवर्तन हुँदै गएका छ। आर्थिक स्रोत बढेको, अनुकूल समयमा घर रङग्याउन सकिने भएको, जतिबेला चाह्यो उति नै बेला बजारबाट किनेर ल्याइहाल्न सकिने भएकोले अहिले रङ लगाउन दसैं नै पर्खनुपर्ने बाध्यता नभएको इन्डिगो पेन्ट्सका प्रवन्ध निर्देशक बेदु पान्डे बताउँछन्। पाण्डेका अनुसार दसैंको समयमा २० प्रतिशतले अन्य समयको भन्दा कारोबार बढ्ने त गर्छ। यसमा पनि सबैभन्दा बढी प्रयोग काठमाडौं बाहिर हुन थालेको छ। पछिल्लो समय काठमाडौंभन्दा पनि बाहिर नै रङ प्रयोग बढी हुने गरेको छ। उपत्यका बाहिर बजार बढेकाले भित्र कम प्रयोग भएको हो। कारोबारको हिसाबले र बजारको राम्रो सम्भावना पनि अहिले बाहिर नै बढी देखिएको छ। दसैंको बेला हुने कारोबारमा पनि काठमाडौं बाहिर दसैंतिहारको मौसममा बढी नै हुने गरेको पाण्डेले जानकारी दिए। पाण्डेका अनुसार वर्षभरी हुने कारोबारमध्ये साउनदेखि तिहारसम्मको चार महिनामा ५० प्रतिशतभन्दा बढी हुन्छ। बाँकी आठ महिनामा हुने धेरथोर व्यापार अर्को ५० प्रतिशतभन्दा कम हुने गरेको छ। पछिल्लो समय नयाँ घर बनाउने, घर सर्ने, कुनै चाड विशेष, विवाह, ब्रतबन्ध, घरमा लगाइने पूजा वा कुनै न कुनै बहाना बनाएर घर रङग्याउने गरेका छन्। यसका कारण पछिल्लो चारपाँच वर्षदेखि भने जुनसुकै समयमा पनि रङको कारोबार हुने गर्छ। घरमा प्रयोग हुने रङमा सबैभन्दा पहिले गुणस्तरीय उत्पादनको खोजी हुन्छ। त्यसपछि इमल्सन, टल्कने, साइनिङ दिने, भित्तामा आफूलाई मन पर्ने रङ बदल्ने गरिन्छ। रङ प्रयोगकर्ताले गुणस्तरीय खोज्ने र रङको प्रयोगपछिको सन्तोषलाई पनि बढी महŒव दिने गरेका छन्। पछिल्लो समय बजारमा बिक्री हुने रङ बढी किनबेचका आधारमा ग्राहकले माग्ने तथा व्यापारिले पनि यो रङ उपयुक्त हुन्छ भनेकै आधारमा त्यसको बजार बढ्ने गरेको छ। घरमा रङ लगाउनेमध्ये करिब ३० प्रतिशतले मात्रै यही रङ चाहियो वा यही गुणस्तर भन्दै खोज्ने गर्छन्। स्वदेशी रङको बजार पछिल्लो समय नेपालमा विभिन्न कम्पनीका रङको बजार बढिरहेको छ। नेपालमा अहिले करिब ४५ वटा रङ उत्पादन गर्ने कम्पनी छन्। यस मध्ये करिब आधा दर्जन विदेशी छन भने बाँकी सबै नेपाली कम्पनीको बजार विस्तार भइरहेको छ। सहर बस्तीको विकाससँगै नयाँ घर, गाउँ, बस्तीमा नै रङको प्रयोग पनि बढ्ने गरेको छ। यसका कारण व्यक्तिगत नयाँ घर, कोठा, अपार्टमेन्ट, हाउजिङ, होटेल, रेस्टुरेन्ट, पार्टी प्यालेसदेखि सार्वजनिक निर्माणका क्षेत्रमासमेत अकर्षक बनाउन रङको प्रयोग हुन थालेको छ। यसलाई ग्राहकको आवश्यकता र चहनाअनुसार प्रयोग गर्ने गरिने रङ व्यपारी बताउँछन्। पछिल्लो समय नेपालमा रङको प्रयोग बढ्न थालेसँगै यसको बजार पनि बढिरहेको छ। नेपालमा पछिल्लो समय वार्षिक ३० प्रतिशतभन्दा बढीले पेन्ट्सको माग बढिरहेको इन्डिगो पेन्ट्सका प्रबन्ध निर्देशक पाण्डे बताउँछन्। उनका अनुसार काठमाडौंमा हुने नयाँ निर्माण तुलनात्मक रूपमा कम हँुदै गएकोले रङको प्रयोग पनि उपत्यकाभन्दा बाहिर बढी हुन थालेको छ। उपत्यकामा ३० प्रतिशतको बजार हुँदा बाहिर ७० प्रतिशत पुगिसकेको अवस्था हुनु नै अहिले बजार विकेन्द्रीकरण हुनु नै हो। बजारमा पर्याप्त मात्रामा उत्पादन भइरहेका नेपालमा उत्पादनबाटै माग धान्न सक्ने अवस्था भए पनि बाहिरबाट भित्रने नयाँ ब्रान्ड, हाइड्रो क्षेत्र तथा विदेशीप्रतिको आकर्षण कम नहुँदा यसलाई रोक्न नसकिएको व्यवसायी बताउँछन्। अहिले नेपालमा रङको कारोबार वार्षिक १५ अर्ब रुपैयाँभन्दा बढीको हुने गरको छ। २०६५ बाट उत्पादन सुरु भएको इन्डिगोका अनुसार यसको बजारमा माग वार्षिक ४० प्रतिशतले बढिरहेको छ। एक दशक अगाडि स्थापित भएको यो कम्पनीले बजारमा सस्तोदेखि महँगोसम्मका पेन्ट्स बिक्री गर्छ। एउटै कम्पनीले विभिन्न २२ प्रकारका रङको उत्पादन गरिरहेको छ। यो कम्पनीले एउटा घरमा प्रयोग हुने र ग्राहकको आवश्यकता अनुसारको सबै माग पूरा गर्न सक्ने गरी रङको उत्पादन गरिरहेको पनि पाण्डे बताउँछन्। कसरी छान्ने गुणस्तर ? ग्राहकले आवश्यकताअनुसार रङको छनोट गर्छन्। घर बाहिरको रङ ७ वर्ष र भित्रका लागि कम्तीमा १० वर्ष ग्यारेन्टी दिएर रङ व्यापारिले विश्वास दिलाउने प्रयास गर्छन्। यसलाई ग्राहकले घरको आकार र बनोटअनुसार सुहाउने रङ छान्न सक्छन्। बढी टिकाउ हुने, आकर्षक तथा टल्कने रङमा नै ग्राहक आकर्षित हुने गरेका छन्। घरलाई धँुवा, धूलोबाट बचाउन, सिमेन्ट उप्कन नदिन रङको प्रयोग गरिन्छ। रङको मुख्य विशेषता भनेको घरलाई सुन्दर बनाउने हो। घरलाई राम्रो मात्रै होइन सुरक्षित राख्नपनि रङको प्रयोग गर्नुपर्ने हुन्छ। घरलाई राम्रो तथा चिटिक्क देखाउन रङ प्रयोग हुन्छ। बजारमा पाइने विभिन्न प्रकारका रङको मध्ये गुणस्तर र मूल्य दुवैको दृष्टिले रङको छनोट गर्न सकिन्छ। रङ छनोट गर्दा नाम, ब्रान्ड, प्रचारबाहेक टिकाउ तथा चित्तबुझ्दो पनि हुनुपर्छ। रङलाई प्रयोग नगरी राम्रो र नराम्रो भनिहाल्न सकिन्न। तर, बजारमा तोकिएका डिलर, प्राविधिक, रङ प्रयोग गरेका व्यक्तिसँग पनि सोधपुछ गर्न सकिन्छ। नेपाली रङको गुणस्तर र विश्वसनियतालाई पनि रङ छनोटको आधार बनाउन सकिन्छ। ग्राहकले आवश्यकता र चाहनाअनुसार रङको छनोट गर्न सक्छन्।"
'ऋणमा रेल नल्याऊ',"काठमाडौं : पूर्वप्रधानमन्त्री शेरबहादुर देउवा र बाबुराम भट्टराईले चीनबाट रेल ल्याउँदा ऋण बोक्न नहुने सुझाव दिएका छन्। चिनियाँ राष्ट्रपति सी चिनफिङको आसन्न नेपाल भ्रमणबारे बिहीबार प्रधानमन्त्री केपी शर्मा ओलीले बालुवाटारमा डाकेको परामर्श बैठकमा कांग्रेस सभापति देउवाले चीनसँग ऋण लिएर रेलमार्ग नबनाउन सुझाव दिएका हुन्। रेल हाम्रो आवश्यकता हो कि होइन यसमा अध्ययन जरुरी छ। कांग्रेसले रेलको विरोध गर्दैन। तर, ऋणबाट रेल बनाउँदा के हुन्छ यसमा सोच्न आवश्यक छ, बैठकमा सभापति देउवाको भनाइ उधृत गर्दै पूर्वपराष्ट्रमन्त्री रामशरण महतले भने। देउवाले भारतबाट रेल ल्याउँदा पनि ऋण गर्न नहुने सुझाव दिएका थिए। कांग्रेसले व्यापार वृद्धिका लागि शून्य भन्सारदरमा जोड दिनुपर्ने सुझाव दिएको छ। यस्तै राजमार्ग विस्तारमा जोड दिनुपर्ने कांग्रेस सुझाव छ। पूर्वप्रधानमन्त्री एवम् समाजवादी पार्टीका अध्यक्ष डा भट्टराईले पनि चीनसँग ऋणको जालोमा नपर्न सुझाव दिए। बैठकपछि डा भट्टराईले विभिन्न ६ बुँदामा सुझाव सार्वजनिक गरेका छन्। विकास वा कनेक्टिभिटीका कुरा गर्दा कालीगण्डकी पूर्वको नेपालबारेमात्र सोच्न नहुने, ऋणको जालमा नफसी अनुदान र ऋणको सन्तुलन मिलाउनुपर्ने, कर्णाली, गण्डकी र कोसी करिडोर निर्माण गर्नुपर्ने डा भट्टराईको छ। यस्तै लिपुलेकमा दुई देशीय सहकार्यमा नेपाल पनि जोडिनुपर्ने र चीनसँग सुर्पुदगी सन्धि तत्काल गर्न नहुने सुझाव भट्टराईले दिएका छन्। पूर्वपरराष्ट्रमन्त्री रमेशनाथ पाण्डेले सबै विषयमा तयारी भएपछि बहस गरेर केही फाइदा नहुने भन्दै सरकारलाई मुलुकको हितमा अधिकतम क्षमता प्रयोग गर्न सुझाव दिए। परराष्ट्रमन्त्री प्रदीप ज्ञवालीले सुपुर्दगी सन्धि नहुने र विकास परियोजना तथा सम्पर्क सञ्जालको सेरोफेरोमा छलफल हुने बताएका थिए। उनले द्विपक्षीय बैैठकमा रेल, रोड, प्रसारण लाइन, जलविद्युत् परियोजनामा छलफल हुने जानकारी बैठकमा गराएका थिए। पूर्वप्रधानमन्त्रीले राष्ट्रपति स्तरको भ्रमणलाई त्रिदेशीय सहकार्यमा उपयोग गर्न सक्नुपर्ने सुझाव दिएका छन्। सबै नेताहरूले छिमेकीसँग सम्बन्ध विस्तार गर्दै सहकार्य अघि बढाउनुपर्ने बताएका छन्। सीको भ्रमण अधिकतम फलदायी बनाउन र दुई देशबीचको मित्रतालाई मजबुत र दिगो बनाउन परामर्शले मद्दत पुयाउनेछ, प्रधानमन्त्री ओलीलाई उद्धृत गर्दै प्रेस सल्लाहकार डा कुन्दन अर्यालले भने, हाम्रो परराष्ट्र नीतिमा कुनै अस्पष्टता छैन। ओलीले नेपाल पञ्चशीलका सिद्धान्त र असंलग्न परराष्ट्र नीतिमा अडिग रहेको बताएका थिए। ओलीले भने, एकको विरुद्ध अर्कासँग लाग्दैनौं, एकका विरुद्ध अर्काबाट परिचालन हुँदैनौं। सबैसँग मित्रता र कसैसँग छैन शत्रुता हाम्रो नीति हो। चिनियाँ राष्ट्रपति सीको भ्रमणलाई सफल पार्न सबैलाई आआफ्नो क्षेत्रबाट सहयोग गर्न प्रधानमन्त्री ओलीले आग्रह गरे। १९९६ मा च्याङ चेमिनलाई स्वागत गरेका तत्कालीन प्रधानमन्त्री देउवाले चिनियाँ अनुभव सुनाएका थिए। छलफलमा पूर्वप्रधानमन्त्री देउवा, पूर्वप्रधानमन्त्री पुष्पकमल दाहाल, माधवकुमार नेपाल, झलनाथ खनाल, डाभट्टराई, मन्त्रिपरिषद्का पूर्वअध्यक्ष खिलराज रेग्मी, पूर्वपरराष्ट्र मन्त्री र पूर्वराजदूत सहभागी थिए। राष्ट्रपति विद्यादेवी भण्डारीको निमन्त्रणमा चिनियाँ राष्ट्रपति सी चिनफिङ राजकीय भ्रमणमा शनिबार आउने निश्चित भएलगत्तै सहमति र सम्झौताबारे छलफल सुरु भएको हो। यद्यपि सरकारले सीको भ्रमण तिथि सार्वजनिक हुनुअघि नै एजेन्डा तय गरिसकेको छ। चीनबाट २३ वर्षपछि राष्ट्रपति स्तरको भ्रमण हुन लागेको हो। बेइजिङले बुधबार राष्ट्रपति सीको नेपाल भ्रमण सार्वजनिक गरेसँगै काठमाडौंले पनि उनको भ्रमण तालिका सार्वजनिक गरेको थियो। सी भारतीय प्रधानमन्त्री नरेन्द्र मोदीसँग अनौपचारिक वार्तापछि काठमाडौं आउनेछन्। सी शुक्रबार चेन्नाई हुँदै ममल्लिपुरम पुग्ने कार्यक्रम छ। उनले त्यहाँ भारतीय प्रधानमन्त्री मोदीसँग अनौपचारिक छलफल गर्नेछन्। विमानस्थलमै गार्ड अफ अनर चिनियाँ राष्ट्रपति सीलाई त्रिभुवन अन्तर्राष्ट्रिय विमानस्थलमै गार्ड अफ अनर दिने तयारी छ। राष्ट्रपति र प्रधामन्त्रीले स्वागत गरेलगत्तै त्यहीं गार्डअफ अनर दिइनेछ। यसअघि विमानस्थलमा गार्ड अफ अनर दिँदा असहजज भएको भन्दै टुँडिखेलमा सारिएको थियो। तर अहिले मौसमको कारण भन्दै विमानस्थलमै गार्ड अफ अनरको तयारी गरिएको परराष्ट्र अधिकारीले बताए।"
डीपीआर बनाउनै ४१ महिना,"जाजरकोट : ३० महिनामा बन्नु पर्ने नलगाड जलविद्युत आयोजनाको विस्तृत अध्ययन प्रतिवेदन (डीपीआर) ४१ महिना बित्दा पनि बन्न सकेको छैन। डीपीआर तयार गर्ने जिम्मा लिएको परामर्शदाता कम्पनीको ढिलासुस्ती र लापरवाहीले अन्तिम प्रतिवेदन तयार पार्न भएको हो। तोकिएको समयसीमामा बनाउन नसकेपछि परामर्शदाता कम्पनीले सरकारलाई हर्जाना दिनुपर्ने अवस्था आएको छ। डीपीआर निर्माणका लागि नलगाड हाइड्रोपावर कम्पनी लिमिटेडसँग परामर्शदाता कम्पनी अस्ट्रेलियाको स्मेक, अमेरिकाको एमडब्लूएच र नेपालको उदय कन्स्ट्रक्सन प्रालि जेभीले २०७३ वैशाख २४ गते ९४ करोड ८ लाखको ठेक्का सम्झौता गरेका थिए। ठेक्का सम्झौता गरेको मितिले ३० महिनाभित्र आयोजनाको विस्तृत अध्ययन प्रतिवेदन (डीपीआर) तयार पार्ने सम्झौतापत्रमा उल्लेख थियो। निर्धारित समयमा काम सम्पन्न हुन नसकेपछि नलगाड हाइड्रोपावर कम्पनी लिमिटेडले परामर्शदाता कम्पनीलाई पहिलो पटक ६ महिना र दोस्रो पटक ३ महिना ४ दिनको समय थप गरेको थियो। परामर्शदाता कम्पनीका लागि दोस्रो पटक थप गरिएको समय पनि गत साउन ३० गते समाप्त भइसकेको नलगाड हाइड्रोपावर कम्पनी लिमिटेडका निमित्त प्रमुख कार्यकारी अधिकृत रामगोपाल लागेजुले जानकारी दिए। तर अझै काम सम्पन्न हुन सकेको छैन। ठेक्का सम्झौताअनुसार दुई पटकभन्दा बढी म्याद थप गर्न नसकिने भएकाले अबको विकल्प भनेकै हर्जान तिरेर जतिसक्दो छिटो काम सक्नुपर्ने निमित्त प्रमुख कार्यकारी अधिकृत लागेजुले बताए। कार्यालयले म्याद थप नगरेपछि अब परामर्शदाता कम्पनीले खरिद ऐनमा भएको व्यवस्थाअनुसार सरकारलाई दैनिक हर्जाना तिर्नुपर्ने भएको छ। परामर्शदाता कम्पनीले ठेक्का सम्झौता भएको कुल बजेटको शून्य दशमलव ०५ प्रतिशत दैनिक हर्जाना तिर्नुपर्ने प्रावधान छ। आयोजनाको डीपीआर तयार पार्दासम्म परामर्शदाता कम्पनीले झन्डै १० प्रतिशत हर्जाना तिर्नुपर्ने हुन सक्ने अनुमान गरिएको छ। १० प्रतिशत हर्जाना करिब १० करोड रुपैयाँ हुन्छ। परामर्शदाता कम्पनीले डीपीआरको ड्राफ्ट डिसेम्बरसम्म आयोजनामा बुझाइसक्ने बताएको छ। तर डीपीआर आउनलाई माघ फागुनसम्म लाग्ने अनुमान छ। परामर्शदाता कम्पनीले आयोजनाको वातावरणीय प्रभाव मूल्यांकन (ईआईए) सकिसकेको भए पनि सुरुङ टेस्ट अडिट, रक मेकानिकल अडिट जस्ता काम गर्न अझै बाँकी छ। बाँधस्थल अँधेरी खोलामा ६०६० मिटरका ४ सुरुङको टेस्ट अडिट भइसकेको छ। तर पावर हाउसमा गर्नुपर्ने सुरुङ टेस्ट अडिट अझै बाँकी रहेको परामर्शदाता स्मेकका भूगर्भविद् धनबहादुर श्रेष्ठले बताए। भूगर्भविद् श्रेष्ठका अनुसार पावर हाउसमा ३ सय ३२ मिटरको सुरुङको अडिट गर्नुपर्नेमा हालसम्म २ सय ८० मिटरको मात्र गरिएको छ। अझै ६० मिटरभन्दा बढी सुरुङ टेस्ट अडिट गर्न बाँकी छ। सुरुङ टेस्ट अडिटको काम सकिएपछि रक मेकानिकल अडिटको काम बाँधस्थल अँधेरी खोला र पावर हाउस दुवै ठाउँमा एकसाथ गरिनेछ, भूगर्भविद् श्रेष्ठले भने। नलगाड विद्युत उत्पादनका लागि निकै उपयुक्त नदी मानिएको छ। ४ सय १७ मेगावाट विद्युत् उत्पादन क्षमता रहेको जलाशययुक्त नलगाड जलविद्युत आयोजना देशको ऊर्जा संकटको समाधान गर्नसक्ने आयोजनाका रुपमा लिइएको छ। आयोजनाको डीपीआर आइसकेपछि आयोजना निर्माणको जिम्मा लिन जापानी विकास नियोग (जाईका) ले इच्छुक देखिएको छ। केही दिनअघि जापान भ्रमणमा रहेका ऊर्जा, जलस्रोत तथा सिँचाइमन्त्री वर्षमान पुनसँग भेटेर नलगाड आयोजनाको निर्माणको जिम्मा लिने चाहना जाइकाले व्यक्त गरेको थियो। आगामी माघ, फागुनभित्र डीपीआर आए आयोजना निर्माण गर्ने सम्बन्धमा जाइकाले आधिकारिक धारणा व्यक्त गर्ने जनाइएको छ। हाल जाइकाका विज्ञ प्राविधिकहरूले नलगाड आयोजनाको सम्भाव्यता अध्ययन गरिरहेका छन्।"
रोल्पामा भेटिए युद्धकालीन ठूला हतियार,"रोल्पा : कुनै बेला माओवादीको उद्गमस्थल मानिएको रोल्पाको उत्तरी भेगमा जनयुद्ध ताका लुकाएर राखिएका ठूलो परिमाणका हातहतियार र विस्फोटक पदार्थ फेला परेको छ। शान्ति प्रक्रियामा आएपछि तत्कालीन माओवादी नेतृत्वले शान्ति प्रक्रियामा आएपछिआपूसँग भएका हातहतियार खोलाले बगाएको टिप्पणी गरेका थिए। रोल्पाको उत्तरी कुलेरी भित्रीवनको परिवर्तन गाउँपालिका१ कुरेली भित्रिवन पुवाखोरेको एक गोठमा युद्धताका भण्डारण गरिएको युद्ध सामग्री नेपाली सेनाले असोजको दोस्रो साता नियन्त्रणमा लिएको स्थानीयले जनाएका छन्। स्थानीय वासिन्दाका अनुसार सशस्त्र युद्धताका यहाँ हातहतियार र विष्फोटक सामग्री उत्पादनसमेत हुने गरेको थियो। युद्धकै बेला भण्डारण गरिएका हतियार, गोली र विष्फोटक सामग्री शान्ति प्रक्रियाको लामो अवधिसम्म गोठमै थिए। वैदेशिक रोजगारमा गएर फर्किएका गोठधनी राजकुमार बुढाले युद्ध सामग्री हटाइदिन तत्कालीन नेकपा माओवादीका नेतालाई आग्रह गरेपछि युद्ध सामग्री भण्डारणको रहस्य बाहिरिएको हो। गोठमा ठूलो परिमाणमा युद्ध सामग्री देखेर गोठधनी बुढाले ती सामान हटाइदिन आग्रह गरेका थिए। गत असोज ११ र १२ गते नेपाली सेनाको एक टोलीले गोठमा रहेको युद्ध सामग्री नियन्त्रणमा लिएको स्थानीयले बताए। गोठबाट उच्च विस्फोटक (हाइ एक्सप्लोसिभ) बम, ह्याण्ड ग्रिनेड, हतियार, गोली र विष्फोटक सामग्री फेला परेका थिए। गोठबाट एलएमजी व्यारेल ६ थान, म्यागनम व्यारेल १ थान, इम्प्रोभाइज बन्दुक १ थान र इम्प्रोभाइजर मोर्टार गण १ थान फेला परेको छ। एम १६ को लाइभ राउण्ड (गोली) ४ हजार १ सय ९१ वटा र एटीवानको खाली गोली एक सय ३९ थान बरामद गरिएको छ। एटीवान लाइभ बम ११ थान, फोर्टी एमएचई बम ३ थान, हाते ग्रिनेड३६ को ३ थान, डेटोनेटर७५ थान ५, डेटोनेटर२७ थान २, फिप्टी वान एचइ बम १३ थान र इस्मोकमिङ कम्प्लिट बम १९ थान छन्। यस्तै टुइन्च मोर्टारको सेल २२ वटा, १२ केजी बारुद, २ केजी गण पाउडर र ४ मिटर सेफ्टी फ्यूज छन्। विभिन्न हतियारका खाली म्यागजिन पनि गोठमा फेला परेका थिए। एसएलआरको १३ वटा, थी्र नट थ्रीको ११ वटा, एलएमजीको ३७ वटा, एसएमजीको दुई, एके ४७ को एक, गलिलको एक र पेस्तोलको तीनवटा खाली म्यागजिन छन्। बिग्रिएको अवस्थाका दुईवटा साना जेनेरेटर पनि फेला परेको छ। कतिपय हतियार, बम, गोली र बारुद काम नलाग्ने अवस्थाका भए पनि हजारौंको संख्यामा रहेको एम १६ को गोली र बम प्रयोग योग्य छन्। खिया लागेर काम नलाग्ने अवस्थाका युद्ध सामग्री नेपाली सेनाको डिस्पोजल टोलीले गोठ नजिकै डिस्पोज गरेको थियो। सुरक्षित अवस्थामा रहेका लाइभ (विष्फोट योग्य) युद्ध सामग्री भने सेनाले लगेको स्थानीयले आफ्नो नाम उल्लेख नगरीदिन आग्रह गर्दै जानकारी दिए। स्थानीयकै सूचनाका आधारमा यी सामग्री फेला परेका हुन्। युद्धताका यहाँ हातहतियार उत्पादन गर्ने गोप्य थलो रहेको बुझिएको छ। शान्ति प्रक्रियापछि युद्ध सामग्री भण्डारण गरिएको गोठको कसैले चासो नदिएको उनीहरु बताउँछन्। सुरक्षा स्रोतका अनुसार गोठमा रहेको युद्ध सामग्री नियन्त्रणमा ल्याउनेबारे असोज १० गते जिल्ला सुरक्षा समितिको बैठक समेत बसेको थियो। बैठकमा ५ नम्बर प्रदेशका आन्तरिक मामिला तथा कानुनमन्त्री कुलप्रसाद केसी, नेपाली सेनाका पृतनापति सीताराम खड्का, नेपाल प्रहरीका डीआईजी सुरेशविक्रम शाह उपस्थित थिए। स्थानीयबाट युद्ध सामग्री हटाउनेबारे तत्कालीन नेकपा माओवादीका उच्च तहका नेतालाई पहल गर्न गुहार मागेका थिए। उच्च सुरक्षा निकायबाट नै नेपाली सेनाको डिस्पोजलसम्बन्धी विशेष टोली भित्रिवन पठाएको थियो। लिबाङस्थित खड्ग दल गणबाट पनि नेपाली सेनाको टोली गएको थियो। यद्यपि युद्ध सामग्री नियन्त्रणबारे सार्वजनिक गरिएको छैन। नेपाली सेना स्रोतले त्यस क्षेत्रमा युद्ध सामग्री रहेकोबारे खोजी कार्य जारी रहेको र केही युद्ध सामग्री बरामद पुष्टि गरेको छ। केकति परिमाणमा युद्ध सामग्री फेला परेको भन्ने बारे विस्तृत विवरण नआएको नेपाली सेनाका प्रवक्ता विज्ञानदेव पाण्डेले जानकारी दिए। प्रवक्ता पाण्डेले अन्नपूर्णसँग भने, त्यस क्षेत्रमा विष्फोटका सामग्री रहेको भन्ने सूचनाको आधारमा सर्च कार्य जारी छ। विस्तृत विवरण आएपछि जानकारी गराउँछौं।"
तिब्बती शरणार्थी निगरानीमा,"ललितपुर : चिनियाँ राष्ट्रपति सी चिनफिङको भ्रमण अवधिभर महानगरीय प्रहरी परिसर जाउलाखेलले तिब्बती शरणार्थीमाथि उच्च निगरानी गर्ने भएको छ। परिसरले मंगलबार भ्रमण अवधिमा अवाञ्छित गतिविधि गर्न सक्ने आशंकामा पाँच तिब्बती शरणार्थीलाई पक्राउ गरेको थियो। सोधपुछपछि उनीहरूलाई छाडिएको परिसरका प्रमुख एसएसपी टेकप्रसाद राईले जानकारी दिए। एकान्तकुनास्थित शिविरमा बसोबास गरिरहेको शरणार्थीमाथि सुरक्षा निगरानी प्रहरीले गर्नेछ। राष्ट्रपति सी को भ्रमण अवधिभर कुनै अप्रिय गतिविधि नहोस भनेर उनीहरूमाथि सुरक्षा निगरानी गरिएको हो, राईले अन्नपूर्णसँग भने, भ्रमणभर सुरक्षा व्यवस्था कडा गर्नेछौं। भीभीआईपीले जता पनि भ्रमणको इच्छा व्यक्त गर्नसक्ने भएकाले ललितपुरमा पनि सुरक्षा तयारी चुस्त बनाइएको राईले बताए। कुनै पनि बेला आउन सक्ने अवस्थालाई मध्यनजर गर्दै तयारी गरिएको छ, उनले भने। ललितपुरमा ६ सय तिब्बती शरणर्थी बस्छन्। ०६८ पछि उनीहरूको दर्ता नभएको जिल्ला प्रशासन कार्यालयले जनाएको छ। ललितपुर प्रशासनको तथ्यांक अनुसार ०५५ सम्म १३ सय ९३ जनाले एकान्तकुनास्थित तिब्बती शरणार्थी शिविरबाट शरणार्थी कार्ड लिएका थिए। प्रत्येक वर्षको चैत्र महिनामा शरणार्थी कार्ड नविकरण गर्न सीडीयो कार्यालयमा आउनुपर्ने व्यवस्था थियो तर अहिले शिविर रहेको महानगरको वडा १३ नम्बरले तथ्यांक राख्न थालेको छ। महानगरको वडा कार्यालयले आफूसँग एकिन तथ्यांक नभएको जनाएको छ। एकान्तकुनास्थित शिविरका सल्लाहकार केपी मास्केले शिविरमा चार सय मानिस बसोबास गरिरहे पनि शिविर बाहिर अन्य मानिस बस्दै आएको जानकारी दिए।"
पोखरा रंगशाला निर्माण : दसैंमा निरन्तर काम,"पोखरा : बडा दसैंमा पनि पोखरा रंगशालामा अन्तर्राष्ट्रिय स्तरको फुटबल स्टेडियम निर्माणको काम तीव्र गतिमा भएको छ। नेपालमा मंसिर १५ गते देखि २४ गते सम्म हुने १३औं दक्षिण एसियाली खेलकुद (साग) अन्तर्गत पोखरा रंगशालामा महिला फुटबल प्रतियोगिता आयोजना हुनेछ। स्टेडियम निर्माण ढिलाइकै कारण पोखरा रंगशालामा हुने महिला फुटबल प्रतियोगिता नरोकियोस् भनेर दसैंको टीकाको एक दिन मात्र काम रोकिएको निर्माण कम्पनीका प्रोजेक्ट मेनेजर इन्जिनियर दीपक बरालले जानकारी दिए। सागलाई ध्यानमा राखेर पछिल्लो समय निर्माण प्रक्रिया तीव्र बनाइएको उनले बताए। साग खेलकुदलाई लक्षित गरी पहिलो चरणमा १० हजार दर्शक क्षमताको फुटबल स्टेडियम तयार भइसक्ने इन्जिनियर बरालले जानकारी दिए। बाँकी सम्पूर्ण काम साग सकिएलगत्तै सुरु भएर आगामी फेब्रुअरीभित्र स्टेडियम हस्तान्तरण गर्ने गर्ने उनले बताए। प्यारापिटका सम्पूर्ण सामग्री फ्रान्सबाट छिट्टै नेपाल आइपुग्ने उनले विश्वास व्यक्त गरे। अहिले प्यारापिटको फाउन्डेसनको काम भइरहेको छ। सामग्री समयमै आएमा त्यसलाई फिट गर्न धेरै समय नलाग्ने उनले बताए। युवा तथा खेलकुदमन्त्री जगतबहादुर सुनार (विश्वकर्मा) ले पनि पोखरामा हुने भनिएका सम्पूर्ण खेल पूर्वाधार समयमै सम्पन्न गर्न निर्देशन दिँदै आएका छन्। अन्तर्राष्ट्रिय स्तरको फुटबल स्टेडियम एक अर्ब २८ करोड २२ लाख १८ हजार एक सय ७४ रुपैयाँ बजेटमा बनिरहेको छ। फुटबल स्टेडियम १६ हजार पाँच सय क्षमताको हुनेछ। यसलाई केही एक्सपान्सन गरेर १८ हजार एक सय ५० दर्शकसम्म बस्न सक्ने क्षमताको बनाउन मिल्ने इन्जिनियर बरालले जानकारी दिए। अन्तर्राष्ट्रिय मापदण्डको स्टेडियममा ट्र्याक एन्ड फिल्ड, शौचालय, खेलाडी आराम कक्ष, मिडिया कक्ष, स्टोर रुम, कन्फ्रेन्स कक्षलगायत रहनेछ। फुटबल मैदान फिफाले तोकेको मापदण्डको हुनुपर्नेछ। स्टेडियमलाई आधुनिक फ्लड लाइटसहित स्कोर बोर्ड, डिस्प्ले बोर्डसमेत हुनेछ। स्टेडियममा टेलिभिजनका ठूला स्क्रिनसमेत जडान गरिने भएको छ। फुटबल स्टेडियम २०७६ को असार महिनाभित्र निर्माण सम्पन्न गरेर बुझाइ सक्नुपर्ने सयमसीमा राखेर गत फागुन २७ गते शिलान्यास भएको थियो। ठेक्का पाएर निर्माणको काम सुरु हुनलाग्दा अख्तियारमा मुद्दा पर्नु, रकम भुक्तानी दुई महिना ढिला हुनुलगायतका कारणले निर्माणको काम ढिला भएको निर्माण कम्पनीले जनाएको छ। ग्लोबल टेन्डरबाट फुटबल स्टेडियम निर्माणको काम ग्रेट स्पोर्ट्स इन्फ्रा प्रालि भारत र एमए कन्स्ट्रक्सन प्रालि जावलाखेलले संयुक्त रूपमा पाएका थिए। २०७४ को पुस महिनामा नयाँ अन्तर्राष्ट्रिय स्तरको फुटबल स्टेडियम निर्माण गर्ने भन्दै पोखरा रंगशालाको पुराना स्टेडियम भत्काइएको थियो। पुरानो स्टेडियम भत्काएको १४ महिनापछि नयाँ फुटबल स्टेडियम निर्माणका लागि शिलान्यास भएको थियो। २०४० सालमा दोस्रो राष्ट्रिय खेलकुदका लागि निर्माण गरिएको फुटबल स्टेडियम मर्मतसम्भारको अभावमा जीर्ण भइसकेको थियो।"
"महरामाथि सूक्ष्म अनुसन्धान : विज्ञ भन्छन्, 'बलात्कार प्रमाण देखिए मुद्दा मोड्न मिल्छ'","काठमाडौं : यौन दुर्व्यवहार आरोपमा हिरासतमा रहेका निवर्तमान सभामुख कृष्णबहादुर महरामाथि प्रहरी र सरकारी वकिल एकीकृत रूपमा अनुसन्धानमा जुटेका छन्। पीडित महिलाको जाहेरीका आधारमा अनुसन्धान गरी तथ्य पत्ता लगाउन अनुसन्धान थालिएको हो। महरा असोज १९ गते बालुवाटारस्थित सभामुख निवासबाटै पक्राउ परेका थिए। जिल्ला अदालत काठमाडौंले पक्राउ पुर्जीको अनुमति दिएपछि उनलाई हिरासतमा लिइएको थियो। उनलाई महानगरीय प्रहरी वृत्त सिंहदरबारमा राखिएको छ। प्रहरी र सरकारी वकिलको समन्वयात्मक अनुसन्धान सुरु भएको छ। अहिले घटनासम्बद्ध प्रमाण संकलन गरिँदै छ, जिल्ला सरकारी वकिल कार्यालयका प्रमुख चन्द्रकान्त खनालले अन्नपूर्णसँग भने, अनुसन्धान सुरु भएको छ। कहिले सकिन्छ भनेर अहिल्यै भन्न सकिन्न। जिल्ला न्यायाधिवक्ता खनालका अनुसार जाहेरीअनुरूप यौन दुर्व्यवहार भएनभएका विषयमा निक्र्योलमा पुग्न केही समय लाग्नेछ। मुलुकी फौजदारी संहिताअनुसार अनुसन्धान शंकारहित तबरमा बलियो पार्न सरकारी वकिलले प्रहरीलाई निर्देशन दिन सक्छ। महानगरीय प्रहरी परिसरका प्रवक्ता होबिन्द्र बोगटीले सरकारी वकिलसहित सबैतिर समन्वयात्मक रूपमा अनुसन्धान अघि बढिरहेको बताए। अनुसन्धानकै विषयमा सरकारी वकिलसँग बिहीबार दिनभर छलफल भएको छ, बोगटीले भने, अनुसन्धानका सबै पक्ष भन्न मिल्दैन। संसद् सचिवालयकी कर्मचारी रोशनी शाहीले आफूमाथि महराले यौन दुर्व्यवहार गरेको आरोप लगाउँदै गत शुक्रबार जाहेरी दिएकी थिइन्। असोज १२ गते साँझ रक्सी बोकेर तीनकुनेस्थित कोठामा गएका महराले कुटपिट गर्दै जबरजस्ती यौन दुर्व्यवहार गरेको आरोप शाहीको छ। प्रतिनिधिसभाका सभामुख कृष्णबहादुर महराबाटै आफूमाथि जबरजस्ती करणी प्रयास भएको शाहीको उजुरीमा उल्लेख छ। फौजदारी अपराध संहिताअनुसार मुद्दा चलाउन प्रहरीले महरालाई नियन्त्रणमा लिएको हो। शाहीले असोज १३ गते हाम्राकुरा डट कम अनलाइन मिडियामार्फत महराबाट आफूलाई बलात्कारको प्रयास गरेको भन्दै सार्वजनिक गरेकी थिइन्। भोलिपल्ट शाहीले महरा आफ्नो पितासमान रहेकाले आफूमाथि बलात्कार प्रयास नभएको भन्दै बोली परिवर्तन गरेकी थिइन्। त्यसपछि शाहीले नै महराविरुद्ध पुनः किटानी जाहेरी दिएकी छन्। फौजदारी संहिताको दफा २२४ (१) कसैले कसैलाई यौन दुर्व्यवहार गर्न वा गराउन नहुने व्यवस्था गरेको छ। कसैले आफ्नो पति वा पत्नीबाहेक अन्य व्यक्तिलाई निजको मञ्जुरीविना करणीको आशयले समातेमा वा निजको संवेदनशील अंग छोएमा वा छुन प्रयास गरेमा, निजको भित्री पोसाक खोलेमा वा खोल्ने प्रयास गरेमा, निजले लगाउने भित्री पोसाक लगाउन वा फुकाल्न कुनै किसिमले अवरोध गरेमा यौन दुव्र्यहारको कसुर मानिने छ। यस्तै निजलाई अस्वाभाविक रूपमा कुनै एकान्त ठाउँमा लगेमा, यौनसम्बन्धी आफ्नो अंग निजलाई छुनसमाउन लगाएमा, निजसँग अश्लील वा अन्य त्यस्तै प्रकारको शब्द मौखिक, लिखित वा सांकेतिक रुपमा वा विद्युतीय माध्यमबाट प्रयोग गरेमा, अश्लील चित्र वा तस्बिर देखाएमा, यौनका आशयले जिस्क्याएमा वा हैरानी दिएमा वा निजसँग अस्वाभाविक, अवाञ्छित वा अमर्यादित व्यवहार गरेमा निजले यौन दुर्व्यवहारको कसुर गरेको मानिने कानुनी व्यवस्था छ। यस्तो कसुर गर्ने व्यक्तिलाई तीन वर्षसम्म कैद र तीस हजार रुपैयाँसम्म जरिबाना किटान गरिएको छ। यस्तै दफा २२८ मा पीडितलाई मनासिब क्षतिपूर्ति भराइदिन सकिने भनिएको छ। अनुसन्धानका क्रममा घटनासम्बद्ध प्रमाण लोप वा नाश हुन नदिन प्रहरीले सचेतना अपनाएको छ। शाहीको तीनकुनेस्थित कोठाबाट प्रहरीले फुटेको चस्मा, चुरा, पुरुष व्यक्तिले लगाउने जुत्ताको भित्री तलुवा, बिस्तरा र पीडितको घाउचोटको तस्बिरलगायत सबुत संकलन र घटना प्रकृति मुचुल्का उठाएको छ। फौजदारी कानुनका विज्ञ वरिष्ठ अधिवक्ता लवकुमार मैनालीले किटानी जाहेरीमा पीडित महिलाले यौन दुर्व्यवहार भने पनि अनुसन्धान गर्दै जाँदा बलात्कार देखिएमा सोहीअनुरूप मुद्दा चलाउन बाधाअड्चन नपर्ने बताए। पीडितले जाहेरीमा यौनजन्य दुर्व्यवहार भने पनि छानबिन गर्दै जाँदा तथ्य प्रमाणले बलात्कार देखिएमा जाहेरीअनुरूप नै हुनुपर्छ भन्ने छैन। बलात्कारमा पनि मुद्दा चलाउन मिल्छ। यसरी मुद्दा चलेका थुप्रै उदाहरण छन्, मैनालीले भने, तर तथ्य प्रमाणले पुष्टि हुनुपर्छ। पूर्वमहान्यायाधिवक्ता रमनकुमार श्रेष्ठले महरा संसद् सदस्यबाट निलम्बनमा नपरेको बताए। उनले भने, २० वर्ष कैद सजाय भएका रेशम चौधरीले शपथ खाएका छन्। उनी त निलम्बनमा परेका छैनन् भने महरा निलम्बन परेको अवस्था होइन। उनले बलात्कारका सम्बन्धमा जाहेरीको कागज र अभियोगपत्र नहेरी केही भन्न नमिल्ने बताए। श्रेष्ठले भने, अदालतमा कागज प्रमाण पेस भएपछि मात्र अन्य कुरा थाहा हुन्छ। महान्यायाधिवक्ता कार्यालयका सहन्यायाधिवक्ता सञ्जीव रेग्मीले फौजदारी आरोपमा पक्राउ परी थुनामा राखेपछि सांसद पद कानुनबमोजिम स्वतः निलम्बन हुने बताए। प्रहरी अनुसन्धानको विषयलाई लिएर राष्ट्रिय मानवअधिकार आयोगले पनि अनुगमन सुरु गरेको छ। गत शुक्रबार आयोगले महरा प्रकरणमा गृहमन्त्री र प्रहरी प्रधान कार्यालयसँग छानबिन प्रगतिबारे जानकारी मागेको थियो। आयोगले अनुगमन गरी सत्यतथ्य बाहिर ल्याउन तीन सदस्यीय अनुगमन समिति गठन गरेको छ। आयोग सचिव वेदप्रसाद भट्टराईले घटनायताका सूचना अनुगमन गरिरहेको बताए। आयोगले गृहमन्त्री, आईजीपी र महानगरीय प्रहरी परिसरसँग अनुसन्धान र छानबिनको प्रगति विवरण मागेको छ, सचिव भट्टराईले अन्नपूर्णसँग भने, सात दिनभित्रै विवरण पेस गर्न भनिएको छ। निर्मला पन्त हत्या प्रकरणमा जस्तै प्रमाण नष्ट हुन्छ कि भनेर सतर्क हुनुपर्ने अवस्था छ।"
