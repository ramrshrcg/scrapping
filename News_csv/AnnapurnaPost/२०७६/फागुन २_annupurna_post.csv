शीर्षक,विवरण
सैनिक मुख्यालयको भ्रष्टाचार छानबिन !,"काठमाडौं : नेपाली सेनाको मुख्यालय पुनर्निर्माणका क्रममा भएको भनिएको भ्रष्टाचारमाथि प्रतिनिधिसभाको राज्य व्यवस्था तथा सुशासन समितिले चासो देखाएको छ। जंगी अड्डा मुख्यालय निर्माणका क्रममा व्यापक भ्रष्टाचार भएको उजुरीपछि समितिले चासो देखाएको हो। समितिको सुनुवाई कार्यदलले भनेको छ, के कस्ता अनियमितता भएको हो, छानबिन गरी कानुन अनुसार कारवाही गरी समितिमा जानकारी गराउन रक्षा मन्त्रालयलाई निर्देशन दिनुपर्छ। राज्य व्यवस्था समितिले सेनाको भ्रष्टाचारबारे छानबिन गरी प्रतिवेदन तयार पार्न तीन सदस्यीय उजुरी सुनुवाई कार्यदल गरेको थियो। कार्यदलले आठ महिनाभन्दा बढी समय लगाएर गुनासो तथा उजुरी छानबिन गरेको हो। सत्तारुढ नेकपाका सांसदद्वय रेखा शर्मा, नवराज सिलवाल तथा प्रमुख विपक्षी दलका सांसद दिलेन्द्रप्रसाद बडू सदस्य रहेको कार्यदलले ५० वटा उजुरी छानबिन गरी बुधबार समितिलाई प्रतिवेदन बुझाएको छ। प्रतिवेदनको २५ नम्बर बुँदामा मुख्यालयमा निर्माणका क्रममा भएको अनियमितालाई संक्षित उल्लेख गरिएको छ। उजुरी २०७६ जेठ ९ मा समितिमा परेको थियो। सैनिक अधिकृतको उजुरीमा भनिएको छ, सेनाको मुख्यालय पुनर्निर्माणको क्रममा व्यापक भ्रष्टाचार भएको छ। यसको अनुसन्धान गर्न उच्चस्तरीय छानबिन टोली गठन गरी छिटोभन्दा छिटो दोषीलाई कारवाही गरी हिनामिना गरेको रकम असुल गरी भूकम्पपीडितलाई सहयोग गर्न जोडदार माग गर्दछु। क्षेत्रीको सम्पत्ति छानबिन गर्न माग कार्यदल प्रतिवेदनले पूर्वप्रधान सेनापति राजेन्द्र क्षत्रीमाथि सम्पत्ति सुद्धिकरण विभाग र अख्तियार दुरुपयोग अनुसन्धान आयोगलाई छानबिनको लागि पत्र पठाउन समितिलाई सुझाव दिएको छ। पूर्वप्रधानसेनापति क्षत्रीविरुद्ध २०७६ भदौ १२ गते समितिमा उजुरी परेको थियो। कार्यदलले प्रतिवेदन समितिमा बुझाएपछि सांसदहरूले सेनाभित्र भइरहेको भ्रष्टाचारले नेपालको लोकतन्त्र खतरामा परेको बताए। सेनाको व्यापार मोहले मुलुकलाई नै खतरामा पारिरहेको भनाइ कांग्रेस सांसद अमरेशकुमार सिंहको छ। आर्मी सुरक्षा निकाय हो की ठेक्कापट्टा गर्ने संस्था हो। आर्मी सुरक्षा निकाय हो की भोज भतेर गर्ने पार्टी प्यालेस हो ? , उनले भने, फास्ट ट्रयाक निर्माणदेखि हेलिकप्टर खरिदसम्मका विषयमा सेनाभित्र भ्रष्टाचार भइरहेको छ। यसले नेपालको लोकतन्त्र खतरामा पार्छ। एक अर्काे प्रशंगमा सत्तारुढ नेकपाका सांसद विजय सुब्बाले नेपाल रेडक्रममा भइरहेको भ्रष्टाचारमा समिति चुप बस्न नहुने तर्क गरे। अहिले गृह मन्त्रालयमा यससम्बन्धी विधेयक बनिरहेको छ, त्यो पनि रोकिन्छ कि भन्ने डर छ, उनले भने, त्यसैले जतिसक्दो चाँडो गृहमन्त्रीलाई बोलाएर यससम्बन्धी छलफल गर्नुपर्छ। कार्यदलका सदस्य सिलवालले उजुरीहरू गम्भीर किसिमका भएकाले यसमा छिटोभन्दा छिटो अनुसन्धान हुनुपर्ने बताए। त्यस्तै अर्का सदस्य बडूले आएका उजुरीमध्ये अधिकांश बोधार्थका लागि पठाइएको र सम्बन्धित निकायमा कारबाहीका लागि पठाइएको बताए।"
असुरक्षित रिङरोड,"काठमाडौं : घटना १ अघिल्लो बिहीबार राति पौने एक बजे कलंकी अन्डरपासमा बा४ख ८५६९ नम्बरको टिपरले मोटरसाइकललाई ठक्कर दिँदा दुई जनाको मृत्यु भयो। बल्खुबाट कलंकीतर्फ जाँदै गरेको प्रदेश २०३०४ प ५५० नम्बरको मोटरसाइकलाई टिपरले ठक्कर दिँदा रौटहट गजुराका राकेशकुमार चौधरी, रौतहट कटहरियाका मुन्ना चौधरीको मृत्यु भयो। ठक्कर दिएर भागेको टिपर चालकले ललितपुर नख्खुडोल स्थित ग्यारेजमा लुकाई सिन्धुपाल्चोक चौतारा भागे। महानगरीय प्रहरी वृत्त कालिमाटीको प्रहरी टोलीले चालक अनिल लामालाई घरमै पुगेर पक्राउ गर्यो। घटना २ गएको पुस १० गते बल्खुमा बा५ख ६८१७ नम्बरको बसले बा६२प १०३२ नम्बरको स्कुटरलाई ठक्कर दियो। बसको ठक्करले स्कुटर चालक धनी राई र पछाडि बसेकी चन्द्रमाया तामाङ घाइते भए। तामाङको उपचारको क्रममा मृत्यु भयो। प्रहरीले ठक्कर दिने बसका चालक अजय लामालाई पक्राउ गरी सवारी ज्यान मुद्दा चलायो। घटना ३ गएको मंसिर १६ गते कलंकी अण्डरपास सडकमा बा२क ५७०५ नम्बरको टिपरले एक व्यक्तिलाई ठक्कर दियो। टिपरको ठक्करबाट घाइते ती व्यक्तिलाई प्रहरीले उपचारार्थ त्रिभुवन शिक्षण अस्पताल महाराजगञ्जमा पुर्यायो। तर घाइतेको मृत्यु भयो। मृतक व्यक्तिको हालसम्म पनि पहिचान हुन सकेको छैन। प्रहरीले टिपरका चालक रामेछाप खाँडादेवीका विक्रम मोक्तानलाई पक्राउ गरी ज्यान मुद्दा चलाएको थियो। रिङरोडमा भएका यी दुर्घटना प्रतिनिधि मात्रै हुन्। पछिल्ला दिनमा रिङरोड सडक खण्डमा सवारी दुर्घटनाको जोखिम बढेको छ। सडकमा हुनुपर्ने भौतिक पूर्वाधारको अभावसँगै सवारीसाधनबीच हुने तीव्र प्रतिस्पर्धाले रिङरोड जोखिमयुक्त बनेको हो। करिब २७ किलोमिटरको रिङरोड सडक खण्डमा उपत्यकाभित्र र बाहिर चल्ने सबैजसो रुटका सवारी चल्छन्। रिङरोड परिक्रमासँगै रिङरोड बाहिर विशेषगरी काठमाडौं, भक्तपुर र ललितपुरका बाहिरी रुटमा चल्ने सानादेखि ठूला सवारीसाधनको चाप धेरै छ। उपत्यका बाहिर लामा रुटका सवारी गोंगबु बसपार्कदेखि बनेपा बसपार्कसम्मका सवारी रिङरोड भएर नै बाहिरिन्छन्। महानगरीय ट्राफिक प्रहरी महाशाखाका अनुसार गत साउनदेखि पुससम्म मात्रै उपत्यकामा ६ हजार चार सय ३६ वटा सवारी दुर्घटना भए। यीमध्ये एक हजार चार सय सातवटा दुर्घटना रिङरोडमै भएको देखिन्छ। रिङरोडको बाफलदेखि बल्खुसम्म दुर्घटनाको जोखिम बढ्दो छ। असोजदेखि माघसम्ममा बाफलदेखि बल्खुसम्म भएको सवारी दुर्घटनामा पाँच जनाको मृत्यु भइसकेको छ भने २४ जना घाइते भएका छन्। दुर्घटना न्यूनीकरणका लागि ट्राफिक प्रहरीले ट्राफिक उज्यालो कार्यक्रम सञ्चालन गरेको छ। अभियानअन्तर्गत तीन महिनायता ट्राफिक प्रहरीले ४५ हजार एक सय ७४ जना पैदलयात्री, १५ हजार ६ सय ४८ जना मोटरसाइकल चालक, ६ सय १२ जना निजी सवारी चालक, ११ हजार आठ सय तीनजना भाडाका सवारी चालक, ५७ जना सरकारी सवारीसाधनका चालकलगायत ८१ हजार दुई सय ८९ जनालाई सचेतना अभिवृद्धि गराइसक्यो। तर पनि जोखिम न्यूनीकरण भने हुन सकेको छैन। ट्राफिक प्रहरीले तीन महिनायता विशेष मोबाइल कारवाही अभियानअन्तर्गत २० हजार चार सय ३३ वटा सवारीचालकलाई कारवाही गरेको छ। महाशाखाका प्रमुख एसएसपी भीम ढकालले रिङरोडमा दुर्घटना वृद्धिदर कम भए पनि जोखिम नघटेको बताए। उनले भने, दुर्घटना जोखिम बढ्नुमा सडक प्रयोगकर्तामा सचेतना अभावले हो। आकाशे पुलको प्रयोग गर्दैनन्। सवारी चाप धेरै छ। उनले रिङरोडमा सवारी चालकबीच हुने अस्वस्थ्य प्रतिस्पर्धा नै दुर्घटना जोखिमको मुख्य कारण रहेको बताए। उनले भने, उपत्यकामा चल्ने सवारीले रिङरोड अनिवार्य प्रयोग गर्नुपर्ने अवस्था छ। त्यसैले सवारी रुटको पुनर्विचार गर्नुपर्ने आवश्यकता छ। लामा रुटका सवारीको पार्किङ रिङरोड बाहिर गर्ने हो भने उपत्यकाको चापमा कमी आउने र दुर्घटना कम हुने दाबी उनको छ।"
बालविवाह रोक्न कन्या मुद्दती खाता,"नेपालगन्ज : बाँकेका दुई स्थानीय तहले बालविवाह रोक्न मुद्दती खाता र बिमा योजना ल्याएका छन्। २० वर्ष उमेर भएपछि मात्र विवाह गर्नुपर्ने कानुनी व्यवस्थालाई मूर्त रूप दिन डुडुवा गाउँपालिकाले चालु आर्थिक वर्षदेखि कन्या मुद्दती शिक्षा कोषको व्यवस्था गरेको हो। एक तथ्यांकअनुसार डुडुवा गाउँपालिकामा पुरुष बालविवाह ८३१६ प्रतिशत र महिला ५०२२ प्रतिशत छ। कोषमा २९ लाख रुपैयाँ राखिएको छ। गाउँपालिकाका स्वास्थ्य शाखा प्रमुख धनबहादुर बुढा भन्छन्, पाँच हजार रुपैयाँ गाउँपालिकाको र थप पाँच हजार रुपैयाँ अभिभावकको गरी १० हजार रुपैयाँको मुद्दती खाता खोलिन्छ। २० वर्षे मुद्दती खातामा राख्दा रकम झन्डै ७३ हजार रुपैयाँ हुन आउँछ। गाउँपालिकाले कोष सञ्चालनका लागि कन्या मुद्दती शिक्षा कोषको व्यवस्था तथा सञ्चालनसम्बन्धी कार्यविधि २०७६ स्वीकृत गरेको छ। कार्यविधिमा अभिभावक वा कन्या स्वयंले २० वर्ष नपुग्दै विवाह गरेगराएमा कोष निष्क्रिय हुने र रकम भुक्तानी नहुने व्यवस्था छ। बालिकालाई सम्पूर्ण खोप दिनुपर्ने, पाँच वर्ष पुग्नेबित्तिकै विद्यालय भर्ना गर्नुपर्ने, कम्तीमा एसईईसम्म अध्ययन गराउनुपर्ने सर्त छन्। योजनामा आबद्ध कन्याको प्राथमिक स्वास्थ्य उपचार निःशुल्क हुनेछ। गत साउनमा जन्मेका सबै कन्याले यो सुविधा पाउनेछन्। अहिलेसम्म १२ जनाले यो सुविधा लिएका छन्। नेपालगन्ज उपमहानगरपालिकाले पनि कन्या बिमा कार्यक्रमको तयारी गरिरहेको छ। २० वर्षे बिमा कार्यक्रममा उपमहानगर र अभिभावक दुवैको दायित्व हुनेछ। २० वर्षपछि छोरीलाई उच्चशिक्षा पढाउँदा वा बिहे गर्दा पैसा खाँचो हुन्छ भनेर यो योजना लागू गर्न लागेका हौं, उपप्रमुख उमा थापामगरले नेपालगन्ज२१ पुरैनामा आयोजित अभिभावक भेलामा भनिन्, तपाईं छोरीलाई बोझ नठानिदिनुस्। २० वर्ष नपुग्दै बिहे गर्ने कुरा नगर्नुस्। छोरीलाई स्कुल मात्र पठाइदिनुस्। हामी छोरीको बिमा गरेर सहयोग गर्न तयार छौं। नेपालगन्जमा १९ वर्षमुनिका महिला बालविवाह ८३१६ प्रतिशत र पुरुष बालविवाह ५२६३ प्रतिशत रहेको स्याकको बालविवाह रोकथाम परियोजना प्रबन्धक जगदीश थापा बताउँछन्। स्याकले बाँकेका आठै स्थानीय तहमा सन् २०१९ मा बालविवाहको अवस्थाबारे अध्ययन गरेको थियो। उपमहानगरपालिकाले छोरी बिमासम्बन्धी कार्यविधि बनाइरहेको छ। यसका लागि पाँच लाख रुपैयाँ विनियोजन गरेको छ। बिमाका लागि रकमको कुनै समस्या हुँदैन। यो सुविधा यही आर्थिक वर्षभित्र जन्मेका मुस्लिम र मधेसी समुदायका छोरीले मात्र पाउनेछन्, उपप्रमुख थापा मगरले भनिन्। उपमहानगरले २१ नम्बर वडाबाट योजना लागू गर्ने जनाएको छ। माघ तेस्रो सातासम्म वडामा किशोरी क्लब र बाल क्लबको सहयोगमा सातवटा बालविवाह रोकिएका थिए। नेपालगन्ज २१ का वडा अध्यक्ष रन्जित खाँ बालविवाह रोक्न अभिभावक परिवर्तन हुनुपर्ने बताउँछन्। उनले भने, उमेर नपुग्दै बिहे गरेमा आफू त फस्छौं। सन्तानलाई पनि फसाउँछौं। जिल्ला प्रहरी कार्यालय बाँकेका प्रवक्ता डीएसपी शिवबहादुर सिंहले २० वर्ष नपुग्दै बिहे गरेमा कानुनबमोजिम कारबाही गर्ने चेतावनी दिए। उनले भने, जन्ती र पुरोहितलाई पनि जेल हाल्छु। बिहे गर्नेलाई तीन वर्ष र अरूले डेढ वर्ष सजाय भोग्नुपर्छ। नगर किशोरी सञ्जालकी अध्यक्ष पूजा बर्मा बाल विवाह रोक्न कन्या मुद्दती खाता र बिमा उपयोगी हुने बताउँछिन्। उनी भन्छिन्, मुद्दती खाता र बिमाको पैसाबाट २० वर्षपछि उच्चशिक्षा र बिहे गर्न दुवैमा काम लाग्छ। जिल्लामै सबैभन्दा बढी बाल विवाह राप्ती सोनारीमा हुने गरेको छ। राप्ती सोनारीमा महिला बालविवाह ८३१६ प्रतिशत छ। पुरुष बालविवाह भने ७२६३ प्रतिशत छ। ०६८ सालको जनगणनाअनुसार बाँकेमा पुरुष बालविवाह ४९२६ र महिला ८०२ छ।"
निर्बाध नेपाल आउँछन् चिनियाँ,"काठमाडौं : चीनको वुहान सहरमा कोरोना भाइरस संक्रमणको जोखिममा रहेका नेपालीलाई स्वदेश फर्काउन आनाकानी गर्दै आएको सरकारले चिनियाँ पर्यटक भने दिनहुँ निर्बाध भित्र्याइरहेको छ। कोरोना भाइरस संक्रमणलगत्तै अमेरिका, क्यानडा, अस्ट्रेलिया र युरोपका अधिकांश मुलुकले चीनबाट सीधै प्रवेश गर्ने यात्रुलाई रोक लगाएका छन्। कतिपयले चीनमा निर्मित सामान आयातमै प्रतिबन्ध लगाएका छन्। चीन स्वयंले पनि प्रभावित प्रान्त हुपईमा आफ्नै नागरिक आवागमनमा रोक लगाएको छ। अन्य सहरमा पनि घरबाहिर ननिस्कन, हूलमूल नगर्न र मिलेसम्मका काम घरबाटै गर्न प्रोत्साहन गर्दै आएको छ। चीनका विभिन्न सहरबाट नेपालमा सातामा सय हाराहारीमा पर्यटक आउने गरेको विमान कम्पनीका सञ्चालकहरूले जनाएका छन्। कोरोना भाइरस संक्रमणका कारण नेपाल आउने चिनियाँ पर्यटकको संख्या ह्वात्तै घटे पनि आउने क्रम रोकिएको छैन। अध्यागमन विभागका महानिर्देशक ईश्वरराज पौडेलले चिनियाँ पर्यटक आइरहेको बताए। उनले भने, पर्यटक आइरहेका छन्। यकिन संख्या थाहा छैन। उनका अनुसार भाइरस संक्रमणले बढी प्रभावित वुहानबाट नेपाल आउन चीनले नै दिएको छैन। पिपुल्स हेल्थ मुभमेन्टका संयोेजक एवं जनस्वास्थ्यविद् डा शरद वन्त चीनबाट आइरहेका पर्यटकको पर्याप्त स्वास्थ्य परीक्षण गर्नुपर्ने बताउँछन्। उनले भने, हामीसँग पर्याप्त उपकरण छन्। परीक्षण हुन्छ भने चिनियाँ पर्यटक आवागमन रोक्नु पर्दैन, अन्यथा सोच्नुपर्ने हुन्छ। सरकारले नेपाली विद्यार्थीलाई उद्धारमा अनिर्णयको बन्दी हुन नहुने डा वन्तको भनाइ छ। चीनमा रहेका विद्यार्थी साँच्चिकै अप्ठेरोमा छन् भने उद्धारमा ढिलाइ गर्नु हुँदैन। राज्य अभिभावक हो। जतिसक्दो छिटो उद्धार गर्नु उसको दायित्व हो, उनले भने। चीनका विभिन्न सहरमा उडान भरिरहेका चिनियाँ एवं नेपाली विमान कम्पनीले पर्यटक ओसारिरहेका छन्। चाइना स्टर्नको साताको ११ मध्ये दुईवटा उडानबाट पर्यटक नेपाल आइरहेका छन्। त्यस्तै चाइना साउदर्नको साताको १४ वटा उडानमध्ये २ वटाबाट पर्यटक भित्रिरहेका छन्। त्रिभुवन अन्तर्राष्ट्रिय विमानस्थलका प्रवक्ता देवचन्द्रलाल कर्णका अनुसार यात्रु संख्यामा कमी आएकाले उडान प्रभावित भएको छ। तिब्बती एयरलाइन्स, सिचुवान एयरलाइन्स, चाइना स्टर्न, चाइना साउदर्न, एयर चाइना र हिमालय एयरलाइन्सले उडान कटौती गरेको विमानस्थलका प्रवक्ता कर्णले जानकारी दिए। उनले भने, पर्यटकबिनाको रित्तो उडान गर्नु भएन। यात्रु पाएका बेला उडान हुन्छ। सामान्य रुघाखोकी र ज्वरो आएका दुई चिनियाँ नागरिक उपचार गराउनुपर्ने भएपछि फरार भएको दुई साता बित्दासमेत अत्तोपत्तो छैन। चीन हुँदै नेपाल आएका साउदी अरबका नागरिक पनि जँचाउनुपर्ने भएपछि फरार छन्। कोरोना भाइरस (कोभिड १९) को आशंका गरिएका व्यक्तिहरू निगरानीमा राख्ने जानकारी पाएपछि बेपत्ता हुने क्रम बढेको छ। विश्व स्वास्थ्य संगठन (डब्लूएचओ) ले कोरोना भाइरसकै कारण अन्तर्राष्ट्रिय आवागमन एवं व्यापारमा कुनै अंकुश लगाउनुपर्ने अवस्था नआएको जनाएको छ। संगठन प्रमुख टेड्रोस एडहानोम गेहब्रेयससले संक्रमण भने जुनसुकै दिशामा जान सक्ने बताएका छन्। २४ को स्वास्थ्य परीक्षण चीनबाट आएका नेपाली र चिनियाँमध्ये शंकास्पद २४ जनाको स्वास्थ्य परीक्षण गरिएको छ। तीमध्ये २३ जनामा कोरोना भाइरस नेगेटिभ देखिएको छ। एकजना नेपालीमा पोजेटिभ देखिएको छ। स्वास्थ्य तथा जनसंख्या मन्त्रालयका प्रवक्ता महेन्द्रप्रसाद श्रेष्ठका अनुसार पोेजेटिभ देखिएका व्यक्ति चीनबाट फर्केका हुन्। उनको अवस्था सामान्य छ। श्रेष्ठले भने, हवाई मार्गबाट आउने व्यक्तिको विमानस्थलमा रहेको हेल्थ डेस्कमा परीक्षण हुन्छ। कुनै लक्षण देखिएमा वा शंकास्पद पाइएमा अस्पताल लगेर स्वास्थ्य जाँच गराइन्छ। डराइहाल्नुपर्ने अवस्था छैन। शनिबारसम्म फर्काउँछौं चीनका विभिन्न सहरमा अध्ययनरत नेपाली विद्यार्थीलाई उद्धारका लागि नेपालबाट यसै साता उडान हुने भएको छ। स्वास्थ्य तथा जनसंख्या मन्त्रालयका प्रवक्ता श्रेष्ठले भने, यति गते नै उडान गर्ने भन्ने मिति तय भइसकेको छैन। शनिबारसम्ममा उडान गर्ने योजना छ। नेपाल वायु सेवा निगमको दुई सय ४० सिट क्षमताको वाइडबडी विमान तयारी अवस्थामा छ। मंगलबार बसेको मन्त्रिपरिषद् बैठकले काठमाडौंबाट शनिबार चीनको वुहानमा उडान भर्ने निर्णय गरेको एक मन्त्रीले बताए। सोही वाइडबडीबाट एक सय ८५ नेपाली स्वदेश फर्कने मन्त्रालयले जनाएको छ। अहिलेसम्म चीनस्थित नेपाली दूतावासमा एक सय ८० नेपालीले स्वदेश फर्कनका लागि निवेदन दिएका छन्। बालबालिकासमेत गरी एक सय ८५ जना आउने तय भएको छ। विभिन्न सहरमा छरिएर रहेका नेपालीलाई शुक्रबारदेखि बसबाट वुहानमा लगिनेछ। ०० स्वास्थ्य र सुरक्षा जिम्मा सेनालाई नेपाली सेनाको नेतृत्वमा एक स्वास्थ्य टोली कोरोना भाइरस संक्रमित चीनको वुहान जाने भएको छ। शनिबार जान लागेको टोलीमा नेपाली सेना, सशस्त्र प्रहरी र नेपाल प्रहरीका चिकित्सक तथा नर्स सहभागी हुनेछन्। चीन फर्केपछि उनीहरूलाई राख्न तय गरिएको क्वारेन्टाइन पनि सेनाको संरक्षणमा रहनेछ। स्वास्थ्य मन्त्रालयको नेतृत्वमा सेना खटिन लागेको हो। सेनाको उपरथी स्तरबाट संयोजन भइरहेको छ। सैनिक प्रवक्ता विज्ञानदेव पाण्डेले भने, क्वारेन्टाइन परीक्षणमा सेनासहितको सुरक्षा निकायका चिकित्सक र नर्सहरू हुनेछन्।"
