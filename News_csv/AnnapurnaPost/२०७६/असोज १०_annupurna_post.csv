शीर्षक,विवरण
अनावश्यक शंका,"नेपाल कम्युनिस्ट पार्टी (नेकपा) र चिनियाँ कम्युनिस्ट पार्टी (सीसीपी) बीच सम्पन्न प्रशिक्षण सँगै भएका सम्झौताले मुलुकको राजनीतिलाई तरंगित बनाएको छ। त्यतिमात्र होइन, भारत र पश्चिमा मुलुक पनि सशंकित भएका छन्। मुलुकभित्रै पनि अनेकथरीका आशंकासहित टिप्पणी गर्ने क्रम बढ्दो छ। यद्यपि चीनसँग विगतमा भएका सम्झौता पनि यसरी नै संशयको घेराभित्र पर्ने गर्थ्यो। यतिबेला पनि सत्तारुढ दल र चीनबीच भएका गतिविधिलाई कतिपयले अपरिपक्व कूटनीति भनेका छन् भने कतिपयले असंलग्न परराष्ट्र नीति विपरीत। सँगै तीव्र बहसमा नेपाल अब चीनतिर ढल्कियो भन्ने पनि आएको छ। हुन त, कुनै देशको कुनै पनि दलले अर्को देशको दलसित सहकार्य, विचार आदानप्रदान वा सहमति गर्न सक्छ। अझ विश्वका कम्युनिस्ट एक हौं भन्ने कम्युनिस्टहरूका लागि यस्ता अनुशिक्षण, संगोष्ठी वा गोष्ठी सामान्य कर्म मानिन्छ। तर दुईतिहाइको सरकार, दुवैतिर कम्युनिस्ट पार्टी भएका हुँदा फरक मोड लिने हो कि आशंका छाएको हो। चिनियाँ कम्युनिस्ट पार्टीका पदाधिकारीसित अनुशिक्षण लिँदैमा वा उनीहरूको कुरा सुन्दैमा नेपालका कम्युनिस्टले पनि चिनियाँ कम्युनिस्टको विचारधारालाई आफ्नो मार्गनिर्देशक सिद्धान्त बनाएर त्यसअनुरूप राजनीतिक कार्यदिशा तय गर्लान् त ? त्यस्तो स्थिति न मुलुकभित्र छ, न बाह्य परिस्थितिले त्यस्तो अवस्था सिर्जना हुन सक्छ। यद्यपि लोकतान्त्रिक संसदीय पद्धतिमा भिज्दै गएको नेकपा र एकदलीय शासन पद्धति अवलम्बन गरेको चीनले नेपालमा पनि त्यही थिति बसाल्न खोजेको हो कि भनेर पनि आशंका गरिँदै छ। असंलग्न परराष्ट्र नीतिविपरीत कुनै एउटा दलविशेषको भ्रातृ संगठन मा रूपान्तरित हुँदै नेपालको अस्तित्वलाई नै खतरामा पार्छ भन्नु यो चेतनशील समयमा असम्भव सोच हो। यो सन्दर्भमा हेर्दा नेपालमा २०४८ पछि संसदीय पद्धति र संसदीय प्रक्रियाबाट पटकपटक सत्तासीन कम्युनिस्टले कम्युनिस्ट चरित्र अँगालेका छन् त ? पार्टीको नामै माओवादी राख्ने दलले माओका नीति, सिद्धान्त र विचार अवलम्बन गरेका छन् त ? माओले त जनताको सियो पनि निःशुल्क प्रयोग नगर्नू भनेका थिए। के यिनीहरूले माओको उक्त विचारअनुसारको कर्म गरेका छन् ? अझ आफूलाई माक्र्सवादी, लेनिनवादी भन्नेहरूको जीवन शैली, चरित्र, उनीहरूले जोडेका सम्पत्ति, आचरण, मुलुकप्रति गरेका क्रियाकलाप हेर्दा यिनीहरू साँच्चिकै कम्युनिस्ट हुन् त भन्ने प्रश्न पनि टड्कारो छ। चिनियाँ राष्ट्रपति सीले निजी सम्पत्तिको लोभ गर्ने मानिस कम्युनिस्ट हुन सक्दैन भनेका छन्। उनको विचारधारा अँगाल्न लालायित नेपालका कम्युनिस्टको आर्थिक अवस्था सीले भनेजस्तै छ त ? अझै पनि २३ प्रतिशत नेपाली आशा गरिएभन्दा पनि निरपेक्ष गरिबीको रेखामुनि छन्, जसको दैनिक आय एक डलर पनि छैन। तर आपूलाई कम्युनिस्ट भन्ने नेताहरूको आर्थिक जीवनशैली सबैलाई थाहा छ। नेपालका नेता माक्र्स, लेनिन वा माओवादीका खाँटी अनुयायी भइदिएको भए आज मुलुकको यो हविगत हुन्थ्यो ? तसर्थ विचार गोष्ठी र अनुशिक्षण गर्दैमा नेपाली कम्युनिस्ट चिनियाँ कम्युनिस्टका अनुयायी हुने होइनन्। चिनियाँ कम्युनिस्टले आज चीनलाई कहाँबाट कहाँ पुर्याए ? अमेरिकाजस्तो विशाल साम्राज्य भएको मुलुकलाई आर्थिक, प्राविधिक क्षेत्रमा चुनौती दिने हैसियत राखे। सन् २०५० सम्म चीनलाई विश्वकै सर्वाधिक शक्तिशाली मुलुक बनाउने दिशामा अग्रसर भए। नेपालमा कम्युनिस्ट सत्तामा रहे पनि या नरहे पनि दुई देशबीच घनिष्ट र लामो ऐतिहासिक सम्बन्ध छ। यो सम्बन्ध कुनै राजनीतिक दलको आस्थासँग मात्र होइन, जनतासम्म विस्तारित छ। आज सीपथ मा लागे पनि नलागे पनि चीन हाम्रो अभिन्न मित्रराष्ट्र हो। ऊसँग नजिक हुन वा ऊबाट केही आर्थिक लाभ प्राप्त गर्न हामी तिम्रै विचारका अनुयायी हौं भनिरहनै पर्दैन। हाम्रो सम्बन्ध भारतसित पनि उत्तिकै छ र अमेरिकासित पनि। र, बेलायत अरू मुलुकसँग पनि। नेपालको हित र आर्थिक उन्नतिका लागि कुनै दलविशेषको विचार पछ्याउनुपर्छ भन्ने छैन। भौगोलिक परिवेश, भूराजनीतिक अवस्था, मुलुकको आर्थिक उन्नतिलाई केन्द्रित गरी त्यसअनुसारको रणनीति व्यवहारमा उतार्न सक्ने खुबी नै नेपालको मौलिक राजनीतिक चरित्र हुनुपर्छ।"
ल्याण्ड गर्ने विमान आकाशतिरै फर्किएपछि,"सिमरा : बाराको सिमरा विमानस्थलमा शुक्रवार बिहानै देखि निकै तामझाम थियो। विमानस्थलमा बेलुनका स्वागतद्वार बनाइएका थिए। उपस्थित सहभागीको हातमा माला र ब्यानर थियो। हातमा फूलको माला बोकेका उनीहरु कहिले घडी र कहिले आकाश नियाल्दै थिए। सामान्य झरीको प्रवाह नगरी बसेका उनीहरु बिहान अवतरण गर्ने पहिलो विमानको प्रतिक्षामा थिए। झरीलाई वास्ता नगरी घण्टौसम्म बसेका सहभागी त्यतिबेला निराश भए जतिबेला सिमरा विमानस्थलको रनवेमा ओर्लन लागेको विमान अवतरण नै नगरी आकाशतिरै फर्कियो। वर्षाका कारण विमान अवतरण गर्न नसकेपछि यात्रुको स्वागतमा पुगेका उनीहरुले हातमा भएको माला एकअर्कालाई लगाउँदै पर्यटन दिवस मनाए। सिमरामा विमानस्थलमा देखिएको यो दृश्यमा प्रदेश २ पर्यटन मन्त्री रामनरेश राय यादव पनि सहभागी थिए। यात्रुलाई स्वागत गर्न जीतपुरसिमरा उपमहानगरपालिकाका नगर प्रमुख डा कृष्ण पौडेल, पर्यटन वर्ष २०२० प्रदेश २ का समन्वय समिति संयोजक मनिष झा, पर्यटन व्यवसायी युवराज लामा, होटल तथा पर्यटन व्यवसायी संघ बाराका अध्यक्ष मोहन शर्मा लामिछाने सहित सयौँ मानिस विमानस्थल पुगेका थिए। विमानस्थलमा अवतरण गर्ने पहिलो विमानका यात्रुलाई स्वागत गर्ने र पर्यटन दिवस बनाउने तयारी आयोजकको थियो। तर वर्षा बाधक बन्न पुग्यो। लगातार परिरहेको झरी नरोकिएपछि विमान अवतरण भएन। त्यसलगत्तै सहभागीले एकअर्कालाई माला लगाउँदै पर्यटन दिवस मनाउँदै फर्किए। प्रत्येक वर्ष झै यसपटक पनि विमानबाट आउने यात्रुलाई स्वागत गरेर पर्यटन दिवस मनाउने तयारी गरेका थियौँ तर वर्षाले सम्भव भएन, होटल तथा पर्यटन व्यवसायी संघ बाराका अध्यक्ष लामिछानेले भने, त्यसपछि हामीले मन्त्रीसहित सबैलाई माला लगाइदियौँ र एकअर्कासंग खुशीयाली साटासाट गर्यौँ। काठमाडौंबाट बिहान ९:३० मा सिमराका लागि बुद्ध एयरको पहिलो उडान थियो। सहभागीहरु ९ बजेभन्दा अगाडि नै पुगिसकेका थिए। वर्षाका कारण काठमाडौंबाट ढिलो उडेको बिमान १०:३५ मा सिमरा विमानस्थलमाथिको आकाशमा देखिएको थियो। तर सोही समय आएको ठुलो वर्षाका कारण अवतरण नै नगरी काठमाडौं नै फर्किएको थियो। पूर्वअर्थमन्त्री महत पनि रोकिए वर्षाका कारण कांग्रेस नेता तथा पूर्वअर्थमन्त्री रामशरण महत पनि घण्टौसम्म सिमरा विमानस्थलमा रोकिए। कांग्रेसको जनजागरण कार्यक्रम सकेर पहिलो विमानबाटै काठमाडौं फर्कन लागेका उनी वर्षाले रोकिनु परेको हो। सिमरा विमानस्थलमा माला लिएर यात्रुको पर्खाइमा रहेका सहभागीसंग पनि भेट गरे। माला बोकेर लामबद्ध बसेका सहभागीतर्फ लम्केका नेता महतलाई कांग्रेसका कार्यकर्ताले कार्यक्रमबारे जानकारी गराएका थिए। वर्षा रोकिएपछि नेता महत १२:१५ मा काठमाडौं उडेका छन्।"
अमेरिकी चाहना : नेपाल कतै नढल्कियोस्,"काठमाडौं : सत्तारुढ नेकपा चिनियाँ पार्टीको विचारधारामा प्रभावित भई चीनतिर ढल्केको भन्ने सन्देश गइरहेका बेला अमेरिकाले नेपाललाई कुनै मुलुकको पक्षतिर नलागी नेपालकै पक्षमा रहेको हेर्न चाहेको स्पष्ट पारेको छ। अमेरिकी राजदूत र्यान्डी बेरीले शुक्रबार राजधानीमा कूटनीतिज्ञ, विज्ञ, सांसद, उद्यमी र सञ्चारकर्मीमाझ भने, हामी नेपालको पुरानो मित्र हौं। नेपाल कसैको पक्षमा नभई नेपालकै पक्षमा रहेको हेर्न चाहन्छौं। इन्टिच्युट फर इस्ट्राटेजिक एन्ड सोसियो इकोनोमिक रिसर्च (आईएसएसआर) ले आयोजना गरेको नेपालमा अमेरिकी कूटनीति विषयक अन्तरक्रियामा राजदूत बेरीले भने, नेपालमा कतिपय विषयमा मिस अन्डरस्ट्यान्डिङ (गलत बुझाइ) छ। हामी यस्ता विषयलाई चिर्न चाहन्छौं। अमेरिकाले अघि सारेको हिन्दप्रशान्त रणनीति (इन्डोप्यासिफिक स्ट्राटेजीआइपीएस) कुनै रणनीति नभई यो क्षेत्रका लागि अमेरिकाले अघि सारेको नीति भएको बताए। अमेरिकी नीतिलाई सबैले स्वीकार गर्नपर्छ भन्ने छैन, तर त्यही दृष्टिकोण (एप्रोच) मा अमेरिकाले काम अघि बढाउँछ र सहकार्य गर्छ, उनले भने, सबै मुलुकको आआफ्ना नीति हुन्छन्। यही नीतिबीचमा मिलेर नै सहकार्य गर्ने हो। अमेरिकी नीति संसारका साना मुलुकलाई फाइदा हुने उनले दाबी गरे। संसारका सार्वभौम र साना सबै देशले यस रणनीतिबाट फाइदा लिन सक्ने उनको दाबी थियो। इन्डो प्यासिफिक क्षेत्रका देश स्वतन्त्र, खुला र सुरक्षित रहने वातावरण बनाउन रणनीतिले सहयोग गर्नेछ, राजदूत बेरीले भने, नेपाल बलियो हुँदा अमेरिकासमेत बलियो हुने र अमेरिका बलियो हुँदा नेपाल बलियो हुने हाम्रो विश्वास छ। यही आधारमा सहकार्य अघि बढ्छ। राजदूत बेरीले नेपाल र अमेरिकाबीच कूटनीतिक सम्बन्ध स्थापना भएदेखि नै अमेरिकारले नेपालको सार्वभौमिकता बलियो हुनुपर्नेमा जोड दिँदै आएको बताए। नेपाल यस क्षेत्रको पुरानोमध्येको मुलुक हो। यसको सार्वभौमिकता बलियो र अटल रहोस् भन्ने हाम्रो चाहना छ, उनले भने, हामीले कुनै पनि सार्वभौम मुलुकको सार्वभौमिकतामाथि दबाब दिने काम गर्दैनौं। यो अमेरिकी नीति पनि होइन। हामी अन्य मुलुकले त्यस्ता कमजोर सार्वभौम मुलुकमाथि हस्तक्षेप गरेको हेर्न पनि चाहदैनौं। उनले अन्य मुलुकको कुनै पनि रणनीति वा आर्थिक नीतिसँग आफ्नो नीति दाँज्न नमिल्ने बताए। अमेरिकाको आफ्नै नीति रहेको र अन्य मुलुकको पनि आफ्नै प्रकारको रहेको उनको भनाइ छ। उनले भने, कुन नीतिले सार्वभौम मुलुकलाई हित गरिरहेको छ। त्यसलाई गहिराइमा गएर बुझ्न आवश्यक छ। मुलुकभित्र त्यसको बहस हुन जरुरी हुन्छ। राजदूत बेरीले अमेरिकारले नेपाललाई भारत, चीन वा अमेरिका कुनै पनि मुलुकको पक्षविपक्षमा नभई नेपाल आफ्नै पक्षमा रहेको हेर्न चाहेको पटकपटक बताए। नेपाल सधैं प्रोनेपाल कै पक्षमा रहोस्। यो अमेरिकी चाहना हो। हामी विश्वका कैयन् मुलुकझैँ स्वतन्त्र सार्वभौम मुलुकले आफ्नै मुलुकले अख्तियार गरेको नीति वा विचार अवलम्बन तथा निर्धारण गरोस् भन्ने पक्षमा छैनौं, उनले भने, केही अन्तर्राष्ट्रिय मान्यतालाई पछ्याउनु भन्न सकिन्छ। सुझाव दिन सकिन्छ तर विचारधारा वा नीतिमै प्रभाव राख्ने कार्य सार्वभौम मुलुकमा भएको हेर्न चाहँदैन अमेरिका। नेपाल कैयन् शताब्दीदेखि स्वतन्त्र र सार्वभौम रहेको बताउँदै त्यसलाई समेत प्रभावकारी बनाउन अमेरिकाले सधैं सहयोग गर्न प्रतिबद्ध रहेको उनको भनाइ थियो। राजदूत बेरीले भने, नेपाल आफ्नो नीतिमा अडिग हुनुपर्छ। कसैको पक्ष वा विपक्षमा नेपाल लाग्न हुँदैन भन्ने हाम्रो सुझाव रहन्छ। योभन्दा बढी हामीले सार्वभौम मुलुकलाई केही भन्न सक्दैनौं। आईपीएस सैन्य साझेदार होइन राजदूत बेरीले आईपीएस सैन्य साझेदार वा अन्य कुनै पनि प्रकारको सैन्य संगठन नभएको स्पष्ट पारे। उनले भने, हामीले कुनै मुलुकलाई यसको पक्षमा आउनु भनेको पनि छैन। कुनै पनि मुलुकलाई आफ्नो पक्षमा ल्याउने नीति अख्तियार गरेका छैनौँ । आइपीएस कुनै रणनीति वा प्रतिरक्षा नीति हैन। यो यस क्षेत्रमा सहकार्य गर्ने समझदारी बढाउने अमेरिकी नीति हो। अमेरिकाले उक्त नीति रक्षा मन्त्रालयबाट बाहिर ल्याएको कारण पनि यसमा बहस भइरहेको हुन सक्ने राजदूत बेरीले यसलाई स्पष्ट पारेका हुन्। उनका आर्थिक तथा राजनीतिक विभाग हेर्ने एक अधिकृतले उक्त धारणा पहिले नै बाहिर ल्याएका थिए। पछिल्लो समय नेपालमा अन्य मुलुकको राजनीतिक गतिविधि बढेपछि उनले यस्तो धारणा आफैँले बाहिर ल्याएका हुन्। राजदूत बेरीले राजनीतिक दलका नेताहरूसँग पनि भेटघाट गर्दै यस्ता नीतिलाई बुझाउने काम गरिरहेका थिए। पछिल्लो समय सत्तारूढ दल नेकपा र चिनियाँ कम्युनिस्ट पार्टीबीच सहकार्यको सहमतिपछि अमेरिकाले आफ्नो गतिविधि बढाएको छ। आईपीएसमा साझेदार बन्न नेपाललगायत संसारका कुनै पनि मुलुकलाई अमेरिकाले दबाब नदिएको राजदूत बेरीले स्पष्ट पारे। उनले भने, त्यो प्रकारको नीति अमेरिकाले कहिल्यै अख्तियार गरेको छैन। नेपालको छिमेकले जसरी बेल्ट एन्ड रोड इनिसियटिभ (बीआरआई) मा सदस्य बन्न दबाब एवं प्रभाव बढायोे त्यस्तो दबाबप्रभाव अमेरिकाको कहिल्यै रहँदैन। आईपीएसमा विश्वका ५० मुलुक साझेदार रहेको जानकारी उनले दिए। उनले भने, हामी संसारका कुनै पनि मुलुकलाई यस्ता सहकार्यमा दबाब दिने र प्रभावमा राख्ने गर्दैनौं। अमेरिकी सहयोग निःस्वार्थ रहेको दाबी उनले गरे। मिलेनियम च्यालेन्ज कर्पोरेसन (एमसीसी) अन्तर्गत ५० अर्ब रुपैयाँ नेपालमा अनुदान सहयोग गर्न लागेको र त्यसको प्रक्रिया अघि बढिरहेको उनले बताए। नेपालको सबैभन्दा महत्त्वपूर्ण पाटोमा त्यो सहयोग आउन लागेको पनि उनले खुलाए। यहाँको सडक पूर्वाधार र विद्युत् सेवा पहुँच बढाउन अमेरिकाले त्यो सहयोग अघि बढाउको हो। उत्पादित विद्युत् अन्य मुलुकमा बेच्न प्रसारण लाइन आवश्यक रहेको र त्यो आवश्यकता अमेरिकी सहयोगमा पूरा हुन लागेको उनले पुनः बताए। उनले भने, नेपालको गरिबी निवारण र आर्थिक वृद्धि हासिल गर्न सहयोग पुर्याउने लक्ष्य अमेरिकाको हो। उनले यसमा आशंका गर्ने काममा समय धेरै खेर फाल्न नहुने सुझावसमेत उनले घुमाउरो शैलीमा दिएका छन्। उनले नेपालअमेरिका सम्बन्ध मजबुत बनाउन उच्चस्तरको राजनीतिक भ्रमणको आदानप्रदानसमेत भइरहेको र भविष्यमा यसले निरन्तरता पाउने पनि बताए। बेरीले नेपालमा रहेका भुटानी शरणार्थीको व्यवस्थापनमा होस् या उद्योग सञ्चालन, ढुवानीलगायतमा मात्र नभई शिक्षा, स्वास्थ्यमा समेत अमेरिकाले कूटनीतिक सम्बन्ध स्थापनाकालदेखि सहयोग गर्दै आएको बताए। आगामी दिनमा पनि अमेरिकाले सहयोग गर्दै जाने उनले बताए। अमेरिका पनि स्पष्ट हुनुपर्छ कार्यक्रममा पूर्वराजदूत, पूर्वसैन्य अधिकारी, अध्येता र पत्रकारले पनि धारणा राखेका थिए। उनीहरुले नेपालको भूराजनीतिलाई अमेरिका, भारत र चीनले पनि बुझिदिनुपर्नेमा जोड दिए। राष्ट्रसंघका उपमहासचिव समेत रहिसकेका पूर्वपरराष्ट्र सचिव ज्ञानचन्द्र आचार्यले भने, नेपाल कतै ढल्किनेभन्दा पनि आफ्नो हित अनुकूलको सहकार्यमा अब्बल दरिनुपर्छ। यसका लागि राजनीतिक नेतृत्वले निर्वाह गर्ने भूमिका महत्त्वपूर्ण हुन्छ। अर्का पूर्वराजदूत विश्वम्भर प्याकुरेलले नेपाललाई अमेरिकाले बजारको पहुँच उपलब्ध गराउन र नेपालमा लगानीका लागि आफ्ना नागरिकलाई प्रोत्साहन गर्नपर्ने बताए। पूर्वराजदूत डा दिनेश भट्टराईले नेपालमा आईपीएस र बीआरआईबारे निकै ठूलो बहस भइरहेको बताए। उनले भने, यसमा धेरै अलमलिन पर्ने छैन। बीआरआई अधिकांशले बुझिसके झैँ लाग्छ। आईपीएस भनेको हिन्द महासागर प्रशान्त महासागर क्षेत्रमा रहेका मुलुकसँग अमेरिकाले सहकार्य गर्न बनाएको उनीहरुको नीति हो। पूर्वपरराष्ट्रसचिव मधुरमण आचार्य, पत्रकार अजयभद्र खनाल, पूर्वउपरथी बिनोज बस्त्यात, पूर्वराजदूत लोकराज बराल लगायतले नेपाल र अमेरिका सम्बन्धबारे धारणा राखेका थिए। कार्यक्रममा अन्नपूर्ण मिडिया नेटवर्कका अध्यक्ष क्याप्टेन रामेश्वर थापा, राष्ट्रबैंकका पूर्व निर्देशक रविन्द्र पाण्डे, राष्ट्रपतिका सल्लाहाकार, सांसद बुद्धिजीवीलगायतको उपस्थिति थियो ।"
"कांग्रेसमा अनुशासन उल्लंघन, हुँदैन कारबाही","काठमाडौं : नेपाली कांग्रेसको दोस्रो चरणको जागरण अभियानको अन्तिम दिन सिन्धुपाल्चोकमा पार्टी केन्द्रको निर्देशनविपरीत दुई समानान्तर कार्यक्रम भए। पार्टी केन्द्रले सदरमुकाममा विरोध प्रदर्शन र सभा गर्न सबै जिल्ला कार्यसमितिलाई निर्देशन दिए पनि सिन्धुपाल्चोकमा भने दुई छुट्टछुट्टै कार्यक्रम भए। कांग्रेस केन्द्रीय सदस्य मोहन बस्नेतले आफ्नो उपस्थितिमा बेग्लै कार्यक्रम गरे भने जिल्ला कार्य समितिले केन्द्रीय सदस्य नवीन्द्रराज जोशीको नेतृत्वमा सदरमुकाममा कार्यक्रम आयोजना गर्यो। सोही दिन सप्तरीमा कांग्रेस नेताहरूबीच मञ्चमै हात हालाहालको स्थिति उत्पन्न भयो। सांसद तेजुलाल चौधरीले जिल्ला सभापति दिनेश यादवले आफूलाई मञ्चबाट घोक्र्याएर निकालेको आरोप लगाए। कांग्रेसमा भएका आन्तरिक द्वन्द्वका पछिल्ला उदाहरण हुन् यी। पार्टीभित्र कायम गुटउपगुटको राजनीतिले कांग्रेसमा अनुशासनहीनता बढेको भन्दै आलोचना भइरहेको छ। बस्नेत संस्थापन सभापति शेरबहादुर देउवा पक्षधर हुन् भने यादव संस्थापन इतर। कांग्रेस सभापति देउवाले पार्टीका आन्तरिक फोरममा सधैं एउटा विषयलाई दोहोर्याउने गरेका छन्, त्यो हो अनुशासनको विषय। पार्टीभित्र अनुशासनहीनता बढेको भन्दै रुष्ट देउवाले अनुशासन उल्लंघन गर्नेलाई कारबाही गर्ने घोषणा त गर्छन् तर कारबाही भने गरेका छैनन्। दुई वर्षअघि सम्पन्न स्थानीय, प्रदेश र संघको निर्वाचनमा अन्तर्घात गर्नेलाई अनुशासन समितिले छानबिन गरिरहेका भए पनि त्यसबाहेकका अन्य घटनामा भने पार्टीले कसैलाई पनि कारबाही गरेको छैन। गुटउपगुटबाट जेलिएको कांग्रेसमा पार्टीका मञ्च र विभिन्न कार्यक्रममा नेताहरूले एकअर्काविरुद्ध टीकाटिप्पणी र आलोचना गर्ने विषय नौलो होइन। नीतिभन्दा नेतृत्वविरुद्ध हुने टीकाटिप्पणीप्रति संकेत गर्दै सभापति देउवाले अनुशासनको डन्डा देखाउने गरेका छन्। कांग्रेस केन्द्रीय सदस्य एवं संसदीय दलका प्रमुख सचेतक बालकृष्ण खाण पार्टीमा अनुशासनहीनता बढेको बताउँछन्। पार्टीका नेताहरूका केही कमजोरी छन् भने त्यसलाई सुधार्ने हो। पार्टीको व्यवस्थापनलाई सुधार गरेर जाने हो, पार्टीभित्र छलफल गर्न सकिन्छ। केन्द्रीय समितिमा छलफल गरौं। बहस गरौं, उनले भने, तर केन्द्रीय समितिमा बोल्दैनबोल्ने। पार्टी नेताहरूका अगाडि नबोल्ने। पछाडिचाहिँ पार्टी र नेतालाई गाली गर्ने प्रवृत्ति देखिएको छ। यसले पार्टीलाई ठूलो नोक्सान पुर्याएको छ। पार्टी विधानमा अनुशासनसम्बन्धी व्यवस्था गरिएको छ। विधानको परिच्छेद ९ (३४) मा अनुशासन उल्लंघन गर्नेलाई कारबाही गर्न अनुशासन समितिको व्यवस्था गरिएको छ। चैत १२ गते बसेको कांग्रेस अनुशासन समितिको पहिलो बैठकले पार्टीका कुनै पनि नेता तथा कार्यकर्ताले पार्टी हितविपरीतका कामकारबाही र गतिविधि लिखित रूपमा, अभिव्यक्तिद्वारा वा सामाजिक सञ्जालमार्फत सार्वजनिक रूपमा प्रकट गरेमा पार्टी विधान र नियमावलीबमोजिम केन्द्रीय अनुशासन समितिको क्षेत्राधिकारभित्रको विषय हुने निर्णय गरेको थियो। कांग्रेस नियमावलीमा आचारसंहिता र अनुशासनसम्बन्धी कुनै व्यवस्था छैन। पार्टी विधानअनुसार नै व्यवस्था गर्ने नियमावलीमा उल्लेख छ। नियमावलीको मस्यौदामा रहेको पार्टीको नीति र सिद्धान्तमा आघात पर्ने वा पार्टीको मानप्रतिष्ठा र इज्जतमा आँच पुग्ने खालका सार्वजनिक अभिव्यक्ति दिएमा वा कुनै पनि माध्यमबाट लेखरचना वा अन्य सामग्री प्रकाशित गरेमा कारबाही गरिने उल्लेख थियो। तर नियमावली मस्यौदा समितिमै एकमत नभएपछि यो बुँदा हटाइएको हो। अनुशासन समितिका सदस्य धनराज गुरुङ पार्टीमा अनुशासनविपरीत कार्य गर्नेलाई कारबाही गरिने बताउँछन्। अहिलेसम्म उजुरी परेको छैन, उजुरी पर्यो भने कारबाही गर्छ, उनले भने, पार्टीमा वैचारिक बसहमा रोकतोक हुनुहुँदैन। व्यक्तिगत टीकाटिप्पणी, पार्टीको नीति र नेतालाई बद्नाम गराउने कुरा स्वीकार्य हुँदैन। लोकतन्त्रका नाममा पार्टीका नेताविरुद्ध सार्वजनिक रूपमा बोल्न नहुने कांग्रेस केन्द्रीय डा रामशरण महत बताउँछन्। लोकतान्त्रिक पार्टीमा नीतिगत रुपमा आलोचना हुन सक्छन्। तर पार्टीका कमीकमजोरीलाई सकेसम्म सार्वजनिक गर्नुहुन्न। पार्टीका आन्तरिक कुरा बाहिर छरपस्ट पार्नुहुन्न, उनले भने, पार्टीमा चित्त नबुझेका कुरा कहिलेकाहीं सार्वजनिक हुने गरेका छन्।"
