शीर्षक,विवरण
नेकपाको लोकतन्त्र,"पार्टी एकताको झण्डै १४ महिनापछि नेकपाका केन्द्रीय नेताहरूको कार्यविभाजनको गाँठो फुकेको छ। गाँठो नेताहरूको कार्यक्षमता, योग्यता र क्रियाशीलताका आधारमा नभई भावी राजनीतिक दाउपेच र गुटगत प्रभावका आधारमा फुकाइएको आरोप छ। पार्टीका वैधानिक र जिम्मेवार निकायमा छलफलबिना नै दुई अध्यक्षको एकल सहमतिमा पार्टीका गतिविधि र जिम्मेवारी बाँडफाँट हुन थालेको छ। यसले झण्डै दुईतिहाइको जनमतसहित सत्ताको साँचो लिएको पार्टीको आन्तरिक लोकतन्त्र मुर्छित हुन पुगेको छ। पार्टीका जिम्मेवार नेतादेखि कार्यकर्ताले आन्तरिक गतिविधि र निर्णयशैलीका कारण पार्टीको भविष्य र लोकतान्त्रिक व्यवस्थाको भविष्यमाथि चिन्ता र चासो व्यक्त गर्न थालेका छन् तत्कालीन एमालेको चुस्त, दुरुस्त र जीवन्त संगठन पार्टी एकतासँगै थला परेको छ। एकतापछि तत्कालीन एमाले संगठन र माओवादी केन्द्रको जुझारु र क्रान्तिकारीपनले पार्टी संगठन जुरुक्कै माथि उठ्ने अपेक्षामा कुठाराघात भएको छ। नेकपाभित्र एउटा बहस सुरु भएको छ सांगठानिक र आन्तरिक लोकतन्त्रको सन्दर्भमा तत्कालीन एमाले तत्कालीन माओवादीजस्तो भयो कि ? जिम्मेवार र वैधानिक निकायमा नेतृत्वले संगठन छ भनेको दिन संगठन हुने, कसैलाई नेता भइस् भनेको दिन नेता हुने र अब नेतृत्व सबैथोक हो भनेको दिन त्यस्तै हुने माओवादी हैकमी छाया नेकपामा देखिन थालेको हो कि ? झण्डै एक वर्षयता केन्द्रीय कमिटीको बैठक बस्न सकेको छैन। पोलिटब्युरो गठनमै लामो समय बित्यो। न पोलिटब्युरोको बैठक छ न त स्थायी समितिजस्तो वैधानिक निकायमै छलफल हुन्छ। दुई अध्यक्षको सहमतिपछि ताली बजाउन नौजनाको सचिवालयमा प्रस्ताव गरेर निर्णय सार्वजनिक गरिन्छ। राष्ट्रिय मुद्दादेखि पार्टीको आन्तरिक जीवनबारे छलफल हुन सकेको छैन। ससाना विषयमा नेताहरूका मत बाझिने र सामाजिक सञ्जालमा हिलो छ्यापाछ्याप भइरहेको छ। यसले पार्टी मात्र होइन, सिंगो व्यवस्थाप्रति नै नकारात्मक सन्देश प्रवाह गरिरहेको छ। कम्युनिस्ट पार्टीको विशेषता क्याडरबेस (कार्यकर्तामुखी) हो। पार्टी एकतापछि कार्यकर्तामा छलफल र बहसबिनै दुई अध्यक्षको आशीर्वादमा पार्टी सञ्चालन हुन्छ। सरकार सञ्चालनदेखि राष्ट्रिय मुद्दामा पार्टीको एकनासे धारणा आउँदैन। यसबीचका कतिपय राष्ट्रिय मुद्दा, सरकारका निर्णय र विवादित विधेयकमा पार्टीभित्र छलफल नगर्दाको परिणाम जनताले देखिसकेका छन्। कम्युनिस्टको स्थिर सरकार भए पनि जनतामा त्यसको सेवा र सन्देश दिन नसक्दा भ्रम र निराशा उत्पन्न भएका छन्। तत्कालीन एमालेको सातौं महाधिवेशनमा पार्टीभित्र लोकतन्त्रीकरणको प्रस्ताव नै पेस गरेका थिए, नेता केपी ओलीले। तर आफ्नो हातमा सत्ता र पार्टीको चाबी लिएपछि लोकताान्त्रिक अभ्यास ठप्प बनाएको आरोप उनीमाथि छ। पार्टीका वैधानिक निकायमा छलफल नगर्ने, पार्टीलाई आन्तरिक रूपमा चलायमान हुन नदिने र आफूअनुकूल निर्णय हुने अवस्था नआए निर्णयविहीन भएर बस्ने गरेको आरोप अध्यक्षद्वयमाथि छ। नेतृत्वले पार्टीका अनुशासित, क्रियाशील नेता र कार्यकर्तालाई जिम्मेवारविहीन बनाएर एकलौटी गर्ने गरेको आरोप पनि छ। जनताको स्वतन्त्रता, लोकतन्त्र, जनअधिकार, मानवअधिकार र प्रेस स्वतन्त्रताका पक्षमा लड्दै र भिड्दै आएको पार्टी र उसको नेतृत्वको कार्यशैली अधिनायकवादी भएको आरोप छ। पार्टीका आन्तरिक जीवनमा लोकतान्त्रिक चरित्र र जनतामा लोकतान्त्रिक शासन शैलीको अनुभूति दिलाउनु नेकपाको यतिखेरको मुख्य कार्यभार हो। पार्टी र सरकारले जनअपेक्षाअनुसार काम गर्न नसक्दा पुरातन एवं अन्य शक्तिहरूले टाउको उठाउन थालेका छन्। उनीहरूले लोकतन्त्रमाथि भ्रम फैलाइरहेका छन्। केन्द्र, प्रदेश हुँदै अधिकांश स्थानीय तहका सरकारको चाबी लिएको नेकपाका लागि यो अवसर र चुनौती हो। जनचासो र राष्ट्रिय विकासका मुद्दामा पार्टीमा स्वस्थ र गहन छलफल गरी जनताका अपेक्षा पूरा गर्नेतर्फ नलाग्ने हो भने नेकपा पार्टी इतिहासमा सीमित हुने छ। नेतृत्वको कार्यशैलीमा सुधार, पार्टीलाई जीवन्तता, संगठनलाई चलायमान गरी आन्तरिक लोकतन्त्र बलियो बनाएर जनअपेक्षाअनुसार काम गर्न सके मात्र नेकपाले बलियो हुनेमा दुईमत छैन।"
