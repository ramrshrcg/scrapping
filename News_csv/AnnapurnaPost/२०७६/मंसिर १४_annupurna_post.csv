शीर्षक,विवरण
कीर्तिमानी खेलाडी साग त्यागेर वैदेशिक रोजगारमा,"काठमाडौं : दक्षिण एसियाली खेलकुद (साग)का प्रतिस्पर्धी खेलाडीको बन्द प्रशिक्षण लामो समयदेखि चलिरहेको थियो। सबैलाई काठमाडौंको होटलमा राखेर सिकाइँदै थियो। तीमध्ये कीर्तिमानी खेलाडी तुलसा खत्री बिहीबार बिहान अचानक हराइन्। मन्दिर जान्छु भन्दै झिसमिसेमै निस्किएकी उनी जहाज चढेर कतार पो पुगिछन्। राष्ट्रको जर्सी लगाएर अन्तर्राष्ट्रिय प्रतियोगिता खेल्नु हरेक खेलाडीको धोको हुन्छ। त्यसमाथि सागजस्तो ठूलो अन्तर्राष्ट्रिय प्रतियोगिता खेल्ने सपना साँचेर थुप्रै खेलाडी दिनरात मैदानमा पसिना बगाउँछन्। वर्षौं कठोर परि श्रम गर्छन्। सबैको सपना पूरा हुँदैन। तर, मुखैमा आएको १३ औं सागको तयारीमा रहेकी तुलसाको गरिबी बाध्यतालाई सम्भावित पदकले रोक्न सकेन। सागमा नेपालले पदकको आशा गरेका खेलाडी हुन्, तुलसा। अघिल्लो महिना चीनको उहानमा आयोजित सातौं विश्व सैनिक गृष्मकालीन खेलकुद प्रतियोगितामा उनले महिला ४ सय मिटर दौडमा १० वर्ष पुरानो राष्ट्रिय कीर्तिमान तोडेकी थिइन्। सुर्खेत घर भएकी तुलसाले आठौं राष्ट्रिय खेलकुदअन्तर्गत दाङमा भएको ४ सय मिटर दौडमा पनि स्वर्णपदक जितेकी थिइन्। यसपालिको सागमा उनले ४ सय मिटर दौड, ४ सय मिटर रिले र ४ सय मिटर हर्डल्समा प्रतिस्पर्धा गर्ने तय थियो। प्रतियोगिताको मुखैमा हामी सबैलाई ढाँटेर विदेश भागिन्, एथलेटिक्सका प्रमुख प्रशिक्षक चन्द्र गुरुङले अन्नपूर्ण पोस्ट्सँग भने, उनीबाट हामीले गतिलो आशा गरेका थियौं। यो घटनाले हामी स्तब्ध छौं। गुरुङका अनुसार तुलसा पूजा गर्न मन्दिर जान्छु भन्दै बिहान ५ः३० बजे होटलबाट बाहिरिएकी थिइन्। होटलका गार्डलाई उनले पूजा गर्न मन्दिर हिँडेको भनेर ढाँटिछन्, उनले भने, हातमा पूजाको थाली पनि बोकेकी रैछन्। प्रशिक्षणस्थलमा नपुगेपछि उनको खोजी भयो। तर, मन्दिर जान्छु भनेकाले कसैले खासै वास्ता गरेनन्। दिउँसोसम्म पनि सम्पर्कमा नआएपछि मात्र गम्भीर रूपमा उनको खोजी हुन थाल्यो। तुलसाका प्रशिक्षक राकेश वज्राचार्यले उनी प्रशिक्षणमा उपस्थित नभएको जानकारी सम्बन्धित अधिकारीहरूलाई गराएका थिए। त्यसपछि उनका साथीहरूसँग सोधखोज हुँदा तुलसा वैदेशिक रोजगारीका लागि सुटुक्क कतार हिँडेको पत्ता लागेको थियो। तुलसाले विभागीय टोली त्रिभुवन आर्मी क्लबका तर्फबाट प्रतियोगिता खेल्दै आएकी थिइन्। उनले कतारका लागि बिहान ९ः३० बजे बोर्डिङ पास लिएको पाइएको प्रमुख प्रशिक्षक गुरुङले बताए। राष्ट्रिय टिम तयारी समितिका संयोजक रिम रानाभाटले यसबारे जानकारी पाएको जनाए। तुलसा भागेको जानकारी हामीलाई प्राप्त भइसकेको छ, उनले भने, मैले पनि यस विषयमा युवा तथा खेलकुदमन्त्री र राष्ट्रिय खेलकुद परिषद्का सदस्यसचिलाई जानकारी गराएको छु।"
बिहे गरे थाहा पाउलिस्,"माघ महिना थियो। काठमाडौँ अनि मस्तको जाडो। दिदीको छेउमा उभिएर उहाँको टोलाइरहेको अनुहारलाई हेरिरहेको थिएँ। हातमा किताब थियो तर आँखाहरु दिदीको अनुहारमा गएर अडिएका थिएँ। त्यही न्याउरो अनुहारलाई नियाल्दै जाँदा दिदी डेसिङ टेबल अगाडि उभिएर आँखामा लप्पकै गाँजल लगाइरहेको थिइ। मैले सोधँे, दिदी तिमीले यो गाँजल किन लगाएको ? तिमीलाई त यो गाँजल मन परेको मलाई थाहा छैन त। उसले अलि मलिन स्वरमा भनी, जब तैले बिहे गर्छेस् अनि थाहा पाउछेस्। बिहेपछि धेरै कुरा परिवर्तन हुने रहेछ। सोच म पनि परिवर्तन भएँ। यति भन्दा पनि मुस्कान फ्याक्न सकिन उसले। उसको अनुहार अझैँ मलिन नै थियो। आँखाको गाँजल सुकि नै नसक्दा उसले मलाई अङ्गालो हालेर ग्वाग्वा रोइ। रोइसकेपछि आफ्नो अनुहार फेरि ऐनामा हेरि र आँसु पुछि। मैले सोचेँ, भिनाजुको याद आयो होला। धेरै दिन भइसकेको थियो, भिनाजुको अनुहार नदेखेको दिदीले सायद उहाँकै यादमा रोएकी होला। मैले अनुमान गरे। तर मलाई त्यति उत्तरले मात्रै सन्तुष्ट पार्न सकेन्। उसको बारेमा जान्न मन भयो यो सानो पीडाले रूने मान्छे हैन। पक्कै त केही भएको छ। अहिले उसको हविगतले बिहे अगाडि केटाहरुलाई झपारेको मेरो आँखा अगाडि फनफनि घुमिरह्यो। काठमाडौं परीक्षा दिन भनेर गएको थिएँ तर दिदीको आँखामा टल्पलाउँदै बगेको आँसुले मलाई परीक्षा दिनु भन्दा उसको बारेमा जान्ने कौतुहलता जाग्यो। यो उसको बिवाह भएको पहिलो वर्ष थियो। धेरै समयपछि दिदीबहिनी कुरा गर्न पनि पाइने अनि भिनाजुलाई मज्जाले जिस्काउने र उहाँको परिवारसँग चिन्नजान गर्ने हेतुले म दिदीको घरमा बसेर जाँच दिने निर्णयका साथ काठमाडौं भित्रिएकी थिएँ। भिनाजु पेसाले पत्रकार थिए, माओवादी द्वन्द्वको रिपोर्टिङको लागि हरेक प्रहर दौडिरहेको सुनाउथि दिदी। भर्खरै बिहे गरेकी बुढीलाई छोडेर पेसा पति कति इमान्दार भएर दौडेको होला। सधैँ गर्व लाग्थ्यो उहाँप्रति। म दिदीसँग बसेको तेस्रो दिन थियो। तर भिनाजुको नाकमुख देख्ने अवसर मिलेको थिएन्। मैले पटकपटक सोधेको थिएँ दि भिनाजु कहिले आउने ? कता जानु भएको ? कति काम हो ? अनेकौं थिएँ मेरा प्रश्न तर दिदीको उत्तर यति मात्रै हुन्थ्यो कि आउनु हुन्छ, काम सकिएपछि। म पढिरहँदा दिदी एकहोरो भएर के के भनिरहन्थी, प्यारप्यार गरि कराइ रहने दिदी एक्कासि यसरी मौनतामा कुरा गर्न थालेको देखेर मलाई मनमा डर लाग्यो। अनि शंका पनि उति जन्मदै गयो। दिदी हररात आकाशको तारा हेर्थी र सुक्कसुक्क गर्दै रोइरहन्थी। मैले उसको रूवाइलाई बुझ्न थालिसकेको थिएँ र पनि प्रश्न गर्थेँ दिदी आर यु ओके। तिमीलाई केही भएको त छैन नि। उसले आँखाको आँसुलाइ सलको फेरोले पुछ्दै भनेकी थिइँ उम ठीक छ। आँखामा केही परेजस्तो छ त्यसैले आँसु आइरहेको छ। खै म हेरिदिन्छु दि ? मैले भनेउसले पर्दैन जान्छ एक्लैछिनमा आँसुले बगाएर लगि हाल्छ नि भनी। म फेरि चुप बसे। दिदी खाना खान छोडि सकेकी थिइ। के भएको पनि भन्दैन थिइ। सुकेर बाँस जस्तो भएकी। एकदिन जानिजानि दिदीलाई अलि टाढा केही किन्न पठाउने विचार गरेँ र आफूले सत्य थाहा पाउने अठोट राखे, दिदी मलाई कस्तो इस्टवेरी खान मन भयो जाउ न मलाई ल्याइदेऊ। असनतिर या न्युरोडतिर पाइन्छ नि। म मिन्स भएकी छु धेरै पेट दुःखेको छ। तर मलाई एकदमै खान मन भयो। दिदीले मलाई असाध्यै माया गर्थि त्यसैले उहीँ एकहोरो पनमा नै हुन्छ भनी र दिदी निस्की। अनि मैले दराज, र्र्याक, बाकस सवै खोलेर हेरेँ कतै केही भेटिन। तर दिदीको पैसा राख्ने दराजमा एक चाङ कागजै कागज थिएँ। निकालेर सबै पढेँ र छाँगाबाट खसेसरी भएँ। त्यो त भिनाजुले गलफेन्डहरूलाई लेखेको लभ लेटर रहेछ। प्रत्येक दिन नयाँ गलफ्रेन्ड बनाउदै हिँड्ने भिनाजुसँग दिदी आजित भइसकेकी रहिछ। दिदी किन यस्ती भइरहेकी रहेछ। त्यसपछि सबै थाहा पाए। दिदी बासरूम पस्छे र किन घन्टौ बाहिर निस्कन्न मैले जानेको थिएँ। दिदी किन हररात भित्तापट्टी फर्केर सुत्छे र रातभर निदाउन सक्दिन मैले बुझिसकेको थिएँ। त्यो भिनाजुको लभ लेटर पढेँपछि कैयौं पटक फोन गरेँ तर अहँ उहाँले उठाउनु भएन। म्यासेज गरे भिनाजु म हजुरको साली बल्ल उताबाट कल आयो सालि नानी तिमी पो। म काममा छु। अहिले व्यस्त छु पछि कल गर्छु। तिमीलाई म भेट्छु नि। मैले कुरा गर्नु छ भन्ने सुन्दासुन्दै उहाँले फोन काटिदिनु भयो। उहाँलाई घरसम्म ल्याउने मेरो प्रयास असफल भयो। सायद मैले यी काम हतारमा गरेकी। दिदीको जुत्ताको आावज सुने आँसु पुछे। दिदी फर्केर आएपछि दिदी हैन म नै दिदीको अगााँलोमा बेरिएर रोए। दिदीले अनेकौ प्रश्न गरि मैले पेट दुखेर भनी ढाटिदिएँ। तर दिदीले मेरो चोरी पत्ता लगाइ हालि र बाकस खोलेर हेरि त्यसमा त्यो चिठ्ठी थिएन्। अनि गालि गरेर भनी। तैले दराज खोलेको। मैले उम मात्रै भनेको थिएँ दिदीले पनि मलाई अगाालो हालेर रोइ। हामी दिदीबहिनी त्यो रातभर रोइ मात्रै रह्यौ। मात्रै रोइरह्यौ। दिदीले मलाई त्यो लोग्ने भनाउँदो अहिले अर्काे स्वास्नी लिएर बस्छ। उ हरदिन नयाँ केटीको खोजीमा निस्कन्छ। मलाई बिहे भएर आएको दिनदेखि कहिले स्वास्नीको दर्जामा राखेन्। केके भनि भनि यहाँ कहिले आउँदैन। आएछ भनेपनि रक्सीले मातेर आउछन्। मलाई नानाथरी भन्छन्। अनि मेरो शरिरसँग खेल्न खोज्छ र नदिएमा पिट्छ,् भुत्लाछ। उसको आँखाबाट खस्दै गरेको आँसुको ढिकाले मेरो मनमा बेस्मरी हिर्कायो। अनि तिमीले मलाई किन नभनेकी, बहिनीलाई पनि नभन्ने। भिनाजुलाई ठीक ठाउँमा ल्याउन सक्छु जस्तो गरी म बोले। दिदी रोइ मात्रै रहि।केही बोलिन। आमाबाबाको पिरले, दाजु भाउजुको पिरले र यो समाजले के भन्छ भन्ने पिरले उसलाई चुप बस्न बाध्य बनायो। यो कुरा घरमा अहिले भनी हाल्नु सहि लागेन। पहिला भिनाजुलाइ नै भेट्ने निधोका साथ भोलिपल्ट देखि दिदी र मेरो काम नै भिनाजु खोज्नु भयो। त्यो बेला लागेको हो साँच्चै काठमाडौं ठूलो सहर भइसकेछ। त्यहाँको मान्छेको आत्मियता हराएको पनि त्यहि दिन बुझेकी हुँ। किन मान्छे समस्या परेको बेलामा भागिरहेका छन्। किन समाज एउटै घरमा भाडामा बस्ने मान्छे एक्लो हुन सकेका छैनन्। त्यहि दिनदेखि लागेको हो। हामीले कति चिनेजानेका मान्छेलाई फोन गर्याै तर कसैले देखेको छु भेटेको छु भनेनन्। यसको मतलब एक पुरूषलाइ जोगाउन एउटा समाज लागि परेको थियो। भिनाजुलाइ नभेटेपछि हामीले भिनाजुको परिवारलाई भेट्ने निधो गर्याै। आमाबाबा, दाजुभाउजु, भाइबुहारी सब जम्मा गर्याैँ दिदीबहिनी मिलेर। उनीहरूलाइ यो विषयमा पहिले थाहा भइसकेको रहेछ। त्यसपछि आफन्त हुनुको हैसियत त्यही समयदेखि बिर्सेका रहेछन्। सायद दिदीलाइ पाल्नु पर्ने उनीहरूको समस्या थियो। सुदुरबाट भिनाजुको आमाबाबुलाइ बोलाए। भिनाजुकै दाजुभाउजुलाइ बोलाएँ। उहाँहरूको परिवार सब जम्मा गरेँ र कुरा म आफैले निकाले। उनीहरूले सबै दोष मेरो दिदी माथि थुपारे एउटा लोग्ने तह लगाएर राख्न नसक्ने मान्छे किन स्वास्नी बन्न आएको त ? दिदीको लागि बोलेका यी वचनहरूले मलाई झनै रिस उठ्ने दिदी रोइ मात्रै रहि। केही बोलिन। सायद उसलाई पहिले थाहा थियो कि परिवार उसको पक्षमा बोल्दैन भन्ने। चारसय जनाले दिदीको बिहेमा भोज खाएका थिएँ तर दिदीसँग यतिबेला बोल्ने मान्छे चार जना पनि थिएनन्। उनले आफ्नो लडाइँ आफैले लड्नु थियो। उसो भए अब म दिदीलाइ के गरौँ त। त्यहाँ उपस्थित जनाएका आफन्तले भनिदिएँ छोरालाई त नचाहिएको स्वास्नी हामीलाई के काम र यो बुहारी। जताबाट पठाएका थियौँ उतै लैजाउ। उनीहरूको कुरा सुन्दा लागेको थियो एकएक झापड गालामा रातो हुने गरि लगाइदिउ तर उनीहरूको नैतिकता, आत्मियता र ममताको स्वरूप देखेर मलाई उनीहरूप्रति नै माया लागेर आयो। तपाईंहरूले मागेर ल्याउनु भएको हो पुर्र्याउने जिम्मा पनि तपाईंको हो। तर उनीहरू हाम्रो कुरा नसुनि तितरवितर भइसकेका थिए। दिदीलाइ त्यो घरमा राख्ने हिम्मत मसँग थिएन। मामामाइजुलाई यो कुराले पीडाको सागरमा डुबाउने छ। मनले अनेकौं कुराहरू खेलिरहेँ। सत्य स्वीकार्नु थियो। म दिदीलाइ लिएर फर्कने निर्णयमा पुगेँ। त्यो भन्दा अघि मामामाइजुलाइ बोलाए। उहाँहरु मुर्छित नै हुनुभयो तर सत्य स्वीकार गर्नु थियो, गर्नु भयो। दिदीलाई कर्मघरबाट फेरि जन्मघर ल्याइयो। आँसुको मोल हुँदैन सायद त्यसैले त वर्षिन मन पराउँछ। दिदीको दोष थिएन तर समाजले भए भरको दोष उसैलाई लगायो। कयौँ दिन ऊ घरबाट बाहिर निस्कन सकिनँ। अक्षम बुहारी सावित गरिदियो समाजले। पढेलेखेका मान्छेमा धरी त्यहि मानसिकताले जरो गाँडेको थियो। जब एउटा छोरी मान्छे विवाह भएर लोग्नेको घर जान्छे। ऊ लोग्नेको मात्रै हैन सबैको लागि एउटा सम्बन्ध बनाएर जान्छे। आफ्नो घर सम्झेर जान्छे। तर यो समाजले न उसको घर भनिदिन्छ न आफन्तले आफ्ना मानिदिन्छन्। छोराको लागि मात्रै चाहिने हुन्छ र बुहारी ? यो त घरका सब मान्छेले आफ्नो मान्नुपर्ने हो। जब लोग्नेले अस्वीकार गर्छ। यो समाजका हरेक मान्छेले, परिवारले अस्वीकार गर्छन्। एक पटक सोच्ने बेला भएन र छोरी मानेर लगेपछि छोरी जस्तै व्यवहार गर्नु अनिवार्य छ।"
मान्छे खाने भीर !,"जाजरकोट : नलगाड नगरपालिका४ स्यालापाटा निवासी ७१ वर्षीय शान्तबहादुर वलीको बिहीबार भीरबाट लडेर मृत्यु भयो। सिलाजस्थित बाघखोरको जंगलमा खर काट्ने क्रममा उनी भीरबाट लडेका थिए। दुई साताअघि बारेकोट गाउँपालिका२ लिम्सास्थित वीरेन्द्रऐश्वर्य माविमा कार्यरत शिक्षिका भगवती शाही भीरबाटै लडेर बितिन्। विद्यालयबाट फर्कने क्रममा घर नजिकैको भीरबाट लडेर उनको ज्यान गएको थियो। गत असारमा भीरबाट लडेर नलगाड८ मैदेस्थित अस्थायी प्रहरी पोस्टमा कार्यरत प्रहरी हबल्दार मोहवीर खड्काको ज्यान भयो। उनी गस्तीमा गएका बेला लडेका थिए। गत वर्ष बाटोमा हिँड्ने क्रममा नलगाड५ को गेरेनी भीरमा माथिबाट आएको ढुंगाले लागेर बारेकोट मैनाका ५६ वर्षीय मानबहादुर बस्नेतको मृत्यु भयो। यी केही प्रतिनिधिमूलक घटना हुन्। जाजरकोटमा भीरबाट लडेर ज्यान गुमाउनेको संख्या बढ्दो छ। भिरालो भूबनोटका कारण हिँड्दाहिँड्दै बाटोबाट चिप्लिएर, ढुंगा लागेर, घाँसदाउरा र खर काट्ने क्रममा भीरबाट लडेर ज्यान जानको संख्या बढेको छ।बारेकोट गाउँपालिकाका अध्यक्ष महेन्द्र शाहले भने, यहाँका बाटा निकै साँघुरा र भिराला छन्। बाटोघाटो र भीर स्थानीयका लागि काल बनिरहेका छन्। डरलाग्दा भीरले मान्छे खाइरहेका छन्। तीन वर्ष अवधिमा जिल्लामा ८० जनाको ज्यान गइसकेको तथ्यांक प्रहरीसँग छ। लडेर मृत्यु भएपछि पोस्टमार्टम गर्नुपर्ने झन्झटका कारण स्थानीयले प्रहरीलाई खबर गर्दैनन्। त्यसैले सबै तथ्यांक नआएको प्रहरी निरीक्षक केशर कार्कीले बताए। भीरबाट लडेर मरेको भनेर प्रहरीमा खबर गर्दा गाउँलेले नै लास बोकेर सदरमुकाम ल्याउनुपर्ने भएको खबर नआउने उनको भनाइ छ। बारेकोट गाउँपालिकाका अध्यक्ष महेन्द्रबहादुर शाहले गाउँमा तीन वर्षयता भीरबाट लडेर ३५ जनाको मृत्यु भएको बताए। उनका अनुसार ६ महिनायता भीरबाट लडेर १० जनाको मृत्यु भएको छ। गाउँपालिकाले यसै आर्थिक वर्षदेखि कम्तीमा २० जनाको दुर्घटना बिमा गराइदिने भएको छ। जुनीचाँदे गाउँपालिकामा तीन वर्षमा भीरबाट लडेर १४ जनाको मृत्यु भएको गाउँपालिका अध्यक्ष कृष्णबहादुर केसीले बताए। नलगाडमा १०, छेडागाडमा ७, कुसेमा ६, शिवालयमा ५ र भेरीमा तीन जनाको मृत्यु भएको ती गाउँपालिकाले जनाएका छन्। जिल्लाका ग्रामीण भेगमा रहेका गाउँमा जाने बाटो साँघुरो, अप्ठ्यारो र जोखिमपूर्ण छन्। बारेकोटका पृथ्वीबहादुर नेपालीले भने, बारेकोट जाने बाटो माथि हेर्दा पहाड मात्र देखिन्छ। तल सुसाउने खोला। हिँड्दा पनि चिप्लिएर खसिने हो कि भनेर आङै सिरिंग हुन्छ। जिल्ला सदरमुकामबाहेकका गाउँ तथा नगरपालिकामा सडक पुग्न सकेको छैन। कतिपय ठाँउमा पुल छैनन्। नलगाडका हाँसीलाल पन्तले भने, गाउँ जाने बाटाहरू जोखिमपूर्ण छन्। माथिबाट ढुंगो खस्ने हो कि तल खुट्टो चिप्लिने हो पत्तै हुँदैन। लडेर घाइते भएकाहरूले पनि तत्काल उपचार पाउँदैनन्। नजिकै सुविधा सम्पन्न अस्पताल छैनन्। टाढा लैजान यातायात सुविधा छैन। पन्तले भने, घरबाट निस्केको मान्छे फर्केर आउँछ कि आउँदैन भनेर चिन्ता छ। कतिपय ठाउँमा सञ्चार सुविधा नहुँदा पनि तत्काल उद्धार गर्न गाह्रो हुने गरेको स्थानीयको भनाइ छ।"
प्रचण्डलाई सी चिनफिङको निम्तो : नेकपाको ६० सदस्यीय टोली चीन जाँदै,"काठमाडौं : सत्तासीन नेकपा अध्यक्ष पुष्पकमल दाहाल नेतृत्वमा ६० सदस्यीय टोली चीन जाने भएको छ। चिनियाँ कम्युनिस्ट पार्टीको निमन्त्रणामा नेकपाको जम्बो टोली त्यसतर्फ जान लागेको हो। नेकपाको टोली आगामी २४ गते चीन जानेछ। चिनियाँ राष्ट्रपति सी चिनफिङको नेपाल भ्रमण र दुई कम्युनिस्ट पार्टीबीच काठमाडौंमा भएको छलफलमा भ्रमण आदानप्रदान गर्ने सहमतिअनुसार नेकपाको टोली चीन जान लागेको नेताहरूले बताएका छन्। दुई महिनाअघि चिनियाँ कम्युनिस्ट पार्टीको विदेश विभाग र नेकपाको स्कुल विभागले काठमाडौंमा सी विचारधाराबारे छलफल गरेका थिए। त्यस क्रममा दई कम्युनिस्ट पार्टीबीच भाइचाराको सम्बन्ध स्थापना गर्ने सहमति भएको थियो। १० दिने भ्रमण टोलीको समन्वय नेकपा स्कुल विभागले गरिरहेको छ। अध्यक्ष दाहाल भने तीन दिन बसेर फर्कनेछन्। विभागका सहइन्चार्ज वेदुराम भुसालका अनुसार अध्यक्ष दाहाल नेतृत्वको टोलीमा स्थायी समिति सदस्य भीम रावल, टोपबहादुर रायमाझीसहित १० जना हुनेछन्। भ्रमण दलमा केन्द्रीय सदस्य र पार्टीका केही जिल्ला अध्यक्ष रहने भुसालले बताए। चीन जाने टोलीमा रघुजी पन्त, प्रेम आले, यज्ञराज सुनुवार, भानुभक्त जोशीलगायत छन्। दुई देशका कम्युनिस्ट पार्टीबीच उच्चस्तरीय भ्रमण आदानप्रदान गर्ने सहमतिअनुसार भ्रमण हुन लागेको हो, स्कुल विभाग सहइन्चार्ज भुसालले भने। नेपालचीन पत्रकार फोरमद्वारा शुक्रबार आयोजित कार्यक्रममा अध्यक्ष दाहालले चिनियाँ कम्युनिस्ट पार्टीको निमन्त्रणामा नेकपाको टोली चीन जान लागेको जानकारी दिए। भ्रमणले चिनियाँ राष्ट्रपतिको भ्रमणमा भएका सहमति कार्यान्वयनमा सहयोग पुग्ने विश्वास दाहालले व्यक्त गरे। चिनियाँ राष्ट्रपति सीसँग आफूले आठ पटक भेटिसकेकाले जनस्तरसम्म सम्बन्ध बनेको दाहालको दाबी छ। प्रो चाइना वा प्रो इन्डियन बन्न जरुरी छैन नेकपा अध्यक्ष पुष्पकमल दाहालले प्रो नेपाल भएर काम गर्नुपर्ने बताए। नेपालचीन पत्रकार फोरमद्वारा शुक्रबार आयोजित कार्यक्रममा दाहालले भने, प्रो चाइना वा प्रो इन्डियन हुन जरुरी छैन। हामी प्रो नेपाल बन्ने हो। नेपालले दुई छिमेकीबीच सन्तुलित नीति लिएकाले दक्षिण वा उत्तरतिर नेपाल ढल्किन आवश्यक नरहेको उनको भनाइ छ। भारतले कालापानी, लिम्पियाधुरा र लिपुलेकको नेपाली भूमि अतिक्रमण गरेको विषयमा राष्ट्रिय सहमति बनेको र यस्तै सहमतिले छिमेकी सम्बन्धलाई नेपालको विकासमा सदुपयोग गर्न सकिने दाहालले बताए। एक चीन नीतिप्रति नेपाल प्रतिबद्ध रहेको उनको भनाइ थियो।"
संकटमा चौंरी र याक,"ताप्लेजुङ : फक्तालुङ गाउँपालिका ६ घुन्सा ताप्लेजुङका चुङ्दाक शेर्पाले गत वर्ष १९ वटा याकसहितको गोठ बेचे। एक हप्ताभित्रमा ७ वटा याक ब्वाँसोले खाइदिएपछि आजित बनेका उनी पुख्र्यौली पेसा छोड्न बाध्य बनेका हुन्। वर्षौंदेखिको याक गोठ रित्याएका चुङ्दाकलाई अब के गर्ने भन्ने अन्योल छ। अब कसरी गुजारा चलाउने भन्ने समस्या त छँदै छ, उनले भने, त्यो भन्दा ठूलो चिन्ता परम्परागत पेसा छोड्नुपरेकोमा छ। घुन्साकै छेतेन शेर्पाले चार दशकभन्दा बढी समय खम्बाचेनस्थित गोठमै बिताए। बाबु, बाजेले गरेको पेसालाई निरन्तरता दिएका उनी पनि गोठ छोडेर घर फर्केका छन्। उनी बैकल्पिक पेसाको खोजीमा छन्। तिब्बती ब्वाँसोले याक र चौंरी खाइदिएपछि दुवैले पशुपालन छाडेका हुन्। एउटा याकको ९० हजारदेखि १ लाख ५ हजारसम्म पर्छ, चुङ्दाकले भने, ब्वाँसोले कति बेला आएर मार्छ, थाहै पाइँदैन। घुन्सा आधारभूत विद्यालय व्यवस्थापन समितिका अध्यक्ष हिमाली चुङ्दाका अनुसार यो क्षेत्रको फलेदेखि कञ्चनजंघा हिमाल आधार शिविरसम्म याक र चौंरीका गोठ हुन्थे। वन्यजन्तुकै कारण आजित भएर छोडेको उनले सुनाए। ५ वर्षअघिसम्म प्रत्येक घरको गोठ थियो, हिमालीले भने, शेर्पाको पुस्तौंदेखिको पेसा लोप हुने अवस्थामा पुग्यो। सबैले तीन दिन हिँडाएर तिब्बत लगेर याक बिक्री गरेका हुन्। यो क्षेत्रमा अब नुपु शेर्पाको एउटा गोठ मात्रै बाँकी छ। खम्बाचेनस्थित गोठमा ६० वटा याक छन्। त्यसमध्ये २४ वटा दुहुना छन्। त्यसमध्ये एउटा डी (माउ याक) मंगलबार दिउँसै ब्वाँसोले खाइदिएको नुपुका छोरा तेञ्जिङले सुनाए। गोठमै आएर खाइदियो, उनले टेलिफोनमा भने, अब हामी पनि बेच्छौं।पहिलेदेखि बाबुलाई बेच्न भनेको तर नमानेको उनको भनाइ छ। मैले बेचौं भनेको पाँच वर्ष भयो, बुबाआमा मान्नुहुन्न, अब जन्तु (ब्वाँसो र हिउँचितुवा) ले सक्ने भयो, उनले भने। ब्वाँसोलाई खान दिनुभन्दा बेचेर अरु काममा लगाउने निष्कर्षमा आफू पुगेको तेञ्जिङले सुनाए। अहिले तिब्बत सरकारले नेपाली याक, चौंरी खरिदमा रोक लगाएको छ, तेञ्जिङले भने, खुला भएपछि बेच्छौं। चौंरी पालेर घिउ, छुर्पी र चमर बिक्री गर्दै आएका यो क्षेत्रका बासिन्दा अहिले कोही पर्यटन व्यावसायमा, कोही होटल व्यवसायमा लागेका छन्। कोही विकल्प खोज्दै छन्। कञ्चनजंघा संरक्षण क्षेत्रमा पर्ने यहाँ हिउँ चितुवाले पनि त्यत्तिकै दुःख दिने गरेको तेञ्जिङ सुनाउँछन्। हिउँ चितुवाले क्षति गरेमा कृषकले बिमाबापत ८ हजार रुपैयाँ पाउँछन्। तर, ब्वाँसोको बिमा छैन। पशु बिरामी भएर मरे भने त्यसको पनि बिमा छैन। संरक्षण क्षेत्र व्यवस्थापन परिषद्ले कृषकलाई क्षतिपूर्तिबापत ८ हजार रुपैयाँ दिने गरेको छ। तर त्यति राहतले केही नपुग्ने किसानको गुनासो छ। एउटा याक, चौंरी मर्दा एक लाखसम्म क्षति हुन्छ। तर, बिमा ८ हजार रुपैयाँ मात्रै पाइन्छ, यो रकम कागज मिलाउँदै सकिन्छ, नुपुले भने, बिमा नाम मात्रैको छ। सरकारले आफूलाई कुनै सहयोग नगरेको नुपुले बताए। पशु बिरामी भए आफैंले झारफुक र जानेको जडीबुटीको प्रयोग गर्ने गरेको र सरकारले नहेरेको उनको भनाइ छ। मैले पनि छोडेँ भने, याक गोठ नै सकिन्छ, उनी भन्छन्, चौंरी र याकपालन इतिहासमै सीमित हुने भयो। शेर्पाको पहिचानका रूपमा रहेको पशुपालन पेसा जोगाइराख्न सरकारले सोच्नुपर्ने हिमाली बताउँछन्। गाउँपालिका अध्यक्ष सरोज एभेङ लिम्बू भने याक र चौंरीपालन प्रवद्र्धनमा आफूले सहयोग गरिरहेको दाबी गर्छन्। गोठ सुधार, उन्नत घाँसको बीउ वितरणजस्ता कार्यक्रम गर्दै आएका छौं, लिम्बूले भने, हामीले गर्न सक्ने त्यति मात्रै हो।"
रोगै छल्ने आत्मविश्वास,"काठमाडौं : सोमबार राति १ बजे प्रधानमन्त्री केपी ओलीलाई पेट दुख्यो। दुखाइ बढ्दै गयो। निको भइहाल्छ कि भन्दै उनी चुपचाप सहिरहे। पत्नी राधिका शाक्यलाई बिहान साढे चार बजेमात्र सुनाए। राधिकाले निधार र जिउ छामिन्। हल्का ज्वरो पनि रहेछ। सिटामोल खुवाइन्। दुखाइ अलि कम भयो। राधिकाले सोधिन्, डाक्टरलाई बोलाउने कि ? प्रधानमन्त्री ओली बोले, यतिबेला डाक्टर साबलाई दुःख नदिऊँ। मंगलबार बिहान साढे आठ बजे निजी चिकित्सक एवं वरिष्ठ मिर्गौला रोग विशेषज्ञ डा दिव्यासिंह शाहले फोन गरिन्। केही परीक्षण गर्नुपर्ने थियो। सम्झाउन फोन गरेकी थिएँ। फोन उठेन। म्यासेज पठाएँ। दाहिनेतिर दुखेको जस्तो छ भन्नुभयो, शाहले भनिन्। डा शाह प्रधानमन्त्री निवास बालुवाटार पुगिन्। अवस्था हेरेपछि डा शाहले एपेन्डिसाइटिसको शंका गरिन्। उनले आग्रह गरिन्, जाऔं प्रधानमन्त्रीज्यू, अब भर्ना हुनुपर्छ। शाहको आग्रहलाई प्रधानमन्त्री ओलीले पन्छाउन खोजे। उनले भने, अल्ट्रासाउन्डको मान्छे बोलाउनुस्। यहीं हेरौंला। एन्टिबायोटिक्स चलाउनुपर्ने भए यही चलाऔं। डा शाहले वरिष्ठ मुटुरोग विशेषज्ञ प्राडा अरुण सायमीलाई फोन गरिन्। सायमीले २५ वर्षदेखि प्रधानमन्त्री ओलीको स्वास्थ्य जाँच गर्दै आएका छन्। त्यस्तै डा शाहले वरिष्ठ सर्जन प्राडा रमेशसिंह भण्डारीलाई तयारी अवस्थामा रहन भनिन्। प्रधानमन्त्री ओलीलाई मनमोहन कार्डियोथोरासिक एन्ड भास्कुलर सेन्टरमा लैजाने कि निजी अस्पतालमा लैजाने भनेर फोनमा छलफल भयो। डा सायमीले मनमोहन सेन्टरमा लैजान सल्लाह दिए। ओलीलाई बिहान ९ बजे मनमोहन सेन्टरमा लगियो। चिकित्सकीय सुझबुझ मनमोहन सेन्टरका कार्यकारी निर्देशक प्राडा उत्तमकृष्ण श्रेष्ठले प्रधानमन्त्रीको उपचारका लागि व्यवस्थापकीय प्रबन्ध मिलाए। त्रिवि शिक्षण अस्पतालका सर्जन डा भण्डारी, डा पलेश्वा जोशी लाखे, डा सुनिता शल्यक्रियाका लागि आइहाले। एनेस्थेसिस्ट एवं क्रिटिकल केयरका डा विश्वास प्रधान डा सुवास आचार्य, डा प्रवेशसुन्दर श्रेष्ठ, डा विभु श्रेष्ठ, डा हेम पनेरू तयारी अवस्थामा रहे। ओलीको १२ वर्षअघि मिर्गौला प्रत्यारोपण गरेका कारण शल्यक्रिया जटिल थियो। उनी मिर्गौलाको औषधि खाइरहेका छन्। मिर्गौलाको कार्यक्षमतामा पनि ह्रास आइरहेकाले चिकित्सक चिन्तित थिए। बीचबीचमा मिर्गौलाको डायलासिस गरिरहेको अवस्था थियो। एनेस्थेसिस्टहरूले सामान्य बेहोस गराए। सर्जन डा भण्डारी अघि सरे। अर्की सर्जन डा लाखे पनि जुटिन्। तत्कालै शल्यक्रिया गरियो। पेटको संक्रमण हटाइयो। एपेन्डिसाइटिसको शल्यक्रिया गर्दा सामान्य बिरामीलाई भन्दा अलि बढी जोखिम त थियो, डा शाहले भनिन्। डा भण्डारीले प्रधानमन्त्री ओलीलाई रातिदेखि नै समस्याले च्यापेका कारण पेटमा संक्रमण भएको बताए। उनले भने, पेटमा संक्रमण (पेरिटोनाइटिस) थियो। सिकिस्त हुनुहुन्थ्यो। ठिक समयमा छिटो निर्णय भयो। शल्यक्रिया सफल भयो। डा शाहका अनुसार प्रधानमन्त्री ओली अहिले खतरामुक्त छन्। प्रधानमन्त्री ओलीलाई अझै केही दिन सघन उपचार कक्ष (आईसीयू) मै राखिने क्रिटिकल केयरका डा सुवास आचार्यले बताए। पेटको आलो घाउ छ। आगन्तुक भेट्न चाहिरहेका छन्। बाहिर सार्दा वार्डका अन्य बिरामी र आगन्तुकबाट संक्रमण हुन सक्ने भएकाले आईसीयूमा राखिएको हो, आचार्यले भने। प्रधानमन्त्री ओलीलाई राष्ट्रपति विद्या भण्डारी र पत्नी राधिका शाक्यले भेट गरेका छन्। अन्य प्रधानमन्त्रीलाई भेट्न आउने आगन्तुक चिकित्सक र परिवारका सदस्यलाई भेटेर फर्कने गरेका छन्। कस्तो छ स्वास्थ्य ? प्रधानमन्त्रीको केपी ओलीको स्वास्थ्य अवस्था सुधारोन्मुख छ। उपचार टोलीका संयोजक प्राडा सायमीका अनुसार प्रधानमन्त्री ओलीको आत्मविश्वास बलियो छ। फुल्ली कन्फिडेन्ट हुनुहुन्छ। उपचारका क्रममा निको हुनका लागि कन्फिडेन्टले शतप्रतिशत त होइन, ८०९० प्रतिशत सहयोग गर्छ। कत्ति पनि आत्तिनुभएको छैन। यति आत्मविश्वास भएको व्यक्ति देखेको छैन, सायमीले भने। निजी चिकित्सक डा शाहका अनुसार प्रधानमन्त्री ओलीको शारीरिक र बायोकेमिकल मापदण्डमा सुधार भइरहेको छ। रक्तचाप, नाडीको धडकन (पल्स), श्वासप्रश्वास राम्रो छ। रगत र पिसाबमा गरिने जाँच पनि अपेक्षाअनुरुप सुधार देखिएको छ। डा शाह भन्छिन्, पाचनक्रिया बिस्तारै सामान्य अवस्थामा फर्कंदै छ। बिस्तारै हिँडाउन थालिएको छ। ठोस खाद्य पदार्थ मुखबाट दिन थालिएको छ। आहार पचाउन थाल्नुभएको छ। मुख्य समस्या एपेन्डिसाइटिस भएर पेटमा फैलिएको संक्रमण थियो। त्यसको उपचार भएर नियन्त्रणमा आइसकेको डा शाहले जानकारी दिइन्। उनले भनिन्, पेट चिरेपछि घाउ त भइहाल्छ। घाउ निको हुन समय लाग्छ होला। त्यसपछि सामान्य अवस्थामा फर्कनुहुन्छ। प्रधानमन्त्रीको अवस्था सुधारोन्मुख भएपछि सघन उपचार कक्षमा बसिरहँदा दिक्क लाग्न सक्ने अवस्था देखेर पत्नी राधिकाले चिकित्सकसँग परामर्श गरेकी थिइन्। किताब पढेर सुनाउने वा सानो स्वरमा म्युजिक सुनाउन सकिने सल्लाह दिएका छौं, डा सायमीले भने। एक सातापछि डिस्चार्ज उपचार टिमका संयोजक डा सायमीका अनुसार सबै कुरा सामान्य हुँदै गएमा एक साताभित्र डिस्चार्ज गर्न सकिने बताए। उनले भने, घाउ बिस्तारै निको हुन थालेको छ। सबै चिज नियन्त्रणमा रह्यो भने अर्को सातासम्म डिस्चार्ज गर्न सकिन्छ। प्रत्यारोपण धकेलिन सक्ने १२ वर्षअघि प्रत्यारोपण गरिएको मिर्गौलाको कार्यक्षमतामा ह्रास आएपछि पुनः प्रत्यारोपण गर्ने योजना अहिले छलफलमै सीमित छ। मिर्गौला प्रत्यारोपणका लागि दुईजना नातेदार तयारी अवस्थामा छन्। आकस्मिक रुपमा एपेन्डिसाइटिसको शल्यक्रिया गर्नुपरेकाले प्रत्यारोपणको समय धकेलिएको हो। निजी चिकित्सक डा शाह भन्छिन्, सबैकुरा सोचे जस्तो भयो र एपेन्डिक्सको घाउ पनि छिटो निको हुँदै गएको अवस्थामा शल्यक्रियाकै कारण प्रत्यारोपण पछाडि सर्दैन। तैपनि अलि पछाडि जान सक्छ। मिर्गौला बिग्रेको अवस्थामा सातामा दुईतीन पटक डायलासिस गर्नुपर्ने हुन्छ। तर, प्रधानमन्त्री ओलीको एक महिना अवधिमा पाँच पटक मात्र डायलासिस गरिएको छ। नेपालमा पनि मिर्गौला प्रत्यारोपण गर्न भइरहेको छ। त्रिवि शिक्षण अस्पतालमै ६ सयभन्दा बढीको प्रत्यारोपण भइसकेको छ। प्रत्यारोपणका लागि हामी सक्षम छौं। कहाँ गर्ने भन्ने टुंगो लागेको छैन, डा शाहले भनिन्।"
