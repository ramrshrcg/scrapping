शीर्षक,विवरण
गुठी जग्गामा सरकारी रबैया,"सरकारद्वारा प्रस्तावित विधेयकहरू एकपछि अर्को विवादित बन्ने शृंखलामा परेको छ, गुठीसम्बन्धी कानुनलाई एकीकरण र संशोधन गर्न बनेको विधेयक, २०७५ पछिल्लो उदाहरण हो । संसद्मा दर्ता भएको यो विधेयकमाथि राष्ट्रिय सभामा सैद्धान्तिक छलफल भइसकेको छ र सांसदहरूबाट असन्तुष्टि जाहेर पनि भएको छ । यसमा संशोधन पनि बाक्लै परेको छ र विधायन समितिमा दफावार हुन बाँकी छ । संसद्मा मात्र होइन कि बाहिर विधेयकमा प्रस्तावित मस्यौदाविरुद्ध आक्रोश पोखिने क्रम बढेको छ । विधेयकसँगै गुठी, गुठियार र सम्पदा जोगाउमा खटेकाहरूलाई आक्रोशित बनाएको छ । उनीहरूले सघन गृहकार्य नगरीकन हतारमा कानुन बनेको खण्डमा गुठी र सम्पदा प्रभावित धारणा पोख्दैछन् । सम्पदाविद्, संस्कृतिविद्, शिक्षाविद्लगायकत गुठीसँग सरोकार राख्नेहरूको माग छ, तत्काल विधेयक स्थगन गर्नुपर्छ । विधेयकमा प्रस्तावित प्रावधानले सम्पदा, संस्कृति नाश गर्ने उनीहरूको तर्क छ । यद्यपि सरकारले राजगुठी, सार्वजनिक र निजी गुठीलाई व्यवस्थित गरी सर्वसाधारणकै हित, जग्गाको संरक्षण, उपयोग, व्यवस्थापन गर्न का खातिर विधेयक ल्याउनु वाञ्छनीय भएको मान्यता अघि सारेको छ । गुठी भनेको देवीदेवताका पूजा, जात्रा चलाउनदेखि सामाजिक र सांस्कृतिक सम्पदालाई कालान्तरसम्म दीर्घ राख्न कसैले हक छाडेको सम्पत्ति हो । जग्गाको मूल्य अकासिँदै गएपछि लोभी आँखा तीव्र गढ्दै छन्, गुठी जग्गामाथि । हो, कुनै बेला जग्गाको खास मूल्य थिएन । तर यतिखेर हरेकतिर जग्गाको मूल्य अकासिने क्रमसँग त्यसमा रजाइँ गर्न ठूलै जमात उद्यत् छ । किनभने गुठीका जग्गा सहरका आकर्षक र त्यसमा पनि सम्पदा भएका क्षेत्र ठाउँमा छन् । गुठी जग्गा जोगाउने दायित्व बोकेकाहरू नै अतिक्रमण गर्न प्रोत्साहित गर्छन् । त्यहीकारण हो, प्रस्तावित विधेयकको मूलभूत उद्देश्य गुठी जग्गा व्यक्तिको दर्ता होस् भन्ने देखिन्छ । मोही कायम जग्गालाई सरकारी मूल्यको २५ प्रतिशत रकम तिरेमा व्यक्तिका नाममा दर्ता हुने प्रावधान विधेयकमा प्रस्ताव छ । अर्कोतिर कुनै निजी गुठीका दुईतिहाइ गुठियारले सार्वजनिक गुठीका रूपमा दर्ता गर्न सक्ने प्रस्ताव पनि छ । यो प्रावधानले निजी गुठी जग्गा पनि खेलबाडमा पर्न सक्ने खतरा देखा परेको छ । राजनीतिक वृत्त, कर्मचारीतन्त्र, जग्गा कारोबारमा संलग्न भएकाहरू अनेक दाउपेच मा छन्, आफ्नो स्वार्थपूर्तिका निम्ति । दाङमा स्वर्गद्वारी आ श्रमका नाममा मात्रै ११ सय बिघा जग्गा निजीमा दर्ता छ । यो जग्गा हडपिने हो कि भन्न आमआशंका छाएको छ । संविधानको मस्यौदा कोर्दा पनि गुठी जग्गाका विषयमा सकसपूर्ण बहस चलेको थियो । त्यतिखेर गुठी जग्गा जजसले उपभोग गर्दै आइरहेका छन्, उनैका नाममा दर्ता गरिनुपर्ने व्यवस्था संविधानमै राख्नुपर्ने दबाब एक पक्षबाट परेको थियो । गुठीको मूल्यमान्यतामा असर पार्न नहुने अडानबीच सहमति गुठीसम्बन्धी अन्य व्यवस्था संघीय कानुनबमोजिम हुनेछ भन्ने उल्लेख गरियो । संविधानमा गुठीको मूलभूत मान्यतामा प्रतिकूल असर नपर्ने गरी गुठी जग्गामा भोगाधिकार गरिरहेका किसान एवं गुठीको अधिकार सम्बन्धमा संघीय संसद्ले आवश्यक कानुन बनाउने छ उल्लेख छ । सरकारले राजगुठी सम्हाल्न नसकेको अवस्थामा निजीलाई सार्वजनिक गर्नुको औचित्य देखिन्न । पहिलो त, राजगुठीको व्यवस्थापन गर्नु सरकारको दायित्व हो । कागजमा गुठीको अथाह जग्गा देखिन्छ । तर, सतह जग्गाको हैसियत र त्यसको आम्दानी अत्यन्त न्यून छ । यही हविगत भइरहने हो वा बढ्ने हो भने भोलिका दिनमा मठमन्दिर, जात्रा, पर्व आदि सबै लोप हुँदै जानेमा दुईमत छैन । गुठीका जग्गा अधिकांशतः अतिक्रमणमा परेका छन् । राजगुठीको जग्गा हालको प्रचलित मूल्यअनुरूप तिनीहरूबाट देवस्व हिसाबकिताब उठाउनुपथ्र्याे, जग्गाजमिन उपभोग गरेवापतको मूल्य जसरी कर उठाउन सक्नुपथ्र्यो, त्यसमा गुठी संस्थान चुक्दै आएको छ । अर्थात्, गुठीका जग्गा र सम्पत्ति कौडीको भाउमा उपयोग भइरहेका छन् । त्यसमै व्यापक सुधार खोजिनुपथ्र्याे । उल्टो गुठीका जग्गा व्यक्तिका नाममा हक हस्तान्तरण गरेको खण्डमा मठमन्दिर, धार्मिकस्थलको व्यवस्थापन र जात्रा सञ्चालनमा पनि असर पर्न सक्ने त घामजस्तै छर्लंग छ । सरोकारवालाका माग, गुठीको मर्म र त्यसले पार्न सक्ने प्रभावबारे गहन अध्ययन गरेर मात्र यो विधेयक अघि बढाइनुपर्छ ।"
