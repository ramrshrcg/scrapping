शीर्षक,विवरण
कार्ड होल्डरको दबदबा,"प्रदेश प्रमुखका सवालमा पूर्ववर्ती सरकारको नियुक्ति खारेजीसँगै ख्याति प्राप्त र प्रतिष्ठित व्यक्ति नियुक्त हुनेछन् भन्ने आमअपेक्षा थियो। सँगसँगै पुरानो नियुक्ति खराब ठानिएपछि नयाँ नियुक्ति संविधानको भावनाअनुरूप गैरराजनीतिक चरित्रमा आधारित हुन्छ भन्ने विश्वास पनि। २४ घण्टा नबित्दै अघिल्लो नियुक्तिलाई माथ गर्नेगरी सातै प्रदेश प्रमुखमा पार्टीका कार्डहोल्डर मात्र सामेल गरिएपछि तरंग सिर्जना भएको छ। असन्तुष्टि र तरंग सबैभन्दा बढी सत्तारूढ दलमै छाएको छ भने आमतहमा संघीय पद्धति धरापमा पार्न सरकार उद्दत भएको सन्देश गएको छ। पार्टी तहमा रहेका, चुनाव लडेका, हारेका व्यक्ति प्रदेश प्रमुखका निम्ति योग्य ठहर्याएपछि भोलि प्रदेशमा बखेडा र विवाद सिर्जना हुनेछ। प्रदेशसभा र कार्यकारिणीका काममा अंकुश लगाएको या प्रतिकूल निर्णयमा छुट दिएको जस्ता विषयले माहोल धमिल्याउनेछ। भोलि प्रदेशसभाबाट पारित विधेयक अनुमोदन गर्दा या नगर्दा प्रदेश प्रमुखकै अनुहार हेरेर विषय विवादित बन्ने निश्चित छ। हामीकहाँँ प्रचलित मान्यता भनेको पार्टीप्रति बफादार सार्वजनिक पदाधिकारी पार्टीकै आदेश मान्छन्। संघीय पद्धतिमा प्रदेश प्रमुख त्यो प्रदेशको अभिभावक मानिन्छ, जसरी संघमा राष्ट्रपति। अभिभावक भूमिकामा पुग्ने र पुर्याइने पात्रको चरित्र हेर्दैमा निष्पक्षताको अनभूति गर्नुपर्ने हुन्छ। तर, प्रदेश प्रमुखमा जेजस्ता राजनीतिक पात्र नियुक्त भएका छन्, सँगै तिनीहरूबाट निष्पक्ष भूमिका हुने सम्भावना न्यून छ। छिमेकी भारतमै राज्यपाल मा पार्टी लाइनभन्दा बाहिरका र त्यसमा सकेसम्म बौद्धिक र सम्मानित व्यक्ति खोज्ने चलन छ। संघीय संरचनाको जग राख्दाका बखत यस्ता पदमा कम्तीमा योग्य, सक्षम, ख्याति प्राप्त, निष्पक्ष निर्णय दिन सक्ने व्यक्ति खोज्नुपथ्र्याे। त्यस्ता पदमा स्वच्छ छवि र राष्ट्रिय जीवनमा ख्याति कमाइसकेका पात्र नियुक्त हुनुपथ्र्या। संविधान र संघीयता कार्यान्वयनको प्रारम्भिक चरणमा त्यस्ता संस्थाहरूलाई कसरी लोकप्रिय बनाउन सकिन्छ (? ) भन्नेमा शासकीय ध्यान केन्द्रित हुनुपर्थ्यो, न कि पार्टी विशेषको अभीष्ट पूरा गर्न। संवेदनशील थलोमा पूर्णतः पार्टी पात्र मात्र सामेल गरिँदा प्रदेश प्रमुख जस्तो संस्थाको मान, मर्यादा र प्रतिष्ठा स्थापित हुन सक्दैन। हामीकहाँ स्थापित संस्थाहरूमा किन खिया लाग्यो ? शासकहरूलाई सोच्ने समय मिलेको देखिन्न। गरिब नागरिकमाथि अनेकन कोणबाट करको भार थोपरेर संकलित राजस्व अयोग्य पात्रका निम्ति खुवाउने खेलकै कारण संस्थाहरू सकिँदै गएका हुन्। कम्तीमा शक्तिशाली सरकार हुँदाका बखत यस्ता खेल बन्द हुुनेछ भनी अपेक्षा राख्नु स्वाभाविक थियो। दुर्भाग्य, विगतलाई बिर्साउने गरी तथ्य यत्रतत्र खुलस्त र छरपष्ट छ। खिया लागेकाहरू धारिलो पार्नेभन्दा अझ गिराउने क्रम बढ्दो छ। कुनै पनि संस्थाका निम्ति सत्तारुढ पार्टीप्रति मात्र बफादार खोज्ने राजनीतिक कुसंस्कार ले कहिल्यै समृद्धि प्राप्त हुँदैन। यसले झन् आमनागरिकमा असन्तुष्टि र वितृष्णा मात्र बढाउँछ। नियुक्तिले दुई तिहाइ सरकारको सुखी नेपाली र समृद्ध नेपाल को नारालाई गिज्याउँछ। जबसम्म राजनीतिक मेसिनरी भित्र नागरिकको करमाथि हेलचक्र्याईं गर्नुहुन्न भन्ने मान्यता बसाउन सकिँदैन तबसम्म समृद्धि कल्पना गर्न सकिन्न। अझ नाजायज प्रकृतिका पात्र नियुक्ति हुँदा तिनले बजेटको पारो अचाक्ली बढाउँछन्। मुलुकका निम्ति हित चिताउने र योग्य पात्रका निम्ति खर्चिंदा त्यति असन्तुष्टि पैदा गर्दैन। तर, देशका निम्ति कुनै उल्लेखनीय काम नगरेका पात्रलाई अत्यधिक मात्रामा सुविधा प्राप्त हुने ठाउँमा नियुक्ति गरिँदा त्यसले विकृत सन्देश प्रवाह गर्छ। दुई तिहाइ सरकार बनेयताका नियुक्ति हेर्ने हो भने सन्तोष गर्न सकिने झिनो ठाउँ पनि छाडिएको छैन, हरेकतिर कार्ड होल्डर। त्यो पनि अयोग्य। जनप्रतिनिधि निर्मित संविधानले राज्यका केही महत्वपूर्ण पदमा हुने नियुक्तिलाई दलीय दायराभन्दा बाहिर राख्नुपर्छ भन्ने मनसाय बोकेको छ। शासकीय संरचना सन्तुलित गर्ने राष्ट्रपति, उपराष्ट्रपति, प्रदेश प्रमुख, न्यायिक तथा संवैधानिक अंगका पदाधिकारी दलीय पदधारी हुनुहुन्न भन्ने हो। राजनीतिक खिचातानी, कानुनी झमेला, मुलुकमा उत्पन्न संकटलगायतका कतिपय सवालमा तिनले रेस्क्यु गर्नुपर्ने हुन्छ। त्यसरी मध्यस्थ र निर्णायक भूमिका खेल्नुपर्ने पात्रमा पार्टीको कार्ड होल्डर अनुहार देखा पर्यो भने तिनले लिने निर्णयले सहज वैधता प्राप्त गर्न कठिन हुन्छ। राम्रो निर्णयलाई पनि राजनीतिक चस्माले हेर्ने ठाउँ मिल्छ। संस्थाको संवेदनशील थलोका निम्ति सत्तारूढ दलले फराकिलो सोच, निष्पक्षता र निस्वार्थ प्रत्याभूत गराउन सक्ने पात्र खोजेमा मात्रै सरकारले लिएको नाराले सार्थक अर्थ राख्न सक्छ। कामकुरा एकातिर र निर्णयकार्यान्वयन अर्कातिर भएपछि वैधता नास गर्ने मात्र हुन्छ।"
आलमको न्यायाधीशलाई जवाफ : त्यस बेलाको मोबाइल नम्बर बिर्सें,"गौर : न्यायाधीश : तपाईंको नामथर र वतन के हो ? आलम : मेरो नाम मोहम्मद अफताब आलम हो। मेरो घर राजपुर हो। न्यायाधीश : वारदात भएको मिति २०६४ चैत २७ गते तपाईंले प्रयोग गरेको मोबाइल नम्बर कति थियो ? आलम : त्यस बेलाको मोबाइल नम्बर मलाई सम्झना छैन। न्यायाधीश : तपाईंको जन्ममिति कति हो ? कति वर्षको हुनुभयो ? आलम : म २०१९ सालमा जन्मेको हो। अहिले ५७ वर्षको भएँ। न्यायाधीश : तपाईंको स्थायी ठेगाना कहाँ हो ? आलम : म राजपुर नगरपालिका ४ मा बस्छु। न्यायाधीश : तपाईंले कुन विद्यालय र कलेजबाट कतिसम्म अध्ययन गर्नुभएको छ ? आलम : मैले बीएससीसम्म अध्ययन गरेको छु। न्यायाधीश : तपार्इं के काम, पेसा, व्यवसाय गर्नुहुन्छ ? आलम : मैले २०३६ सालदेखि राजनीति गरेको छु। मेरो अन्य पेसाव्यवसाय छैन। न्यायाधीश :: तपार्इं र तपार्इंको अंशबण्डा नभएका परिवारका सदस्यका नाममा के कति चलअचल सम्पत्ति छ ? आलम : मेरो १२ जनाको सगोलको परिवार छ। मेरो परिवारजनको समेत नाममा जोडेर २२ बिघाजति जग्गा छ। चल सम्पत्ति खासै छैन। न्यायाधीश : तपाईंको स्वास्थ्य अवस्था के छ ? प्रहरी हिरासतमा कुनै किसिमको यातना दिएको छ कि छैन ? आलम : मेरो स्वास्थ्य ठीक छ। म रक्तचापको बिरामी हुँ। प्रहरीले मलाई कुनै किसिमको यातना दिएको छैन। न्यायाधीश : तपाईंले कानुन व्यवसायी नियुक्त गर्नुभएको छ कि छैन ? छैन भने तपाईंले निःशुल्क रूपमा कानुनी सहायता पाउन सक्नुहुन्छ भन्ने जानकारी तपाईंलाई छ कि छैन ? आलम : मैले आफ्नो कानुन व्यवसायी नियुक्त गरेको छु। उहाँहरूले नै मेरो पक्षमा मुद्दा लड्नुहुन्छ। ००० हत्या आरोपमा पक्राउ परेका निलम्बित सांसद मो अफताब आलमसँग जिल्ला अदालतमा बुधबार पनि बयान लिइने भएको छ। न्यायाधीश दीपक ढकालको इजलासमा मंगलबार नेता आलमसँग बयान लिइएको हो। बयानका लागि बिहान साढे १० बजेतिर अदालत लगिएको थियो। तर, सवा ३ बजे मात्रै बयान सुरु भएको थियो। आलमलाई साढे एक बजेतिर इजलासमा उपस्थित गराए पनि उनको पक्षमा रहेका कानुन व्यवसायीले केही समय बयान रोकेका थिए। आलमसँग मंगलबार नौ वटा प्रश्न सोधिएको छ। त्यसपछि कार्यालय समय सकिएकाले बयान रोकिएको हो। आलम पक्षका कानुन व्यवसायीले मिसिलको फोटोकपी नपाएको भन्दै केहीबेर बयान रोकेका थिए। फोटोकपी वितरण भएपछि बयान थालिएको हो। बयान नसकिएकाले आलमलाई जिल्ला प्रहरी कार्यालयको हिरासतमा लगिएको छ। आठ सयभन्दा बढी पृष्ठको मिसिल फोटो कपी गर्न समय लागेकाले वितरणमा ढिलाइ भएको सरकारी वकिल कार्यालयले जनाएको छ। आलमलाई ३२ वर्ष कैद माग गर्दै सोमबार जिल्ला अदालतमा मुद्दा दर्ता भएको थियो। कर्तव्य ज्यान मुद्दामा २० वर्ष, ज्यान मार्ने उद्योगमा १० वर्ष र विस्फोटक पदार्थसम्बन्धी मुद्दामा २ वर्ष कैद माग गरेर मुद्दा दर्ता गरिएको जिल्ला न्यायाधिवक्ता खडिन्द्रराज कटुवालले जानकारी दिए। सरकारी वकिलको कार्यालयले ३९ पृष्ठको अभियोगपत्र तथा ८ सय ७८ पृष्ठको मिसिल दर्ता गरेको थियो। २०६४ चैत २७ गते आलमका काका सेख इद्रिसको गोठमा बम विस्फोट हुँदा घाइते तथा मृत्यु भएकाहरुलाई इँटाभट्टामा जलाएको आरोपमा गत असोज २६ गते नेता आलम पक्राउ परेका थिए। सर्वोच्च अदालतको फैसला कार्यान्वयन निर्देशनालयले २०७५ चैत ८ गते जिल्ला प्रहरी कार्यालयलाई मुद्दा अनुसन्धान गर्न पत्राचार गरेको थियो। त्यसपछि घटनाका मुख्य आरोपित भनिएका नेता आलम पक्राउ परेका हुन्। बयान सकिएपछि सरकारी पक्षबाट सहन्यायाधिवक्ता सूर्यराज दाहाल, उपन्यायाधिवक्ता अर्जुन कोइराला र पर्सा जिल्लाका न्यायाधिवक्ता रुद्रप्रसाद पन्थीले थुनछेक बहस गर्नेछन्। यस्तै पीडित पक्षबाट एक दर्जन कानुन व्यवसायीले बहस गर्ने बताइएको छ। आलमको पक्षबाट दुई दर्जन बढी कानुन व्यवसायीहरु बहस गर्ने जनाइएको छ। रौतहटको यमुनामाई गाउँपालिका४ का त्रिलोकप्रताप सिंह मारिएको भन्दै बाबु श्रीनारायण सिंह र ओसी अख्तर मारिएको भन्दै आमा रोक्साना खातुनले जाहेरी दिएका थिए। आरोपितहरू सेख भदई, मो मोविन आलम, सेख सेराज, बद्री सहनी, सेख फजले हक, सगिर आलम, सेख जमुनई, गौरीशंकर साह फरार छन्।"
बहुरुपी बुझपचाइ,"खारेजी र स्वीकार्यको परिधान मिलाएर संविधानले लोकतान्त्रिक समाजवादी गणतान्त्रिक शासन कायम गर्ने व्यवस्था मिलाएको पनि ४ वर्ष भयो। चुनावी बाचा, घोषणपत्र, चुनावी मुद्दायोजनाकार्यक्रम तुलनात्मक फाइदाका पुलिन्दा हुन्। अघिल्लो भन्दा यो राम्रो हुन्छ कि ? समस्या नै यही छ। मतदाताको उत्पे्ररणा त्यतिबेला फ्रस्टेसनमा बदलिन्छ जब तुलनात्मक फाइदाका पुलिन्दा सपनामा रचिएका शास्त्रमा रुपान्तरण हुन्छन्। सपना देख्नु र देखाउनु नराम्रा कुरा होइनन्। सपना पूरा गर्न जे गरिँदैछ त्यसप्रति जनताको विश्वास जगाउन नसक्नु, आत्मकेन्द्रित हुनु अनि पुलिन्दाभन्दा बाहिरका लोभ तथा आग्रहउन्मुख आग्रही सरोकारलाई समेत तत्कालीन लाभ हुने क्रियाकलापलाई राम्रो उपलब्धि मानेर जनताको वाहवाही खोज्नुले नियतमा खोट देखिन थाल्छ। त्यसमाथि सन्तुलनमा राख्न र खबरदारी गर्न जनताले दोस्रो वा तेस्रो दर्जामा राखेका चालकहरूसमेत छद्म रूपमा सहभागी हुन गएका रहेछन् भने त तुलनात्मक फाइदालाई धमिल्याउन थप मद्दत पुगिरहेको हुन्छ। आप्रवासीनागरिकता (संवेदनशील मुद्दा), विदेशनीति, धार्मिक विवाद, सीमा सुरक्षा,अन्तरदेशीय गठबन्धन, क्षेत्रीय सुरक्षा जस्ता मूल मुद्दाहरूमा बुझपचाइ गर्दै उनीहरूको अन्य महत्वहीन विषयमा चासो राख्ने प्रवृत्तिले पनि तुलनात्मक फाइदा धमिलो हुन जान्छ। नेपालको राजनीतिमा शासनसत्ता र राज्यसत्ताको पकड अलग अलग पात्रहरूको हातमा पो छ कि ? यो हल्का जिज्ञासा होइन। राजनीति नैतिक, मर्यादित, आदर्श, स्वच्छ, परिपक्व, सेवामूलक व्यवहार हो। राजनीतिले सत्ताका लागि आफ्नो अनुकुलता खोज्दा यो फोहोरी खेल हुन्छ। यस्तो फोहोरी खेल खेलेर विजयी हुने खेलाडीको विजय अस्थायी हुन्छ। पराजय हुने खेलाडीले पनि आफूलाई जुन दाउले हराइयो त्यही दाउ लगाएर पुनः विजयी हुनसक्छ। कर्नाटक प्रदेश कुमार स्वामीको सरकारको ९९ मतलाई विपक्षीको १०५ मतले पराजित गरेको हेरियो। महाराष्ट्र र दिल्लीमा सरकार गठनका चर्तिकला सुरु भएका छन्। कुनै बेला आफैंले पालेको बग्दादीको अवसानले अब आतंकवादको अन्त्य भयो भनिन्छ भने त्यो महान बुझपचाइ हुनेछ। आफंैलाई जन्माउने प्रभुले अरूलाई नै काखमा राखे पनि बुझ पचाएर अझै प्रभुसमक्ष लम्पसार पर्ने गरेको देख्दा उदेक लाग्छ। राजनीतिले नै बुझपचाएपछि भरपर्दो र विश्वासिलो सरकारको कल्पना गर्न सकिँदैन र बेथितिको फेहरिस्तको चाङ्ले जनतामा नकरात्मकता,कुण्ठा तथा निराशा व्याप्त हुन्छ। स्वाभाविक तवरले नयाँ राजनीतिक दुर्घटनाको परिस्थिति मडारिन थाल्छ। फोहोरसँग खेल्नेले अरूलाई फोहरी भन्ने नैतिकता गुमाएको हुन्छ। धमिलिएको तुलनात्मक फाइदाबाट जनताको ध्यान अन्तै मोडन पनि फोहोरी खेल खेलिन्छ। कर्पोरेट फन्डिङले हाँकेको चुनावी लोकतन्त्रले समाजवाद त के प्रगतिशील पुँजीवाद त के अराजक दलाल पुँजीवादतिर पो लाने हो कि भन्ने मौलाएको निराशा र नकारात्मक उन्मुख सोचाइलाई निस्तेज गर्न नेपाली लोकतन्त्रका लाभग्राही, चालक र सरोकारवाला सचेत छैनन् कि भन्ने महसुस गर्ने अवसर सुलभ हुने प्रवल सम्भावना देखिँदैछ। पत्रकारिता अलिकति बुझ पचाउने पेसाचाहिँ हो भन्दैमा मदन भण्डारी दुर्घटनामा नपर्नु भएको भए रत्ननगर टाँडीको कार्यक्रम सकेर उहाँ फर्केपछि महेन्द्रनारायण निधिको नेतृत्वमा नयाँ सरकार गठन हुने थियो भनेर मोर्निङ वाके वा बेकामेहरूको चियापसले मनगढन्ते गफको आधारमा पत्रकारले समाचार लेख्न मिल्दैन। प्रचलित मूल्यमान्यता र पत्रकारिताको मापदण्डको विपरीत हुनेगरी बुझपचाइ समाचार लेख्ने कुरा सरकारलाई स्वीकार्य हुनैपर्छ भनेर जोड गर्न सकिन्न। प्रधानमन्त्री केपी शर्मा ओलीको स्वास्थ्य सामान्य छैन, छ भनेर सूचनाको खेलबाड गर्दै आलटाले कुरा गरेर बुझ पचाउन पाइँदैन। कांगे्रस प्रधानमन्त्रीको सिफारिसमा नियुक्त भएका सातै प्रदेश प्रमुखहरू कम्युनिस्ट प्रधानमन्त्रीको सिफारिसमा कुनै दिन बर्खास्तमा पर्छन् भन्ने छर्लंग हुँदाहुँदै भर्खरै पदमुक्त भएका प्रदेश प्रमुखहरूको विषयलाई कांग्रेसले सर्वसत्तावादको अभ्यास भन्नु लाचार बुझपचाइ हो। २०५२ सालदेखि भारतले नेपालीलाई खरिद गर्न लगानी सहयोग गरेको छ। तर, चीनले सबै कुरा अनुदानमै गरिदिन्छ कि भनी आशा गर्नु मगन्ते बुझपचाइ हो। राजनीतिले नै बुझ पचाएपछि भरपर्दो र विश्वासिलो सरकारको कल्पना गर्न सकिँदैन र बेथितिको फेहरिस्तको चाङ्ले जनतामा नकरात्मकता,कुण्ठा तथा निराशा व्याप्त हुन्छ। नगरपालिकाले अतिरिक्त जरिबाना गरी भवन निर्माण गर्न स्वीकृत दिएको खबर अखबारमा पढ्दा जरिबाना तिरेपछि मापदण्डविपरीत काम गर्न मिल्दोरहेछ भन्ने खबर सन्देशको भाव पनि बुझियो। अवैध निर्माण भत्काउने सरकारी निर्णयविरुद्ध मुम्बईको एक व्यावसायिक कमप्लेक्सले गरेको रिटविरुद्ध सुप्रिम कोर्टका प्रधानन्यायाधीश रन्जन गोगोई, अरू न्यायाधीश दीपक गुप्ता र एएस बोपन्नाको इजलासलेयदि यस्ता मापदण्डविपरीत निर्माणलाई जरिबाना लिएर इजाजत दिएमा अराजकता सिर्जना हुन्छ भनेर गरेको फैसला मननयोग्य छ। अधिकतम कार्यप्रगतिको जिम्मेवारी हाकिम र ठेकेदार दुवैको हो। जतिसुकै संयन्त्रको व्यवस्था गरे पनि मिलिजुलीमै खरिद गर्ने, अनेक बहाना देखाएर भनसुन तथा दबाबसमेत गराएर म्याद थप गराउने र सोही कारणले मूल्य समायोजनको दाबी गर्ने सो नभए मुद्दा हाल्ने परिपाटी छ। ठेकेदार वा आपूर्तिकर्ताले घाटा लाग्ने भयो भने भेरियसन अर्डरका लागि विन्तीभाव गर्ने पुरानो रोग निको भइसकेको छैन। पेस्की लिएर जग्गा प्लटिङ गर्ने सार्वजनिक निर्माणतर्फको कथा पुरानो भइसकेकोे छ। आयोजना आउने भएपछि जग्गाको मूल्य अकासिन्छ। मुआब्जाको आन्दोलन। डन र विचौलियाको डरलाग्दो चलखेल। जग्गाधनीहरू सबै दलका कार्यकर्ता। त्यसपछि व्यवस्थापकीय कारणले म्याद थप्नुपर्ने बाध्यता हुँदा मूल्य समायोजनको हक स्वतः कायम हुन्छ। काम गराउन जनताको डेलिगेसन नै जानुपर्ने, काम नगरे समझौता तोडी कानुनअनुसार गरिनेछ भनेर अखबारका पाना भरेर श्राद्धमा बिरालो बाँध्ने कर्मकाण्डको निरन्तरता दिएर प्रमुखहरू ठूलै काम गरेको गर्व महसुस गर्दै मख्ख पर्नुपर्र्नेे प्रवृत्ति सिर्जनाको निम्ति कर्मचारीतन्त्र तथा ठेकदारतन्त्र मात्रले जिम्मेवारी लिनुपर्छ भनेर राजनीतिक पदाधिकारीहरूले औंला तेर्साउनु अर्को बुझपचाइ हो। सहयोग गर्नु परो भनेर हाकिमलाई गरिने आफ्नो पटके आग्रहमा अन्तर्निहित मर्मलाई राजनीतिक पदाधिकारीहरूले बिर्सेर सुख पाउनेवाला छैनन्। सार्वजनिक निर्माणतर्फका करिब २२०० खरिद सम्झौतामध्ये लगभग १२०० तोड्नैपर्ने अवस्थाका अलपत्रे अवस्थामा छन्। कर्मचारीतन्त्र स्थिर सरकार भएकाले कार्यसम्पादनको गतिमा निरन्तरता नै हुन्छ। कार्यप्रगतिमा असर पर्दैन। तर, पदीय अख्तियारी एवं जिम्मेवारीअनुसारको निर्णय गर्न पदाधिकारी डराउँछन्। काम नगर्ने व्यवसायीलाई कारबाही गरेर जिस्क्याउँदा र बिच्क्याउँदा पुरस्कार पाइँदैन, भोगिने तनाव पूर्व अनुमानित नै हुन्छ। असल मनसायले काम गरे पनि कारबाहीमा पर्ने त्रासले राय माग्ने र निर्णय गराउन सम्बन्धित तालुक निकायमार्फत मन्त्रिपरिषद्मा समेत पठाउने प्रक्रिया र कार्यव्यवहार बढ्दो छ। विकास व्यवस्थापनसँग सम्बन्धित निकायहरूको प्रमुखको पदबहाली निष्पक्षपारदर्शी र चलखेल निषेधको साथ भएको ठोकुवा गर्न नसकिने अविश्वासको माहोल छ। ठेकेदार वा आपूर्तिकर्ता कुनै न कुनै राजनीतिक दलका सदस्य मात्र हैन निर्वाचित राजनीतिक पदाधिकारी पनि भएका छन्। जुनसुकै दलको सरकार बने पनि पेसागत स्वार्थको सरोकारमा उनीहरू एक हुन्छन्। यिनलाई बिच्याएर वा जिस्काएर पदअनुसार पाएको अतिरिक्त सुविधाको खोसुवामा पर्न कुनै अधिकारी चाहँदैनन्। पञ्चायती व्यवस्थामा यस्ता बेथितिहरू नभएका होइनन्। फेहरिस्त चाहिँ लोकतन्त्रमै लामो छ। आफ्नो कार्यकाल इतिहासमा सुनौलो अक्षरले लेखियोस् भन्ने अभिलासा हरेक प्रधानमन्त्रीको हुन्छ। वर्तमान प्रधानमन्त्रीले गत आर्थिक वर्ष २०७५०७६को वार्षिक प्रगति समीक्षा, त्यसको केही समयपछि मन्त्रीहरूलाई दिनुभएको निर्देशन र २०७६ असोज ९ गते आवको पहिलो प्रगति समीक्षा बैठकमा काम नगर्ने मन्त्री फेर्ने चेतावनीसहितको निर्देशनको सन्दर्भमा प्रकट असन्तुष्टिले सबैले राम्रो गर्नुपर्छ भन्ने भावना र नैतिकतामा उहाँप्रति कुनै शंका गर्ने ठाउँ छैन।"
कास्की२ मा देवराज र धनराज पन्छाएर छानिए खेमराज,"काठमाडौं : नेपाली कांग्रेसले उपनिर्वाचनमा कास्की२ बाट खेमराज पौडेललाई उम्मेदवार बनाउने निर्णय गरेको छ। केही दिनयता लगातार बसेको कांग्रेस पदाधिकारी बैठकले बुधबार पौडेललाई उम्मेदवार बनाउने निर्णय गरेको सहमहामन्त्री डा प्रकाशशरण महतले जानकारी दिए। कास्की२ मा टुंगो लाग्यो, उनले भने, बाँकी अरू जिल्लामा पनि टुंगो लगाउने क्रममा छौँ, महतले भने। कांग्रेस शीर्ष नेताबीच सहमति नजुट्दा कास्की२ मा उम्मेदवार टुंगो लगाउन सकस परेको थियो। कांग्रेस कास्कीले उक्त निर्वाचन क्षेत्रमा १६ जनाको नाम सिफारिस गरेर केन्द्रमा पठाएको थियो। पार्टी केन्द्रीय सदस्य धनराज गुरुङले पनि उम्मेदवार बन्ने आकांक्षा देखाएपछि उम्मेदवार छान्न झन जटिल बनेको थियो। यद्यपि कांग्रेस कास्कीले जिल्ला बाहिरको उम्मेदवार स्वीकार नगर्ने धम्की दिएपछि धनराज पछि हटेका थिए। उनले सामाजिक सञ्जालमार्फत आफूले पदाधिकारी बैठकमै पुगेर स्थानीयलाई नै उम्मेदवार बनाउन सुझाएको दाबी गरेका छन्। यस्तै, स्वर्गीय रवीन्द्र अधिकारीसँग ९ हजार बढी मतले पराजित भएका देवराज चालिसे पनि उम्मेदवार बन्ने आकांक्षा राखेका थिए। कास्की२ सँगै मंसिर १४ गते तीन प्रदेशसभा सदस्य, एक उपमहानगरपालिका प्रमुख, तीन गाउँपालिका अध्यक्ष, एक उपाध्यक्ष र ४३ वडाध्यक्ष पदका लागि उपनिर्वाचनको तयारी पूरा भएको निर्वाचन आयोगले बताएको छ।"
विश्व अर्थतन्त्रका एजेन्डा र नेपाल,"नीतिगत, प्रक्रियागत र व्यावहारिक समस्याको साहसिक समाधानले मात्र वैदेशिक र स्वदेशी लगानी आकर्षित गर्न सकिन्छ भर्खरै मात्र अन्तर्राष्ट्रिय मुद्राकोष (आईएमएफ) र विश्व बैंकले वार्षिक बैठक सम्पन्न गरेको छ। विश्वव्यापी समष्टिगत अर्थतन्त्रका सवाल केके हुन् र त्यसको समाधान के हो भन्ने विश्वव्यापी एजेण्डामा धारणा निर्माण गरेर सोहीअनुरूप काम गर्ने चलन ब्रिटोनउड्स ट्वीन्स इन्स्टिच्युसन्स को स्थापनापछि चल्दै आएको छ। सोहीअनुसार वर्षमा दुईपटक सदस्य राष्ट्रहरूबीच विश्वव्यापी आर्थिक व्यवस्थापनका सम्बन्धमा यस्तो छलफल हुने गरेका छन्। आईएमएफ र विश्व बैंकले आफ्ना महत्वपूर्ण प्रकाशनहरूलाई समेत विश्वव्यापी आर्थिक एजेण्डाका सन्दर्भमा केन्द्रित गर्दै आएको छ। आईएमएफले वर्षमा दुईपटक विश्वव्यापी आर्थिक परिदृश्य (वल्र्ड इकोनोमिक आउटलुक), विश्वव्यापी वित्तीय स्थायित्व प्रतिवेदन (ग्लोबल फाइनान्सियल स्ट्याबिलिटी रिपोर्ट) र वित्तीय निगरानी (फिस्कल मोनिटर) जस्ता महत्वपूर्ण प्रकाशनमार्फत विश्वव्यापी र क्षेत्रीय एजेण्डा सार्वजनिक गर्दै नीतिगत निदान सिफारिस गर्दै आएको छ। सन् २००८ को विश्वव्यापी वित्तीय संकटपछि विश्व अर्थतन्त्र क्रमशः सुधारतर्फ उन्मुख थियो। तर अहिले आएर पुनः विश्वव्यापी गतिहीनताको जोखिमलाई आईएमएफले प्रमुखताका साथ उठाइरहेको छ। आईएमएफले यसलाई एकैसाथ घटित सुस्तता (सिंक्रोनाइज्ड स्लोडाउन) भनेको छ। विश्वव्यापी आर्थिक परिदृश्य अनिश्चित (प्रिकेरियस) रहेको आईएमएफले बताएको छ। आगामी वर्षमा समेत गतिहीनताका मुख्य कारण भनेको अमेरिका चीन तथा अन्य उदीयमान राष्ट्रबीचको व्यापारमा उत्पन्न तनाव मुख्य कारण हुन्। गैरभन्सार अवरोधका कारण यस्तो तनाव निरन्तर छ। अमेरिका र चीनबीचको व्यापार तनाव समाधान नहुँदासम्म विश्वव्यापी अर्थतन्त्रमा गतिहीनता कायमै रहने आईएमएफको तर्क छ। यसका अतिरिक्त भूराजनीतिक र क्षेत्रीय मुद्दा र तनावले पनि आर्थिक वृद्धिदरमा अवरोध गरिरहेको छ। उदीयमान र विकासशील देशहरूले यो परिदृश्यलाई सुधार्ने केही उपायमध्ये वित्तीय प्रविधि (फिनटेक) लाई अघि सारेको छ। ठूलो स्केलमा फिनटेकको प्रयोग हुन सकेको खण्डमा व्यावसायिक लागत घटाउन महत्वपूर्ण हुनेछ। फिनटेकले वित्तीय मध्यस्थता लागत घटाएर व्यवसायमैत्री हुन सक्छ। आईएमएफले गत वर्ष इन्डोनेसियाको बालीमा भएको बैठकमा बाली फिनटेक एजेण्डा पारित गरेको थियो, जसलाई निरन्तरता दिइएको छ। विश्व अर्थतन्त्रमा युगान्तकारी परिवर्तन ल्याउन उन्नत प्रविधिको उपयोगको रूपमा फिनटेकमा लगानी बढाउन र नयाँ प्रविधि कार्यान्वयन सदस्य राष्ट्रलाई आईएमएफले आग्रह गर्दै आएको छ। वैदेशिक लगानी तथा प्रविधि हस्तान्तरण ऐनमा संशोधनले केही सुधार त गरेको छ। तर, अपेक्षित सुधार यसमा समेटिएन। विश्वव्यापी अर्थतन्त्रमा सुधार, आर्थिक वृद्धिदरलाई बढावा दिन तथा आमजनताको जीवनयापनमा सुधार ल्याउन भ्रष्टाचार नियन्त्रणलाई पनि आईएमएफले ध्यान दिँदै आएको छ। भ्रष्टाचारका कारणले विश्वका कतिपय मुलुकमा विकास र निजी क्षेत्रको विकास हुन नसकेको विषय आईएमएफले उठाउँदै आएको छ। भ्रष्टाचार नियन्त्रण र प्रविधिबीच अन्तरसम्बन्धको सवाल पनि उठाइँदै आएको छ। भ्रष्टाचार नियन्त्रण गर्ने धेरै उपाय हुन सक्छन्। यीमध्ये एउटा बलियो उपाय भनेको प्रविधिको उपयोग पनि हो। कुनै पनि देशको सरकारले भ्रष्टाचार नियन्त्रणका लागि प्रशासनिक विधिका अतिरिक्त र त्योभन्दा पनि शक्तिशाली उपकरणका रूपमा प्रविधि प्रयोगलाई लिन सकिन्छ। निजी क्षेत्रले सरकारी सेवा लिँदा प्रविधिको प्रयोग गर्ने, सेवाप्रदायक र सेवाग्राही साक्षात्कार हुनु नपर्ने र प्रविधिको माध्यमबाट काम गर्ने हो भने भ्रष्टाचार नियन्त्रण हुन सक्छ भनेर आईएमएफले फिनटेक र भ्रष्टाचार नियन्त्रणलाई यसरी जोडेको छ। नेपालको सन्दर्भमा यो अति सान्दर्भिक हुन सक्छ। नेपालमा पनि सरकारले भ्रष्टाचार नियन्त्रणमा इमानदार प्रयास गर्दागर्दै पनि सफल हुन सकिरहेको छैन। यस्तो अवस्थामा सरकारका तीनै तहबाट दिइने सार्वजनिक सेवा डिजिटल माध्यमबाट अर्थात् अनलाइन सेवादिने हो भने आर्थिक विकासलाई तीव्रता दिन सक्छौं। आर्थिक क्षेत्रमा यसले क्रान्ति ल्याउन सक्छ। यसका अतिरिक्त आईएमएफले बढ्दो असमानताका विषयलाई उठाएको छ। विश्व आर्थिक मन्दीपछि विकसित राष्ट्रहरूले अवलम्बन गरेको मौद्रिक सहजताको नीतिले सम्पत्तिको मूल्य अत्यधिक बढेको छ। केही क्षेत्रमा वित्तीय साधन (कर्जा) को उपभोग बढेको विषय पनि उठाइएको छ। यस्तो असमानता व्यक्तिव्यक्तिको तहमा, राष्ट्रिय तहमा या क्षेत्रीय तहमा व्याप्त असमानताको सम्बोधन हुनुपर्छ। यदि समयमा सम्बोधन नगर्ने हो भने यसले भोलि राजनीतिक, सामाजिक र आर्थिक संकट ल्याउन सक्छ। केही व्यक्तिहरू रातारात धनी हुने र केही व्यक्ति स्वदेशमा रोजगार नपाएर विदेशमा कामको खोजीमा बिदेसिनुपर्ने बाध्यता हाम्रो देशमा पनि छ। मलेसिया, खाडी मुलुक मात्र होइन, विद्यार्थीका रूपमा विभिन्न देशमा जानेहरू पनि नाममा पढाइ भए पनि कामका लागिएका हुन्। यो विभेद र असमानतालाई न्यूनीकरण नगर्ने हो या जीवनयापनका लागि मानिसहरूले आफ्नो मुलुक छाडेर बिदेसिनुपर्ने बाध्यता अन्त्य नगर्ने हो भने यसले हाम्रो समाजमा पनि समस्या ल्याउन सक्छ। हाम्रा नीतिनिर्माता पनि विश्व बैंक र आईएमएफको वार्षिक बैठकमा सहभागी हुँदै आएका छन्। उनीहरूले यी दुई संस्थाले उठाएका एजेण्डालाई गम्भीरताका साथ नीतिमा प्रतिविम्बित गर्दै कार्यान्वयनमा लैजानुपर्छ। आईएमएफको अर्को महत्वपूर्ण एजेन्डा वित्तीय क्षेत्रको स्थायित्व हो। वित्तीय क्षेत्रको स्थायित्वमा प्रमुख तीन विषय प्रमुखताका साथ उठाइएको छ। सन् २००८ को वित्तीय संकटपछि परिमाणात्मक र गुणात्मक सहजतासहितको कम ब्याजदरको कर्जाको उपलब्धता गराउने नीतिले व्यावसायिक लाभ (कर्पोरेट लेभरेज) बढेको छ। यो लेभरेजलाई कुशलतापूर्वक सम्हाल्न सकिएन भने यसले व्यावसायिक क्षेत्रमा संकट उत्पन्न भई त्यसको प्रत्यक्ष मार वित्तीय क्षेत्रमा पर्ने हुन्छ। त्यस्तै, कतिपय अर्थतन्त्रमा सार्वजनिक ऋणको मात्रा उच्च रहेको हुँदा (यद्यपि नेपालको त्यस्तो समस्या छैन) उनीहरूसँग फिस्कल स्पेस (बजेटमा अतिरिक्त कार्यक्रमलाई थप स्रोत) छैन। यस्तो अवस्थामा भोलिको दिन कुनै झट्का आउँदा पनि उनीहरूले सरकारको बजेटका माध्यमबाट त्यसलाई समाधान गर्न कठिन देखिन्छ। अर्थात् सरकारले लगानी गरेर वित्तीय क्षेत्रलाई जोगाउन सक्ने छैन। पछिल्लो समय सबैजसो मुलुकमा प्रणालीगत रूपमा महत्वपूर्ण बैंकहरूको पुनरावृत्ति भएको छ। प्रणालीगत रूपमा महत्वपूर्ण वित्तीय संस्थाको संख्या बढ्दै जाँदा वित्तीय क्षेत्रको जोखिम पनि त्यत्तिकै बढ्दै जाने हुन्छ। बैंक तथा वित्तीय संस्था मर्जर भएर ठूलो बैंक तथा वित्तीय संस्था बन्दै जाँदा यसले प्रणालीगत रूपमै जोखिम निम्त्याएको आईएमएफले बताएको छ। यसका साथै व्यापार, मुद्रा र प्रविधिको द्वन्द्वले वित्तीय क्षेत्र जोखिममा पर्न सक्ने भनेर आईएमएफले छलफलमा ल्याएको छ। वित्तीय क्षेत्र र विश्वव्यापी आर्थिक वृद्धिदरमा गतिहीनताको अर्को प्रमुख कारण उत्पादनमूलक क्षेत्रमा पैदा भएको सुस्तता हो। विभिन्न देशहरूबीच व्यापारमा तनावका कारण उत्पादनमूलक क्षेत्र दबाबमा आएको अवस्था छ। यसकारणले पनि व्यावसायिक क्षेत्रमा संकट उत्पन्न भई वित्तीय क्षेत्रमा प्रभाव देखिन सक्ने आईएमएफले औंल्याएको छ। आईएमएफको प्रकाशन फिस्कल मोनिटरले जलवायु परिवर्तनको असरलाई वित्तीय नीति (बजेट) मार्फत सम्बोधन हुनुपर्छ भन्ने एजेण्डा उठाएको छ। जलवायुमा आधारित कृषिमा निर्भर नेपालको सन्दर्भमा यो पनि त्यत्तिकै सान्दर्भिक छ। कृषि उत्पादनमा प्रभाव पर्दा आर्थिक वृद्धिदर नै तलमाथि हुने भएकाले हामीले जलवायु परिवर्तनको असर न्यूनीकरणमा बजेटलाई डोर्याउनुपर्नेछ। हाम्रो भूबनोट हिमालय, पहाड र तराईलाई जलवायुले असर पारिरहेको छ। जलवायुमा देखिएको द्रुततर परिवर्तनले पारिस्थितिक पद्धति बिग्रने र त्यससँग जोडिएको जीवनयापन चौपट हुने अवस्था छ। त्यसकारण मानिसहरूलाई त्यहाँबाट कहाँ स्थानान्तरण गर्ने हो, कहाँ राख्ने, त्यहाँ विकास कसरी पुर्याउने, हाम्रो कृषि उत्पादनलाई कसरी बर्करार राख्ने भन्नेमा हामीले ध्यान दिनुपर्नेछ। हाम्रो चुरे क्षेत्र र त्यसभन्दा तल तराईलाई सिञ्चित गर्ने पानी हिमालयबाट प्राप्त हुने भएकाले चनाखो भएर अगाडि बढ्नुपर्नेछ। खासगरी नेपालजस्तो विकासोन्मुख मुलुकले रूपान्तरणकारी र समावेशी आर्थिक वृद्धिका लागि संरचनागत सुधार गर्नुपर्ने विषय आईएमले सुझाएको छ। संरचनागत सुधारका तीनओटा उद्देश्य हुन्छन्। एउटा देशमा भइरहेको लगानीबाट उच्च प्रतिफल लिने हो। दोस्रो निजी क्षेत्रको विकास। संरचनागत परिवर्तन भएन भने निजी क्षेत्र अघि बढ्न सक्दैन। निजी क्षेत्रमार्फत आर्थिक गतिविधि अघि बढाउन हामीले धेरै सुधार गर्नुपर्नेछ। तेस्रो प्रत्यक्ष विदेशी लगानी (एफडीआई) भित्याउने। एफडीआई भित्याउन पनि संरचनागत सुधार आवश्यक छ। कानुनी, प्रक्रियागत र व्यावहारिक तहमा लगानीका लागि सहजता निर्माण गर्नुपर्छ। हाम्रो औद्योगिक व्यवसाय ऐन, वैदेशिक लगानी तथा प्रविधि हस्तान्तरण ऐन, विशेष आर्थिक क्षेत्र ऐन, कम्पनी ऐन आदिलाई हेर्ने हो भने समस्या अझै यथावत् देखिन्छ। वैदेशिक लगानी तथा प्रविधि हस्तान्तरण ऐनमा संशोधनले केही सुधार त गरेको छ। तर, अपेक्षित सुधार यसमा समेटिएन। विदेशी लगानीकर्ताले नेपालमा लगानी गर्दा दुई चरणको स्वीकृति लिनुपर्ने व्यवस्था छ। लगानीकर्ताहरूको अपेक्षामा प्राथमिकता प्राप्त क्षेत्रमा पूर्वस्वीकृतिको व्यवस्था हट्ने अपेक्षा गरेका थिए। त्यो भएन र जनताको स्तरमा वैदेशिक लगानी भित्रिने सकिरहेको छैन। वैदेशिक लगानीका नकारात्मक सूचीबाहेक अन्य क्षेत्र खुला रहेको सन्देश दिनुपथ्र्यो, तर त्यो पनि हुन सकेन। यसमा पहिलेको तुलनामा लगानीको न्यूनतम सीमा ५० लाख रुपैयाँबाट बढाएर ५ करोड रुपैयाँ पुर्यायौं, जसले नकारात्मक सन्देश प्रवाहित गर्यो। हामीले ऐन संशोधन गरेर वैदेशिक लगानीलाई स्वागत गर्न खोज्दाखोज्दै पनि सानोतिनो लगानी निरुत्साहित गर्न खोजेको भन्ने सन्देशले लगानीका लागि उपयुक्त भएन कि भन्ने सन्देश बाहिर गयो। यस्तो छाप हटाउन पनि हामीले वैदेशिक लगानीको न्यूनतम सीमासम्बन्धी प्रावधानमा पुनर्विचार गर्नुपर्ने देखिन्छ। नेपालले संरचनागत सुधारका लागि प्रयास गरिराखेको छ। अझै धेरै नीतिगत, प्रक्रियागत र व्यावहारिक समस्या समाधान गर्न साहसिक ढंगले सुधार गर्न आवश्यक छ। त्यस्तो सुधारले मात्र वैदेशिक र स्वदेशी लगानी आकर्षित हुनेछ।"
"सुनकोसी दुर्घटना : सिंगै गाउँ स्तब्ध, रोकिएन आँशु","दोलखा : सिन्धुपाल्चोकको सुकुटेस्थित सुनकोसीमा आइतबार भएको बस दुर्घटनामा ज्यान गुमाएका १८ जनामध्ये १४ वर्षीय रिकेश खड्का ६४ वर्षीय हरिबहादुरको एक्लो सन्तान हुन्। दुई वटा विवाहबाट समेत सन्तानको जायजन्म नभएपछि तेस्रो बिहेपश्चात् जन्मिएका रिकेशको दुर्घटनामा मृत्यु भएपछि हरिबहादुर सन्तानको पीडामा छटपटाइरहेका छन्। छोरालाई इन्जिनियर बनाएर विकासमा लगाउने खड्काको लक्ष्य सपनामा सीमित भएको छ। सोही दुर्घटनामा ज्यान गुमाएकी २० वर्षीय कविता राउतको सरकारी जागिर खाएर अधिकृत बन्ने लक्ष्य रहेको उनकी फुपू सरस्वतीले बताइन्। सदरमुकामको कालिञ्चोक माविबाट भर्खरै एजुकेसन साइन्सको प्लसटुमा ३ दशमलव ४१ जीपीएसहित क्याम्पस प्रथम भएकी राउत सरकारी जागिरको तयारी कक्षा र स्नातक तहको पढाइका लागि भर्ना हुने लक्ष्यसहित बिहान हाँसीखुसी बस चढेकी थिइन्। कविताको मृत्युको खबरले उनकी आमा अम्बिका राउत छिनछिनमा मुर्छा पर्छिन्। बस दुर्घटनामा छोराको मृत्युको खबर सुनेका खड्का र छोरीको मृत्युको खबर सुनेकी अम्बिका आँसु पनि झार्न नसक्ने अवस्थामा पुगेका छन्। सोमबार दिउँसो २ बजे शैलुङ गाउँपालिका५, काटाकुटीको खड्का र राउत टोलमा पुग्दा कोही कसैसँग बोलिरहेका थिएनन्। काटाकुटीमा रहेको टिकट काउन्टरबाट आइतबार आफैँले टिकट काटेर पठाएको बस दुर्घटनामा ज्यान गुमाएकाहरूका आफन्त तथा छिमेकीमा सन्नाटा छाएको थियो। बस दुर्घटनामा करिब दुई सय घर रहेको काटाकुटीको हरेक टोलमा कोही न कोहीको मृत्यु भएको छ। छिमेकीहरू कसको घरमा गएर के भन्नेबारे अन्योल परेका देखिन्छन्। मृतकका आफन्तको घरमा पुगेका छिमेकी पनि एकअर्काको अनुहार हेर्ने र आँसु झार्नेबाहेक कसैको गलाबाट केही शब्द निस्किएको थिएन। आइतबार सिन्धुपाल्चोकको सुकुटेमा भएको यात्रुवाहक बस दुर्घटनामा परी काटाकुटीका मात्र ९ जनाको मृत्यु भएपछि शोकमग्न काटाकुटी गाउँ सुनसान बनेको छ। गाउँका धेरै मानिस दुर्घटनास्थल सिन्धुपाल्चोक गएका छन्, त्यसैले शोकमग्न यो गाउँ सुनसान भएको, मृतकका छिमेकी ६९ वर्षीय बिर्खबहादुर खत्रीले भने। शैलुंगेश्वरी यातायातको बा२ख ७२४५ नम्बरको बस दुर्घटनामा ५२ वर्षीय चेतकुमारी बस्नेत, उनको भदा १४ वर्षीय रिकेश खड्का, ४५ वर्षीय रत्नकुमारी राउत, उनको छोरा २९ वर्षीय किरण राउत, २० वर्षीय कविता राउत, ३८ वर्षीय सानु राउत आले, २४ वर्षीय रञ्जिता केसी बस्नेत, ३२ वर्षका निर्मला खड्का र १४ वर्षका निकेश खड्कासहित ९ जनाको मृत्यु भएका सबै शैलुङ गाउँपालिका५, काटाकुटीको भएको गाउँपालिका अध्यक्ष भरतप्रसाद दुलालले जानकारी दिए। दुर्घटनामा शैलुङ गाउँपालिका४ को ६ वर्षकी सलिना तमाङ, १४ वर्षका दियुन लामा (दिल) र ५ वर्षका सजिना तामाङ गरी तीन जना, वडा नम्बर ३ बागखोर माइती भएकी २७ वर्षकी चमेली श्रेष्ठ (घर सिन्धुपाल्चोकको त्रिपुरासुन्दरी गाउँपालिका४), उनकी छोरी ६ वर्षकी सायरानी श्रेष्ठ र वडा नम्बर ३ कै तीन महिनाको बालक सिसन तामाङसहित तीन जना, वडा नम्बर २ को ७० वर्षको उरमाया मोक्तान, चितवन जिल्लाको पटिहानीको ५६ वर्षीया पूजा बस्नेत र उदयपुर जिल्ला चौरण्डी नगरपालिका६ का २३ वर्षीय विजय तामाङ गरी जम्मा १८ जनाको मृत्यु भएको सिन्धुपाल्चोकका प्रहरी प्रवक्ता डीएसपी माधवप्रसाद काफ्लेले बताए। मृतकमध्ये ७ जनाको मंगलबार भोटेकोसीमै सामूहिक दाहसंस्कारसमेत गरिसकिएको गाउँपालिका अध्यक्ष दुलालले जानकारी दिए। दुर्घटनामा शैलुङ गाउँपालिकाको मात्र १६ जनाको मृत्यु भएकाले शोक प्रकट गर्न सोमबार गाउँपालिकामा सार्वजनिक बिदा र प्रतिमृतक काजकिरियाका लागि २० हजार उपलब्ध गराइने अध्यक्ष दुलालले बताए।"
स्टिल उद्योगको कर्जा जोखिममा,"काठमाडौं : १८ देखि ३० महिनामा उद्योगको सबै लगानी उठिसक्ने प्रस्ताव पेस गरेर कर्जा लिएका स्टिल उद्योग अहिले संकटोन्मुख हुन थालेका छन्। मागको तुलनामा उत्पादन अधिक भएका कारण उद्योग धराशयी हुने जोखिम बढेको काठमाडौं स्टिलका प्रमुख कार्यकारी अधिकृत केशव पोखरेल बताउँछन्। पछिल्ला वर्ष सरकारको विकास खर्चमा कमी आएको र पुनर्निर्माणको काम सकिन थालेपछि छडको माग अझै घट्ने अनुमान व्यवसायीको छ। उनका अनुसार पछिल्लो २३ वर्षको तथ्यांकका आधारमा नेपालमा वार्षिक १३ लाख टन छडको माग छ। यद्यपि, अहिले सञ्चालनमा रहेका ३० वटा उद्योगको उत्पादन क्षमता २७ लाख टन पुगिसकेको छ। माग घट्ने र उत्पादन बढ्ने भएपछि पछिल्लो ६ महिनायता छडको भाउ सस्तिदों छ। प्रतिटन १० हजार रुपैयाँ सस्तिसकेको व्यवसायी बताउँछन्। सबै लागत र न्यूनत्म नाफा जोड्दा प्रतिकिलो ६५ रुपैयाँ पर्ने छड अहिले बजारमा ५६ देखि ६१ रुपैयाँमा बिक्री भइरहेको उनले जानकारी दिए। माग घटेपछि उद्योगीले लागतभन्दा पनि सस्तो भाउमा छड बेच्नुपर्ने अवस्था आएको छ, पोखरेल भन्छन्। अहिले भारतसहित विश्वबजारमा नै फलामको खपत कम भएको छ। अन्तर्राष्ट्रिय बजारमा कच्चा पदार्थको मूल्य पनि घटेका कारण नेपालमा छडको मूल्य सस्तिन सहयोग पुगेको छ। तर, नेपालको सन्दर्भमा व्यवसायीको अदूरदर्शिताका कारण स्टिल उद्योग संकटमा पर्न थालेको व्यवसायी नै बताउँछन्। भूकम्पपछि पुनर्निमाणमा निर्माण सामग्रीको ठूलो अभाव भयो। अर्कातिर भारतले नाकाबन्दी लगाइदियो। त्यसले कुनै पनि उद्योगको कच्चापदार्थ समयमा आउन नसकेको व्यवसायी बताउँछन्। त्यसबखत विद्युत् पनि दिनमा १२ घण्टामात्रै उपलब्ध थियो। यस्तो अवस्थामा उद्योगले माग धान्न नसकेपछि अत्यधिक नाफामा सामान बेच्ने मौका उद्योगीले पाए। त्यही नाफा र प्रकोप सृजित उच्च मागका आधारमा व्यवसायीले बैंकमा प्रस्ताव लगे। तर ३४ वर्ष लगाएर उद्योग खोलिसकेपछि बजारमा माग घटेको व्यवसायी बताउँछन्। बर्खामा खोलाको बाढी देखेर जलविद्युत् आयोजना निर्माण गरेजस्तो भयो, सीईओ पोखरेल भन्छन्। पुनर्निर्माणको काम सकिनै लाग्दा सरकारले ठूला पूर्वाधार परियोजनाको निर्माण अघि बढाउन नसकेपछि छड लगायत निर्माण सामग्रीको मूल्य सस्तिएको छ। जनताको पैसा जोखिममा पछिल्लो समय बैंक तथा वित्तीय संस्थामा ऋण दिने पैसाको अभाव सिर्जना गराउनमा सिमेन्ट र स्टिल उद्योगको निकै ठूलो भूमिका रहेको बैंकर बताउँछन्। दुई वर्षमा लगानी उठाउने प्रस्ताव बोकेर आउँछन्। सम्भाव्य देखेपछि बैंकले लगानी गर्नुपयो, एक बैंकर भन्छन्। राष्ट्र बैंकका अनुसार फलामको खानी तथा उद्योगमा मात्रै बैंकले गत भदौ मसान्तसम्म १ खर्ब ५ अर्बभन्दा बढी लगानी गरिसकेका छन्। यसबाहेक स्टिल उत्पादन र बिक्रीका लागि कच्चापदार्थ आयात, सवारीसाधन, ढुवानी, थोक तथा खुद्रा व्यापार र व्यवसायीले पाउने ओभरड्राफ्ट कर्जामा समेत बैंक तथा वित्तीय संस्थाले ठूलो कर्जा लगानी गरेका छन्। विगतमा आक्रामक लगानी गरेका स्टिल उद्योग औद्योगिक उत्पादनको माग घटेपछि अप्ठेरोमा परेका हुन्। बैंकको कर्जा डुब्नसक्ने खतरा देखिरहेको छु, काठमाडौं स्टिलका प्रमुख कार्यकारी अधिकृत केशव पोखरेल भन्छन्, लगानीबाट प्रतिफल नआएपछि बैंकको ऋण डुब्ने अवस्था आउँछ। बैंकका अध्यक्षको संगठन बैंक तथा वित्तीय संस्था परिसंघ का अध्यक्ष पवनकुमार गोल्यान स्टिल उद्योग धराशयी हुने अवस्थामा आएपछि बैंकका साहुको नयाँ संस्था जन्माउनुपरेको बताउँछन्। बैंकका व्यवस्थापकले हरेक परियोजनाको बेग्लाबेग्लै प्रस्ताव मूल्यांकन गरेर कर्जा परिचालन गर्ने तर समष्टिगत बजारलाई बेवास्ता गर्दा जोखिम बढेको उनी बताउँछन्। दुई वर्षपछि कुनै उत्पादनको माग कति हुन्छ भनेर बैंकिङ क्षेत्रले पूर्वानुमान गर्न नसक्दा चाहिनेभन्दा बढी ऋण एउटै ठाउँमा गएको गोल्यानको भनाइ छ। उनी सिमेन्ट र छडमा बैंकले गरेको २ खर्ब रुपैयाँभन्दा बढी रकम जोखिममा परेको उनी बताउँछन्। यतिठूलो लगानी एउटै क्षेत्रमा नभएको भए अहिले ब्याजदर यो स्तरमा बढ्ने थिएन र अरु उद्योग पनि मारमा पर्ने थिएनन्, उनी भन्छन्, हाम्रो मुलुकमा सीमित पुँजी छ। त्यसलाई कहाँ कति लगानी गर्ने भन्ने योजना हुनुपर्छ। हिमालयन बैंकका प्रमुख कार्यकारी अधिकृत अशोकशम्शेर जबरा पनि उत्पादन बढी हुँदा छड उद्योगले उधारोमा बढी सामान बिक्री गरेका कारण बैंकको किस्ता तिर्न अप्ठेरो पर्ने अवस्था सिर्जना हुन थालेको बताउँछन्। निर्माण सामग्रीको माग ह्वात्तै बढाउने खालका पूर्वाधार परियोजना तत्काल सुरु नभए यस्ता उद्योगमा भएको लगानी डुब्ने खतरा बढेको उनी बताउँछन्। गोल्यानको भनाइमा बजारको तथ्यपरक पूर्वानुमान नगरी उद्योग लगाउने उद्योगी, अनुमति दिने सरकार र पैसा दिने बैंक तीनैपक्ष दोषी छन्। एउटाको पछाडि अर्को कुदिहाल्ने नेपाली उद्योगीको प्रबृत्ती, ठूला व्यावसायिक घराना भनेर आँखा चिम्लिएर ऋण दिने बैंक पनि दोषी हो, उनी भन्छन्। नेपालले छडको निर्यात गर्न नसक्ने भएकाले पनि यस्ता उद्योग आवश्यकताभन्दा बढी खोल्न नहुने उनी बताउँछन्। स्टिल प्रविधिमै विद्यावारिधि गरेका सीईओ पोखरेल पनि सम्पूर्ण कच्चापदार्थ आयातमा आधारित हुने भएकाले यस्ता उद्योग जथाभावी खोल्न दिनु अर्थतन्त्रका लागि घाटा भएको उनी बताउँछन्। मेसिनरी, कच्चापदार्थ, इन्धन, प्राविधिक सबै भारतबाट ल्याएर नेपालमा जमिनमात्रै प्रयोग गर्ने उद्योगले फेरि भारतमा वस्तु निर्यात गर्न सक्दैन, उनी भन्छन्। निर्यात गर्न नसक्ने उद्योगले मागभन्दा बढी उत्पादन गर्न थालेपछि अस्वस्थ प्रतिस्पर्धा जन्मिएको उनी बताउँछन्। एउटा उद्योगले मूल्य घटाउँछ, अर्काले त्यसभन्दा पनि घटाउँछ। यस्तो अस्वस्थ प्रतिस्पर्धाको दलदलमा अहिले सबै उद्योग फसिरहेका छन्, उनी थप्छन्, उधारो नउठ्ने समस्याले उद्योगलाई अझै बढी गाल्न थालेको छ। बैंकर र उद्योगी दुवैले आसन्न संकट टार्न सरकारले पूर्वाधार परियोजनामा लगानी बढाउनुपर्ने बताउँछन्। सरकारले ठूला सडक, रेलमार्ग, विमानस्थल, सुरुङमार्ग, ठूला जलविद्युत् आयोजनालाई तत्कालै अघिबढाउन सकेको अवस्थामा मात्रै अहिले भएका उद्योग चल्नसक्ने पोखरेल बताउँछन्। पछिल्लो समय जलविद्युत् र आवास निर्माणको काम ठप्प भएको उनी बताउँछन्। सरकारले पूर्वाधारमा लगानी बढाएर स्टिलको खपत बढाउन सहयोग नगर्ने हो भने उद्योग धराशायी हुने उनले बताए।"
"बाह्र दिन, बाह्र लीला","काठमाडौं : रात झमक्कै परिसक्यो। चिसो बतास चलिरहेछ। पाटन दरबार क्षेत्रमा मानिसको चहलपहल झन्झन् बाक्लिँदै छ। बच्चा, युवा, वृद्ध सबै उमेरसमूहको जमघट छ त्यहाँ। ललितपुरमा मनाइने प्रसिद्ध कार्तिक नाच सुरु भएपछि दरबार क्षेत्रमा हरेक रात प्रचलित लोकनृत्य हेर्नेको ठूलै भीड लाग्छ। यो नृत्य ललितपुरको सबैभन्दा लामो समयावधिसम्म चल्ने नृत्य हो। कुनै समय यो नाच कात्तिक महिनाभर देखाइन्थ्यो। तर हाल १२ दिनसम्म मात्र सञ्चालन हुन्छ। कार्तिक नाच संरक्षण समितिले यो वर्ष कार्तिक नाचलाई सुदामा प्याखँ देखाएर सुरु गर्ने र दधि लीला (धौ गोप तछ्यायुगु) देखाएर समाप्त गर्ने भएको छ। यसमा सामाजिक, आर्थिक, धार्मिक रूपमा महत्व राख्ने लोकनाटक तथा लोकनृत्य समावेश गरिन्छ। कार्तिक नाचलाई नेवारी भाषामा कातीप्याखँ भनिन्छ। यो नाचलाई ललितपुरका मध्यकालीन राजा सिद्धिनरसिंह मल्लले विसं १६९७ बाट सञ्चालनमा ल्याएका थिए। ललितपुरको पारम्परिक नृत्यमध्ये कार्तिक नाच बेग्लै छ। मध्यकालमा यो नृत्यलाई तीनपुस्ते मल्ल राजाले सञ्चालन गरेको पाइन्छ। सिद्धिनरसिंह मल्लले आठ दिन, उनका छोरा श्रीनिवास मल्लले १५ र नाति योगनरेन्द्र मल्लले २७ दिनसम्म सञ्चालनमा ल्याए। २०७० सालबाट यो नृत्यलाई आठ दिनबाट १२ दिनसम्म पुर्याइएको हो। यो वर्ष नाचमा नरसिंह अवतार (हिरण्यकश्यपु वध), वराह अवतार (हिरण्याक्ष वध), देवी नाच, युद्ध कला, बाथः प्याखँ, भक्त सुरदास प्याखँ, जलशयण (मधुकैटव वध) सञ्चालन गरिने कार्तिक नाच संरक्षण समितिले जनाएको छ। यस वर्ष १२ दिनसम्म बाह्र लीला देखाइँदै छ जसमा नरसिंह अवतार मुख्य आकर्षणमध्ये एक हो। यो नाचलाई कृष्ण मन्दिरमा पूजा गर्ने पुजारी ब्राह्मणले मात्र नाच्ने गर्छन्। राजा सिद्धिनरसिंह मल्लले सुरुआत गरेको यो नाच हिरण्यकश्यपुले मानिसलाई अन्याय, अत्याचार गर्दै दुःख दिएको कथा र राक्षसको वधका घटनासँग सम्बन्धित छ। भगवान् विष्णुका दस अवतारमध्ये चारौं अवतार नरसिंहको हो। नरसिंहले हिरण्यकश्यपुलाई बध गरेको विषय नृत्यमार्फत देखाइन्छ। नरसिंहको शरीर मान्छेको र अनुहार सिंहको हुन्छ। सिंहको जस्तो मुकुट लगाएर यो नाच विभिन्न बाजागाजासहित नाचिन्छ। यो नाचमा खिं नामक बाजा बजाइन्छ। सुरुमा दैत्यहरू नाच्छन्। नृत्यसँगै चल्ने कथा निकै रोचक हुन्छ। हिरण्यकश्यपुकी बहिनी प्रह्लादलाई मार्न आफ्नो काखमा राखेर आगोमा बसेकी हुन्छिन् तर प्रह्लादलाई केही हुन्न। उल्टै हिरण्यकश्यपुकी बहिनी भष्म हुन्छिन्। दैत्यले प्रह्लादलाई तेरो विष्णु भगवान् कहाँ छन् भनी सोध्दा उनले जहाँ पनि छन्, उनी यो खम्बामा पनि छन् भन्ने उत्तर दिन्छन्। प्रह्लादलाई सोही खम्बामा बाँधेर राख्दा नरसिंह खम्बा फोडेर प्रकट हुन्छन् र दैत्यहरूको संहार गर्छन्। कार्तिक नाच लोकसाहित्यसँग जोडिएको निकै रोचक नृत्य भए पनि यसको सञ्चालन गर्न त्यति नै गाह्रो छ। नाचका लागि कलाकारहरू महिनौंसम्म अभ्यासमा जुट्नुपर्ने हुन्छ। यसपालिको नाचका लागि भदौदेखि नै कलाकार अभ्यासमा जुटेको नाचका कलाकार प्रतापधर शर्मा बताउँछन्। प्रत्येक बेलुकी देखाइने फरक फरक नाचका लागि सोहीअनुसार कलाकार जुटाउनुपर्ने हुन्छ। ७ बजे सुरु हुने नृत्य नाटक १० बजेसम्म सञ्चालन हुन्छ। यो नाच आफैंमा खर्चिलो छ। यसलाई महिनाभर सञ्चालनमा ल्याउन नसक्नुको कारण पनि आर्थिक अभाव नै हो। कार्तिक नाच समितिका सदस्य सञ्जय राजोपाध्यायका अनुसार १२ दिनका लागि मात्र १५ लाख रुपैयाँ खर्च हुन्छ। महिना दिनसम्म चलाउन पचास लाखभन्दा बढी बजेट आवश्यक हुन्छ, राजोपाध्यायले भने, प्रत्येक दिन कम्तीमा ४५ कलाकर नृत्यमा सहभागी हुन्छन्। यो नाच कुनै समय कात्तिक महिनाभर सञ्चालन गरिने भए पनि हाल यसको समयावधि छोट्टिएको बताउँछन् कार्तिक नाच समितिका सदस्य सञ्जय शर्मा राजोपाध्याय। बजेट र व्यवस्थापनको अभावका कारण नाचलाई महिनाभर सञ्चालनमा ल्याउन नसकिएको हो, उनले भने। अर्को वर्षबाट प्रत्येक पाँच वर्षको एक पटक पूरै कात्तिक महिनाभर नृत्य सञ्चालनमा ल्याउने तयारी भइरहेको पनि उनले बताए।"
भारतले स्वीकार्यो काली नदीको यथार्थ,"काठमाडौं : भारतले नयाँ नक्सामार्फत काली नदीको ऐतिहासिकता स्वीकार गरेको छ। उसले सन् १८५० आसपासदेखि कृत्रिम काली नदी बनाएर कालापानी र लिपुलेक कब्जा गर्ने रणनीति अपनाएको थियो। त्यसपछि भारतीय नक्सामा काली नदी लुकाइएको थियो। तर, नयाँमा भारतले काली नदी पुनःस्थापित गरेको छ। यो नक्साका कारण भारतले कब्जा गरेको नेपाली भूभागको सम्बन्धमा वार्ता गर्न बाटो खुलेको छ। यो नक्सा नेपालका लागि महत्त्वपूर्ण रहेको नापी विभागका पूर्वउपमहानिर्देशक सुरेशमान श्रेष्ठ बताउँछन्। भारतले नेपालका कालापानी, लिपुलेक भने आफ्नो भूभागमा राख्न छाडेको छैन। उसले ६ दशकदेखि कालापानी र लिपुलेक कब्जा गरेको हो। भारतले पाकिस्तानप्रशासित जम्मु कश्मीरसमेत आफ्नो नक्सामा समेटेको छ। भारतले जम्मु कश्मीर र लद्दाखलाई दुई प्रदेश बनाएर नक्सा जारी गरेको हो। पाकिस्तानप्रशासित कश्मीर (पीओके) पनि भारतको नयाँ नक्सामा परेको हुँदा पाकिस्तानले विरोध गरेको छ। उसले त्यो नक्सा मान्य नहुने भन्दै संयुक्त राष्ट्रसंघमा जाने चेतावनी दिएको छ। नेपालले भने औपचारिक धारणा सार्वजनिक गरेको छैन। भारतले सन् १९६२ देखि नै नेपालको कालापानीमा भारतीय सेना राखेर कब्जा गर्दै आएको छ। विभागका महानिर्देशक प्रकाश जोशी यस विषयमा विभागले अध्ययन गर्ने बताउँछन्। कालापानी र सुस्ताको विषयमा सहमति हुन बाँकी रहेको उनको भनाइ छ। उनका अनुसार भारतले नक्सामा पुरानै विषयलाई दोहोर्याएको छ। सुगौली सन्धिअनुसार लिम्पियाधुरासमेत नेपालमा पर्छ। लिम्पियाधुराभन्दा पश्चिममा काली नदी बगेको छ। नेपालकै आधिकारिक नक्सामा पनि लिम्पियाधुरा समेटिएको छैन। भारतले कुटी, गुन्नी, नावी, कालापानीलगायत ठाउँ अतिक्रमण गर्दै आएको छ। नेपालको आधिकारिक नक्सामा लिपुलेक, कालपानी र सुस्ता समेटिएको महानिर्देशक जोशी बताउँछन्। हाम्रो नक्सामा देखाउनुपर्ने कुरा छोडेका छैनौं, उनी भन्छन्, उस (भारत)ले पुरानै कुरालाई दोहोर्याएको छ। अन्नपूर्ण पोस्ट्ले गत फागुनमा नेपालको नक्सामा कालापानी र लिपुलेक गायव भएको समाचार प्रकाशन गरेको थियो। विभागले त्यसपछि कालापानी र लिपुलेकलाई समेटेर आधिकारिक नक्सा प्रकाशन गरेको थियो। सुगौली सन्धिअनुसार काली नदीपारि नेपालले दाबी नगर्ने सहमति तत्कालीन राजाले गरेका थिए। लिपु खोलाको पूर्वको भूभाग मात्रै नेपालको नक्सामा समेटिएको छ। भारतले त कृत्रिम काली नदी बनाएर कालापानी र लिपुलेक अतिक्रमण गरेको छ। भारतले जारी गरेको नक्सा सुगौली सन्धिविपरीत छ। उसले जारी गरेको नक्सामा काली नदीपूर्वको केही क्षेत्रसमेत भारतमा पारेको छ। विभागका पूर्वमहानिर्देशक गणेशप्रसाद भट्ट आफ्नो कार्यकालमा आधिकारिक नक्सा प्रयोग गर्न सूचित गराउने काम गरिएको बताउँछन्। गलत नक्सा प्रयोग भएको धेरै भेटियो, उनी भन्छन्, त्यसैले मेरा पालामा नापी विभागले नै प्रकाशन गरेको नक्सा प्रयाग गर्न अभियान चालेका हौं। सीमासम्बन्धी अध्येता रतन भण्डारी भारतले नेपाली भूभाग समेटेर नयाँ नक्सा जारी गर्नु आपत्तिजनक भएको बताउँछन्। दुई देशको सीमा नक्सा एउटाले मात्रै बनाउन सक्दैन, उनी भन्छन्, त्यसले मान्यता पनि प्राप्त गर्दैन।"
"कोरम नै पुग्दैन, भत्ताको चिन्ता","काठमाडौं : दसैंतिहारको एक महिना लामो बिदापछि प्रतिनिधिसभाको राज्य व्यवस्था तथा सुशासन समिति र अर्थ समिति बैठक मंगलबार बोलाइयो। राज्य व्यवस्थामा समितिमा संघीय निजामी सेवाको गठन, सञ्चालन र सेवा सर्त सम्बन्धमा बनेको विधेयकमाथिको छलफल थियो। अर्थ समितिमा भने नागरिक लगानी कोषसम्बन्धी विधेयकमाथि छलफल गर्ने कार्यसूची थियो। बिहान १० बजे बोलाइएको राज्य व्यवस्था समिति बैठकमा संघीय मामिला तथा सामान्य प्रशासनमन्त्री लालबाबु पण्डित, मन्त्रालयका सचिव यादवप्रसाद कोइरालालगायतको उपस्थिति थियो। सभापति शशी श्रेष्ठसहित ९ जना सदस्य बैठकमा सहभागी भए। तर कोरम नपुगेको भन्दै बैठक स्थगित भयो। करिब आधा घण्टा बसेपछि मन्त्री पण्डित फर्किए। बैठकमा सभापति श्रेष्ठसँगै जनार्दन शर्मा, झपट रावल, डा डिला संग्रौला, मीना पाण्डे, अमरेशकुमार सिंह, प्रेम सुवाल र पम्फा भुसाल हाजिर गरेर फर्किए। अर्थ समितिमा पनि सांसदहरू ४५ मिनेट पर्खिएर बसे। तर, कोरम नपुगेपछि समिति सभापति कृष्णप्रसाद दाहालले बैठक स्थगित गरे। बैठकमा सभापति दाहालसँगै ८ जना सांसद उपस्थित थिए। बैठकमा तुलसी थापा, जयकुमार राई, प्रमिला राई, मोतीलाल दुगड, रामकुमारी झाँक्री, श्यामकुमार श्रेष्ठ र सुरेन्द्र पाण्डे सहभागी थिए। सांसदहरूले हाजिर गरिसकेपछि आफूहरू उपस्थित भएको महत्त्व के भन्दै प्रश्न गरे। सभापतिज्यू, स्थगित हुने समिति बैठकमा उपस्थित सांसदको भ्यालु के हुन्छ ? , सांसद प्रमिला राईले भनिन्, समिति बैठक त हाम्रा कारण स्थगित भएको हैन, हामी त आएका छौं। हाम्रो रेकर्डचाहिँ कहीं रहन्छ कि रहँदैन ? समिति सदस्य मोतीलाल दुगडले पनि राईको भनाइलाई समर्थन गरे। पूर्वअर्थमन्त्री सुरेन्द्र पाण्डेले भने उनीहरूको प्रश्नलाई भत्तासँग जोडेर उत्तर दिए। सोधिहाल्नुभयो, पकै भत्ताकै कुरा होला, उनले भने, बैठकमा ट्याक्सी भाडा र बैठक बसेको भत्ता, यो तपाईंहरूले पाउनुहुन्छ चिन्ता नलिनुस्। तर, समिति सभापति दाहालले भने भत्ताका विषयमा आफूलाई केही थाहा नभएको बताए। सांसदले यस्तो जिज्ञासा गरे पनि कोरम नपुगेर बैठक स्थगित हुँदा भत्ता नपाइने संसद् सचिवालयले जनाएको छ। कोरम नपुगेर स्थगित भएको बैठकको भत्ता हुँदैन। यसलाई हामी पछि मिलाउँछौं, संसद् सचिवालयका प्रवक्ता डा रोजनाथ पाण्डेले भने, अर्को बैठक बस्दा यसकै निरन्तरता हुन्छ। हाजिरी त्यहाँ गनिन्छ। बैठक स्थगित भएपछि हाजिर अर्थ समितिको बैठक स्थगित भएपछि सांसद जुलीकुमारी महतो पुगिन्। आफू आउँदै गरेको जानकारी गराएकी महतोले बैठक स्थगित भएपछि पनि हाजिरी गराइन्। महतो आउनुअघि नै समिति सभापतिले बैठक स्थगित गरे पनि उनले स्थगित नभएको दाबी गरिन्। बैठक स्थगित भएको थिएन, उनले भनिन्, सभापति बाहिर आएर छलफल मात्रै गर्दै हुनुहुन्थ्यो। कोरम नपुगेर स्थगित भएको बैठकको अन्तिममा भए पनि हाजिर गरेर कुनै महŒव नभएको उनले बताइन्। कोरम नपुगेर स्थगित भएको बैठकको भत्ता आउँदैन। यसको कुनै मतलबै हुँदैन, उनले भनिन्, फेरि म आएकै हुँ। बैठकका लागि हतार गर्दै आउँदा पनि थापाथलीमा लामो समय जाममा परें।"
दिन्छुदिन्छु भन्दै देउवाले छक्काए धनराजलाई,"काठमाडौं : बुधबार बिहान अनलाइनमा एकाएक कास्की२ मा खेमराज पौडेलको नाम पक्का भएको खबर छाएपछि धनराज गुरुङ अचम्मित भएँ । अचम्मित हुनुपर्ने कारण आफूले टिकट नपाएको आक्रोश वा छानिएका खेमराजप्रतिको विरोध थिएन। सभापति शेरबहादुर देउवाले मंगलबार मात्रै बूढानीलकण्ठस्थित निवासमै बोलाएर टिकटको वचन दिएका थिए। एकरातमै देउवा आफ्नै वचनमा कसरी 'यू टर्न' भए ? धनराज बुधबार बिहान अलि भावुक पनि बने। अनि औपचारिक निर्णय नहुँदै उनी सिधै बूढानीलकण्ठ पुगेर पदाधिकारी बैठकमै भनिदिए, 'यत्रो लफडा गरेर मलार्इ टिकट लिनु छैन। स्थानीयलाई दिए हुन्छ।' उपनिर्वाचनका लागि कास्की२ मा कांग्रेस नेता गुरुङको नाम लामो समयदेखि चर्चामा थियो । उनलाई जिल्ला पार्टीले सिफारिस त गरेको थिएन । तर, केन्द्रले उनलाई चुनाव जित्ने उम्मेदवारको रूपमा हेरेको थियो । धनराज पनि आफ्नो तर्फबाट तयारी गरिरहेका थिए । तर, उम्मेदवार छनोटको विषयले पार्टीभित्र विवादको रूप लिँदा उनी मन नहुँदानहुँदै पछि हट्नुपर्ने परिस्थिति आयो । उनले आफैं मात्रै इच्छा जनाएका होनन्, पार्टी सभापतिलेनै आश्वासन दिएका थिए । उपनिर्वाचनको टिकट बाँड्ने अनुमति पाएको पदाधिकारी बैठकमा नाम प्रस्ताव गर्ने नै आश्वासन दिएका थिए, सभापति देउवाले । मंगलबार सभापति देउवाले धनराजलाई निवासमा बोलाएर टिकट दिने भन्दै आस्वस्त पारेका थिए । उनको चुनाव जित्नै पर्ने सर्त भने थियो। सभापतिले तपाईंलाई टिकट दिने तर, चुनाव जित्नै पर्छ भन्नु भएको थियो, उनले भने, मैले पनि कुनै हालतमा जितिन्छ भनेको थिएँ । उहाँले पदाधकिारी बैठकमा तिम्रो नाम सिफारिस गर्छु भन्नु भएको थियो । तर, टिकट दिनुको सट्टा धनराजको नामले गर्दा विवाद आयो भन्ने बहाना बनाएको उनको दुखेसो छ । मलाई टिकट दिन्छु भन्ने अनि बाहिर मैले गर्दा विवाद भयो भन्ने? पार्टीलाई अनिर्णयको बन्दी बनाउनुभन्दा म उठ्दिन भनेर बिहान जानकारी गराएँ, उनले भने । सभापति देउवाले राखेको प्रस्तावको साक्षी थिए, प्रवक्ता विश्वप्रकाश शर्मा र पार्टी कार्यालयका मुख्य सचिव कृष्णप्रसाद पौडेल । उनीहरुले पनि धनराजले निर्वाचन जित्छु भन्दै सभापतिलाई आस्वस्त पार्दै गर्दा होमा हो मिलाउँदै तपाईं (धनराज)ले नै टिकट पाउनुहुन्छ भनेका थिए ।"
कार्ड होल्डरको दबदबा,"प्रदेश प्रमुखका सवालमा पूर्ववर्ती सरकारको नियुक्ति खारेजीसँगै ख्याति प्राप्त र प्रतिष्ठित व्यक्ति नियुक्त हुनेछन् भन्ने आमअपेक्षा थियो। सँगसँगै पुरानो नियुक्ति खराब ठानिएपछि नयाँ नियुक्ति संविधानको भावनाअनुरूप गैरराजनीतिक चरित्रमा आधारित हुन्छ भन्ने विश्वास पनि। २४ घण्टा नबित्दै अघिल्लो नियुक्तिलाई माथ गर्नेगरी सातै प्रदेश प्रमुखमा पार्टीका कार्डहोल्डर मात्र सामेल गरिएपछि तरंग सिर्जना भएको छ। असन्तुष्टि र तरंग सबैभन्दा बढी सत्तारूढ दलमै छाएको छ भने आमतहमा संघीय पद्धति धरापमा पार्न सरकार उद्दत भएको सन्देश गएको छ। पार्टी तहमा रहेका, चुनाव लडेका, हारेका व्यक्ति प्रदेश प्रमुखका निम्ति योग्य ठहर्याएपछि भोलि प्रदेशमा बखेडा र विवाद सिर्जना हुनेछ। प्रदेशसभा र कार्यकारिणीका काममा अंकुश लगाएको या प्रतिकूल निर्णयमा छुट दिएको जस्ता विषयले माहोल धमिल्याउनेछ। भोलि प्रदेशसभाबाट पारित विधेयक अनुमोदन गर्दा या नगर्दा प्रदेश प्रमुखकै अनुहार हेरेर विषय विवादित बन्ने निश्चित छ। हामीकहाँँ प्रचलित मान्यता भनेको पार्टीप्रति बफादार सार्वजनिक पदाधिकारी पार्टीकै आदेश मान्छन्। संघीय पद्धतिमा प्रदेश प्रमुख त्यो प्रदेशको अभिभावक मानिन्छ, जसरी संघमा राष्ट्रपति। अभिभावक भूमिकामा पुग्ने र पुर्याइने पात्रको चरित्र हेर्दैमा निष्पक्षताको अनभूति गर्नुपर्ने हुन्छ। तर, प्रदेश प्रमुखमा जेजस्ता राजनीतिक पात्र नियुक्त भएका छन्, सँगै तिनीहरूबाट निष्पक्ष भूमिका हुने सम्भावना न्यून छ। छिमेकी भारतमै राज्यपाल मा पार्टी लाइनभन्दा बाहिरका र त्यसमा सकेसम्म बौद्धिक र सम्मानित व्यक्ति खोज्ने चलन छ। संघीय संरचनाको जग राख्दाका बखत यस्ता पदमा कम्तीमा योग्य, सक्षम, ख्याति प्राप्त, निष्पक्ष निर्णय दिन सक्ने व्यक्ति खोज्नुपथ्र्याे। त्यस्ता पदमा स्वच्छ छवि र राष्ट्रिय जीवनमा ख्याति कमाइसकेका पात्र नियुक्त हुनुपथ्र्या। संविधान र संघीयता कार्यान्वयनको प्रारम्भिक चरणमा त्यस्ता संस्थाहरूलाई कसरी लोकप्रिय बनाउन सकिन्छ (? ) भन्नेमा शासकीय ध्यान केन्द्रित हुनुपर्थ्यो, न कि पार्टी विशेषको अभीष्ट पूरा गर्न। संवेदनशील थलोमा पूर्णतः पार्टी पात्र मात्र सामेल गरिँदा प्रदेश प्रमुख जस्तो संस्थाको मान, मर्यादा र प्रतिष्ठा स्थापित हुन सक्दैन। हामीकहाँ स्थापित संस्थाहरूमा किन खिया लाग्यो ? शासकहरूलाई सोच्ने समय मिलेको देखिन्न। गरिब नागरिकमाथि अनेकन कोणबाट करको भार थोपरेर संकलित राजस्व अयोग्य पात्रका निम्ति खुवाउने खेलकै कारण संस्थाहरू सकिँदै गएका हुन्। कम्तीमा शक्तिशाली सरकार हुँदाका बखत यस्ता खेल बन्द हुुनेछ भनी अपेक्षा राख्नु स्वाभाविक थियो। दुर्भाग्य, विगतलाई बिर्साउने गरी तथ्य यत्रतत्र खुलस्त र छरपष्ट छ। खिया लागेकाहरू धारिलो पार्नेभन्दा अझ गिराउने क्रम बढ्दो छ। कुनै पनि संस्थाका निम्ति सत्तारुढ पार्टीप्रति मात्र बफादार खोज्ने राजनीतिक कुसंस्कार ले कहिल्यै समृद्धि प्राप्त हुँदैन। यसले झन् आमनागरिकमा असन्तुष्टि र वितृष्णा मात्र बढाउँछ। नियुक्तिले दुई तिहाइ सरकारको सुखी नेपाली र समृद्ध नेपाल को नारालाई गिज्याउँछ। जबसम्म राजनीतिक मेसिनरी भित्र नागरिकको करमाथि हेलचक्र्याईं गर्नुहुन्न भन्ने मान्यता बसाउन सकिँदैन तबसम्म समृद्धि कल्पना गर्न सकिन्न। अझ नाजायज प्रकृतिका पात्र नियुक्ति हुँदा तिनले बजेटको पारो अचाक्ली बढाउँछन्। मुलुकका निम्ति हित चिताउने र योग्य पात्रका निम्ति खर्चिंदा त्यति असन्तुष्टि पैदा गर्दैन। तर, देशका निम्ति कुनै उल्लेखनीय काम नगरेका पात्रलाई अत्यधिक मात्रामा सुविधा प्राप्त हुने ठाउँमा नियुक्ति गरिँदा त्यसले विकृत सन्देश प्रवाह गर्छ। दुई तिहाइ सरकार बनेयताका नियुक्ति हेर्ने हो भने सन्तोष गर्न सकिने झिनो ठाउँ पनि छाडिएको छैन, हरेकतिर कार्ड होल्डर। त्यो पनि अयोग्य। जनप्रतिनिधि निर्मित संविधानले राज्यका केही महत्वपूर्ण पदमा हुने नियुक्तिलाई दलीय दायराभन्दा बाहिर राख्नुपर्छ भन्ने मनसाय बोकेको छ। शासकीय संरचना सन्तुलित गर्ने राष्ट्रपति, उपराष्ट्रपति, प्रदेश प्रमुख, न्यायिक तथा संवैधानिक अंगका पदाधिकारी दलीय पदधारी हुनुहुन्न भन्ने हो। राजनीतिक खिचातानी, कानुनी झमेला, मुलुकमा उत्पन्न संकटलगायतका कतिपय सवालमा तिनले रेस्क्यु गर्नुपर्ने हुन्छ। त्यसरी मध्यस्थ र निर्णायक भूमिका खेल्नुपर्ने पात्रमा पार्टीको कार्ड होल्डर अनुहार देखा पर्यो भने तिनले लिने निर्णयले सहज वैधता प्राप्त गर्न कठिन हुन्छ। राम्रो निर्णयलाई पनि राजनीतिक चस्माले हेर्ने ठाउँ मिल्छ। संस्थाको संवेदनशील थलोका निम्ति सत्तारूढ दलले फराकिलो सोच, निष्पक्षता र निस्वार्थ प्रत्याभूत गराउन सक्ने पात्र खोजेमा मात्रै सरकारले लिएको नाराले सार्थक अर्थ राख्न सक्छ। कामकुरा एकातिर र निर्णयकार्यान्वयन अर्कातिर भएपछि वैधता नास गर्ने मात्र हुन्छ।"
साझा अर्थतन्त्र निर्माण गर्न चीनियाँ राष्ट्रपति सीको आह्वान,"बेइजिङ : चीनका राष्ट्रपति सी चिनफिङले विश्वलाई खुला तथा नयाँ सिर्जनशील साझा विश्व अर्थतन्त्र निर्माण गर्न आह्वान गरेका छन्। चीनको साङहाइमा मंगलबार सुरु भएको दोस्रो चीन अन्तर्राष्ट्रिय आयात एक्स्पो उद्घाटन समारोहमा उनले यस्तो आह्वान गरेका हुन्। खुलापन तथा सहयोग, भाग्यको सहअस्तित्व शीर्षकमा सम्बोधन गरेका सीले चीनले वैदेशिक खुलापनलाई निरन्तरता दिने पाँचवटा कदम पनि सार्वजनिक गरेका छन्। ती कदममा बजारलाई थप खुला पार्ने, खुलस्त बनोटलाई पूर्णता दिलाउने, कारोबार तथा व्यापारको वातावरण अझै राम्रो बनाउने, द्धिपक्षीय तथा बहुपक्षीय सहयोगलाई थप गहन पार्ने र बेल्ट एन्ड रोडको संयुक्त निर्माणलाई बढाउने विषय समावेश छन्। चीनले संयुक्त परामर्श, संयुक्त निर्माण तथा संयुक्त उपभोगको सिद्धान्तमा अडिग रहेर खुला, हरित, स्वच्छ र कर्तव्यनिष्ठ अवधारणा कायम राखी बेल्ट एन्ड रोडको संयुक्त निर्माणको गुणस्तरीय विकासलाई निरन्तर अघि बढाउने पनि सीले बताए। बेल्ट एन्ड रोड संयुक्त निर्माणका सम्बन्धमा हालसम्म १ सय ३७ मुलुक र ३० अन्तर्राष्ट्रिय संगठनले सहयोगात्मक दस्तावेजमा हस्ताक्षर गरिसकेका छन्। नवीन युग, साझा भविष्य को नारा बोकेको यस एक्स्पोमा ६४ वटा मुलुकको सहभागिता छ। १ सय ५० मुलुक र क्षेत्रबाट ३ हजारभन्दा बढी उद्योग व्यवसायी र विविध व्यवसायका करिब सात हजार विदेशी क्रेताले सहभागिता जनाएका छन्। फ्रान्सका राष्ट्रपति, विश्व व्यापार संगठनका महाप्रबन्धकलगायत व्यक्ति उद्घाटन समारोहमा उपस्थित थिए। गत वर्ष आयोजित पहिलो एक्स्पोमा ५७ अर्ब ८३ करोड अमेरिकी डलरको सम्झौता भएको थियो। विशेषगरी वर्तमान संरक्षणवाद र एक पक्षीयतावाद बढ्दैगएको र विश्व व्यापार तथा लगानी मन्द भएको पृष्ठभूमिमा एक्स्पोले महत्त्वपूर्ण भूमिका खेल्नेछ। नेपालबाट सचिव नेतृत्वको सहभागिता दोस्रो चीन अन्तर्र्रािष्ट्रय आयात एक्स्पोमा नेपालका तर्फबाट सचिवस्तरको मात्रै सहभागिता रहेको छ। भर्खरै सम्पन्न चीनका राष्ट्रिपतिको नेपाल भ्रमणपछि नेपाल र चीनले जारी गरेको संयुक्त वक्तव्यको ६ नम्बरको बुँदाको दोस्रो हरफमा समेत चिनियाँ पक्षले नेपाली पक्षलाई साङहाइमा आयोजना हुने दोस्रो चीन अन्तर्राष्ट्रिय आयात एक्स्पोमा सहभागिताका लागि स्वागत गर्छ भन्ने उल्लेख छ। राष्ट्रपति सीको नेपाल भ्रमणअघि प्रकाशित उनको हस्ताक्षरित लेखमा समेत उक्त एक्स्पोमा भाग लिई नेपालका विशिष्ट उत्पादनलाई चीनमा निर्यात गर्न नेपाललाई स्वागत गर्छ भनी उल्लेख गरिएको थियो। वाणिज्य मन्त्रालयका सचिव बैकुण्ठ अर्यालको नेतृत्वमा व्यापार तथा निकासी प्रवद्र्धन केन्द्रका कार्यकारी निर्देशक शरदविक्रम राणा, नेपाल पर्यटन बोर्ड, हस्तकला महासंघ र व्यवसायीको सहभागिता छ। एक्स्पो नोभेम्बर १० सम्म चल्नेछ।"
न्यारो बडी घोटाला गुपचुप,"काठमाडौं : नेपाल वायुसेवा निगमको न्यारो बडी विमान खरिदमा भएको एक अर्बभन्दा बढीको अनियमितता काण्ड संसदीय समितिले गुपचुप राखेको छ। एक अर्ब २० करोड घोटाला ठहर गरेको अन्तर्राष्ट्रिय सम्बन्ध समितिअन्तर्गतको उपसमितिले प्रतिवेदन लुकाएको छ। गोप्य लेखी थन्क्याइएको प्रतिवेदन अन्नपूर्ण पोस्ट्लाई प्राप्त भएको छ। डा दीपकप्रकाश भट्ट संयोजकत्वको उपसमितिले न्यारो बडी खरिदमा अनियमितता भएको प्रतिवेदन तयार पारेर समितिमा बुझाएको थियो। सत्तासीन नेकपाकै केही नेताका कारण प्रतिवेदन समितिमा गुपचुप राखिएको उच्च स्रोतले बतायो। एयरबससँगको सम्झौता म्याद समाप्त भइसकेपछि पनि एउटा जहाजमा ६० करोड बढी मूल्य बढाएर खरिद गरिएको निष्कर्ष उपसमितिको छ। उपसमितिका अनुसार दुईवटा न्यारो बडी खरिदमा एक अर्ब २० करोडभन्दा बढी घोटाला भएको छ। उपसमितिमा सांसदहरू दिव्यमणि राजभण्डारी, रेनुका गुरुङ, सरला यादव र सुदन किराती सदस्य थिए। उपसमितिले वैशाख १९ गते समितिमा प्रतिवेदन बुझाए पनि गोप्य छाप लगाएर सार्वजनिक गरिएको छैन। समितिले न्यारो बडीसम्बन्धी छानबिन प्रतिवेदनलाई गोप्य राखेर वाइड बडी र चिनियाँ विमानसम्बन्धी उपसमितिको प्रतिवेदन कार्यान्वयन गर्न अख्तियार दुरुपयोग अनुसन्धान आयोग र पर्यटन मन्त्रालयलाई पठाएको स्रोतले बतायो। उपसमितिलाई वाइड बडी, न्यारो बडी र चिनियाँ विमान खरिदसम्बन्धी अनुसन्धान गर्ने जिम्मेवारी तोकिएको थियो। नेपाल एयरलाइन्सका अध्यक्ष मदन खरेल कार्यकारी निर्देशक भएका बेला न्यारो बडी विमान खरिद गरिएको थियो। अहिले नेकपाका केही शीर्ष नेताहरू खरेललाई जोगाउन लागिपरेको समिति सदस्यहरू बताउँछन्। केही शीर्ष नेताले समितिमा रहेका नेकपाका सांसदलाई न्यारो बडी अनियमितताबारे नबोल्न दबाब दिएको उनीहरूको भनाइ छ। प्रधानमन्त्री झापाको, समिति सभापति झापाको, खरेलजी पनि झापाको भएकाले न्यारो बडीको प्रतिवेदन गोप्य राखियो, समितिमा रहेका कांग्रेसका एक सांसदले अन्नपूर्णसँग भने, प्रधानमन्त्रीले आफ्ना मान्छेलाई च्यापेपछि समितिले के गर्न सक्छ र ? समितिमा रहेका माधव नेपाल र भीम रावलले भने न्यारो बडी छानबिन प्रतिवेदन सार्वजनिक गर्नुपर्ने पक्षमा रहेको समितिका सदस्य बताउँछन्। नेपाल एयरलाइन्सले एयरबससँग न्यारो बडी विमान खरिद गर्न सन् २००९ नोभेम्बर ५ मा समझदारी गरेको थियो। समझदारी अवधि सन् २००९ नोभेम्बर ३० सम्म थियो। तर निगमको अनुरोधमा अन्तिमपटक भन्दै सन् २०११ मार्च ३१ सम्म समझदारी अवधि थप गरिएको थियो। समझदारी म्याद सकिएको दुई वर्षपछि नयाँ मूल्यमा न्यारो बडी विमान खरिद गरिएको थियो। पुरानै मूल्यमा जहाज उपलब्ध हुने भनी मन्त्रिपरिषद्मा पेस भएको लिखित प्रस्तावविपरीत कुनै आधार र कारणसमेत उल्लेख नगरी प्रत्येक जहाजको मूल्य ४२५५ मिलियन डलरबाट बढाई ४८५ मिलियन अमेरिकी डलरमा खरिद गरेको पाइयो, गोप्य छापसहित लुकाइएको उपसमिति प्रतिवेदनमा भनिएको छ। उपसमितिका अनुसार एउटा जहाज ६ मिलियन डलर तिरेर खरिद गरिएको छ। निगमका कानुनी सल्लाहकार सज्जनवरसिंह थापाले समझदारीको म्याद समाप्त भइसकेको राय लिखित रूपमै निगमलाई दिएको उपसमितिले जनाएको छ। नियमकै कानुनी सल्लाहकारले पुरानो सम्झौताको वैधानिकता सकियो भनेर राय दिइसकेपछि झन् मूल्य बढाएर जहाज किन्नु गैरकानुनी हो, समितिका एक सदस्यले भने, निगमले दिएकै सूचना, कागजातका आधारमा हामीले प्रतिवेदन तयार पारेका हौं। अब सम्बन्धित निकायले छानबिन गरी दोषीमाथि कारबाही गर्नुपर्छ। जहाज खरिद गर्ने सम्बन्धमा मन्त्रिपरिषद्मा पेस भएको प्रस्तावमा नेपालस्थित फ्रान्सेली दूतावासले सन् २०११ डिसेम्बर २१ मा पर्यटन मन्त्रालयलाई पठाई पुरानै समझदारीअनुसारको मूल्यमा जहाज उपलब्ध गराउने जानकारी गराएको प्रतिवेदनमा छ। त्यसपछि आश्चर्यजनक रूपमा नेपाल वायुसेवा निगमले २०६९ माघ २१ को पत्रअनुसार मूल्य बढाई पुनः संस्कृति तथा पर्यटन मन्त्रालयमा पेस गरेको र मन्त्रालयका सचिवले २०६९ माघ २८ मा पेस गरेको कागजात अध्ययन गर्दा मन्त्रिपरिषद्को निर्णयभन्दा भिन्न तथ्य फेला परेको उपसमितिको प्रतिवेदनमा छ। महालेखा परीक्षक कार्यालयले पनि न्यारो बडी खरिदमा प्रक्रियागत त्रुटि भएको, सरकारलाई घाटा भएको र निगमले पाउनुपर्ने सुविधा नपाएको वार्षिक प्रतिवेदनमा उल्लेख गरेको छ। एयरबस र निगमबीच भएको समझदारीपत्रको अवधि समाप्त भइसकेपछि एयरबस नै खरिद गर्नुपर्ने भन्ने बाध्यात्मक अवस्था नभएको र नयाँ प्रक्रियाबाट जहाज खरिद गर्न सकिने अवस्था रहँदारहँदै जहाज खरिद गरिएको उपसमितिको ठहर छ। किन गोप्य राखियो प्रतिवेदन ? अन्तर्राष्ट्रिय समिति सभापति पवित्रा निरौला खरेलले सर्वोच्चको फैसलाका कारण उपसमितिको प्रतिवेदन सार्वजनिक नगरिएको जबाफ दिइन्। कानुन व्यवसायी सरस्वती थापाले न्यारो बडी विमान खरिद प्रक्रिया रोक्न सर्वोच्चमा अन्तरिम आदेश मागसहित रिट हालेकी थिइन्। सर्वोच्चले अन्तरिम आदेश दिएन। सर्वोच्चले अन्तरिम आदेश दिएन भन्दैमा वाइड बडीमा लेखा समितिले छानबिन रोक्यो त ? उपसमितिका एक सदस्य भन्छन्, खरिद प्रक्रिया रोक्न र खरिद प्रक्रियामा भएका कमजोरीबारे संसद्ले छानबिन गर्नु फरक हो। समिति सभापति खरेल भने सर्वोच्चले फैसला गरेको विषयमा छानबिन गर्न हुन्छ कि हँुदैन भनेर महान्यायाधिवक्ताको राय मागिएको बताउँछिन्। महान्यायाधिवक्ताको राय आएपछि आवश्यक प्रक्रिया अघि बढछ, उनले भनिन्। उपसमितिमा रहेका कांग्रेस सांसद दिव्यमणि राजभण्डारी प्रतिवेदन गोप्य हुन नसक्ने बताउँछन्। उपसमितिले दिएको प्रतिवेदन सम्बन्धित सबै निकायले कार्यान्वयन गरेर सहयोग गर्नुपर्छ, उनले भने। संसद् सचिवालयका उच्च अधिकारी पनि समितिमा पेस गरिसकेपछि प्रतिवेदन गोप्य नहुने तर्क गर्छन्। उपसमितिका प्रतिवेदन गोप्य राख्नुको कारण केही न केही गडबड छ भन्ने हो, सचिवालयका एक उच्च अधिकारीले भने। प्रतिवेदनमाथि यसअघि भएको छलफलमा समितिले सञ्चारकर्मीलाई सहभागी गराएको थिएन।"
के दोस्रो शीतयुद्ध सुरु भएको हो ?,"शक्तिशाली राष्ट्रहरू अन्तरमुखी हुँदा र झर्दो राष्ट्रवादले सबैलाई पिरोल्दा नेतृत्वका नाममा प्रजातन्त्रका आधारभूत मान्यता र मूल्य कमजोर हुँदै गइरहेका छन् ३० वर्षअघि बर्लिनको पर्खाल ढल्यो। दोस्रो विश्व युद्धको (१९३९१९४५) समाप्तिसँगै युरोप विभाजन भएको थियो, बर्लिन वाल युरोप विभाजनको प्रतीक त थियो नै, विश्वलाई दुई ध्रुवमा विभाजन गर्ने अस्त्र पनि। यो विभाजनसँगै शीतयुद्धको बीउ रोपिएको थियो, त्यसैले वर्लिनको पर्खाल भत्किनु भनेकै शीतयुद्धकै समाप्ति थियो। बीसौं शताब्दीको पहिलो भाग दुई विश्वयुद्धका कारण हिंसा र विध्वंसले भरिएको रक्तपातपूर्ण थियो भने दोस्रो भाग (सन् १९८९ सम्म) शीतयुद्धबाट ग्रसित रह्यो। शीतयुद्ध (१९४६१९८९ सम्म) वास्तविक। ठूलो स्केलका लडाईं नभए पनि दुई महाशक्ति राष्ट्रहरू संयुक्त राज्य अमेरिका र तत्कालीन सोभियत संघबीच तीव्र प्रतिस्पर्धा र वैरभावले गहन रूप लिएको थियो। वैरभाव यति उच्च थियो कि महाशक्तिहरूबीच युद्धको खतरा रहिरह्यो। त्यसैले शीतयुद्धको अन्त्य महायुद्धकै अन्त्यजस्तो थियो। शीतयुद्धको अन्त्य बीसौं शताब्दीको परिवर्तन रूपान्तरण गर्ने महत्वपूर्ण घटनाकै रूपमा लिइन्छ। शीतयुद्धमा अमेरिका, पश्चिम युरोप, पूर्वी एसिया जापानलगायत र मध्यपूर्वका केही देश एकातिर थिए भने सोभियत संघ, पूर्वी युरोप र चीन अर्कोतिर थिए। अमेरिकाले स्वतन्त्र, प्रजातान्त्रिक खेमाका देशहरूको नेतृत्व गरेको थियो भने सोभियत संघले समाजवादी भनिने कम्युनिस्ट मुलुकको नेतृत्व गरेको थियो। अमेरिकाको नेतृत्वमा उत्तर एटलान्टिक सन्धि संगठन थियो भने सोभियत संघले वार्सा प्याक्टको नेतृत्व गरेको थियो। हातहतियारको होडबाजी चल्यो, दुवैले आणविक हतियार राखे पनि वास्तविक लडाईं भएन, तेस्रो विश्वयुद्ध हुन पाएन। आआफ्नो विचार, शक्ति र प्रभाव बढाउन जासुसी गतिविधि बढाउने, जानाजानी ध्वंसात्मक काम गराइरहने, प्रोपोगाण्डा गराइरहने, एक अर्कालाई कसरी हुन्छ होच्याउने काम भने भइरहे। आर्थिक नाकाबन्दी शीतयुद्धको अर्को शस्त्र थियो। क्युवान मिसाइल संकटले विश्वलाई नै संकटमा पुर्याएको थियो। क्युवा,ताइवान, कोरियाली महाद्वीप, इन्डो चाइना क्षेत्र, भियतनामलगायत अफगानिस्तानमा प्रोक्सी वार भए। युरोपमा कुनै लडाईं नभए पनि पूर्वी जर्मनी १९५३, हंगेरी १९५६, चेकोस्लोभाकिया १९६८ मा भएका विद्रोहहरूलाई मस्कोले दबाएका थिए। शीतयुद्धको भूराजनीति हेर्दा यसको थिएटर (रंगमञ्च) केन्द्रीय युरोप र चीनको वरिपरि रह्यो। यो थिएटरमा अमेरिका, सोभियत संघ र चीनका बीच सैनिक प्रभाव र प्रभुत्वका लागि प्रतिस्पर्धा रह्यो। १९४७ देखि सुरु भएको शीतयुद्धको चरम सीमा १९५० देखि १९६३ सम्म देखियो। आआफ्नो प्रभाव क्षेत्र बढाउन शक्ति राष्ट्रहरूको होडबाजी चलि नै रह्यो। यसबीचमा भियतनाम उत्तर र दक्षिणका बीच सिभिल वार हुँदा अमेरिकाले दक्षिण भियतनामलाई साथ दियो। भियतनाम युद्धमा ५८ हजार अमेरिकी सैनिकले ज्यान गुमाए भने २०३० लाख भियतनामी मारिए। प्रभाव क्षेत्र बढाउने क्रममा , , ,  जस्ता उपाय पनि अपनाइए। चाणक्य कूटनीतिक शैलीमा भन्ने हो भने साम, दान, दण्ड, भेद के अपनाउँदा आफ्नो स्वार्थ सिद्ध हुने र प्रभाव बढ्ने हुन्छ प्रयोगहरूमा ल्याइयो। अमेरिकाले युद्धबाट ध्वस्त भएका ठाउँको पुनर्निर्माण र पुनस्र्थापनाको पहल गर्यो। कनेक्टिभिटिलाई पनि प्रोत्साहन गर्यो शीतयुद्ध कालमा झैं। अमेरिकाले मार्सल प्लान, प्वाइन्ट फोर प्रोग्राम (  )      जस्ता कार्यक्रम लागू गर्यो। अमेरिकाले कमजोरलाई सहयोग गरेर बलियोविरुद्ध काम गर्ने रणनीति अपनायो। यसै रणनीतिअन्तर्गत अमेरिकाले चीनसँग सम्पर्क बढाउने पहल गर्यो र सोभियत संघविरुद्ध चीनलाई प्रयोग गर्ने रणनीति सुरु। सन् १९४९ को कम्युनिस्ट क्रान्तिपछि रुस र चीन वैचारिक सामीप्यतामा आए। माओसेत्तुङको चिनियाँ जनताको विजय भएको घोषणा बाबजुद अमेरिकालगायत पश्चिमी देशले ताइवानमा सीमित हुन पुगेको च्याङ काई सेक सरकारलाई मान्यता दिइरहे। कम्युनिस्ट चीन संयुक्त राष्ट्र संघको सदस्यताबाट पनि वञ्चित रह्यो। चीनलाई अलग राख्ने पश्चिम नीति चलिरहँदा पनि नेपालका प्रधानमन्त्री विश्वेश्वरप्रसाद कोइरालाले १९६० मा संयुक्त राष्ट्र संघको पन्ध्रौं महासभालाई सम्बोधन गर्दै संयुक्त राष्ट्र संघमा चीनको सदस्यता हुनैपर्ने जोडदार आह्वान गरे, विश्व समुदायसमक्ष। बीपी कोइरालाको भनाइ थियो चीनबिनाको संयुक्त राष्ट्रसंघले सर्वव्यापकता प्राप्त गर्न सक्तैन र चीनलाई राष्ट्रसंघ बाहिर राखेर विद्यमान राजनीतिक यथार्थतालाई प्रतिबिम्ब गर्दैन। यसै आसयको विचारलाई अमेरिकन रिपब्लिकन पार्टीका राष्ट्रपतीय उम्मेदवार रिचार्ड निक्सनले १९६७ को   मा लेख लेखे। चीन जस्तो ठूलो देशलाई धेरै समय बाहिर राख्नु बुद्धिमान नहुने उल्लेख गरे। निक्सनले अब चीनलाई विश्व राजनीतिको मूल प्रवाहमा ल्याउने कुरा गर्दा हेनरी किसिन्जरले यस्ता कल्पना लहडको उडान भनेका थिए। चीन त्यतिबेला सांस्कृतिक क्रान्तिको चपेटामा थियो, जनजीविकाका अनेकन समस्या झेल्दै थियो। त्यस्तो समयमा चीनसँग सम्पर्क भनेको सोचाइ बाहिरको विषय थियो, विश्वास गर्न नसकिने कुरा थियो। निक्सनको मन्त्र थियो, भ्रम विनाको सम्पर्क। सन् १९६९ अगस्त महिनामा चिनियाँ सोभियत सुरक्षा बलको सीमामा लडाईं भयो। दुई आणविक हतियारयुक्त देश लडाईंमा गए भने सर्वनाश हुने आकलन गरियो। त्यसपछि मात्र किसिन्जरले आफ्नो सोचाइ परिर्वतन गरे, अमेरिकाको विश्व प्रतिस्पर्धी दुश्मन सोभियत संघको जित भयो भने, अमेरिकाको लागि दुर्भाग्य हुने ठहर गरे। बेइजिङको कमजोरी र मस्कोको प्रतिस्पर्धासँगको ग्रस्तताबाट फाइदा लिन चीनसँग मिलेर जाने विचारले विश्व शक्ति सन्तुलनमा बदलावका संकेत विस्तारै देखा पर्दै गए। सोभियत संघको डर देखाएर चीनसँग सम्पर्क बढाउने, माओलाई आफ्नो पक्षमा तान्ने तत्कालका लागि अमेरिका नेतृत्वको सफलता मानिन्छ। वैचारिक द्वन्द्वका बीचमा आफ्नो बृहत् दीर्घकालीन उद्देश्यलाई कठिनता कडापनलाई सिर्जनात्मकतासँग जोड्न सक्ने अमेरिका कूटनीतिका रूपमा लिइन्छ। सन् १९७१ मा किसिन्जर चीनको राजधानी बेइजिङ पुगेर चाउएनलाइलाई भनेयथार्थताले हामीलाई एक ठाउँमा ल्यायो र यही यथार्थताले हाम्रो भविष्य निर्धारण गर्नेछ। किसिन्जर त्यतिबेला नवनिर्वाचित राष्ट्रपति रिचार्ड निक्सनका राष्ट्रिय सुरक्षा सल्लाहकार नियुक्त भइसकेका थिए। उनले चिनियाँ नेतृत्वलाई विश्वास दिलाउँदै भने, चीनको विरुद्ध हामी कहिल्यै कसैसँग मिल्नेछैनौं। चीनसँग छलफल नगरी या विचार नबुझी चीनको हितलाई असर गर्ने अमेरिकाले निर्णय गर्ने छैन, कुनै कदम चाल्ने छैन। राष्ट्रपति निक्सन पनि चीनको भूभागमा गएर चीनसँगको सम्पर्क र सम्बन्ध बढाउने पहललाई ताजा हावाको श्वास भन्दै भविष्यका लागि यसले अवसर खोलेको र प्रतिकूलतामा पनि अमेरिकासँग ठूलो आँट गर्न सक्ने अन्तर्निहित शक्ति र आत्मविश्वास रहेको रूपमा अमेरिकी नेतृत्व प्रस्तुत भयो। जनताका आधारभूत मौलिक हक, अधिकारको रक्षा र संवद्र्धन गर्दै राष्ट्रराष्ट्रबीचमा सामञ्जस्यता, सद्भाव र समझदारीलाई अगाडि बढाउन शान्तिपूण सहअस्तित्वका पाँच सिद्धान्त (पञ्चशील) लाई स्थापित गर्नुपर्छ। १९७९ मा चीनले अर्थतन्त्र खुला र सुधार गरेपछि तीन दशकसम्म लगातार आर्थिक वृद्धि चीनको विश्व रंगमञ्चमा उपस्थिति, भूमिका र योगदान बढ्दै गयो। सन् १९८० को दशकतिर आइपुग्दा सोभियत संघ कमजोर हुँदै गइरहेका संकेत देखिन थाले। सन् १९७९ मा अफगानिस्तानमा आक्रमण गरेपछि सोभियत संघको कडा आलोचना भयो, घेराबन्दी सुरु भयो। अर्थतन्त्रको एक चौथाइ प्रतिरक्षा र परराष्ट्र मामलामा दिइरहेको मस्कोका लागि थेग्न गाह्रो हुँदै जान थाल्यो। यही दशकमा मस्कोमा नेतृत्व परिवर्तन छिटोछिटो भयो। मिखाइल गोर्वाचेभ नेतृत्वमा आएपछि खुलापन र पुनर्संरचना कार्यक्रम ल्याए, उनले कम्युनिस्ट पार्टीलाई सुधार गर्न चाहन्थे तर कम्युनिस्ट प्रथा सामेल संयन्त्रले अगाडि बढाउन सहयोग गरेन। अफगानिस्तान आक्रमण महँगो सावित भयो, पूर्वी युरोपमा देखिएका विरोध प्रदर्शन दबाउन गोर्भचेभले सैनिक पनि पठाएनन्। आफ्नो अन्तर्राष्ट्रिय छविमा बढी केन्द्रित हुँदै गर्दा देशको यथार्थतासँग टाढिँदै गए। शीतयुद्धको अन्तिम दशकको अन्त्यतिर अप्रत्याशित घटना भए, यति छोटो समयमा घटनाक्रमले यति तीव्र गति लेलान् भन्ने अनुमान सायद कमैले गरेका थिए। नोभेम्बर ६ मा वर्लिनको पर्खाल भत्केपछि मस्कोमा पनि शक्ति संघर्षले तीव्रता लियो। नेतृत्वले तालमेल र उपयुक्त सामञ्ज्यस्तता कायम गर्न सकेन। अन्ततः अमेरिकाको एक मात्र प्रतिस्पर्धी विश्व शक्ति राष्ट्र सोभियत संघको डिसेम्बर १९९१ मा विघटन भयो। शीतयुद्धको अन्त्य भइरहँदा अमेरिका सर्वशक्तिमान राष्ट्रको रूपमा स्थापित भयो। सोभियत संघको विघटनमा कम्युनिज्मको अन्त्य भएको मान्दै राजनीतिक विद्वानहरूले यसलाई इतिहासको अन्त्य भने। प्रजातन्त्रको विकल्प नरहेको र अब कानुनी राज्यको व्यवस्था सर्वोपरि भएको घोषणा गरियो। अमेरिका शक्तिका रूपमा स्थापित भयो। शीतयुद्धको समाप्तिसँगै दुई ध्रुवीय विश्व इतिहास भइसक्यो। विश्व आज बढी अन्तर्सम्बन्धित भएको छ। एकअर्कासँग कुनै न कुनै रूपमा जोडिएर बसेका छन्मुलुकहरू। बहुध्रुवीय विश्वमा समस्या पनि बहुआयामिक भएका छन्। कुनै पनि राष्ट्रले जतिसुकै शक्तिशाली भए पनि विश्वमा देखिएका चुनौतीको एक्लै सम्बोधन गर्ने समाधानका लागि अरूसँगै मिलेर काम गर्नुपर्ने बाध्यता छ। हामीले पनि हाम्रो विचारलाई सोहीअनुसार बदल्न सक्नुपर्छ। शीतयुद्धको अन्त्यपछि दुई ध्रुवीय विश्व अमेरिका शक्तिशाली रहेको एक धु्रवीय विश्वको बाटो हुँदै बहुध्रुवीय विश्वतिर अग्रसर छ भने अर्कोतिर राष्ट्रराष्ट्रबीचको अन्तरनिर्भरतासहयोग बढिरहेको छ। शक्तिशाली राष्ट्रहरू अन्तरमुखी भएका छन्। आफ्नो राष्ट्र पहिलोको नारा लगाइरहेका छन्। झर्दो राष्ट्रवादले सबैलाई पिरोलेको छ। पहिचानको राजनीति खतरनाक रूपमा प्रबल भइरहेको छ। निर्णायक र नेतृत्वका नाममा प्रजातन्त्रका आधारभूत मान्यता र मूल्य कमजोर भइरहेका छन्। यस पृष्ठभूमिमा नयाँ विश्व व्यवस्था जन्मिने प्रसव वेदनामा छ। यस सन्दर्भमा जनताका आधारभूत मौलिक हक, अधिकारको रक्षा र संवद्र्धन गर्दै राष्ट्रराष्ट्रबीचमा सामञ्जस्यता, सद्भाव र समझदारीलाई अगाडि बढाउन शान्तिपूण सहअस्तित्वका पाँच सिद्धान्त (पञ्चशील) लाई स्थापित गर्नुपर्छ। शीतयुद्धपछिका ३० वर्षमा यस दिशामा के कति काम भए ? के हुँदैछन्, के गर्न उपयुक्त छ आदिको बृहत्तर मूल्यांकन गर्ने बेला हो, यो घडी। के साँच्चिकै इतिहासको अन्त्य भएकै हो ? यस प्रश्नतिर पनि शीतयुद्ध सकिएको तीन दशक बितिसक्दा मूल्यांकन गर्दै अगाडिको बाटो तय गर्ने बेला आएको छ। अन्त्यमा नेपाल एसियाका दुई महाशक्ति राष्ट्रबीच अवस्थित मुलुक हो। भूराजनीतिक हिसाबले महत्वपूर्ण देश छिमेकीका लागि र शक्ति र प्रभाव फैलाउने होडबाजीमा रहेका महाशक्ति राष्ट्रका लागि पनि बडो संवेदनशील र नाजुक घडीमा नेपालले सचेत, सर्तक र संवेदनशील भएर आफ्नो सम्मान र स्वतन्त्रता बचाइराख्यो। तत्कालीन शासक वर्गले जनाधारबिनाको राजनीतिक व्यवस्था टिकाउन सम्झौता गरे। कुनै गुटमा नलाग्ने र कसैको दबाब र पक्ष नलिई स्वतन्त्र रूपले निर्णय लिने नेपालले मध्यमार्ग अपनाएको थियो, परराष्ट्रनीतिमा अर्थात असंलग्नताको बाटो रोजेको थियो। यही असंलग्नताले नेपाल होडबाजीबाट टाढा रहन सक्यो, छिमेकीलगायत बृहत् अन्तर्राष्ट्रिय समुदायको सद्भाव र समर्थन बटुल्न सफल भयो। शीतयुद्धकालमा २० वर्षको अन्तरालमा सन् १९६९ र १९८९ मा नेपाल संयुक्त राष्ट्रसंघ सुरक्षा परिषद्को अस्थायी सदस्य चुनिन सफल भयो। यस्तै दक्षिण एसियाली क्षेत्रीय सहयोग संगठन (सार्क) को मुख्यालय पनि सार्क सदस्य राष्ट्रहरूको मन र विश्वास जितेर काठमाडौं ल्याउन सफल भएको थियो। यो कुशलता असलंग्न परराष्ट्र नीतिको अभिव्यक्ति हो, उपज हो भन्न सकिन्छ। भट्टराई पूर्व राजदूत हुन्।"
