शीर्षक,विवरण
छिमेकीका असल अभ्यास,"कुनै पनि विद्युत् लगानीको पहिलो सर्त बजार हो। माग छ, तर बजार छैन। यो अवस्थाबाट गुज्रँदै गर्दा हाम्रो एक मात्र अन्तर्राष्ट्रिय ऊर्जा बजार मानिएको छिमेकी भारत विगतमा सकारात्मक बाटोमा रहेन। जसले गर्दा नेपालभारतबीच सीमापार अन्तर्देशीय प्रसारण लाइन अपेक्षित रूपमा निर्माण हुन सकेन। त्यसको मूल्य नेपालले चुकाइसकेको छ। तर, अब भारतीय मानसिकतामा परिवर्तन आएको देखियो नेपालभारतबीच सीमापार प्रसारण लाइनमा भएको पछिल्लो सहमतिले। यही मंगलबार नेपालभारत ऊर्जा सचिवस्तरीय बैठकमा भारतले (न्यु) बुटवलगोरखपुर प्रसारण लाइन (४०० केभी, डबल सक्र्युट) मा सहमति गरेको छ। यस्तो सहमतिका लागि नेपालले २० वर्षदेखि प्रयास गर्दै आएको छ। यसले भारत सकारात्मक भएको अपेक्षा गर्न सकिन्छ। यो प्रसारण लाइनले मुलुकको आर्थिक विकासमा उल्लेखनीय भूमिका खेल्न सक्छ। जलाशययुक्त आयोजना अभावमा अझै हिउँदयाममा भारतबाट बिजुली आयात गर्नुपर्ने छ। तर प्रसारण लाइनको क्षमता नभएका कारण आयात गर्न नसकिएर लोडसेडिङ गर्नुपरेको अनुभव छँदै छ। पहिलो अन्तरदेशीय संरचना ढल्केबरमुजफ्फपुर २२० केभी सञ्चालनमा आएपछि नेपालको लोडसेडिङ हटेको हो। अबका केही वर्षमा वर्षायामलाई चाहिने बिजुलीका लागि हामी आत्मनिर्भर हुँदै छौं। तत्काल खपत गर्न नसकिएको जगेडा बिजुली निकासी हुने सम्भावना खुलेको छ। भारत पनि ऊर्जा संकटग्रस्त मुलुक हो। अर्थतन्त्रको आयतन (इकोनोमी अफ स्केल) उसको ठूलो होला र नेपालका दुईचार हजार मेगावाट बिजुली उसको प्रणालीका लागि नगण्य मानिएला। तर नेपालको नवीकरणीय ऊर्जा विभिन्न पर्यावरणीय, आर्थिक र प्राविधिक कारणवश उपयोग गर्न भारतलाई पनि दबाब छ। त्योभन्दा ठूलो राजनीतिक इच्छाशक्ति हो। यही इच्छाशक्तिले नेपाल र भारतबीच विद्यमान समस्याका गाँठा क्रमशः फुक्दै गएको अनुभूति गर्न सकिन्छ। यो आलोकमा भएको प्रसारण सहमति दुई देशबीच विद्यमान सम्बन्धलाई अझ घनिष्ट बनाउने अर्काे उपक्रम पनि हो। नेपालको बिजुली लिएर भारतलाई कुनै घाटा पर्दैन। दुईतिहाइ ऊर्जा कोइलाबाट पूर्ति गर्ने भारतले बिजुलीको कच्चा पदार्थ अस्ट्रेलियाबाट आयात गर्न हुन्छ, तर छिमेकीबाट बिजुली ल्याउन हुन्न ? नागरिकस्तरको दबाब भारतमा छ। भारतले आफ्नो ऊर्जा बजारमा नेपाललाई सहज पहुँच दिँदा दुई देशको मात्र नभई समग्र दक्षिण एसियाकै आर्थिक विकासमा मद्दत पुग्छ। भारतले यसपटक नेपालको बिजुली बंगलादेशसम्म निर्यात गर्न दिन अपनाउनुपर्ने पद्धति र प्रक्रिया छलफल गर्न सकारात्मक भएको छ। बंगलादेश पनि बिजुली नपाएर आर्थिक विकासमा अघि बढ्न नपाएको गुनासो गर्दै आएको राष्ट्र हो। अघिल्लो वर्ष (सन् २०१८ अगस्ट ३०३१) काठमाडौंमा सम्पन्न बिम्स्टेकको चौथो शिखर सम्मेलनले समेत यो मुद्दालाई अनुसरण गर्दै कार्यान्वयनमा लैजाने प्रतिबद्धता व्यक्त गरेको छ। यसैको कसीमा भारतसित पछिल्लोपटक भएको सहमति यो क्षेत्रका लागिसमेत सुखद मुद्दा सावित भएको छ। आगामी साढे तीन वर्षभित्र यो संरचना निर्माण गरिसक्ने सहमति भएको छ। भारतको एउटा बानी छ, सहमतिसम्झौता गर्ने तर कार्यान्वयन नगर्ने। यो पुरानो बानी सुधार गर्न आवश्यक छ। यसका लागि नेपाल सरकारले पनि कर्मचारी तहदेखि बेलाबेखत हुने शिखर भेटवार्तामा यो मुद्दालाई फलोअप गरिरहनुपर्छ। ऊर्जा बजार सुनिश्चित गर्ने पूर्वसर्तका रूपमा रहेको सीमापार प्रसारण लाइन निर्माण भएपछि नेपालमा ठूलाठूला अन्तर्राष्ट्रिय लगानी आउन सक्छ। १४४ मेगावाटको कालीगण्डकी ए निर्माण हुँदा जीडीपीमा ६ प्रतिशतले वृद्धि भएको थियो। एउटै उदाहरण पर्याप्त छ कि ठूला तथा मझौला जलविद्युत् आयोजना निर्माण हुँदा मुलुकको अर्थतन्त्रका अग्र र पृष्ठसम्बन्ध (फरवार्ड एन्ड ब्याकवार्ड लिंकेज) लाई कति प्रभाव पार्छ भन्ने। तसर्थ, भारत र नेपाल मात्र होइन, यो क्षेत्रकै विद्युत् व्यवस्थापनका लागि नयाँ प्रयास सुरु भएको छ। चारैतिर घोर निराशा छाइरहेका बेला अब केही हुन्छ कि भन्ने आशा यसले जगाइदिएको छ।"
आलोचना भएपछि दसैं भत्ता फिर्ता,"कपिलवस्तु : कपिलवस्तु नगरपालिकाका जनप्रतिधिले दसैं भत्ता फिर्ता गरेका छन्। नगरपालिकाको कार्यपालिका बैठकले एक महिना बराबरको तलब भत्ताका रूपमा वितरण गरेको थियो। त्यसको चौतर्फी आचोलना भएपछि जनप्रतिनिधिले भत्ता फिर्ता गर्न थालेका हुन्। कपिलवस्तु नगरपालिका ६ का वडाध्यक्ष ओमप्रकाश पाण्डेयले बिहीबार दसैं खर्च रकम फिर्ता गरेका हुन्। नगर कार्यपालिकाको बैठकका बेला आफू काठमाडौं रहेको हुँदा दसैं भत्ता लिने निर्णय आफूले नगराएको वडाध्यक्ष पाण्डेयले बताए। दसैं भत्तावापतको २५ हजार रुपैयाँ नगरपालिकाको लेखा शाखाबाट खातामा गएको रहेछ, वडाध्यक्ष पाण्डेयले भने, सो रकम मैले राष्ट्रिय वाणिज्य बैंक तौलिहवा शाखामा रहेको नगरपालिकाकै बैंक खातामा फिर्ता गरेको छु। दसैं भत्ता लिने निर्णयप्रति भने यसअघि उपप्रमुख लक्ष्मीदेवी गुप्ताले असहमति जनाएकी थिइन्। नगर कार्यपालिका बैठकले गरेको दसैं खर्च खाने निर्णयउपर निर्णय पुस्तिकामा लिखित रूपमै उनले असहमति जनाएकी थिइन्। खातामा गएको दसैं भत्तावापतको ३० हजार रुपैयाँ उनले नगरपालिकाको बैंक खातामा फिर्ता गरेकी हुन्। वडा नं १ का अध्यक्ष सुदीप पौडेलले भने आफूले बुझेको दसैं खर्च रकम कपिलवस्तु बाल गृहलाई हस्तान्तरण गरेका छन्।"
कतारमा कामदारमैत्री कानुन,"काठमाडौं : कतार सरकारले आप्रवासी कामदारमैत्री नयाँ कानुन अनुमोदन गरेको छ। नयाँ कानुनी व्यवस्थाअनुसार कामदारले रोजगारदाता सहजै परिवर्तन गर्न सक्नेछन्। यससँगै कतारले आप्रवासी कामदारका लागि प्रचलित काफ्ला प्रणाली अन्त्य र श्रम बजारमा व्यापाक सुधार भएको घोषणा गरेको छ। कतारमा झण्डै चार लाख नेपाली कार्यरत छन्। यसअघि कामदारले रोजगारदाता परिवर्तन गर्न कार्यरत रोजगारदाताबाट नो अब्जेक्सन प्रमाणपत्र लिन आवश्यक पथ्र्यो। यो कानुनसँगै मन्त्रीस्तरीय आदेशबाट कामदार बहिर्गमन आदेशसम्बन्धी सबै व्यवस्था खारेज हुनेछन्। यद्यपि, सैनिकको हकमा भने यो व्यवस्था लागू हुँदैन। यस्तै कतार सरकारले न्यूनतम् ज्यालाको विभेद अन्त्य गर्न नयाँ कानुन अनुमोदन गरेको छ। न्यूनतम ज्यालामा गैरविभेदकारी व्यवस्था लागू गर्ने कतार मध्यपूर्वमा पहिलो हो। कतार सरकारको यो कदमलाई अन्तर्राष्ट्रिय श्रम संगठन (आईएलओ) तथा कामदार आपूर्ति गर्ने देशले स्वागत गरेका छन्। उनीहरूले कतारको यो कदमलाई रूपान्तरणकारी भनेका छन्। आईएलओका महानिर्देशक गाइ राइडरले आप्रवासी कामदारको अधिकारलाई समर्थन गरेको भन्दै यसले उत्पादकत्व विस्तार तथा कुशलता अभिवृद्धि हुने बताएका छन्। कतारले सामाजिक न्यायसहितको सभ्य कामलाई प्रवद्र्धन गरेको उनको भनाइ छ। नो अब्जेक्सन प्रमाणपत्र आवश्यक नपर्ने व्यस्थाले कामदारले परीक्षणकालको अवधिपछि सहजरूपमा रोजगारदाता फेर्न सक्नेछन्। कामदारले रोजगारदाता परिवर्तन गर्दा उक्त कामदारलाई लिने अर्को रोजगारदाताले पहिलेको रोजगारदातालाई कामदार भर्ना गर्दाको लागत भर्पाइ गर्नुपर्नेछ। बहिर्गमन इजाजत लिनुनपर्ने व्यवस्थाले घरेलु कामदार, सरकारी कामदार, सार्वजनिक संस्थामा काम गर्ने तथा समुद्र र कृषिमा काम गर्ने र आकस्मिक कामदारले अस्थायी या स्थायी रूपमा देश छाडेर जानसमेत स्वतन्त्र भएका छन्। यसका लागि उनीहरूले रोजगारदाताबाट अनुमति लिनुपर्दैन। यसैबीच, गैरविभेदकारी न्यूनतम् तलब कतारमा काम गर्ने सबै देशका कामदारमा र सबै क्षेत्रमा लागू हुनेछ। न्यूनतम पारि श्रमिक कति भन्नेचाहिं यो वर्षको अन्त्यतिर घोषणा हुनेछ। कतार सरकारको प्रशासनिक विकास, श्रम तथा सामाजिक मामिला मन्त्रालयले न्यूनतम पारि श्रमिकका सम्बन्धमा आईएलओसँग मिलेर भर्खरै अध्ययन सम्पन्न गरेको छ। कतारको यो निर्णयसँगै कतार परिवर्तनको बाटोमा अघि बढेको भन्दै अन्तर्राष्ट्रिय ट्रेड यूनियन महासंघ, अन्तर्राष्ट्रिय रोजगारदाताको संगठन ले पनि स्वागत गरेको छ। महासंघले न्यूनतम पारि श्रमिक छिटो घोषणा गर्न कतार सरकारसँग माग गरेको छ। अन्तर्राष्ट्रिय रोजगारदाताको संगठनले श्रम बजारमा स्तरीय मापदण्ड निर्माण गर्नुका साथै कार्यस्थलमा सभ्य ढंगले काम गर्ने वातावरण निर्माण गरेको बताएको छ। सरकारले अनुमोदन गरेका यी कानुन हस्ताक्षरका लागि कतारी अमिर शेख तमिन विन हमाद अल थानी समक्ष हस्ताक्षरका लागि पठाइनेछ। हस्ताक्षर भएसँगै सन् २०२० को सुरुदेखि कानुन कार्यान्वयनमा आउनेछ।"
किसानले पाएनन् उखुको अनुदान,"सिरहा : नरहा गाउँपालिका ३ मा रहेको हिमाल्य सुगर मिल्समा आर्थिक वर्ष ०७५०७६ मा उखु बेचेका ६ हजार ८ सय ६२ किसानले सरकारी अनुदान अझै पाएका छैनन्। उनीहरूले पाउनुपर्ने ८ करोड ४१ लाख ६७ हजार रुपैयाँ मन्त्रालयबाट निकासा नै भएको छैन। किसान दैनिकजसो मिल्स धाउँदै आएका छन्। अनुदान रकम नपाउँदा उनीहरूलाई गर्न समस्या भएको छ। मिल्समा ०७५०७६ मा सिरहा, धनुषा, सर्लाही, सप्तरी र महोतरीका किसानले १२ लाख ८९ हजार ३ सय २६ क्विन्टल उखु बेचेका छन्। किसान, चिनी उद्योग र सरकारबीचको सम्झौतापछि गत वर्ष उखुको मूल्य ५ सय ३६ रुपैयाँ ६४ पैसा प्रतिक्विन्टल मूल्य तय गरेको थियो। यसमध्ये चिनी मिलले ४ सय ७१ रुपैयाँ २८ पैसा र सरकारले ६५ रुपैयाँ ३६ पैसा अनुदान दिँदै आएको थियो। मिल्सले खुद भुक्तानी गर्ने रकम समयमै पाए पनि सरकारी अनुदानको अझै नपाएको नरहा गापा ३ खोरिया टोलका किसान ताहिर मियाँले गुनासो पोखे। उनले गत वर्ष २६ सय क्विन्टल उखु बेचेका थिए। खेती गर्न मजदुर, मल खाद्य नगदी लाग्छ तर, उधारोमा बिक्री गर्नुपर्छ, उनले भने, मिल्सबाट उखु बेचेको ६ महिनामै पैसा पाए तर सरकारी अनुदान पाएको छैन। सरकारी अनुदान रकम पाउन झन्झटिलो प्रक्रिया भएको सोही ठाउँका अर्को किसान साहिद अन्सारीले बताए। जग्गा ठेक्का लिएर खेती गरे। लगानी लाग्यो तर, उखु बेचेको अनुदान पाएको छैन्, उनले भने, न उखु गरेर उभो लाग्यो न त अन्य बाली। बर्सेनि ऋण सापटी लिएर खेती गर्नुपरेको उनले सुनाए। यहाँका उखु बेचेका किसानको आर्थिक वर्ष ०७४०७५ को पनि ५३ लाख रुपैयाँ सरकारी अनुदान बाँकी छ। आफूहरूले किसानको सम्पूर्ण विवरण कोष तथा लेखा नियन्त्रण कार्यालय र प्रमुख जिल्ला अधिकारी समक्ष बुझाइसकेको मिलका उखु महाप्रबन्धक अवधकिशोर यादवले बताए। मिल्सले दिने रकम ०७६ असार मसान्तमै भुक्तानी गरिसकेका छौं। सरकारी अनुदान नपाएर किसान दैनिक ताकेदा गर्न आउँछन्, उनले भने,हामीले सरकारी निकायमा विवरण पठाइ सकेको छौं। मिल्सले उपलब्ध गराएको विवरणअनुसार कृषि तथा पशुपंक्षी मन्त्रालयमा अनुदान रकमको लागि सिफारिस गरिएको प्रमुख जिल्ला अधिकारी गोपालकुमार अधिकारीले बताए। किसान विवरण प्राप्त भएको सोही आधारमा सिफारिस गरिएको छ, उनले भने। मन्त्रालयबाट निकासा आए किसानको खातामा रकम पठाउने कोष तथा लेखा नियन्त्रण कार्यालय सिरहाका प्रमुख कोष नियन्त्रक राधेश्याम गिरीले बताए। मिल्सलाई उखु अपुग यहाँका मिल्सलाई दैनिक २५ हजार क्युन्टल उखु आवश्यक पर्छ तर उत्पादन त्यति भइरहेको छैन्। ३ महिना मात्रै उत्पादनले धान्दै आएको उखु महाप्रबन्ध यादवले बताए। कम उखु उत्पादन भएपछि खेती बढाउन किसान सहुलियत प्रदान गर्दै आएको छ, उनले भने, मल, कृषि उपकरण र विषादीमा सहयोग गर्दैछौं। मिल्ससँग समन्वय गरेर खेती गरिरहेका किसानलाई प्रतिबिघा एसएसपी मल २ बोरा, सडक पुगेको खेतमा थप १ बोरा युरिया, बीउ उपचारको औषधि निःशुल्क दिने गरेको यादवले बताए। यसैगरी मिल्सले कृषि उपकरणमा २५ प्रतिशत छुट दिने र बीउ बैंकमा निरब्याजी उखु राख्ने गरेको छ। यसवर्ष खेतीका लागि सात जना जेटीए (प्राविधिक) र २३ किसान गरी ३० जनालाई भारत तालिममा पनि पठाएको उनले सुनाए। सिरहामा ९० हजार बिघा खेतीयोग्य जग्गामध्ये हाल ३५ सय बिघामा उखुखेती हुने गरेको छ।"
किन खुल्दै छ चेन्दुमा महावाणिज्य दूतावास ?,"काठमाडौं : कूटनीतिक नियोग थपघट गर्न कार्यदल बनाएर अध्ययन भइरहेका बेला सरकारले चीनमा नियोग थप्ने भएको छ। सरकारको पछिल्लो निर्णयअनुसार चेन्दुमा महावाणिज्य दूतावास स्थापना हुनेछ। चिनियाँ राष्ट्रपति सी चिनफिङको नेपाल भ्रमणमा महावाणिज्य दूतावास खोल्ने निर्णय घुसाउनु अर्थ र परराष्ट्र मन्त्रालयका कर्मचारीको स्वार्थले काम गरेको परराष्ट्र अधिकारीको बुझाइ छ। सन् २०१६ यताका उच्चस्तरीय भ्रमणमा मन्त्रालयले त्यहाँ महावाणिज्य दूतावास खोल्ने विषय नेपालचीन संयुक्त वक्तव्यमा घुसाउँदै आएको थियो। चीनको व्यापारिक सहर क्वाङ्चाओ (गोन्जाओ) मा महावाणिज्य दूतावास खोल्ने समयमा पनि चेन्दुमा खोल्न नेपालले पहल गरेको थियो। गोन्जाओमा अढाई वर्षअघि महावाणिज्य दूतावास खुलेको थियो। अन्य मुुलुकले तिब्बतलाई नियाल्न स्थान नपाएपछि ल्हासाबाट नजिक पर्ने भूभाग चेन्दुमा महावाणिज्य दूतावास खोलेका छन्। ल्हासामा अमेरिका र युरोपेली केही मुलुकका महावाणिज्य दूतावास छन्। परराष्ट्र र अर्थ मन्त्रालयका कर्मचारीले राजनीतिक नेतृत्वलाई फरक विश्लेषण गर्दै त्यहाँ धेरै मुलुकको वाणिज्य दूतावास रहेकाले नेपाल छुट्न नहुने तर्क गरेका थिए। खोल्नुपर्ने कारणमा भनिएको छ, विदेशीको महावाणिज्य दूतावास अति नै धेरै रहेकाले त्यहाँ खोल्न वाञ्छनीय हुन्छ। चीन सरकारले नेपाललगायत मुलुक हेर्न सिचुवान प्रान्तलाई छानेको र सहकार्य पनि बढ्दै गएकाले त्यहाँ आवश्यक देखिन्छ। अन्य मुलुकले भने तिब्बतमा महावाणिज्य दूतावास राख्न नपाएपछि चेन्दु तय गरेको विषय लुकाइएको छ। तिब्बतमा नेपालको मात्र महावाणिज्य दूतावास छ। त्यहाँबाट चेन्दु टाढा छैन। एउटा नियोग खोल्न ५ करोड रुपैयाँभन्दा बढी खर्च लाग्छ। वार्षिक नियमित खर्च (तलब, भत्ता, घरभाडा, मसलन्द, अन्य सेवासुविधा र विभिन्न कार्यक्रम) गरी ३ करोडभन्दा बढी खर्च हुने गर्छ। गोन्जाओस्थित महावाणिज्य दूतावास उपयोगविहीन हुँदा सरकारले लामो समय महावाणिज्यदूत नपठाई कार्यवाहकबाट चलाएको थियो। बेइजिङस्थित नेपाली दूतावासका नियोग उपप्रमुख सुशील लम्सालले सरकारी निर्णयको बचाउ गर्दै भने, चेन्दुसँग हाम्रो सहकार्य बढ्दै गरेकाले त्यहाँ आवश्यक देखिएर नै खोल्ने निर्णय लिएको हुनुपर्छ। यहाँ वाणिज्य दूतावास खोल्न लामो समयदेखि छलफल भएको उनले टेलिफोनमा अन्नपूर्णलाई बताए। ल्हासामा महावाणिज्यदूतको भूमिका निर्वाह गरिसकेका चीनका लागि राजदूत लीलामणि पौड्याल त्यो विषयमा जानकार रहँदारहँदै किन निर्णय भयो, परराष्ट्रका अर्का अधिकारीले गुनासो गरे। राजदूत हुनुअघि अनौपचारिक कुराकानीमा पौडेल चेन्दुमा महावाणिज्य दूतावास आवश्यक नभएको तर्क गर्थे। उनको भनाइ हुन्थ्यो, ल्हासामा एक जना अधिकृत थप गरी त्यहाँबाट चेन्दु हेर्दा हुन्छ। ती अधिकारीका अनुसार आवश्यकताभन्दा पनि अन्य मुलुकको महावाणिज्य दूतावासको संख्या देखाएर र द्विपक्षीय सम्झौतासहमतिको बुँदा बढी देखाउन यस्तो निर्णय गराएका हुन्। त्यसका लागि राष्ट्रपति सी भ्रमणको अवसर छोप्नुका कारण पनि निर्णयबाट पछि नहटुन् भनेरै हो, उनले भने। सरकारले एक वर्षअघि न्युयोर्कका महावाणिज्यदूतलाई फिर्ता गरेको छ। भारतका पनि बिहार र मुम्बईमा महावाणिज्य दूतावास खोल्न प्रस्ताव आएको लामो समय भएको छ। त्यसबारे सरकारले निर्णय गरेको छैन। चीनमा भने हरेक सहरमा महावाणिज्य दूतावास खोल्दै जाने नीति सरकारले लिएको देखिन्छ। चीनलाई मुलुकभन्दा महादेशका रूपमा व्याख्या गरिएको छ। छिमेकमा दोहोरो मापदण्ड र कर्मचारीको स्वार्थमा काम हुन थालेपछि गरिने अध्ययनको अर्थ के भन्ने प्रश्न उठेको छ। केही व्यापारी र बिचौलियाको प्रभावमा निर्णय हुने गरेको अधिकारी बताउँछन्। पहिले चीनले सिचुवानलाई केन्द्र (हब) बनाए पनि त्यसलाई तिब्बततर्फ सार्दै गएको छ। अन्ततः तिब्बतकै महŒव धेरै रहने अवस्था छ। सी भ्रमणलगत्तै राष्ट्रपतिसँगै परराष्ट्रमन्त्री र परराष्ट्रसचिव म्यान्मार गएकाले त्यो विषयमा ठोस छलफल हुन नपाएको परराष्ट्रका एक अधिकारीले बताए। ३० मुलुकमा नेपालका दूतावास, तीन स्थानमा राष्ट्रसंघीय स्थायी नियोग र ६ स्थानमा महावाणिज्य दूतावास छन्। ६ महावाणिज्य दूतावासमध्ये तीनवटा चीनमै छन्।"
सामुदायिक विद्यालय : विद्यार्थीको बेथिति,"सिरहा : बिहीबार दिउँसो पौने २ बजेको थियो। वि श्रामपछि कक्षाको समय हो, त्यो। केही विद्यार्थी चौरमा खेलिरहेका थिए। शिक्षक कार्यालयमा बसिरहेका थिए। अन्नपूर्ण पोस्ट्कर्मी विद्यालयमा पुगेपछि हतारहतार शिक्षकहरूले विद्यार्थीलाई कक्षामा बोलाए। यो दृष्य हो, लहान नगरपालिका २४ जनता आधारभूत विद्यालय यादव टोल गोविन्दपुर मल्हनमाको। बालविकास र कक्षा ५ सम्म पढाइ हुने यस विद्यालयमा ९१ जना विद्यार्थीको नामांकन छन्। तर नियमित विद्यार्थी उपस्थिति न्यून छन्। सो दिन कक्षा २ र ३ मा ३३ जना र कक्षा ४ र ५ मा ४४ जना मात्रै पढ्न आएका थिए। अरू कक्षामा पनि विद्यार्थी खासै थिएनन्। अरू दिन पनि पूरै विद्यार्थी पढ्न नआउने गरेको कक्षा २ का विद्यार्थी श्यामबालक यादवले सुनाए। थोरै विद्यार्थी पढ्न आए पनि कक्षा ४ र ५ बाहेकका विद्यार्थीलाई बस्न बेन्च र लेख्न डेस्क पनि छैन। उनीहरू त्रिपालमा बसेर पढ्छन्। कक्षाकोठा झ्यालको पल्ला पनि छैनन्। जाडोमा विद्यार्थी विद्यालय कम आउँछन्। एउटै कोठामा दुईवटा कक्षाको पढाइ हुने गरेको छ। बालविकास, कक्षा १ एउटा कोठामा, कक्षा २ र ३ अर्कोमा र कक्षा ४ र ५ को विद्यार्थी पनि एउटै कक्षाकोठामा राखेर पठनपाठन गराउने गरिएको छ। एकातिर पढाइ चलिरहेको बेला अन्तैतिर बसेर विद्यार्थीले समय बिताउनु परेको विद्यार्थीले बताए। शिक्षक, फर्निचर र पानीसमेतको अभावमा विद्यार्थीले पठन पाठनमा कठिनाइ भोग्नु परेको प्रधानाध्यापक श्रदेव यादवले स्वीकार गरे। ३ दरबन्दी शिक्षकमध्ये २ जना छन्। त्यसैगरी, बालविकास सहजकर्ता र कार्यालय सहयोगी एकएकजना छन्। एउटै कोठामा दुईवटा कक्षाको विद्यार्थी पढाउनु बाध्यता छ, यादवले भने, हामीले व्यवस्थित गर्न नगरपालिकासँग माग गरेका छौं। चाडपर्वको महिना भएकाले विद्यार्थीको उपस्थिति पातलिएको उनको भनाइ छ। बेन्च, डेस्क र शिक्षक त अभाव छँदैछ। पानीको पनि अभाव छ, कक्षा ५ की दिव्याकुमारी महताले भनिन्, शौच गर्न र खानेपानीका लागि घर जानुपर्छ। ससाना विद्यार्थीको बारेमा कसैले चासो नलिएको उनको गुनासो छ। स्थानीय सरकार आएपछि जनताको आधारभूत आवश्यकताभन्दा कमिसन आउने विकास बजेटमा जनप्रतिनिधिले ध्यान बढी लगाउने गरेको सोही ठाउँका स्थानीयको आरोप छ। देखादेख जनप्रतिनिधिले मनपरी गर्छन्। तर हामी बोल्न सक्दैनौं, एक अभिभावकले भने, अहिले जनप्रतिनिधि आफूलाई शक्ति भएको ठान्छन्। सर्वसाधारणलाई मान्छै नै गन्दैनन्। शिक्षामा झन् बढी बेथिति देखिन थालेको अभिभावकको गुनासो छ। विद्यालयहरूमा व्यवस्थित पठनपाठन चलाउन आवश्यक पर्ने बजेट नगरपालिकासँग माग गरिएको सोही वडाका अध्यक्ष कमलदेव यादवले बताए। यस वर्ष विद्यालयको फर्निचरका लागि एक लाख रुपैयाँ आएको छ, उनले भने, बिस्तारै व्यवस्थित गर्न लागेका छौं।"
उड्ने विद्युतीय कार,"अमेरिकाको हवाइजहाज निर्माता कम्पनी बोइङ र जर्मनीको लक्जरी कार निर्माता पोर्सले उड्ने विद्युतीय कार निर्माण गर्ने भएका छन्। बोइङ र पोर्सले उड्ने विद्युतीय कारको अवधारण बनाउन सहकार्य गरेका हुन्। प्रिमियम एअर मोबिलिटी मार्केट का लागि यी दुई कम्पनीले सहकार्य गरेका हुन्। दुवै कम्पनीका इन्जिनियरको सहकार्यमा उड्ने विद्युतीय कारको अवधारणा तयार हुनेछ। तर यो अवधारणा कार कहिलेसम्म निर्माण गर्ने भन्ने कम्पनीको तर्फबाट आधिकारिक धारणा आएको छैन। अन्तर्राष्ट्रिय सञ्चारमाध्यमका अनुसार पोर्स र बोइङले सन् २०२५ सम्म उड्ने विद्युतीय कारको अवधारणा तयार गर्नेछन्। पोर्स भर्खर टाइकन ईभी मार्फत विद्युतीय सवारीमा प्रवेश गरेको छ। कम्पनी आफ्नो उत्पादनलाई ग्राहकको चाहना अनुसार विविधिकरण गर्ने पक्षमा छ। विश्वका प्रमुख ठूला सहरमा सवारीको चाप बढ्दो छ। यसको विकल्पको रूपमा उड्ने कारलाई हेरिएको छ। यसको विकल्पका रूपमा उड्ने कार हुन सक्ने पोर्सले सन् २०१८ मा गरेको अध्ययनले पनि देखाएको थियो। हवाइजहाजको तुलनामा उड्ने कार सस्तो र सुरक्षित हुनेछ। उड्ने कार निर्माण गर्नेतर्फ अन्य विभिन्न कम्पनीले पनि काम गरिरहेका छन्। तर, हालसम्म व्यापारिक प्रयोजनका लागि उड्ने कारको प्रयोग भएको छैन। तर, अब निकट भविष्यमा उड्ने कारबाट मानिसको यात्रा सहज हुने अपेक्षा गर्न सकिन्छ।"
कर्णालीका कारागार जीर्ण,"सुर्खेत : गत चैत १९ गते राति एक्कासी डोल्पास्थित कारागारको पर्खाल भत्कियो। अग्लो पर्खाल भत्किएपछि कैदीहरू ज्यान जोगाउन सुरक्षित ठाउँतिर दौडिए। ०२५ सालमा बनेको उक्त भवन भत्किएला भन्ने त्रासमा कैदीहरू रातभर जाग्राम बसे। रुकुमपश्चिमको जिल्ला कारागारको अवस्था पनि दयनीय छ। ०४३ सालमा निर्माण गरिएको कारागारको कच्ची भवन वर्षा हुनेबित्तिकै चुहिन्छ। द्वन्द्वकालमा बेवारिसे छाडिएको यो कारागार शान्ति स्थापनासँगै ०६३ मा पुनःस्थापना भएको थियो। बेवारिसे छाडिएको यो कारागारको मर्मत तथा सुधार गरिएको छैन। जसकारण भवन कुनै पनि बेला भत्किने खतरा छ। तैपनि, यही भवनमा राखिएका कैदी राम्रोसँग निदाउन सकेका छैनन्। कर्णाली प्रदेशको राजधानी रहेको सुर्खेत कारागारको अवस्था झन् बिजोग छ। पुरानो र जीर्ण भवनमा कैदी र थुनुवालाई कोचेर राखिएको छ। जीर्ण भवनले नपुगेपछि यहाँका कैदी वर्षौंदेखि कारागार परिसरभित्रै त्रिपाल टाँगेर बस्न बाध्य छन्। कारागारको यस्तो हालत हुँदा पनि ४६ वर्षदेखि मर्मत हुन सकेको छैन। ०२९ सालमा निर्माण भएको सुर्खेत कारागार जीर्ण बनेपछि जोखिम बढ्दै गएको हो। व्यवस्थित भवन अभावमा यहाँका कैदी त्रिपालमुनि रात काट्न बाध्य छन्। कर्णालीका अधिकांश कारागारको हालत यस्तै छ। हावाहुरी चल्दा होस् या आकाशमा कालो बादल मडारिँदा। यहाँका कैदीलाई भवन भत्किने चिन्ताले सताउँछ। जीर्ण भवनमै क्षमताभन्दा बढी कैदी राखिएका छन्। यही कारण बेलाबेलामा यहाँका कारागारभित्रै कैदीबीच झडप नै हुने गरेको छ। कमजोर र जीर्ण भौतिक संरचनाका कारण कैदीहरू कारागार नै तोडेर भाग्ने घटना दोहोरिने गरेका छन्। सुर्खेत, दैलेख, जाजरकोट, सल्यान, रुकुमपश्चिम, डोल्पा, कालिकोटर जुम्लाका कारागारमा शौचालयदेखि खानेपानीसम्म अभाव छ। यसले कैदीलाई दैनिक जीवनयापनमा पनि कठिनाइ हुने गरेको हो। जीर्ण कारागार भवनमा क्षमताभन्दा दोब्बर कैदी र थुनुवा छन्। जाजरकोटका कारागारका जेलर तेजविक्रम शाहले २५ जना क्षमताको कारागारमा ५२ जना रहेको बताए। सोही क्षमताको डोल्पा कारागारमा क्षमताभन्दा बढी ४१ कैदी छन्। भवन अभावकै कारण महिला कैदीलाई नजिकै रहेका जिल्लामा पठाउनुपर्ने बाध्यता रहेको जेलर दिनेश राउतले बताए। रुकुमपश्चिममा पनि एक सय आठ जना कैदी छन्। जेलर गौमत पुनका अनुसार यो कारागार जम्मा २५ जना क्षमताको हो। सल्यान कारागारमा पनि क्षमताभन्दा तेब्बर कैदी छन्। जेलर बलबहादुर केसीले २५ जनाको क्षमता भए पनि यहाँ एक सय २५ जना कैदीबन्दी रहेको जानकारी दिए। २५ जनाको मात्र क्षमता भएको कालिकोट कारागारमा ४६ जना कैदी छन्। डीएसपी श्यामबाबु ओलियाले भवन अभावमा क्षमताभन्दा बढी कैदी राख्नुपर्ने बाध्यता रहेको बताए। दैलेख कारागारमा पनि क्षमताभन्दा बढी एक सय ३७ कैदी छन्। जुम्ला कारागारमा भने खानेपानीको निकै समस्या रहेको जेलर गयाप्रसाद पाण्डेले सुनाए। यस्तै, सुर्खेत कारागारको क्षमता ५० जना अट्ने छ। तर, यहाँ दुई सय २७ जना कैदी र थुनुवा छन्। क्षमताभन्दा बढी कैदी हुँदा समस्या भएको कारागार प्रशासनले जनाएको छ। आन्तरिक मामिला तथा कानुनमन्त्री नरेश भण्डारीले कालिकोट र रुकुममा कारागार निर्माणका लागि चाँडै टेन्डर हुने बताए। मन्त्री भण्डारीले भने, अबको केही महिनाभित्रै सबै कारागारका भवन निर्माण प्रक्रिया अगाडि बढ्नेछ।"
लाजमर्दो सरकारी सेवा,"बर्दिबास : भाडामा लिइएको सरकारी कार्यालयको सानदार पक्की घर छ। सेवाग्राहीलाई सेवा दिन कर्मचारी पनि सधैं आउँछन्। तर चार वर्षदेखि सेवाग्राही भने रित्तै हात फर्किन बाध्य छन्। यस्तै लाजमर्दो अवस्था छ, महोत्तरीको बर्दिबासस्थित नापी कार्यालयको। सेवा दिन नसकेपछि कर्मचारीले झुन्डिएको कार्यालयको बोर्ड झिकेर कार्यालयभित्र राखेका छन्। नापीको सेवा दिन सेवाग्राही ४२ किलोमिटर टाढा जलेश्वर जान बाध्य छन्। १७ जेठ २०७२ मा नापी कार्यालय बर्दिबासको स्थापना भयो। नक्सा, पल्टबुक, श्रेस्ताजस्ता कागजपत्र कार्यालयमा छैनन्। निमित्त कार्यालयका प्रमुख राजकुमार पौडेल भन्छन्, चार वर्षदेखि मासिक ३७ हजार घर भाडा तिर्दै आएका छौं। तर सेवाग्राहीले सेवा पाएका छैनन्। १५ जना कर्मचारीको दरबन्दी छ। काम नभएपछि बसेरै दिन काट्छन् कर्मचारी। नापी कार्यालय बर्दिबासको कागजपत्र जलेश्वरमै छन्। जलेश्वर कार्यालयले बर्दिबासलाई कागजपत्र दिन मान्दैन। राजनीतिक सहमति नहुँदा नक्सा, पल्टबुक र श्रेस्ता आदि बर्दिबास आउन नसकेको हो। चार वर्षमा कार्यालयमा दुईजना कार्यालय प्रमुख काम नगरी सरुवा भएका छन्। २०७२ जेठ १७ गते दिनेशप्रसाद शर्मा प्रमुख भएर आए। सेवा दिन नपाएकोमा सेवाग्राहीको सामू लज्जित हुँदै २०७४ फागुन १९ गते सरुवा भएर गए। शर्मा गएपछि सरोजबहादुर श्रेष्ठ आए। कागजपत्र ल्याउन पहल गर्दै गर्दा २०७६ साउन ३ मा नापी सर्वेक्षक राजकुमार पौडेललाई निमित्त कार्यालय प्रमुखको जिम्मा लगाउँदै नापी कार्यालय सिन्धुली सरुवा भए। २०७१ वैशाख १० गते सरकारले बर्दिबासमा नापी कार्यालय र मालपोत कार्यालय स्थापना गर्ने निर्णय गरेको थियो। मालपोतको सेवा बर्दिबासमा सञ्चालनमा छ। तर नापीको सेवा लिन स्थानीय जलेश्वर धाउन बाध्य छन्। बर्दिबासबाट जलेश्वर ४२ किलोमिटर टाढा पर्छ। वर्षामा सडक हिलाम्य हुन्छ। हिउँदमा धुलाम्य हुन्छ। बाटोमा खाल्डैखाल्टा छन्, बर्दिबास नगरपालिका९ पशुपतिनगरका राजकुमार परियारले भने, कित्ताकाट गराउन जलेश्वर जानुपर्छ, जग्गा रजिष्ट्रेसन गराउन बर्दिबास फर्किनु पर्छ। एक दिनमा हुने काममा पाँच दिनमा पनि हँुदैन। हदैसम्म सास्ती छ। नापीको सेवा लिन जलेश्वर पुग्ने सेवाग्राहीको दु:खैदु:ख छ। राजकुमारका छिमेकी उपेन्द्र महतो भन्छन्, कर्मचारीलाई भेटी चढाउनु पर्छ। नास्तापानी खान घुस नदिए काम अड्काइदिन्छन्। भोलि भन्दै घर फर्काइदिन्छन्। फेरि जानुभन्दा सेवाग्राहीले घुस खुवाउन बाध्य हुने गरेको उनले सुनाए। बर्दिबास नगरपालिकाको पशुपतिनगर, किसाननगर, बिजलपुरा, बर्दिबास, गौरीबास, खयरमारा, माइस्थान, हात्तिलेट र भंगहा नगरपालिकाको सीताभंगहा गाउँका स्थानीयलाई लक्षित गर्दै बर्दिबासमा नापी कार्यालयको स्थापना गरिएको हो। नापी कार्यालयको त बेइज्जत भयो, निमित्त प्रमुख पौडेल भन्छन्, कार्यालय आएको दुई वर्ष पुग्न लागेको छ। केही काम गर्न पाएका छैनौं। एक प्रकारले सेवाग्राहीले दु:ख त पाएकै छन्, हामीलाई सजाय नै दिएजस्तो भयो। कात्तिक महिनाभित्र कागजपत्र आइपुग्ने गरी पहल थालिएको बर्दिबास नगरपालिका मेयर विदुरकुमार कार्कीले बताए। जलेश्वरमा यातायात व्यवस्था सेवा कार्यालयको सेवा, करदाता सेवा कार्यालय युनिट स्थापना गर्न र नापी कार्यालय बर्दिबासको कागजपत्र जलेश्वरबाट बर्दिबास पठाउन बर्दिबास, जलेश्वर र मठिहानी नगरपालिकाले एकअर्कालाई सघाउने निर्णय भएको मेयर कार्कीले जनाए।"
नेपालम्यान्मा पर्यटनमा सहकार्य,"काठमाडौं : नेपाल र म्यान्माबीच पर्यटन र सांस्कृतिक क्षेत्रमा सहकार्यका लागि सम्झौता भएको छ। म्यान्माको राजकीय भ्रमणमा रहेकी राष्ट्रपति विद्यादेवी भण्डारी र त्यहाँकी स्टेट काउन्सिलर आङ साङ सुचीको उपस्थितिमा सम्झौतापत्रमा हस्ताक्षर भएको हो। म्यान्माको राजधानी नेपिडोस्थित प्रेसिडेन्सियल हाउसमा परराष्ट्रमन्त्री प्रदीपकुमार ज्ञवाली र त्यहाँका अन्तर्राष्ट्रिय सहयोगमन्त्री क्यो तिनले हस्ताक्षर गरी समझदारीपत्र आदानप्रदान गरेको परराष्ट्र मन्त्रालयले जनाएको छ। राष्ट्रपति भण्डारी म्यान्माली समकक्षी विन मिन्तको निमन्त्रणामा बुधबार २७ सदस्यीय टोलीको नेतृत्व गर्दै नेपिडो पुगेकी हुन्। राष्ट्रपति भण्डारी र स्टेट काउन्सिलर सुचीबीच वार्ता भएको थियो। उनीहरूले द्विपक्षीय सम्बन्ध र महिला नेतृत्वबारे छलफल चलाएका थिए। प्राविधिक तथा आर्थिक सहकार्यका लागि बंगलाको खाडी प्रयास (बिम्स्टेक) सदस्य मुलुकका नाताले त्यसको विषयमा पनि छलफल भएको मन्त्रालयले जनाएको छ। राष्ट्रपति भण्डारी र म्यान्माली समकक्षी विनबीच पनि प्रेसिडेन्सियल हाउसमा भेटवार्ता भएको छ। त्यस क्रममा नेपाल र म्यान्माबीच सहकार्यबारे छलफल भएको थियो। लुम्बिनी भ्रमण गर्न म्यान्माका नागरिकलाई प्रोत्साहन प्रस्ताव राष्ट्रपति भण्डारीबाट राखिएको थियो। बिहीबार बिहान राष्ट्रपति भण्डारीलाई म्यान्माको सेनाले सम्मान गारद गार्ड अफ अनर अर्पण गरेको थियो। राष्ट्रपति भण्डारीका साथ परराष्ट्रमन्त्री ज्ञवाली, परराष्ट्रसचिव शंकरदास वैरागी, राष्ट्रपति कार्यालयका सचिव डा हरि पौडेल, राष्ट्रपतिका प्रमुख स्वकीय सचिव डा भेषराज अधिकारी, परराष्ट्र मन्त्रालय र राष्ट्रपति कार्यालयका उच्च अधिकारी, सञ्चारकर्मीलगायत सहभागी छन्। म्यान्माबाटै जापान भ्रमण राष्ट्रपति भण्डारी कात्तिक ३ गतेसम्म म्यान्माको राजकीय भ्रमणमा रहने कार्यक्रम छ। त्यहाँबाट औपचारिक भ्रमणका लागि उनी जापान जाने तय भएको छ। राष्ट्रपति जापानबाट फर्केपछि प्रधानमन्त्री केपी ओली अजारबैजानको बाकु भ्रमणमा निस्किने भएका छन्। प्रधानमन्त्री असंलग्न आन्दोलनको सम्मेलनमा सहभागी हुन त्यसतर्फ जान लागेका हुन्। अघिल्लो पटक भेनेजुएलामा भएको उक्त सम्मेलनमा उपराष्ट्रपति सहभागी भएका थिए। यसपटक प्रधानमन्त्री जान लागेका हुन्।"
समयमै उड्दैनन् जहाज,"जनकपुरधाम : जनकपुरबाट काठमाडौंका लागि उड्ने बुद्ध एयरको १०:३५ बजेको विमान दिउँसो ३ बजे मात्र उड्यो। यात्रु ५ घन्टा ढिलो काठमाडौं पुगे। यति एयरलाइन्सको विमान पनि ३ देखि ४ घन्टा ढिला उड्यो। जनकपुर विमानस्थलबाट हाल प्रत्येक दिन बुद्ध एयरलाइन्सको तीनवटा र यति एयरलाइन्सको दुईवटा विमानले काठमाडौंका लागि उडान भर्ने गर्छन्। तर, उडान कहिल्यै समयमा हुँदैन। आधा, एक घन्टा ढिलो हुँदा खासै फरक नपरे पनि ३ देखि ४ घन्टासम्म विमान नआउँदा यात्रीले निकै सास्ती खेप्नु परेको छ। सोमबार बुद्ध एयरलाइन्सको जहाज निर्धारित समयभन्दा तीन घन्टा ढिलो भएपछि प्रतिनिधि सभा सांसद प्रमोदकुमार साह झोकमा आएर टिकट काउन्टर नै तोडफोड गरे। उनी हाल प्रहरी हिरासतमा छन्। तर, अति आवश्यक कार्यले महंगो टिकट किनेर जहाजबाट काठमाडौं उड्न खोज्ने यात्रुले समयमा यात्रा नहुँदा निकै अप्ठ्यारो भोग्नु परेको छ। जहाजको उडान समयमा नहुनुमा एयरलाइन्सहरूको कुनै दोष नरहेको बुद्ध एयरलाइन्स जनकपुर कार्यालयका प्रमुख विजयकुमार सिंह बताउँछन्। त्रिभुवन अन्तर्राष्ट्रिय विमानस्थलको क्षमताभन्दा फ्ल्याइटको संख्या निकै बढी छ, सिंहले भने, एयर ट्राफिकको समस्याले विमान घन्टौं होल्डमा राखिन्छन्। विमानमा यात्रु बसाएर कहिलेकाँही एक घन्टासम्म एयरपोर्टमै होल्ड गरिने हुँदा एयरलाइन्सलाई समेत निकै घाटासमेत बेहोर्नु परिरहेको सिंह बताउँछन्। विमान एक घन्टासम्म होल्ड हुँदा फ्यूल बिनाकारण सकिने हुँदा यसले घाटा बढाउने गरेको छ। जहाजको उडान ढिला हुनुमा रनवेको क्षमता अभिवृद्धि नहुनु र प्राविधिक कठिनाई भए पनि यात्रीले यसको दोषी एयरलाइन्सलाई नै ठानेर दिनहुँ होहल्ला हुने गरेको यति एयरलाइन्स जनकपुर कार्यालयका प्रमुख युवराज घिमिरे बताउँछन्। यात्रीको सिधा सम्पर्क एयरलाइन्ससँग हुन्छ, यस्तोमा दुई तीन घन्टासम्म ढिलो उडान हुँदा यात्री रिसमा आउने गर्छन्, घिमिरेले भने, सुविधाजनक यात्राका लागि महंगो रकम तिर्ने यात्रुलाई कहिलेकाँही आधा घन्टासम्म विमानमै बसाएर होल्ड गरिदिँदा बन्धक बनाए झैं हुन्छ। जनकपुर विमानस्थलमा नाइट भिजन विमान अवतरणको सुविधा नहुँदा थप कठिनाइ भएको एयरलाइन्स कम्पनीहरू बताउँछन्। राति पनि विमान उडाउने सुविधा भयो भने ढिला भएको विमान रद्द नगरी सेवा दिन सकिन्छ। तर अहिले भिजिबिलिटी नहुनेबित्तिकै विमान रद्द हुने गरेको छ। विमान ढिलो हुँदा एयरलाइन्सहरूले यात्रीलाई पानी, एयरपोर्टमा राम्ररी बस्न सक्ने वातावरणसमेत दिन नसक्दा यात्री झन् मर्कामा पर्ने गरेको सर्वसाधारणको गुनासो छ।"
विकल्पमा हाइब्रिड गाडी,"काठमाडौं : संसारमा विद्युतीय स्रोतबाट चल्ने सवारीसाधनको विषयमा बहस चलिरहेको छ। पेट्रोलियम पदार्थबाट चल्ने गाडीको विकल्पका रूपमा विद्युतीय सवारीलाई लिइएको छ। तर, विद्युतीय सवारीका लागि आवश्यक ब्याट्री सबैको चिन्ताको विषय छ। ब्याट्रीमा प्रयोग हुने लिथियम आयन संसारकै दुर्लभ तत्वमध्ये पर्छ। यसैबीच विद्युतीय सवारीको भविष्यका लागि लिएर थुप्रै टिप्पणी आए। अहिले हाइब्रिड प्रविधिका सवारीसाधन चर्चामा छ। हाइब्रिड पेट्रोलियम इन्धन र विद्युतीय स्रोत दुवैबाट चल्ने गाडी हो। यसलाई इन्धनको खपत कम र लिथियम आयनको दुर्लभतालाई ख्याल गरेर उपयोगी प्रविधिका रूपमा लिइएको छ। सन् १८८९ मा डा फर्डिनान्ड पोर्सेले हाइब्रिड कारको निर्माण गरेका थिए। तत्कालीन अवस्थामा सीमित मानिसले आफ्नो घरमा सानो चार्जिङ स्टेसन राखेर विद्युतीय सवारी चलाउँथे। यो विश्वको पहिलो हाइब्रिड कार थियो यद्यपि यसलाई हाइब्रिड नाम दिइएन। यसलाई उनले ल्याटिनमा सेम्पर भिभस नाम दिएका थिए। यसको अर्थ हुन्छ दीर्घ जिवी। यसमा रियर सस्पेन्सन थिएन। दुई जोडा इन्जिन, दुई जेनेरेटरसहित ७४ वटा ब्याट्री आवश्यक पथ्र्याे। १९९७ मा जापानमा टोयोटाको प्रियस सार्वजनिक गरेपछि हाइब्रिड गाडीको बजार विस्तार हुनथाल्यो। पछि पेट्रोलियम पदार्थको मूल्य सस्तिएपछि हाइब्रिडको बजार खस्किन थाल्यो। सन् २०१७ मा विश्वभर झन्डै एक करोड हाराहारीमा हाइब्रिड गाडी बिक्री भए। २०१८ मा जापानले करिब ७५ लाख हाइब्रिड गाडी बिक्री गरेको थियो। यो संसारकै सबैभन्दा बढी बिक्री रेकर्ड हो। अहिले विश्व बजारमा हाइब्रिड गाडीको प्रयोग फैलिएको छ। इन्धनको बचतसँगै विद्युतीय माध्यमबाट चल्ने यो गाडीलाई सबैले रुचाउन थालेका छन्। नेपालका लागि हाइब्रिड गाडी किन उपयुक्त छ। हाइब्रिड गाडी इन्धनको बचत र स्वच्छ पर्यावरणका लागि उपयुक्त हुने अटो व्यवसायी बताउँछन्। नेपालमा भने हाइब्रिड सवारीसाधनको परिचय भर्खरै मात्र सुरु भएको छ। पहिलो पटक सरकारले चालु आर्थिक वर्षको बजेटमार्फत हाइब्रिड गाडीलाई भन्सारमा छुट दिने व्यवस्था गरेको थियो। बजेटमार्फत हाइब्रिड कारमा भन्सार तथा अन्तःशुल्क छुट दिने व्यवस्था गर्यो। यो व्यवस्थाअनुसार साविकमा प्यासेन्जर कारमा लाग्दै आएको भन्सार तथा अन्तःशुल्कमा ५०५० प्रतिशत छुट दिने व्यवस्था छ। तर, विभिन्न वर्गका हाइब्रिड कार हुने भएकाले सरकारी परिभाषाले सबै खाले हाइब्रिड कार ल्याउन मिल्ने थियो। त्यही आधारमा सुजुकीका स्मार्ट हाइब्रिड कार ५० प्रतिशत भन्सार तथा अन्तःशुल्क छुटमा नेपाल भित्रिए। प्लगइन हाइब्रिड र पियोर हाइब्रिडले मात्र भन्सार तथा अन्तःशुल्क छुट पाउने भएका छन्। अर्थ मन्त्रालयले भन्सार विभागमार्फत कार्यालयलाई हाइब्रिड कारको पुनर्परिभाषा गरी पत्र पठाएको थियो। अब पेट्रोल र ब्याट्री दुवैबाट चल्ने कारलाई हाइब्रिड कार भनिने अर्थ मन्त्रालयले जनाएको छ। अर्थ मन्त्रालयले गरेको नयाँ परिभाषाअनुसार अब स्मार्ट र माइल्ड हाइब्रिड कारले छुट सुविधा पाउने छैनन्। यस्ता कारले गाडीको माइलेज बढाउने नभई इन्जिन स्टार्ट गर्न र गाडीको पावर बढाउन मात्र सहयोग पुर्याउँछ। हाल विश्व बजारमा विभिन्न किसिमका हाइब्रिड कार उत्पादन हुँदै आएका छन्। हाइब्रिडका प्रकारमा मुख्य गरी माइल्ड हाइब्रिड, स्मार्ट हाइब्रिड, प्लगइन हाइब्रिड र पियोर हाइब्रिड रहेको पाइन्छ। स्मार्ट र माइल्ड हाइब्रिड सवारी स्टार्ट गर्न र पावर बढाउन विकास भएको प्रविधि हो। यसले सवारीको माइलेज वृद्धिमा खासै ठूलो भूमिका खेल्दैन। त्यस्तै प्लग इन हाइब्रिड कार इन्धनबाट र कारमा भएको ब्याट्री प्लगको माध्यमबाट चार्ज गरी चलाउन सकिन्छ। पियोर हाइब्रिड कार इन्धनबाट नै चल्छ। जसमा ब्रेक लगाउँदा जेनेरेट हुने इलेक्ट्रिसिटीबाट मोटर रिचार्ज भई सवारी चल्ने प्रविधि छ। जसका कारण यस्ता कारले १ एक लिटर इन्धन खपतमा ४० किलोमिटरभन्दा बढी माइलेज दिन्छन्। सरकारले भन्सार छुट दिन खोजेको यस्तो हाइब्रिड कारमा हो। भारत सरकारले पनि सन् २०१५ देखि २०१७ सम्म यस्ता हाइब्रिड कारलाई कर छुट सुविधा दिएको थियो। तर, सन् २०१७ पछि भने सुजुकीले उत्पादन गर्ने यस्ता माइल्ड हाइब्रिड वा स्मार्ट हाइब्रिड कारलाई दिइएको सुविधा कटौती गरेको थियो। यसैगरी यस्ता स्पेसिफिकेसन भएका सवारी साधन आयातमा लाग्ने अन्तःशुल्कमा समेत ५० प्रतिशत छुट दिने व्यवस्था आर्थिक ऐनले गरेको छ। सरकारले पनि हाइब्रिड कारको स्पष्ट व्याख्या नगर्दा नाममात्रका हाइब्रिड कारले कर छुटको सुविधा पाएका छन्। सरकारले २०७५ चैतमा व्यापार घाटा न्यूनीकरण गर्ने सम्बन्धमा राष्ट्रिय कार्ययोजना ल्याएको थियो। त्यसैका आधारमा पेट्रोलियम पदार्थको आयात न्यूनीकरण गर्न सरकारले इन्धन खपत कम गर्ने हाइब्रिड कारमा साविकमा लाग्दै आएको कारको भन्सार तथा अन्तःशुल्कमा ५० प्रतिशत छुट दिने व्यवस्था गरेको थियो। सरकारले इन्धन र ब्याट्री दुवैबाट चल्ने पियोर हाइब्रिड सवारीलाई छुट दिन खोजेको हो। विगतमा पनि एकदुईवटा हाइब्रिड कार नेपाल आएका थिए। तर, ती कार साविक भन्सार तथा अन्तःशुल्कमै आएका थिए। नेपालमा हाल कारमा ८० प्रतिशतसम्म भन्सार, ६० देखि १०० प्रतिशतसम्म अन्तःशुल्क, १३ प्रतिशत भ्याट, ८ प्रतिशत सडम मर्मत तथा सम्भार दस्तुर लाग्दै आएको छ। आर्थिक ऐन २०७६ मा हाइब्रिड सवारीसाधन आयातमा लाग्ने भन्सार महसुल तथा अन्तःशुल्कमा ५० प्रतिशत छुटको व्यवस्था थियो। तर, भदौ ४ को मन्त्रिपरिषद्को बैठकले अन्तः शुल्क र भन्सारमा ५० प्रतिशत छुट दिने व्यवस्था हटाउने निर्णय गर्यो। अहिले प्लग इन सवारीसाधनमा मात्रै छुटको व्यवस्था आएपछि हाइब्रिडको सवारीसाधनको बजार विस्तार हुन नसकेको अटो व्यवसायी बताउँछन्। टोयोटाको नेपालका लागि आधिकारिक विक्रेता युनाइटेड ट्रेडर्स सिन्डिकेट प्रालिका सेल्स एन्ड मार्केटिङ म्योनजर बिवेक बलामी बताउँछन्। उनका अनुसार सरकारले सुरुवातमा गरेको नीतिगत व्यवस्थाले हाइब्रिड गाडीको बजार बढ्नेमा व्यवसायी उत्साहित थिए। ग्राहक पनि उल्लेख्य रूपमा झुम्मिएको उनले बताए। उनले भने, सरकारले नीतिगत व्यवस्था फेरेपछि ग्राहकको आकर्षण घट्न थालेको छ। ८० प्रतिशतसम्म सस्तोमा पाइन्थ्यो गाडी। प्लग इन हाइब्रिड गाडीको प्रविधि महँगो भएको उनले बताए। संसारमै प्लग इन सवारीमा मानिसको आकर्षण कम भएको उनको भनाइ छ। नाडा अटो सोको अवसर पारेर टोयोटाले र्याभ फोर र क्याम्री हाइब्रिड सार्वजनिक गरेको थियो। टोयोटाले अहिले चारपाँच वटा नयाँ प्रविधिमा काम गरिरहेको छ। उता सीजी मोटोकर्पले तीन नयाँ मारुती सुजुकीका हाइब्रिड प्रविधिको कार नेपाली बजारमा भिœयाएको थियो। कम्पनीले हाइब्रिड प्रविधिको सियाज, इर्टिगा र एसक्रस नेपाल ल्याएको थियो। वातावरणमैत्री र माइलेज धेरै दिने कारको माग बढेकाले हाइब्रिड कार ग्राहकलाई उपलब्ध गराउन खोजिएको सीजीका बजार प्रबन्धक करुण शाक्यले बताए। पछिल्लो समय ग्राहक वातावरणप्रति सचेत हुन थालेका छन्। इन्धन खरिदमा राष्ट्रको खर्बौं रुपैयाँ बाहिर गएको छ, शाक्यले भने, यसलाई रोक्न कम्पनीले हाइब्रिड कार आयात गरेको हो। यी हाइब्रिड कारले वायु प्रदूषणका साथै इन्धन खपत पनि घटाउँछ। के हो हाइब्रिड गाडी ? हाइब्रिड गाडी अन्य गाडीको तुलनामा फरक छ। यसले वातावरणमा समेत सहयोग पुर्याउँदछ। हाइब्रिड गाडी दुई प्रकारको शक्तिको उपयोग गर्ने साधन हो। एउटा इलेक्ट्रिकबाट चल्ने र अर्को इन्धनबाट चल्ने। हाइब्रिड गाडीले इन्धनको खपत कम गर्ने र वातावरणीय पर्यावरण जोगाउने विज्ञले बताएका छन्। जसका कारण वातावरण सफा हुने दाबी गरिएको छ। विद्युतीय सवारीसाधन नेपाल भित्रिने क्रम बढ्दो छ। यद्यपि त्यसका लागि पूर्वाधार बनाउन समय लाग्ने र त्यसअघि हाइब्रिड गाडी नेपालका लागि उपयुक्त हुने व्यवसायीको तर्क छ। हाइब्रिड प्रणालीको प्रयोगले वातावरणका लागि हानीकारक कार्बनडाइअक्साइडको उत्र्सजनलाई कम गर्ने दाबी विज्ञहरूको छ।"
