शीर्षक,विवरण
निजी क्षेत्रका व्यवहारिकता हेर,"सरकारले चालु आर्थिक वर्षदेखि कार्यान्वयन गर्ने गरी एकैपटक धेरै नियमनको व्यवस्था ल्याएको छ। व्यावहारिकतालाई नहेरी एकमाथि अर्को नियमनका कारण निजी क्षेत्रमाथि सरकारले भार थपेको टिप्पणी भइरहेको छ। निजी क्षेत्रमाथि चुस्त नियमन हुनुपर्छ र निजी क्षेत्रले पनि नियम, कानुन अधीनस्थ भएर उद्यम व्यवसाय चलाउनुपर्छ। नियमन गर्ने नाममा निजी उद्यम र व्यवसायका व्यावहारिक समस्यालाई सरकारले अनदेखा गर्नु हुँदैन। सरकारले चालु आर्थिक वर्षदेखि फर्म कम्पनीको एक हजार रुपैयाँमाथिको खर्चमा प्यान बिल अनिवार्य गर्ने, कार्यालयमा तलब लिने सबैको प्यान बिल अनिवार्य गरेको छ। एक हजार रुपैयाँ खर्चमा प्यान बिल व्यावहारिक भएन भनेर निजी क्षेत्रले विरोध गरिरहेको छ। फेरि सानादेखि ठूला उद्यम व्यवसायलाई एउटै डालोमा राखेर व्यवहार गरिएको छ। ठूला उद्यम र व्यवसायका लागि सरकारले जारी गरेको प्यानसम्बन्धी नियम, आयातीत वस्तु र आन्तरिक उत्पादनको ओसारपसारमा भेहिकल कन्साइन्मेन्ट ट्र्याकिङ सिस्टम लागू गर्न गाह्रो छैन। यसका अतिरिक्त पनि एकपछि अर्को नियमन बढाइएको छ। यसै वर्षदेखि औद्योगिक र व्यावसायिक प्रतिष्ठानलाई सामाजिक सुरक्षा कोषमा दर्ता हुन अनिवार्य गरिएको छ। कर्मचारीको तलबबाट ११ प्रतिशत र प्रतिष्ठानबाट २० प्रतिशत थपेर सामाजिक सुरक्षा कोषमा जम्मा गर्नुपर्छ। यी सबै व्यवस्थाले व्यवसायको लागत बढाइरहेको छ। एक त नेपालमा व्यावसायिक लागत उच्च छ र प्रतिस्पर्धी क्षमता कम छ भनेर विदेशी लगानीकर्ता हच्किरहेका छन्। सरकारले भने उद्यमव्यवसायमा एकपछि अर्को नियम लागू गर्ने कठोर कानुन निर्माण गर्ने क्रमलाई तीव्रता दिएको छ। सरकारले पैत्रिक सम्पत्तिमा समेत कर लगाउने गृहकार्य सुरु गरेपछि निजी क्षेत्र यसबाट झनै तर्सिएको छ। उपभोक्ता हित संरक्षणसम्बन्धी कानुन, राजस्व चुहावट नियन्त्रणसम्बन्धी विधेयकलगायतका कानुनमा निजी क्षेत्रलाई बेवास्ता गरी एकपक्षीय कानुन निर्माण गरिएको गुनासो निजी क्षेत्रले गर्दै आएको छ। हालै कम्पनी रजिस्ट्रारको कार्यालयले कम्पनी रजिस्ट्रारमा दर्ता भई सञ्चालनमा आएका सबै उद्यमव्यवसायले आफूसँग कारोबार गर्नेको विवरण राख्नुपर्ने ग्राहक पहिचान (केवाईसी) सम्बन्धी व्यवस्था लागू गर्ने सूचित गरेको छ। निजी क्षेत्रलाई दिएका सुविधा कटौती गर्ने, विभिन्न कानुन र नियमनबाट निजी क्षेत्रलाई कस्दै लैजाने सरकारी नीतिले निजी क्षेत्र अनुत्साहित देखिएको छ। निजी क्षेत्रलाई प्रोत्साहित गरेर उत्पादन विस्तार, रोजगार सिर्जनामा लगाउनुपर्ने हो। कतिपय देशले निजी क्षेत्र र सरकारको साझेदारीमा (पब्लिक प्राइभेट पार्टनरसिप) मा ठूला पूर्वाधार आयोजनासमेत कार्यान्वयन गरिरहेका छन्। यस्तो अवस्थामा सरकारले निजी क्षेत्रलाई माइनस गरेर आफ्नो भूमिका मात्र विस्तार गर्दा यसबाट समृद्धिको लक्ष्यमा पुग्न सकिँदैन। समृद्धिको लक्ष्य हासिल गर्न निजी क्षेत्रलाई प्रोत्साहित गर्न जरुरी छ। कानुन निर्माण गर्दा र नियमन जारी गर्दा निजी क्षेत्रसँग परामर्श र राय लिन अत्यावश्यक छ। आज संसारभर विवेकशील नियमनको अभ्यास छ। अहिले साना, मझौला, लघु र घरेलु उद्यमका समस्याप्रति सरकार उदासीन देखिन्छ। यस्ता साना उद्यम व्यवसायमा कम्प्लायन्स बढाएर उनीहरूलाई उठ्नै नसक्ने वातावरण बनाउने नीति सच्याउन जरुरी छ। सान्दर्भिकता र व्यावहारिकताका आधारमा विवेकशील नियमन गर्दा यसले उद्यम, व्यवसायलाई फैलिन मद्दत गर्छ। निजी क्षेत्रको विस्तार भए मात्र सरकारको राजस्व वृद्धि हुने हो। त्यसकारण सरकारले पहिले व्यवसायलाई फैलन दिने या अति नियमन गरेर निचोर्ने भन्ने छनोट गर्न जरुरी छ। निजी क्षेत्रको विकास र फैलावटको लाभ दीर्घकालीन हुन्छ।"
राजस्वका अधिकांश परिसूचक नकारात्मक,"काठमाडौं : आर्थिक वर्ष २०७६७७ को बजेटपछिको पत्रकार सम्मेलन गर्दै अर्थमन्त्री डा युवराज खतिवडाले भनेका थिए, आयात घट्दा घटेको राजस्व आन्तरिक उत्पादनबाट पूर्ति गर्छाैं। तर, आर्थिक वर्षको दुई महिनामै आन्तरिकतर्फका राजस्वका परिसूचक नकारात्मक देखिएका छन्। बढीभन्दा बढी राजस्व उठाउने गरी सरकारकारले लक्ष्य राख्ने गर्छ। स्रोत बढाउन गत वर्षभन्दा राजस्व बढाउने गरी कार्यक्रम तय हुन्छन्। तर, चालु आर्थिक वर्ष सरकारले लक्ष्यअनुसार राजस्व त उठाउन सकेननै, राजस्वका प्रमुख परिसूचकमध्येका अधिकांश नकारात्मक देखिएका छन्। चालु आर्थिक वर्षको पहिलो दुई महिनामा मूल्य अभिवृद्धि करबाहेकका सबै परिसूचक नकारात्मक छन्। आन्तरिक बिक्रीवितरण, आयव्ययमा लाग्ने करको जिम्मेवार निकाय आन्तरिक राजस्व विभागका अनुसार गत आर्थिक वर्षको पहिलो दुई महिनाको तुलनामा यस अवधिमा ती परिसूचक नकारात्मक छन्। आयातमुखी अर्थतन्त्रमा आन्तरिकतर्फको राजस्व संकलनमा गिरावट आउनु अर्थतन्त्रका लागि नकारात्मक संकेत भएको अर्थविद् बताउँछन्। सबैभन्दा बढी गिरावट आयकर शीर्षकका परिसूचकमा देखिएको छ। व्यक्तिगत आयकरतर्फ सबै परिसूचक सकारात्मक देखिए पनि गत वर्षको सोही अवधिको तुलनामा सुस्त देखिएको छ। व्यक्तिगततर्फको व्यक्तिगत आयकर र तलबबापतको राजस्व वृद्धि सुस्त छ। यस अवधिमा कर्पाेरेट पुँजीगत लाभकरमा २४ प्रतिशत गिरावट आएको छ। गत वर्ष सोही अवधिमा सात करोड रुपैयाँ पुँजीगत लाभकर उठाएको थियो। अघिल्लो आर्थिक वर्षको पहिलो दुई महिनाको तुलनामा यो ८६ प्रतिशत बढी हो। उक्त अवधिमा तीन करोड ७६ लाख रुपैयाँ उठेको थियो। लाभांश ६७ प्रतिशत कम दुई महिनामा लाभांश संकलनमा भारी गिरावट आएको छ। गत आर्थिक वर्षको पहिलो दुई महिनामा एक अर्ब लाभांश संकलन गरेको थियो। अघिल्लो आवको सोही अवधिको तुलनामा यो ४०५ प्रतिशत बढी हो। अघिल्लो आवको यस अवधिमा २० करोड रुपैयाँ संकलन भएको थियो। यसपालि जम्मा ३४ करोड रुपैयाँ मात्रै संकलन भएको छ। यो गत आवको तुलनामा ६७ प्रतिशत कम हो। आर्थिक वर्षको अन्तिममा राजस्वको लक्ष्य बढी देखाउन सरकारले लाभांश बाँड्नु अघिनै तान्ने गरेकाले यस अवधिमा लाभांश कम देखिने गरेको अर्थ मन्त्रालयका एक अधिकारीले बताए। उनले भने, आर्थिक वर्षको अन्तमा सरकारलाई राजस्व बढी देखाउनुपर्ने दबाव हुन्छ। त्यसैले अहिले लाभांशबापतको आयकर कम देखिन्छ। अन्तःशुल्कमा धक्का आन्तरिक उत्पादन तथा बिक्रीबापतको अन्तःशुल्क संकलनमा सरकारलाई धक्का पुगेको छ। मदिरा, बियर तथा अन्य औद्योगिक उत्पादनबापतको अन्तःशुल्क संकलनमा गिरावट आएको छ। मदिराबापतको अन्तःशुल्क संकलनमा २० प्रतिशत कमी आएको छ। यद्यपि, चुरोट, सुर्ती र बिडीले अन्तःशुल्क संकलन भने सकरात्मक छ। सुर्तीजन्य वस्तुको उत्पादन तथा बिक्रीबापतको अन्तःशुल्क संकलनमा ८९ प्रतिशत वृद्धि भएको छ। तीन अर्ब ६० करोड रुपैयाँ यस्ता वस्तुबापत संकलन भएको विभागले जानकारी दिएको छ। गत आर्थिक वर्षमा ७१ प्रतिशतसम्म अन्तःशुल्क संकलनमा वृद्धि गराएको औद्योगिक उत्पादनले यसपाली ७ प्रतिशतले बढेको छ। भ्याटमा सुधार मूल्य अभिवृद्धि करमा भने परिसूचक सकारात्मक छन्। उत्पादनतर्फ ३२ प्रतिशतसम्म भ्याट संकलन वृद्धि भएको छ। गत वर्ष सोही अवधिमा दुई प्रतिशत मात्रै भ्याट संकलन बढेको थयो। यस्तै बिक्रीवितरणमा पनि ३३ प्रतिशत वृद्धि भएको छ। अन्य शीर्षकमा पनि भ्याट संकलन सकारात्मक देखिएका छन्।"
प्रदूषण गराउने नौ उद्योग कारबाहीमा,"काठमाडौं : वातावरण प्रदूषण गराउने उद्योग नौ उद्योग कारबाहीमा परेका छन्। अनुगमनका क्रममा वातावरण संरक्षण ऐन, नियमावली, मापदण्ड, निर्देशिका पालना नगर्ने, वातावरणीय प्रभाव मूल्यांकन स्वीकृति नगराई तथा त्यसविपरीत सञ्चालन भएका उद्योगलाई कारबाही गरिएको वातावरण विभागका उपमहानिर्देशक इन्दुविक्रम जोशीले जानकारी दिए। वातावरण विभागले गरेको अनुगमनमा वातावरण प्रदूषण गराएको भेटिएपछि कारबाहीका लागि वातावरण विभागले वन तथा वातावरण मन्त्रालयमा सिफारिस गरेको थियो। विभागको सिफारिसका आधारमा मन्त्रीस्तरीय निर्णयबाट ती उद्योगलाई कारबाही गर्ने निर्णय भएको हो। कारबाहीमा पर्ने उद्योगमा ओम प्लाइउड इन्डस्ट्रिज (नेपालगन्ज), यती डिस्टलरी (भरतपुर), क्वालिटी थाई फुड्स (मोरङ), बाबा भेजिटेबल आयल इन्डस्ट्रिज (मोरङ), रिलायन्स स्पिनिङ (सुनसरी) छन्। त्यस्तै घोराही सिमेन्ट इन्डस्ट्रिज (दाङ), केपी सिमेन्ट इन्डस्ट्रिज (धादिङ), चण्डिका डिस्टलरी (मोरङ) र प्रिमियर वायर्स (मोरङ) छन्। विभागले उद्योगलाई कारबाही गरेको पत्र पठाइसकेको जोशीले बताए। ती उद्योगलाई २५ हजारदेखि एक लाख रुपैयाँसम्म कारबाही गरिएको छ। वातावरणमा प्रतिकूल प्रभाव पार्ने, जनजीवन र स्वास्थ्यका लागि खतरा हुन सक्ने किसिमले प्रदूषण सिर्जना गरेको पाइएपछि उद्योगमाथि कारबाही गरिएको हो। उद्योगबाट निस्कने विषाक्त धुँवा, पानी र ध्वनि प्रदूषणले वातावरणमा प्रतिकूल असर गरेको विभागको ठहर छ। वातावरण विभागले गरेको अनुगमनका आधारमा कारबाही गर्ने निर्णय भएको छ, वन तथा वातावरण मन्त्रालयका प्रवक्ता डा सिन्धुप्रसाद ढुंगानाले भने, निर्णय भएका सबैको कारबाही नहुन पनि सक्छ। निश्चित म्याद तोकिएको हुन्छ। त्यस समयमा चित्त नबुझे पुनरावेदन गर्न सक्छन्। वातावरण संरक्षण ऐन (पहिलो संशोधन) २०५३ को दफा ७ को उपदफा (१) मा कसैले पनि वातावरणमा उल्लेखनीय प्रतिकूल प्रभाव पार्ने गरी वा जनजीवन र जन स्वास्थ्यका लागि खतरा हुन सक्ने किसिमले प्रदूषण गर्न वा तोकिएको मापदण्डविपरीत कुनै यान्त्रिक साधन, औद्योगिक प्रतिष्ठान वा अन्य ठाउँबाट ध्वनि, ताप, रेडियोधर्मी विकिरण तथा फोहर मैला निष्कासन गर्नगराउन हुँदैन। त्यस्तै ऐनको दफा १८ को उपदफा (२)मा ऐन वा यस ऐनअन्तर्गत बनेको नियम वा निर्देशिकाविपरीत अन्य कुनै कार्य गरेमा तोकिएको अधिकारीले त्यस्तो कार्य तुरुन्त बन्द गराउन सक्नेछ र त्यस्तो कार्य कुनै व्यक्ति वा संस्थाले गरेको भए निजलाई कसुरको मात्रा हेरी एक लाख रुपैयाँसम्म जरिबाना गर्न सक्ने व्यवस्था छ।"
नयाँ सभामुखका लागि बाटो खुला,"काठमाडौं : संविधानका जानकारले सभामुख पदबाट कृष्णबहादुर महराको राजीनामा आइसकेकाले नयाँ निर्वाचनमा जान बाटो खुला भएको बताएका छन्। महराको राजीनामाको औचित्य, आरोपमाथिको छानबिन र सभामुखको नयाँ चुनावी प्रक्रियाबारे कानुनविद्को राय जस्ताको तस्तै : निर्वाचन र छानबिनमा बाधा छैन पूर्णमान शाक्य, वरिष्ठ अधिवक्ता भाषा जेसुकै राखे पनि राजीनामा दिएपछि सकियो। राजीनामामा कन्डिसनल को अर्थ हुँदैन। पछि फेरि आउँछु भनेर राजीनामा हुँदैन। संविधानको धारा ९१ को ६ (ख) मा राजीनामा दिएपछि पद रिक्त हुने प्रावधान छ। प्रतिनिधिसभा नियमावली २०७५ को नियम २२१ मा सभामुखले उपसभामुखलाई सम्बोधन गरी पदबाट राजीनामा दिन सक्ने व्यवस्था छ। छानबिनबाट निर्दोष देखिए महरालाई फेरि सभामुख हुन रोकावट छैन। तर संविधानतः एउटै दलको व्यक्ति सभामुख र उपसभामुख हुन सक्दैन। संविधानको धारा ९१ (२) मा प्रतिनिधिसभाको सभामुख र उपसभामुख पदमध्ये एकजना महिला हुने गरी निर्वाचन गर्नुपर्ने र दुई पदमा फरकफरक दलको प्रतिनिधि हुनुपर्ने भनिएको छ। तर प्रतिनिधिसभामा एकभन्दा बढी दलको प्रतिनिधित्व नरहेको वा प्रतिनिधित्व भएर पनि उम्मेदवारी नदिएको अवस्थामा संविधानतः एकै दलको सदस्य सभामुख र उपसभामुख हुन बाधा पर्दैन। जहाँसम्म महरामाथिको आरोपको प्रसंग छ, बलात्कार का विषयमा मौखिक रुपबाट भए पनि छानबिन हुनसक्छ। मौखिक वा लिखित जुनसुकै सूत्रबाट भए पनि जानकारी आएपछि प्रहरीले अनुसन्धान गर्न मिल्छ। लिखित नै चाहिन्छ भन्ने छैन। किनकि यो गम्भीर फौजदारी अपराधको परिभाषाभित्र पर्ने विषय हो। सुरुकै अवस्थामा दिएको मौखिक उजुरीका आधारमा कारबाही प्रक्रिया सुरु गर्न मिल्छ। कि त पीडित भनिने महिलाले प्रहरीसमक्ष गएर बलात्कार होइन रिस वा आवेगमा भनेकी हुँ भन्न सक्नुपर्यो। नत्र प्रहरीलाई पहिले आफंैले खबर गरेर मुचुल्का लिइसकेको अवस्थामा छानबिन गर्न नमिल्ने भन्ने हुँदैन। सभामुख पद कुन तहसम्मको नैतिक वा गरिमामय हो ? पदको कतिसम्म ख्याल गर्नुपर्ने हो भन्ने विषयमा भनिरहनै परेन। छानबिनको विषय नेतालाई सोध्नुपर्छ  शम्भु थापा, वरिष्ठ अधिवक्ता राजीनामा आइसकेको स्थितिमा सभामुखको चुनावी प्रक्रियामा जान संविधान र कानुनबमोजिम बाटो खुल्यो। राजीनामा निलम्बन जस्तो विषय होइन। यो बिदा र काजस्तो पनि होइन। राजीनामा यो अवधिसम्मका लागि भनेर तोकेर दिइँदैन। यसको व्याख्याका लागि कुनै संविधानविद् वा कानुनविद्को गुन्जायस चाहिँदैन। स्वतः र सरल कुरा छ। सभामुख पद खाली भयो। जे भए पनि नैतिकताका आधारमा भनेर राजीनामा आइसकेपछि अब नयाँ सभामुख चयन गर्नका लागि प्रक्रियामा जान मार्गप्रशस्त भएको छ। छानबिनका विषयमा अदालतले बोल्ला। नेकपाका नेताहरु बोल्लान्। सम्बद्ध विशेषज्ञले भन्लान्। म त्यतापट्टि जान चाहन्नँ। यहाँ नैतिकता न अनैतिकता के नै बाँकी रह्यो र ? जाहेरी नदिई छानबिन हुँदैन  राघवलाल वैद्य, पूर्व महान्यायाधिवक्ता सभामुखको पद गयो। नयाँ प्रक्रियामा जानु अबको विकल्प हो। राजीनामामा जेसुकै शब्द राखे पनि संविधानले नचिनेको भाषाको प्रभाव शून्य हुन्छ। शब्दमा जालझेल गर्नुको अर्थ छैन। छानबिनका विषयमा बलात्कार गरिएको भनेर जाहेरी दर्ता भएको अवस्था छैन। जाहेरी नदिएसम्म यही भएको हो भनेर यत्तिकै भन्ने अवस्था रहँदैन। प्रहरीलाई खबर गरिएको भनेर मात्रै हुँदैन। लिखित रूपमा पनि लिपिबद्ध गर्नुपर्छ। फोनबाट प्रहरीलाई खबर गरिएको भने पनि फेरि गएर मैले गरेको हुँ भनेर लिखित रूपमा लिपिबद्ध गर्नुपर्ने हुन्छ। सांसद पद रहन्छ रामनारायण विडारी, सांसद सभामुख पदबाट राजिनामा दिए पनि संसद सदस्य पद रहन्छ। सदस्यको बिषयमा राजिनामाबाट खुल्दैन। अब नयाँ प्रक्रियामा जाँदा उपसभामुख नै राजिनामा दिएर सभामुखका लागि निर्वाचन प्रक्रियामा जान सक्ने पनि हुन सक्छ। प्रमुख विपक्षी दल वा अरु दलको पनि आउन सक्नुहुन्छ। सभामुख र उपसभामुखमध्ये एक पदमा महिला हुनुपर्ने संवैधानिक व्यवस्था छ। प्रतिनिधिसभामा नेकपाको वहुमत रहेको अवस्थामा स्वाभाविक रुपमा सभामुखको दाबी रहन सक्छ। तर राजनीतिक सहमतीका आधारमा दुबै पदमा जो पनि हुनसक्छ। जहाँसम्म बलात्कारको आरोपमा छानविन हुसक्छ की सक्दैन भन्ने बिषय हो, यो सबै फुटेको वेलुन जस्तै कुरा हो। समाचार, फेसबुक र यूट्युवको भरमा मात्र छानविन हुनसक्दैन। छानविनका लागि लिखित रुपमा जाहेरी पर्नुपर्छ। यसैमा पनि पीडित भनिएकी महिलाले नै आफुलाई केही पनि भएको होइन, छैन भनिसकेपछि छानविनको कुनै औचित्य छैन।"
आफूखुसी भाडा असुली,"काठमाडौं : साना सवारीसाधनले यात्रुसँग दोहोरो भाडा असुली गरेको भेटिएको छ। दसैं मनाउन काठमाडौं उपत्यकाबाट गाउँ फकर्ने यात्रुसँग साना सवारीले यात्रुसँग तोकिएभन्दा बढी भाडा लिने गरेका छन्। बाराको निजगढका ममता बजगाई असोज ११ गते भाइको बिहेका लागि काठमाडौं आएकी थिइन्। उनले निजगढदेखि बल्खुसम्मको टाटा सुमोको ६ सय रुपैयाँ भाडा तिरिन्। बुधबार गाउँ फर्किन उनले एक हजार तिर्नुपर्यो। रौतहतका कल्पित चौलागाईंले गाउँको टिकट लिएनन्। रौटहतको टिकट लिँदा १२ सय रुपैयाँ तिर्नुपर्ने भएकाले उनी निजगढको गाडी चढे। इन्जिनियरिङ अध्ययनरत चौलागाईले एक सय २० रुपैयाँ जोगाउन निजगढसम्मको गाडी रोजेको बताए। बढी भाडा तिर्न मन छैन। तर टिकटका लागि बार्गेनिङ गर्दा गाडी प्याक भएको बताउँछन्। उनीहरूले मागे जति पैसा दिँदा भने गाडी चढाउँछन्। घर जाने मनसाय बनाएर बल्खु आइसकेकाले बाध्यताबस बढी पैसा तिरेर भए पनि यात्रा गर्नु परेको उनको गुनासो छ। सरकारले दसैंको मुखमा यात्रु ठगिनबाट जोगाउन भन्दै असोज ५ गतेदेखि टिकट बुकिङ खुला गरेको थियो। ठूला बसले टिकट बुकिङ खुला गरे पनि साना गाडीले टिकट बुकिङ खुलाएका थिएनन्। यात्रुसँग बढी भाडा असुली गर्न साना गाडीले टिकट बुकिङ खुला नगरेको सार्वजनिक यातायात व्यवस्थापनका अभियान्ता रामबहादुर थापा बताउँछन्। साना सवारीले यात्रुसँग बार्गेनिङ गर्न टिकट बुकिङ लिने गरेका छैनन्। बुकिङ लिँदा यात्रुलाई लागत मूल्यमै गन्तव्य पुर्याउनुपर्ने हुन्छ। दसैंमा घर जान झोला बोकेर आउने यात्रु भाडाका लागि झगडा गर्दैनन्, थापाले भने, यात्रुलाई जतिसक्दो छिटो घर जान हतार हुन्छ। भाडाका लागि बार्गेनिङ गर्दा गाडी नपाइने यात्रुमा मनोवैज्ञानिक त्रास रहने गर्छ। त्यसैले यात्रु बढी भाडा तिरेर गन्तव्य पुग्न बाध्य छन्। सरकारले टिकट बिक्री हुने मुख्य स्थानमा यात्रु सहायता कक्ष स्थापना गरेको छ। यहाँ दूरी र भाडादरको सूची टाँसिएको छ। दुबईबाट दसैं मनाउन घर फर्केका सोलुखुम्बुका रविन मगर पनि बढी भाडा तिररे गाउँ जाँदैछन्। दुई वर्षपछि गाउँ जाँदै छु। दसैंमा घर आउँदा साथीभाइ तथा आफन्त भेट हुन्छ, मगरले भने, दुबईबाट नेपाल आउनुभन्दा काठमाडौंबाट गाउँ जान सास्ती छ। दसैंभन्दा अघि चाबहिलदेखि सोलुखुम्बुको टिकट १३ सय रुपैयाँ लाग्छ। तर, अहिले भने दुई हजार रुपैयाँ हातमा नपरेसम्म व्यवसायीले गाडी नै नदेखाउने उनको गुनासो छ। दसैंमा ठगी रोक्न सवारी छुट्ने र टिकटको कारोबार हुने स्थानमा सादा तथा बर्दीमा प्रहरी खटाइएको छ। यात्रुले गुपगुप बढी रकम तिरेर यात्रा गर्ने भएकाले कारबाही गर्न कठिन भएको ट्राफिक प्रवक्ता रवीकुमार पौडेल बताउँछन्। यात्रुबाट बढी भाडा असुल्ने पाँच जनालाई कारबाही पनि गरिएको उनले बताए। उजुरी परेका आधारमा सुनुवाइ गर्ने हो। टिकट कारोबार हुने सबै स्थानमा ट्राफिक प्रहरी खटाइएको छ, पौडेलले भने, कसैले बढी मूल्यमा टिकट बिक्री गरेको भेटेमा तत्काल कारबाही गछौं। यसको जानकारी यात्रुले दिनुपर्छ। उजुरी गर्ने यात्रुलाई लागत मूल्यमै सवारी चढाएर बढी भाडा लिने व्यवसायीलाई कारबाही गर्न ट्राफिक तत्पर रहेको उनले बताए। टाटा सुमो मध्यतराई र पूर्वपहाडी जिल्लामा सञ्चालन भइरहेका छन्। हायस, माइक्रो पोखरा, नुवाकोट, चितवन, सिन्धुलीलगायत जिल्लामा चल्छन्। यी स्थानमा चल्ने साना सवारीले यात्रुबाट सरकारी दरभन्दा भाडा असुल गरिरहेका छन्। सरकारले टिकट बिक्री हुने मुख्य स्थानमा यात्रु सहायता कक्ष स्थापना गरेको छ। यहाँ दूरी र भाडादरको सूची टाँसिएको छ। सहायता कक्ष नयाँ बसपार्क, कलंकी र बल्खु, चाबहिल स्वयम्भू, माछापोखरी, नागढुंगा, कोटेश्वर, गौशाला, सुन्धारा, पुरानो बसपार्क, फर्पिङ, सातदोबाटो र भक्तपुरको जगातीलगायत स्थापना गरिएको छ।"
पर्यटककै भरमा पढाइ,"माथिल्लो डोल्पा : पेमा याङ्कीले डोल्पोबुद्ध गाउँपालिकास्थित क्रिस्टल माउन्टेनबाट ८ कक्षा पास गरिन्। यहाँ त्योभन्दा माथि पढाइ हुँदैन। उनी फ्रान्सेली संस्थाको सहयोगमा काठमाडौं गएर ९ कक्षामा भर्ना भइन्। अहिले उनी निजी स्कुलमा निःशुल्क पढिरहेकी छन्। यही स्कुलका दावा, फुर्वा, पेमा छेवाङलगायत काठमाडौंकै बाबा बोर्डिङमा पढ्छन्। विदेशीले सहयोग नगरेको भए विद्यालय शिक्षा पूरा गर्ने हाम्रो सपना अधुरै हुन्थ्यो, डोल्पोबुद्ध१ का वडाध्यक्ष ग्याल्पो थापा (भोटे) भन्छन्, सरकारी उपस्थिति नहुँदा दुर्गममा आएर हाम्रो पढाइको जिम्मा विदेशीले लिनुपरेको छ। गाउँ पुग्न सदरमुकाम दुनैबाट तीन दिन हिँड्नुपर्छ। ८ कक्षा पूरा गरेपछि काठमाडौं जाने अवस्था नभइदिएको भए सबै विद्यार्थी दुनै बजार गए कक्षा ९ मा पढ्न बाध्य हुन्थे। तर, दुनै गएर पढ्ने हैसियत यो गाउँका कसैसँग छैन, वडाध्यक्ष थापा भन्छन्, पहिलो कुरा त पढ्नुपर्छ भन्ने चेतना फैलाउनै कठिन हुन्छ। त्यसमाथि गाउँमा स्कुल छैन भने तीन दिन हिँडेर कसले पढ्ने ? माथिल्लो डोल्पामा तीनवटा गाउँपालिका छन्। तीनै स्थानीय तहको एक मात्र सरकारी मावि हो, तापरिचा। शे फोक्सुन्डो गाउँपालिकाको यो स्कुल स्विस र अमेरिकी संस्थाको सहयोगमा चलिरहेको छ। ती संस्थाले वार्षिक ७० लाख रुपैयाँ खर्च गरिरहेको डोल्पा सामाजिक सहयोगका लागि तापरिचाका प्रोजेक्ट कोअर्डिनेटर सेम्दुक लामा बताउँछन्। यही संस्थामार्फत तापरिचा स्कुलमा विदेशीले लगानी गरिरहेका छन्। यहाँ सरकारी दरबन्दीका १० शिक्षक छन्। पाँच जना निजी स्रोतका छन्। विदेशीले दिएको पैसाबाट शिक्षक र विद्यार्थीलाई आवासीय सुविधा मिलाइएको छ। विद्यालय भवन निर्माणदेखि विद्यार्थीको पौष्टिक आहार, पोसाक, स्टेसनरी, साबुन, टुथब्रस, औषधि सबै खर्चको प्रबन्ध गरिएको लामा सुनाउँछन्। माथिल्लो डोल्पाका अधिकांश सरकारी विद्यालयमा कुनै न कुनै रूपमा विदेशीले सहयोग गरिरहेका छन्। पर्यटकले यो क्षेत्रमा शिक्षाको अभाव देखेपछि विद्यालय खोल्न स्थानीयलाई हौस्याएका थिए। क्रिस्टल पनि २५ वर्षअघि विदेशीकै सहयोगमा खुलेको थियो। सरकारी दरबन्दीका पाँच तथा विदेशीले दिएको पैसाबाट सात शिक्षक राखेर यो स्कुलको पढाइ चलिरहेको छ। काठमाडौंमा रहेका विद्यार्थीको होस्टल र पढाइ शुल्क पनि विदेशीले भिजन डोल्पामार्फत तिरिरहेका छन्। भिजेरास्थित मुकपोराङ विद्यालयमा स्विस नागरिक तथा संस्थाको सहयोग छ। भवन निर्माण, शैक्षिक सामग्री वितरण र शिक्षक, कर्मचारीको तलब भत्तामा उनीहरूको सहयोग छ। तिन्जेको कुला माउन्टेन स्कुलमा पनि स्विस र जर्मनीबाट सहयोग छ। साल्दाङको सेलरी डुक्ट्रा, छार्काको छार्का भोट प्रावि, सिमेनको सिमेन प्रावि, कोमास प्राविमा पनि विदेशी सहयोग छ। संयोजक लामाका अनुसार दर्जन स्कुल विदेशीका भरमा चलिरहेका छन्। उनीहरूले वार्षिक १२ लाख रुपैयाँदेखि करोडसम्म प्रत्यक्ष वा अप्रत्यक्ष रुपमा सहयोग गरिरहेका छन्। क्रिस्टलबाट अवकाश पाएका शिक्षक केदारविनोद पाण्डेका अनुसार विदेशीकै अगुवाइमा धेरै दुर्गम ठाउँमा स्कुल खुलेका छन्। विदेशीले सहयोग नगरेको भए माथिल्लो डोल्पाका अधिकांश नागरिक निरक्षरै हुन्थे, उनी भन्छन्, यहाँको शिक्षालाई यो स्थानमा ल्याउन विदेशीको सहयोग अमूल्य छ। बिस्तारै उनीहरूले हात झिक्न थालेकाले समस्या भएको स्थानीयको गुनासो छ। विदेशीले स्कुल खोलिदियौं, अब तपाईंहरू आफैं चलाउनू भन्न थालेका छन्। लगानी पनि घटिरहेको छ, छार्का ताङसोङ गाउँपालिकाका छेवाङ भोटे भन्छन्। डोल्पोबुद्ध१ का वडाध्यक्ष थापाका अनुसार अधिकांश स्कुलमा सहयोग घटिरहेको छ। सरकारले चासो नदिने र विदेशीले पनि सहयोग रोक्ने हो भने स्तरीय शिक्षाको सपना अधुरै रहने उनी बताउँछन्।"
हिमाली भेडाच्यांग्राको क्रेज,"जोमसोम : दसैं पर्वमा भेडाच्याङ्ग्राको कारोबार बढी हुन्छ। मुस्ताङ हुँदै झरेका हिमाली भेडाच्याङ्ग्राको क्रेज सहर बजारका उपभोक्ताले मन पराएका हुन्छन्। नेपालीजनमा वर्षभरी घर गृहस्थीमा जेजस्तो रूपले जीवन गुजारा चले पनि दसैंमा ऋण काढेरै एकछाक मासु खानुपर्छ भन्ने मान्यता छ। साविकजस्तै यस वर्ष पनि मुस्ताङ हुँदै २२ हजार भेडाच्याङ्ग्रा बेंसीतर्फ बाहिरिएका छन्। गत वर्ष यहाँबाट २३ हजार भेडा च्याङ्ग्रा बाहिरिएको थियो। यति ठूलो संख्यामा हिमाली क्षेत्रमा पालन गरिएका भेडा च्याङ्ग्रा बिक्री हुनु अस्वाभाविक मान्न सकिँदैन। मुस्ताङको उत्तरी कोरलाको चिनियाँ भूमि तिब्बत, छिमेकी जिल्ला डोल्पा र मुस्ताङको पठार चिसो मरुभूमिमा हुर्काइएका भेडाच्याङग्राको स्वादै बेग्लै हुने गर्छ। मुस्ताङबाट भेडा च्याङ्ग्राको निकासी सदियौ वर्ष पुरानो मानिएको छ। पोखरादेखि मुस्ताङसम्म अहिलेको जस्तो सडक सञ्जाल नहुँदा अघिल्लो पुस्ताका मुस्ताङीले यही भेडाच्याङ्ग्राको व्यापार गर्ने चलन थियो। लोघेकर दामोदरकुण्ड गाउँपालिका स्थानीय निमा विवशले परापूर्व कालदेखि नै पुर्खाले नुन र भेडाच्याङ्ग्रालगायत व्यापार गर्ने गरेको सुनाए। मुस्ताङबाट नुन र चौपाया बेसीमा बिक्री गरेर खच्चडमार्फत खाद्यान्न लिएर फर्किने चलन थियो। उनले भने, पुस्तौदेखि हप्तौ दिन लगाएर बाजे बराजुले पोखरा लगेर नुन र भेडाच्याङ्ग्राको व्यापार गर्थे। अहिले कतिपयले बेसी नझारी जिल्लाबाहिरका व्यापारीलाई बिक्री गर्छन्। पहिलेको जस्तो खाद्यान्न ढुवानीका लागि दुःख कष्ठ गर्नु पर्दैन। हिमाली क्षेत्रको भेडाच्याङ्ग्राको मुख्य बजार गण्डकी प्रदेशको पोखरा नै हो। मुस्ताङबाट झर्नेे अधिकांश भेडाच्याङ्ग्रा पोखरामा नै बिक्री हुन्छ। केही भेडाच्याङ्ग्रा काठमाडौं पुग्ने गरेको स्थानीय पशुपालक किसान भूपिन शेरचनले जानकारी दिए। यहाँबाट झर्ने भेडाच्याङ्ग्रा विशुद्ध अर्गानिक उत्पादन भएको उनले दाबी गरे। चिसो हावापानीमा हुर्काइएका भेडाच्याङ्ग्राको स्वादै बेग्लै हुने गरेको उनले बताए। हिमाली क्षेत्रमा पालन गरिने भेडाच्याङ्ग्राले जडीबुटी यार्सा गुम्बा, पाँचऔले, निरमसी, जटामसीलगायत उच्च लेकमा जडीबुटी खाने भएकाले यसको मासु स्वास्थ्यका लागिसमेत हितकर भएको शेरचनले खुलाए। पर्वतका धर्मदत्त शर्माले मुस्ताङमा हुर्काइएका भेडाच्याङ्ग्रा उपभोक्ताले रुचाउने गरेको बताए। यहाँको चिसो मौसममा हुर्केका च्याङ्ग्रा खानका लागि योग्य भएको उल्लेख गरे। गण्डकी प्रदेशमा खसीबोकाको किनबेच हुने गरे पनि दसैंमा भेडाच्याङ्ग्राको रोजाइ बनेको बताए। मुस्ताङको लोमान्थाङ, लोघेकर दामोदरकुण्ड र घरपझोङ गाउँपालिकामा भेडाच्याङ्ग्रा र चौंरीपालन व्यवसाय गरिएको पाइएको छ। मुस्ताङमा भेडाच्याङ्ग्रा मासुका लागि मात्र नभई पस्मिना उत्पादनका लागि पनि पाल्ने गरिएको छ। छिमेकी जिल्ला डोल्पा र उत्तरी तिब्बतबाट समेत मुस्ताङमा भेडाच्याङ्ग्रा भित्रिने जोमसोमका स्थानीय अजित थकालीले जानकारी दिए। भेडाच्याङ्ग्राको मुख्य पकेट क्षेत्र सीमावर्ती तिब्बती भूभाग हो। नेपालतर्फका सीमावर्ती पशुपालक किसानले त्यहाँबाट खरिद गरी अस्थायी रूपमा पालन गरेर भेडाच्याङ्ग्राको व्यापार गर्ने थकालीले बताए। बर्सेनि दसैंको २ साताअघि भेडाच्याङ्ग्राको व्यापार गर्न व्यापारी मुस्ताङको जोमसोम पुग्न गरेका छन्। यस वर्ष मुस्ताङबाट झरेका भेडाच्याङ्ग्राको २० हजारदेखि २३ हजारसम्म कारोबार भएको घरपझोङ कर संकलक सुनिल परियारले जानकारी दिए। यस वर्ष नेपाल खाद्य संस्थानले २ हजार गोटा च्याङ्ग्रा खरिद गरेको जनाइएको छ।"
प्रदेश १ को आवधिक योजना : प्रतिव्यक्ति आय १६ सय २० डलर पुर्याउने,"विराटनगर : प्रदेश १ को पहिलो आवधिक योजनाले अर्थिक पाँचवर्षभित्र प्रदेशका नागरिकको प्रतिव्यक्ति आय एकहजार ६ सय २० अमेरिकी डलर पुर्याउने लक्ष्य राखेको छ। योजना आयोगले सार्वजनिक गरेको प्रथम आवधिक योजना अनुसार यो अहिलेको डलर मूल्यमा एक लाख ८४ हजार ६८० रुपैयाँ हो। अहिले प्रदेश १ को प्रतिव्यक्ति आय एक हजार ६२ डलर छ। योजना आयोगका उपाध्यक्ष सुवोधराज प्याकुरेलका अनुसार यसै अवधिमा मानव विकास सूचांकसमेत ०५२३ बाट ०६०० पुर्याउने लक्ष्य राखेको छ। स्वच्छ सुखी र समुन्नत प्रदेशको मूल नारा राखेर आवधिक योजना ल्याएका छौ, लक्ष सबै पूरा हुने संभावना बोकेका मात्रै छन्, प्याकुरेलले भने। प्रदेशको कुल ग्राहस्थ्य उत्पादन हाल पाँच खर्ब ५० अर्ब २९ करोड १० रुपैयाँ छ। पाँच वर्षभित्रमा कुल गौहस्थ्य उत्पादन आठ खर्ब तीन अर्ब पाँच करोड ३० लाख रुपैयाँ पुग्ने लक्ष्य राखिएको उपाध्यक्ष प्याकुरेलले बताए। यसका लागि हाल भइरहेको ८७ प्रतिशतको आर्थिक बृद्धिदरलाई १०४ प्रतिशत पुर्याउने लक्ष्य निर्धारण गरिएको छ। प्रदेशको कुल गार्हस्थ्य उत्पादनमा उद्योग क्षेत्रको योगदान हालको करिव २० प्रतिशतबाट बढेर २४ प्रतिशत पुग्ने र दुई लाख रोजगारी सिर्जना हुनेछ। योजना अवधिभरमा साक्षरता प्रतिशत ८४ प्रतिशतबाट ९९ प्रतिशत र औसत आयु ७० वर्षबाट ७३ वर्ष पुर्याउने लक्ष्य लिएको प्रदेश योजना आयोगका सदस्य पूर्ण लोक्सोमले बताए। राष्ट्रिय योजना, नीति र कार्यक्रमका आधारमा नै प्रदेश योजना बनेको भए पनि प्रदेश १ ले आर्थिक बृद्धिदर उच्च बनाउन, साक्षरता र आर्थिक असमानता कम गर्न बढी जोड दिएको छ। शिक्षा, स्वास्थ्य र सामाजिक सुरक्षाका गुणात्मक सुधार गर्दै उन्नत मानव संसाधन विकास एवं समता मूलक समाजको आधार निर्माण गर्ने, जलवायु अनुकूलन गर्दै वन, वातावरण, जलाधार र जैविक विविधताको संरक्षण र सुशासनको अभिवृद्धि गर्ने योजनाको मुख्य उद्देश्य रहेको सदस्य लोक्सोमले बताए । यो योजना पारित गरी सार्वजनिक गर्न केही ढिला भए पनि यसका नीति र कार्यक्रम चालु आर्थिक वर्षको बजेटमा पनि समावेश भइसकेको उनको भनाई छ। पूर्वाधार क्षेत्र अन्तर्गत एकहजार ५ सय ४४ किलोमिटर कालोपत्रे सडकलाई योजना अवधिभर ५ हजार किलोमिटर र विद्युत् शतप्रतिशत पुर्याउने लक्ष्य पनि राखिएको छ। २ सय ५० मेघावाट विद्युत्को माग रहेको प्रदेशमा हाल एकसय २१ मेघावाट उत्पादन भइरहेको छ। पाँच वर्षभित्र एकहजार ५ सय मेघावाट विद्युत् उत्पादन गरी अन्यत्र बिक्री गर्ने लक्ष्य राखेको आयोगले जनाएको छ। यसअघि गण्डकी प्रदेशले मात्रै आवधिक योजना पारित गरेको र प्रदेश ३ ले आधारपत्र मात्रै बनाएको मुख्यमन्त्री शेरधन राईले बताए। प्रदेश १ केही ढिला भए पनि कार्यान्वयन गर्न १ नंबर हुने उनको दाबी छ। हाम्रा संयन्त्रले यसको कार्यान्वयनको खाकामा काम गर्छ, अनुमगनलाई प्रभावकारी बनाउने र योजनाको लक्ष्य हासिल गर्न प्रभावकारी कार्यान्वयन गर्न प्रदेश सरकार लागिपर्नेछ, उनले भने।"
चिनियाँ राष्ट्रपति सीको भ्रमण : यस्ता छन् एजेन्डा,"काठमाडौं : चिनियाँ राष्ट्रपति सी चिनफिङसँग रेल, सडक, सुरुङमार्ग, जलविद्युत् परियोजना, प्रसारण लाइनलगायत पूर्वाधारका एक दर्जन बढी एजेन्डामा वार्ता हुने भएको छ। यस्तै बेल्ट एन्ड रोड इनिसिएटिभ (बीआरआई) अन्तर्गत चीन सरकारले गर्ने सहयोगका परियाजनाबारे सूची तयार भइरहेको परराष्ट्र अधिकारीले बताएका छन्। भौतिक पूर्वाधार तथा योजना मन्त्रालयबाट आठ, ऊर्जा मन्त्रालयबाट तीन, गृह र शिक्षा मन्त्रालयबाट एकएक योजनामा छलफल गर्ने गरी परराष्ट्रका उच्च अधिकारीहरू एजेन्डा तयारीमा व्यस्त छन्। केरुङकाठमाडौं सडक स्तरोन्नतिसँगै टोखादेखि नुवाकोटको छहरे सुरुङमार्ग, तातोपानी र रसुवागढी नाका स्तरोन्नति, अरनिको राजमार्ग थप व्यवस्थित, राजधानीको चक्रपथको स्तरोन्नति र बाहिरी चक्रपथ निर्माणका विषयमा द्विपक्षीय छलफल हुनेछ। किमाथान्काधनकुटाहिले सडक निर्माण, हिल्सा नाकाको विकाससँगै रेलमार्ग निर्माण पनि एजेन्डामा समावेश छ। यस्तै गल्छीरसुवागढीकेरुङ प्रसारण लाइन र कर्णाली जलविद्युत् आयोजनामा पनि छलफल हुनेछ। राष्ट्रपति विद्यादेवी भण्डारीको विशेष आग्रहमा उनका पति महासचिव मदन भण्डारीका नाममा खोल्न लागिएको विश्वविद्यालयका लागि चिनियाँ सहयोग मागिनेछ। चिनियाँ दूतावासका अधिकारी पनि सहयोग परियोजनाबारे छलफलमा व्यस्त छन्। परियोजना सूचीलाई आवश्यक परामर्श गरेर अन्तिम रूप दिन विदेशमन्त्री वाङ यीको भ्रमणमै छलफल भएको थियो। बीआरआई परियोजनाअन्तर्गत राष्ट्रपति सीले ठूलो सहायता घोषणा गर्ने संकेत मिलेको परराष्ट्र अधिकारीले बताए। केरुङकाठमाडौं रेल निर्माणको सम्झौतामा चीनले सहयोग घोषणा गर्न सक्नेछ। २५ गते आउने प्रारम्भिक तयारी चिनियाँ राष्ट्रपति सी चिनफिङ दुईदिने राजकीय भ्रमणमा असोज अन्तिम साता काठमाडौं आउने भएका छन्। असोज २५ मा काठमाडौं आएर २६ गते स्वदेश फर्कने प्रारम्भिक तयारी छ, परराष्ट्रका एक उच्च अधिकारीले अन्नपूर्णसँग भने, हामी एजेन्डालगायत अन्य विषयमा छलफलमा छौं। सीलाई राष्ट्रपति विद्यादेवी भण्डारीले त्रिभुवन अन्तर्राष्ट्रिय विमानस्थलमा स्वागत गर्ने तयारी छ। बेइजिङले राष्ट्रपति सीको भ्रमण मिति तय गरे पनि प्रधानमन्त्रीका परराष्ट्र मामिला सल्लाहकार डा राजन भट्टराईले भने सीको भ्रमण निश्चित भए पनि तिथि तय भइनसकेको बताए। चिनियाँ राजदूत होऊ यान्छीले पनि चीनबाट नेपालतर्फ उच्चस्तरको भ्रमण छिट्टै हुने बताए पनि भ्रमण मितिबारे केही बोलेकी छैनन्। बेइजिङले सीको नेपाल भ्रमण एक दिनमात्र हुने प्रस्ताव गरे पनि सरकारको अनुरोध स्विकार्दै चिनियाँ पक्षले सी एक रात काठमाडौंमा रहने तयारी गरेको हो। यसअघि विदेशमन्त्री वाङ यी र चिनियाँ कम्युनिस्ट पार्टीका विदेश विभाग प्रमुख सोङ थोउ नेपाल आएर सीको भ्रमण निश्चित गरेका थिए। राष्ट्रपतिको भ्रमणअघि चिनियाँ विदेशमन्त्री र विदेश विभागका प्रमुख तयारीका लागि सम्बन्धित मुलुकमा जाने चिनियाँ चलन छ। सन् १९९६ को अन्त्यमा चिनियाँ राष्ट्रपति जियाङ जेमिनले नेपालको दुईदिने भ्रमण गरेपछि चिनियाँ राष्ट्रपति नेपाल आएका छैनन्। अघिल्ला राष्ट्रपति हु जिन्ताओको दुई कार्यकालको अन्त्यमा अर्थात् २०१२ को जनवरीमा चिनियाँ प्रधानमन्त्री वेन जियावाओ नेपाल आएका थिए। तत्कालीन राष्ट्रपति हु दुई कार्यकालसम्म नेपाल आएनन् भने सीले पनि पहिलो कार्यकालमा नेपाल भ्रमण गरेनन्। चिनियाँ राष्ट्रपति सी भारतको चेन्नाईमा उहान दोस्रो वार्तामा सहभागी भएर काठमाडौं आउन लागेका हुन्। त्यहाँ उनले भारतीय प्रधानमन्त्री नरेन्द्र मोदीसँग दुईपक्षीय वार्ता गर्ने कार्यक्रम छ। यसका लागि राष्ट्रपति सी असोज २३ गते बिहान चेन्नाई पुग्नेछन्। परीक्षण उडान सम्पन्न एयर चाइनाको विमानले बुधबार राष्ट्रपति सीको भ्रमणको परीक्षण उडान गरेको छ। बेइजिङबाट आएको उक्त विमानले त्रिभुवन अन्तर्राष्ट्रिय विमानस्थलको अध्ययन गरेको थियो। जहाज अवतरणउडान पूर्वअभ्यासका क्रममा उक्त उडान भएको र केही सामग्रीसमेत ल्याइएको बताइएको छ। सीले नेपाल आउँदा आफू चढ्ने गाडी र जामरसमेत सँगै ल्याउनेछन्। नेपाली सुरक्षा निकायका अधिकारीसँगको परामर्शमा परीक्षण उडान गरिएको बताइएको छ।"
