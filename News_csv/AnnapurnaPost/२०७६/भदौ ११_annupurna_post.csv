शीर्षक,विवरण
राज्यकोषको ब्रहमलुट,"स्थानीय सरकार सञ्चालन ऐन, २०७४ को दफा (६) अनुसार स्थानीय तहमा अस्थायी दरबन्दी सिर्जना गर्न निषेध छ। त्यसकै दफा (८) ले नगर प्रहरी, सवारी चालक, कार्यालय सहयोगी, प्लम्बर, इलेक्ट्रिसियन, चौकीदार, माली, बगैंचे र सरसफाइसम्बन्धी पदमा भने प्रतिस्पर्धाका आधारमा करारमा पदपूर्ति गर्न बाटो दिएको छ। अन्य पद तथा सेवामा करारबाट पदपूर्ति गर्न पूर्णतः रोकिएको छ। तर, प्रदेश ५ का (देशैभरिको अवस्था यही हो) स्थानीय तहमा राजनीतिक नियुक्तिको बेथिति चुलिएको अन्नपूर्णको बृहत् अध्ययनले देखाएको छ। हरेक तहमा भएका आफूखुसी नियुक्तिका फेहरिस्त केलाउँदा उक्त प्रदेशमा मात्र १ सय ३२ गैरकानुनी जागिरवाला पाइएका छन्। अध्ययनमा समेटिएका १२ जिल्लाका ६२ प्रतिशत स्थानीय तहले सल्लाहकार र स्वकीय सचिव नियुक्त गरेका छन्। तिनलाई दिइएको तलब र सेवासुविधा गैरकानुनी रहेको महालेखाले औंल्याइसकेको छ। प्रदेश ५ सरकारले जारी गरेको स्थानीय तहका पदाधिकारी तथा सदस्यको सुविधासम्बन्धी ऐन, २०७५ मा पनि राजनीतिक नियुक्तिको प्रावधान समेटिएको छैन। संघीय र प्रादेशिक कानुन उल्लंघन गर्दै भएका तमाम नियुक्ति बदरयोग्य छन्। स्थानीय तहमा जथाभावी पद सिर्जना गर्ने र आफन्त भर्ती गर्ने बेथिति बढ्दै गएपछि संघीय मन्त्रिपरिषद्ले २०७५ माघ ८ मा त्यसलाई रोक्न कठोर निर्णय गरेको थियो। उक्त निर्णयअनुसार ज्यालादारी वा स्वीकृत दरबन्दीभन्दा बाहिर अन्य रूपमा कर्मचारी राखी तलबभत्ता वा पारि श्रमिक भुक्तानी गर्न मनाही गरियो। त्यस्तो कार्य प्रचलित कानुनविपरीत र बेरुजु ठहरिने भएकाले बेरुजु भएको रकम भुक्तानीकर्ता पदाधिकारीबाट असुलउपर गर्ने निर्णय गरियो। त्यसलाई अवगत गराउँदै भोलिपल्टै अर्थात् माघ ९ गते संघीय मामिला तथा सामान्य प्रशासन मन्त्रालयले सबै स्थानीय तहलाई पत्राचार गर्यो। त्यसपछि पनि यो क्रम रोकिएन। गैरकानुनी हर्कत जारी रह्यो। र, प्रमुखउपप्रमुखले परिवारका सदस्य, आफन्त र निकटवर्तीलाई निजी सहायक एवं विभिन्न नामका सल्लाहकार बनाउने क्रम झन् तीव्र भयो। प्रदेश ५ का स्थानीय तहमा भएका गैरकानुनी नियुक्तिमा तलब मात्र वर्षको २ करोड चार लाख ७९ हजार चार सय ७२ रुपैयाँ खर्च भइरहेको छ। कानुन र मन्त्रिपरिषद्को निर्णयमुताबिक त्यो सबै शोधभर्ना लिनुपर्छ। सबै नियुक्ति पनि तत्काल भंग गर्नुपर्छ। यस्ता पद बनाई खुवाइएको तलबलाई महालेखा परीक्षकको कार्यालयले पनि बेरुजु देखाएको छ। महालेखाको ५६ औं प्रतिवेदनले यसलाई सउदाहरण गैरकानुनी देखाउँदै रोक्न सचेत गराएको छ। त्यस्ता पदमा जागिर खानेले न हाजिर गर्नुपर्छ, न नियमित कार्यालय धाउनुपर्छ। महिनामा एकपटक तलब बुझ्न गए पुग्छ। त्यसैले पनि यो आफन्त पोस्ने उपाय बनेको छ। राजनीतिक नियुक्ति पाएकामध्ये ८ स्थानीय तहमा १५ जना आफन्त छन्। कतिपयले कार्यालयमा बच्चा हेरचाह गर्न पतिलाई पीए राखेकोसम्म प्रतिक्रिया दिएका छन्। कतिपयले कहीं नेखिएको सुरक्षा सल्लाहकार राखेका छन्। केहीले आलोचना बढेपछि हटाउन थालेका छन्। प्रदेश ५ कै ३६ स्थानीय तह भने यसमा जोगिएका छन्। जसले गरेका छैनन्, तिनबाट अरूले सिक्नुपर्छ। देश संघीयता कार्यान्वयनको संक्रमणमा छ। गणतन्त्र र संघीयताविरोधीहरू यसको तेजोबध गर्न नेपथ्यमा सक्रिय छन्। यस्तो अवस्थामा जिम्मेवार पदाधिकारीले सजग भएर चल्नुपर्ने हो। संघीयताको साख बचाएर लैजानुपर्ने हो। तर, तिनैले जनताका नजरमा यसलाई मोजमस्ती गर्ने र सान देखाउने बोझिलो संरचना सावित गराउँदै जानु दुःखद मान्नुपर्छ। खासगरी स्थानीय तहका क्रियाकलाप जनताका नजरमा छर्लंग देखिने हुन्छन्। ती अनुकरणीय पो हुनुपर्छ। टीकाटिप्पणीरहित हुनुपर्छ। तर, व्यवहार उल्टो देखिँदै गएको छ। जनप्रतिनिधि अनावश्यक तामझाम र शासकका शैलीमा प्रस्तुत भइरहेका छन्। कानुनद्वारा बर्जित र हेर्दासमेत अपाच्य फूर्तिफार्ति देखाइरहेका छन्। त्यस्ता क्रियाकलाप बन्द गरिनुपर्छ। राजनीतिक नियुक्ति र आफन्तलाई जागिर दिन रोक्नुपर्छ। दिइसकेकाले रकम फिर्ता गराई हटाउनुपर्छ। तब मात्र स्थानीय तह गाउँका सिंहदरबार सावित हुनेछन्।"
