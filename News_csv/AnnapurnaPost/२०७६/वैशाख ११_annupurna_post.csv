शीर्षक,विवरण
लोकतन्त्रका अधुरा वाचा,"आज लोकतन्त्र दिवस। विश्वलाई चकित तुल्याउँदै १९ दिनसम्म निरन्तर चलेको आन्दोलनको जगमा १३ वर्षअघि मुलुकमा लोकतन्त्र स्थापना भएको थियो। तत्कालीन राजा ज्ञानेन्द्रको स्वेच्छाचारी शासन विरुद्ध मुलुकभर नागरिक प्रदर्शनमा उत्रिएका थिए। दलीय पद्धति र नागरिकका आवाज निषेध गरी एकलौटी ढंगले अघि बढ्न खोजेपछि शाही शासनले १५ महिना पार गर्न नपाउँदै आन्दोलन उठेको हो। त्यतिखेर लोकतान्त्रिक आन्दोलन दबाउन शाही सत्ताले कुनै कसर बाँकी राखेन। शान्तिपूर्ण प्रदर्शनकारीका टाउकामा ताकेर गोली हान्ने, गोली र टियर ग्यास प्रहार गर्ने, पक्राउ परेका आन्दोलनकारीलाई मरणासन्न हुने गरी बुट र लाठी बजारेको दृश्य आन्दोलनभर नियमित बन्यो। २०६२ चैत २४ देखि ०६३ वैशाख ११ सम्म १९ दिन आन्दोलन चलिरह्यो, जुन अप्रिल क्रान्ति ले विश्वमा परिचित हुन पुग्यो। हुन पनि लोकतान्त्रिक अधिकार छिन्दै शाही आदेशका भरमा राज्य सञ्चालनका दुस्साहसी कर्म आम नागरिकका निम्ति पाच्य थिएन। दलीय पद्धति निषेध गरिनु, संविधानप्रदत्त लोकतान्त्रिक हक अधिकारमा बन्देज लगाइनु, मिडियालाई सैन्य दबदबामा पार्नेदेखि अघोषित आर्थिक नाकाबन्दी शाही शासनभर नियमित बन्यो। सँगै अनुदारवादी शाही तुजुक, हुकमी प्रवृत्ति, दम्भसहितको एकाधिकारपूर्ण प्रकृतिका सत्ता संरचना निर्माण भए। कहाँसम्म भने संंवैधानिक अंग अख्तियार दुरुपयोग अनुसन्धान आयोगलाई किनारा लगाउँदै भ्रष्टाचार नियन्त्रण शाही आयोग सिर्जना गरियो, चाहेको पात्र फसाउन। शाही आदेशमा त्यसअतिरिक्त पञ्चायतकालीन अञ्चलाधीशको मोडेलका क्षेत्रीय प्रशासक नियुक्त भए। एकाएक पञ्चायतकालीन दृश्यदेखि धूनसम्म बिउँत्याइयो। संसदीय कालखण्डभरि स्वतन्त्रता उपभोग गरिसकेका नागरिक आन्दोलित हुनु स्वाभाविक थियो। शाही सत्ताको चरम दमन नीतिकै पृष्ठभूमिमा पूर्ण लोकतान्त्रिक आन्दोलन उठेको हो। त्यही आन्दोलनले राजतन्त्र बिदा गर्नुका अतिरिक्त नेपालीले सार्वभौमसम्पन्न नागरिक बन्न पाए। लोकतन्त्रपछि जनप्रतिनिधिबाटै निर्मित संविधान हेर्ने नागरिकको चाहना पूरा भएको छ। अब हामीसँग संविधानसभानिर्मित संविधान छ। गणतन्त्र संस्थागत हुँदै गएको छ। लोकतन्त्रनिम्ति संघीयतासहितको तीन तहको शासनारम्भ भएको छ। मुलुकभर निर्वाचित जनप्रतिनिधि शासन सञ्चालनमा छन्। यो हिसाबले संवैधानिक र कानुनी हिसाबले मुलुक संक्रमणकालमुक्त भएको छ। अर्कोतिर गणतन्त्रसहितको लोकतन्त्रले तेह्र वर्षगाँठ मनाइरहँदा पुराना वाचा र प्रतिबद्धताप्रतिको लगाव खोजिँदै छ। लोकतान्त्रिक आन्दोलन चलिरहँदा राजनीतिक वृत्तका पात्रले शुद्धीकरण मा जाने वाचा गरेका थिए। सुशासन दिने, परिवारवाद, आफन्तवाद, नातावाद बिदा गरी स्वच्छ र समावेशी शासनको वकालत भएको थियो। हुन पनि आन्दोलन चलिरहँदा भ्रष्टाचारको अभियोग लागेका र गनाएका दलीय नेतालाई प्रदर्शनकारीले लखेटेका थिए। आन्दोलनका बखत नेता तथा समाजका अगुवाले अनुचित तवरमा आर्जित सम्पत्ति जफतदेखि भ्रष्टाचार हुनै नदिने वाचा सुनाएका थिए। तिनीहरूबाट भ्रष्ट, बेइमान र प्रतिगामी तŒवलाई कुनै स्थान नदिने वाचासहित मुलुकलाई पूर्ण लोकतन्त्र मा लैजाने कबोलित वाचा थियो। नेताहरूको आचरण, नैतिकता, चिन्तन त्यहीअनुरूप हुनुपर्ने जनचाहना हो। अर्कोतिर लोकतन्त्रसँगै जम्बो प्रकृतिको संविधानसभा कालखण्डभरि अस्थिर प्रकृतिको गठबन्धन सरकारको अभ्यास र प्रयोग भयो। त्यसबाट आजित मतदाताले स्थायित्व खोज्दै दुईतिहाइको सुविधायुक्त सरकारका लागि नेपाल कम्युनिस्ट पार्टीलाई मत दिए। नागरिकको सुशासनसहितको समृद्धिको आम आकांक्षा पूरा गर्नुपर्ने दायित्व सरकारलाई छ। सत्तारुढ दलले नागरिकका जायज माग, आलोचना र सुझावलाई सहज ढंगले लिनुपर्छ, प्रतिक्रियात्मक प्रवृत्ति बन्द गर्नुपर्छ। जब शासकीय वृत्तका पात्र नागरिक भावना बुझ्न असमर्थ हुन्छन्, तब उनीहरू भड्किँदै जान्छन्। लोकतान्त्रिक पद्धति र विधिबाट जनआकांक्षा पूरा गर्ने दिशामा सरकार अग्रसर नभएमा नागरिक भड्काउने र भड्किन सक्ने मैदान उपलब्ध हुन्छ। अझ यतिखेर दक्षिणपन्थी अतिवाद या उग्रवामपन्थी चहलपहल बढ्दै छ। दलीय नेतृत्वबाट भ्रष्ट, खराब र हुकुमी चरित्र प्रदर्शन भएमा नागरिक निराश हुन पुग्छन् र त्यसको फाइदा तिनै तत्वले उठाउन सक्ने सम्भावना रहन्छ। लोकतन्त्रनिम्ति मूलधारका राजनीतिक दल तथा नेताले त्यस्ता किसिमका खतरा आउन नदिन बेलैमा सोच्नुपर्छ। सत्ता दुरुपयोग, दलीय झगडा र भ्रष्टाचार बढ्न गएमा तिनै अवाञ्छित प्रतिगामी शक्तिले खेल्ने मौका पाउँछन्। विशेषगरी सत्तारुढ र लोकतान्त्रिक आन्दोलनको नेतृत्वकर्ता प्रमुख विपक्षी कांग्रेस पनि सम्भावित राजनीतिक जोखिमबारे सचेत रहनुपर्छ।"
