शीर्षक,विवरण
हचुवाले निगम चल्दैन,"पाँच वर्षअघि नेपाल वायु सेवा निगम आन्तरिक उडानमा झन्डै जहाजविहीन अवस्थामा पुग्न लागिसकेको थियो । तीन थान ट्विनअटरबाहेक निगमसँग आन्तरिक उडानका लागि जहाज थिएनन् । १९ सिटे सानो जहाज ट्रंक रुटमा निजी क्षेत्रका अत्याधुनिक र ठूला जहाजसँग प्रतिस्पर्धी हुन नसकेपछि निगमको उडान दुर्गम भाग र निजी क्षेत्रका जहाजको प्राथमिकतामा नपरेका क्षेत्रमा केन्द्रित थियो । यहीबीच आन्तरिक उडानमा जहाज थप्ने निगमको प्रस्तावलाई सरकारले स्वीकार गर्यो । तिनताका धेरै लामो तर्कवितर्कपछि निगमले अन्तर्राष्ट्रिय उडानमा दुई जहाज थपेको थियो । यही क्रममा आन्तरिक उडानका लागि पनि चीनसँग जहाज खरिद गरिने भयो । चिनियाँ जहाज खरिद गर्ने वा नगर्ने भन्ने सम्बन्धमा निर्णायक कारण भने चीनले प्रस्ताव गरेको सहुलियत कर्जा, प्राविधिक सहयोग, चार जहाज किन्दा दुई थान वाई १२ जहाज सित्तैमा दिने प्र्र्रस्ताव थिए । नेपाली आकाशका लागि चिनियाँ जहाज विलकुल नयाँ थिए । यसका लागि न दक्ष पाइलट थिए, न त अन्य प्राविधिक नै । चिनियाँ जहाज सञ्चालनका लागि निगमसँग पर्याप्त तयारी थिएन । केवल आन्तरिक उडानमा जहाज थप्ने भन्ने हुटहुटीमा थपिएको थियो । बेलाबेला जहाज बिग्रिरहने समस्याका कारण नियमित उडान नहुने समस्या भने दोहोरिइरहेकै छ । निगमले चीनबाट भिœयाएको ५६ सिटे दुई थान मोर्डन आर्क (एमए) ६० जहाज ट्रंक रुटहरूमा उडाएर निजी क्षेत्रका स्थापित वायुसेवाहरूसँग प्रतिस्पर्धा गर्नुपर्ने थियो । त्यसमा निगम नराम्ररी असफल भएको छ । आर्थिक वर्ष २०७३७४ देखि नै चिनियाँ जहाजको सञ्चालनमा निगमले ठूलो घाटा बेहोर्दै आएको छ । निगमले २०७३७४ र २०७४७५ मा गरी ९१ करोड ५७ लाख रुपैयाँ घाटा बेहोरेको छ । अघिल्लो आर्थिक वर्षको वासलातमा घाटा अझै तन्किने देखिन्छ । आन्तरिक उडानमा ठूलो घाटा बेहोरिरहेको निगमलाई हालै संसद्को अन्तर्राष्ट्रिय सम्बन्ध समितिले आन्तरिक उडानमा प्रयोग भएका दुवै एमए ६० जहाज बिक्री गर्न निर्देशन दिएको छ । निगमले चिनियाँ जहाजको सञ्चालनमा दक्षता देखाउन नसकेको र सुरुदेखि नै घाटामा रहेको संसदीय समितिको अध्ययनका आधारमा निगमलाई अन्य चारवटा वाई १२ जहाजको दक्षतापूर्वक सञ्चालन गर्न आवश्यक चिनियाँ सहयोगका लागि कूटनीतिक पहल गर्न आग्रह गरिएको छ । चिनियाँ पक्षले जहाज बेच्ने समयमा प्रतिबद्धता गरेअनुसारको प्राविधिक सहयोग नदिएको नेपाल वायु सेवा निगमको तर्क छ । निगमले जहाज खरिद गर्नुअघि नै यस्ता पक्षमा विचार पुर्याउन जरुरी थियो । व्यावसायिक संस्थानले नाफा आर्जनका लागि आन्तरिक उडानमा कस्ता जहाज प्रतिस्पर्धी हुन सक्छन् भन्ने सामान्य अध्ययनसम्म नगरी जहाज किन्नमा मात्र ध्यान दिएको देखिन्छ । आन्तरिक उडानमा मात्र होइन, अन्तर्राष्ट्रिय उडानका लागि ल्याइएका वाइडबडी ए ३२०२०० कै पनि उडान गन्तव्य खोज्न निगम असफल देखिन्छ भने सरकारकै पनि कूटनीतिक पहल भएको देखिँदैन । जहाज किनेर थन्क्याएर राखेर यसले निगमको प्रतिकूल वित्तीय स्वास्थ्यलाई अझै खराब बनाउनेछ । एकातिर जहाजको साँवाब्याजको किस्ता भुक्तानी गर्नुपर्ने नियमित चक्र घडीको सुईझैं घुमिरहेको छ । अर्कातिर भएका जहाजको उपयोगबाट व्यवसाय विस्तार गर्न नसक्दा निगमलाई ऋणको भारले थिचिरहेको छ । जहाज थपेर मात्र हुँदैन; चुस्त व्यवस्थापन, उपयुक्त र कार्यान्वयनयोग्य बिजनेस प्लान, दक्ष जनशक्ति, प्राविधिक दक्षता जस्ता विहंगम पक्षमा विचार पुर्याउन जरुरी छ । घाँटी हेरेर हाड निल्नुपर्नेमा हचुवा तालमा निगम विगतदेखि चल्दै आएको छ । जुनसुकै व्यवस्थापनको कालखण्डमा पनि यसमा सुधार नहुनु दुःखद हो । निगम दिनप्रतिदिन तन्नम हुँदै गएकाले चिनियाँ जहाज तत्काल बेच्न आवश्यक छ । अपरिपक्व, योजनाविहीन र अव्यावसायिक पाराले निगम डुब्दै गएकाले यसमा सुधार अत्यावश्यक छ । आगामी दिनमा कमिसनको लालचसहित हुने यस्ता खरिद प्रक्रियाको अन्त्य हुनु जरुरी छ ।"
जातीय विभेदविरुद्ध न्याय माग्न प्रशासनमा,"दुनै,डोल्पा : जातीय विभेद भएको भन्दै दलितको टोली जिल्ला प्रशासनमा पुगेको छ ।न्यायका लागि गुहार माग्दै दलित जिल्ला प्रशासनमा पुगेका छन्। नयाँ संविधान लागु भएपनि दलितले दैनिक अपमानित हुनु परेको गुनासो बोकेर पहिलो पटक जिल्ला प्रशासन कार्यालय डोल्पा पुगेको दलित अगुवा लिलाबहादुर टम्ट्टाले जानकारी दिए । सरकारी कर्मचारी, शिक्षक, धामी,पुजारी र ब्राह्मणबाट दैनिक दलित जातीय विभेदका कारण अपमानित हुनुपरेको डोल्पो दलित शसक्तिकरण केन्द्रका अध्यक्ष हरिचन्द्र बिटालुले बताए। विभिन्न सभा सम्मेलनमा सार्वजानिक पदधारण गरेकाले नै जातीय विभेद गर्दै आएकले अपमानित हुनु परेको दलितको गुनासो छ। दलितमाथि भएको गलत क्रियाकलाप गर्नेहरुमाथि कारवाही गरिदिन माग गर्दै दलित अगुवाहरु जिल्ला प्रशासनमा पुगेपछि प्रमुख जिल्ला अधिकारी मुकेशकुमार केशरीले ततत्काल कारवाही गर्ने प्रतिबद्धता जनाएका छन्। शिक्षकले नै विभेद गर्छन् डोल्पाका शिक्षकले नै दलित भन्दै छुवाछुत र जातीय विभेद गरेको आरोप दलित अगुवाले लगाएका छन्। बाटोमा हिँडि रहेको अवस्थामा दलित भनेर जातीय विभेद गरेको भन्दै जिल्ला प्रशासनमा मुद्धा परेको छ । भदौ २९ गते शिक्षक लक्ष्मण कार्की र शिक्षिका शान्ती कार्कीसहित अन्य दुईजना साना नानीले दलित भन्दै बाटो भन्दा अलग बसेर आफूलाई जातीय छुवाछुत तथा विभेद गरेको भन्दै डोल्पो दलित सशक्तिकरण केन्द्र डोल्पाका अभियान्ता जयन्द्र विकले जिल्ला प्रशासनमा मुद्धा दिएको जानकारी दिए। उनले भने, ' हरेक दिन दलितले जातीयताको अपमान खेप्नु परेको छ ।' विद्यालयमा दलित बालबालिका र शिक्षक भएकै कारण बालबालिकाकाले दिवा खाजा सुख्खा खाने गरेको दलित अगुवा राजीमान सार्किीले दु:ख व्यक्त गरे। मन्दिरमा पनि छुवाछुत जिल्लाका विभिन्न स्थानका मठ मन्दिर तथा स्थानमा दलितलाई जान निशेध गरिएको छ । जिल्लाका गल्ली मष्टा,छल मष्टा,रहलगायत अन्य विभिन्न मन्दिरमा दलितलाई प्रवेशमा निषेध गरिएको दलित महिला सशक्तिकरण केन्द्र डोल्पाकी अध्यक्ष उर्मिला विश्वकर्माले बताइन्। विशेषगरी उपल्ला जातीका पैंसावाला र पहुँचवालाले नै दलितलाई शोषण गर्दै आएको उर्मिलाको आरोप छ।"
धरानमा पहिरोले घर बगायो,"धरान : धरान उपमहानगरपालिका ४ स्थित निशाने खोलामा आएको बाढीले एक घर बगाएको छ। मंगलबार राति आएको पहिरोले स्थानीय भक्तबहादुर राईले संचालन गर्दै आएको एवान होटलसहितको घर बगाएको हो। कोसी लोकमार्गस्थित धरानभेडेटार सडकखण्डमा बाढीपछि गएको पहिरोका कारण होटलसहितका अन्य पाँच घर उच्च जोखिममा परेका छन्। घरमाथिबाट पहिरो जानथालेपछि स्थानीय देविका राई, सन्तोष राई, उत्तरुमाया राई, पुजा राई र अर्जुन राईले संचालन गर्दै आएका होटलसहितका घर जोखिममा रहेको इलाका प्रहरी कार्यालय धरानका निमित्त प्रमुख हेमराज ओलीले जानकारी दिए। उनले पहिरोको उच्च जोखिममा परेका परिवारलाई सुरक्षित स्थानमा सारिएको बताए। पहिरोकै कारण निशान खोला नजिकैकै सडकसमेत कटान हुन थालेको छ। पहिरोले धरानधनकुटा सडकखण्ड अन्र्तगत निशाने खोला नजिकैको सडकसमेत कटान गर्न थालेकाले यसको बेलैमा नियन्त्रण गर्न स्थानीयले माग गरेका छन्।"
सिन्धुलीमा बस दुर्घटना : २३ घाइते,सिन्धुली : सिन्धुलीको मरिनबाट काठमाडौं जाँदै गरेको बा ३ ख ९६८४ नम्बरको बस दुर्घटना हुँदा २३ जना घाइते भएका छन्। सुनकोसी गाउँपालिका कानढुंग्रीस्थित बीपी राजमार्गमा दुर्घटना हुँदा २३ जना घाइते भएका छन्। घाइतेमध्ये ६ जनाको अवस्था गम्भीर छ। जिल्ला प्रहरी कार्यालय सिन्धुलीका प्रमुख चक्रबहादुर सिंहका अनुसार बसका चालकसहित गम्भीर घाइते ६ जनालाई थप उपचारका लागि काभ्रेको धुलीखेल र काठमाडौं पठाइएको छ। घाइते सातजनाको सिन्धुलीको खुर्कोटस्थित विभिन्न सामुदायिक अस्पतालमा उपचार भइरहेको छ। बाँकी ११ जना उपचारपछि घर फर्केका छन्। बस अनियन्त्रित भएर सडकबाट २० फिट तल खसेको छ। त्यसैगरी बाढीले मध्यपहाडी लोकमार्ग अवरुद्ध भएको छ। सिन्धुलीको गोलन्जोर गाउँपालिकास्थित बहादुरे खोला र बलेनी खोलामा आएको बाढीले सडकअवरुद्ध भएको हो। अवरुद्ध सडक खुलाउने प्रयास भइरहेको प्रहरीको भनाइ छ।
गृहमन्त्रीका भाइ नरेश एक लाख धरौटीमा रिहा,"काठमाडौं : काठमाडौं जिल्ला अदालतले गृहमन्त्री रामबहादुर थापा बादलका भाइ नरेशकुमार थापालाई एक लाख धरौटीमा रिहा गरेको छ। बुधबार जिल्ला न्यायाधीश मेदीनीप्रसाद पौडेलको इजलासले मुद्दाको पुर्पक्षका लागि एक लाख धरौटी माग गरेको थियो। धरौटी वापत नगदै बुझाएर थापा घर फिरेका छन्। थापाविरुद्ध आपराधिक लाभ र संगठित अपराधको अभियोगमा मुद्दा चलाइएको थियो। जिल्ला अदालतका श्रेस्तेदार आनन्द श्रेष्ठका अनुसार हत्याका आरोपीसँग मोबाइल सम्पर्क भएको आधारमा थापालगायतका प्रतिवादीलाई सजायको मागसहित मुद्दा चलाइएको थियो। सोही मुद्दाका अन्य प्रतिवादी पवन खड्का, सुरेन नगरकोटी, शैलेश प्रजापति, विनोद लामा, वीरबल भट्टराई र मनबहादुर पुन मगर भने पुर्पक्षका लागि जेल चलान भएका छन्। उनीहरु अन्तिम फैसला नभएसम्म थुनामै रहनेछन्।"
ब्लड क्यान्सरले छोरा गुमाएका बाआमाको बिन्ती अब छोरीहरू बचाइदिनुस्,"सन्धिखर्क : आँगन नभएको सानो घरको बलेनीमा मुख फाटेको ताउलोमा आधा पानी देखिन्छ। दुई कोठामध्ये एक कोठामा पुराना कपडाबाट बनाइएको एउटा डसना, पुरानो कम्बल र पुरानो कपडाको खोल भएको सिरक। दुई बालिका यहीँ खेलिरहेका छन्। यी दुई नानीहरूलाई क्यान्सर र मुटु रोग लागेको छ। वर्ष दिनअघि ब्लड क्यान्सरबाट भाइ गुमाएका उनीहरू आफैं त्यस्तै समस्याबाट ग्रसित भएका छन्। तर आर्थिक अभावका कारण उनीहरूको उपचार हुन सकेको छैन। अर्घाखाँचीको छत्रदेव गाँउपालिका ४ केरुंगाको कोटमुनीका रामबहादुर सुनारको परिवारको दुःख लामो छ। उमेरले ४१ वर्ष लागेका रामबहादुरले एक वर्षअघि ब्लड क्यान्सर लागेका ५ वर्षका छोरा विष्णुलाई आर्थिक अभावले उपचार गर्न नसकेर गुमाउनु पर्यो। छोरा गुमेको एक वर्ष नहुँदै दुई छोरी मध्ये एकलाई ब्लड क्यानसर र अर्कीलाई मुटु रोग लागेको छ। गाउँपालिकाले सहयोगको आग्रह गर्दै बनाइदिएको पत्र देखाउँदै सृष्टि र सुश्मा। फोटोः प्रेमनारायण आचार्यअन्नपूर्ण 'जो होचो, उसैका मुखमा घोचो' भने जस्तै भएको छ यो परिवारमा। ९ वर्षकी सुश्मा रगतको क्यान्सरबाट पीडित छन्। ७ वर्षकी सृष्टि मुटु रोगी छन्। आर्थिक अभावले अस्पताल लैजान नसकेर घरमै राख्नु पर्ने बाध्यता सुनाए रामबहादुरले। मजदुरी गरेर बिहान बेलुका छाक टार्ने उनले पैसा अभावले छोरीहरूलाई उपचार गर्न लैजान नसकेको बताए। 'एउटीलाई ब्लड क्यान्सर, अर्कीलाई मुटु रोग', अन्नपूर्णसँग उनी भक्कानिए, 'एउटीलाई गंगालाल लैजान भनेको छ, अर्कीलाई भरतपुर हस्पिटल। अवस्था कमजोर भएकाले मैले उपचार गर्न लैजान सकेको छैन।' सुश्मालाई भरतपुरस्थित क्यान्सर अस्पताल र सृष्टिलाई काठमाडौंको गंगालाल अस्पताल लैजान डाक्टरले सुझाव दिएका छन्। उपचार त के अस्पताल लैजान भाडा पनि नभएको सुनाउँदा उनी झन् सुकसुकाउँछन्। 'छोरा डिल्ली (भारतको दिल्ली) मा बितेको हो। अहिले छोरीहरूलाई त्यस्तै भयो', भक्कानिँदै उनी भन्छन्, 'मलाई सहयोग गर्दिनुस्। नत्र नानीहरूले उपचार नपाउने भए।' सम्पत्तिको नाममा गाउँको एक रोपनी भिरालो जमिनमा बनेको यो घरमात्र भएका उनी छोरीहरूलाई पनि छोराजस्तै अकालमा गुमाउनुपर्ने हो कि भन्ने भयमा छन्। बहिनी काखमा च्यापेकी सुश्मा। फोटोः अन्नपूर्ण आमा कमला गहभरी आसु पारेर आफ्ना दुःख सुनाउँछिन्। 'पैसा नहुँदा इलाज गर्न पाइएन। घरमै नानीहरू हेर्दै रुन्छौँ', उनी भन्छिन्, 'आय स्रोत नहुँदा बाबु गयो। अब यिनीहरूको के हुने हो ?' 'देश विदेशमा रहेका दाजुभाइ, दिदीबहिनी सबैले सहयोग गर्नुस्। बाबु त रोगैले गयो, छोरीहरू बचाउन चाहन्छौँ', उनले अन्नपूर्णसँग बिन्ति बिसाइन्। सुश्मा र सृष्टि दुबै स्थानीय चन्द्रज्योति आधारभूत विद्यालयमा कक्षा ३ र २ मा पढ्छन। सहयोगको अपेक्षामा रहेका रामबहादुर र कमलालाई छत्रदेव गाँउपालिकाले एउटा पत्र बनाइदिएको छ सहयोग गर्नुस् भनेर। तर सहयोग खोज्न कहाँ जाने भन्ने पनि उनीहरूलाई मेसो छैन। अशिक्षा र गरिबीको मारमा रहेको यो ठाउँमा अरुजस्तै रामबहादुर र कमलालाई परिवार नियोजनका साधन र गर्भान्तरका बारेमा जानकारी छैन। काखमा ७ महिनाकी छोरी छन्। र, कमला फेरि गर्भवती छन्।"
एक महिनामै दुई करोड क्षतिपूर्ति,काठमाडौं : वैदेशिक रोजगार पीडितले छोटो समयमै क्षतिपूर्ति पाउन थालेका छन्। वैदेशिक रोजगार विभागले भदौ महिनामा मात्रै वैदेशिक रोजगार पीडितलाई २ करोड १४ लाख रुपैयाँ क्षतिपूर्ति दिलाएको हो। विभागका महानिर्देशक भीष्मकुमार भुसालका अनुसार दुई सय ९५ पीडितलाई क्षतिपूर्तिस्वरूप उक्त रकम भराइएको हो। भदौ महिनामा संस्थागततर्फ १६७ र व्यक्तिगततर्फ ४८ उजुरी दर्ता भएका थिए। भदौ महिनामा दर्ता भएका उजुरीमध्ये संस्थागततर्फ ८५ र व्यक्तिगततर्फ ४० मुद्दा फरफारक भएको महानिर्देशक भुसालले बताए। यसअघि दर्ता भएका संस्थागततर्फका १ सय ७० वटा मुद्दा पनि फरफारक भएका छन्। विभागका अनुसार टर्कीको रोजगारीका क्रममा ठगिएका १ सय ७० जनाको क्षतिपूर्ति भराइएको हो। टर्की पीडितले मात्रै ९७ लाख रकम क्षतिपूर्ति पाएकाले अन्यभन्दा बढी क्षतिपूर्ति भराइएको विभागले जनाएको छ। यसअघि एक महिनामै एक करोडसम्म क्षतिपूर्ति भराइएको थियो। विभागका अनुसार भदौ महिनामा ४१ मुद्दा दायर भएका छन्। २ करोड ८५ लाख बिगो दाबीसहित वैदेशिक रोजगार न्यायाधीकरणमा दर्ता भएका हुन्।
डोल्पाको मुड्केचुलाका २ वडा कार्यालयमा आगलागी,"दुनै,डोल्पा : डोल्पाको मुड्केचुला गाउँपालिकाका दुईवटा वडा कार्यालयमा आगलागी भएको छ । गाउँपालिकाको १ र ३ नम्बर वडा कार्यालयमा आगलागी भएको हो । भदौ २८ गते राति अकस्मात आगलागि हुँदा वडाकार्यालय जलेर करिब १५ लाख बराबरको क्षति भएको प्रहरीले जानकारी दिएको छ । आगलागीबाट कार्यालयका फर्निचर, वल्र्डलिंकको सामान, कागजात, प्रिन्टलगायत अन्य सामाग्री सबै नष्ट भएको ३ वडाका अध्यक्ष भानुभक्त बोहोराले जानकारी दिए । अध्यक्ष बोहोराका अनुसार कागजत जलेर खरानी भएपछि सेवा प्रभावित भएको छ।"
विवाहको १० महिना नपुग्दै बुहारीको हत्या : पति र सासूविरुद्ध उजुरी,"गोपाल भण्डारी कपिलवस्तु : बुद्धभूमि नगरपालिका ६ वैरिहवामा एक महिलाको मृत्युको घटना शंकास्पद देखिएको छ। स्थानीय २२ वर्षीय शिला नाऊको सोमबार राति घरमै हत्या भएको आरोप माइती पक्षले लगाएका छन्। परिवारले भने उनको मृत्यु भएको दाबी गरेका छन्। शिलाको घाँटी थिचेर हत्या गरेको र पछि आगो लगाएर आत्महत्याको रुप दिइएको उनका पिता रामकुमार नाउको आरोप छ। उनको हत्यामा पति २२ वर्षीय जगदीश नाऊ र सासू वासमती संलग्नता रहेको दाबीसमेत उनको छ। मृतक शिलाका पिता रामकुमारले ज्वाइँ जगदीश र सासू वासमतिविरुद्ध ज्यान मार्ने उद्योगमा जिल्ला प्रहरी कार्यालयमा किटानी जाहेरी दिएका छन्। प्रहरीले घटनाको अनुसन्धान भइरहेको बताएको छ। शवको पोष्टमार्टम रिर्पोटपछि मात्र घटना हत्या वा आत्महत्या भन्ने थाहा हुन्छ, प्रहरी नायब उपरीक्षक सुनिल मल्लले भने, पोष्टमार्टम रिर्पोट नहेरी केही भन्न सक्ने अवस्था छैन। कपिलवस्तु नगरपालिका ५ शिवरामपुरकी शिलाको १० महिना अघि मात्रै विवाह भएको थियो। विवाहपछि समय समयमा आफ्नी छोरी उपर घरेलु हिंसा हुने गरेको मृतक पिता रामकुमारले सुनाए। घर झगडा भएको त सुनेकै थिएँ, उनले भने, यस पटक भने छोरीको ज्यान नै लिए। शिलाका पति जगदीशले भने उनले शरीरमा आगो लगाएर आत्महत्या गरेको बताएका छन्।"
इलाम साहित्य महोत्सवको तयारी पूरा,"इलाम : इलाममा साहित्य महोत्सव असोज ३ गतेदेखि दुई दिनसम्म चल्नेछ।इलाम साहित्य समाजका अध्यक्ष प्रकाश थाम्सुहाङका अनुसार महोत्सव साहित्य र पर्यटनका लागि महत्वपूर्ण हुने बताए। पर्यटकीय जिल्ला इलामलाई कला, साहित्य, संस्कृतिको चिन्तन स्थलको रुपमा विकास गर्नका लागि महोत्सवको आयोजना गरिएको अध्यक्ष थाम्सुहाङको भनाइ छ। कार्यक्रममा दुई सयको हाराहारीमा साहित्यकार, कलाकार, विश्लेषकदेखि दलका नेता सहभागी हुनेछन्।महोत्सवमा विभिन्न सत्रमा छलफल हुनेछ। उद्घाटन समारोहमा प्राडा संजीव उप्रेतीले आलोचनात्मक चेत र लोकतन्त्रका विषयमा आधा घण्टा बोल्नेछन् । सत्ता कि प्रतिपक्षका विषयमा श्रवण मुकारुङ, मोमिला जोशी, मनु मञ्जीलसँग कवि विमल वैद्यले बहस गर्नेछन् । 'अ' मा अल्झेको इलामको विषयमा लेखक, पत्रकार केदार शर्माले युद्यप्रसाद वैद्य, महेश बस्नेत, राजेन्द्र बरालसँग बहस गर्ने कार्यक्रम छ । राजन मुकारुङ, मिश्र वैजयन्ती, उज्ज्वल प्रसाईसँग महेश पौडेलले मानक माथि प्रश्न शीर्षकमा बहस गर्नेछन्। अधिकारको पेवा विषयमा जेवी विश्वकर्मा, सीमा आभास, कृष्ण धराबासीसँग समीरबाबु कट्टेलले बहस गर्नेछन् । किन बिक्न छोड्यो पुस्तक ? शीर्षकमा बालिका थपलियाले प्रेम ओझा, प्रकाश बुढाथोकी, बीना थिङसँग बहस गर्नेछन्। पर्यटनको आयामका विषयमा इलामका अग्रज पत्रकार धर्म गौतमले हरिश्चन्द्र राई, केशव धौराली, डादेवी क्षेत्री दुलाल र चन्द्र घिमिरेसँग बहस गर्नेछन् । दोस्रो दिन उन्मुक्त पुस्ता, फरक आयाम, कुकुर कविता जस्ता पछिल्ला साहित्यिक आन्दोलनका बारेमा मुनाराज शेर्माले चर्चा गर्ने कार्यक्रम छ। निर्माणको जिम्मा शीर्षकमा सुरेश नेम्बाङ, रवि सिंह र दिपक गौतमसँग सन्तोष नेम्बाङले बहस चलाउने छन् । करोड क्लब र अफवाहका विषयमा अन्वेश थुलुङ राईले दयाहाङ राई, यज्ञश, ब्रजेशसँग सिनेमा चर्चा गर्नेछन्। नेपाली साहित्यमा मुन्धुममुन्दुम विषयमा भूपालराई र धर्मेन्द्र विक्रम नेम्बाङले गणेशकुमार राईसँग बहस गर्ने कार्यक्रम छ । गीतको दुःखका बारेमा गणेश रसिक, कोमल निरौला, गुरुङ सुशान्तसँग युवीर चेम्जोङले छलफल गर्नेछन्। सुरेन्द्र राईले प्रकाश आङदेम्बे, दिनेश डिसी र स्वास्तिमा खड्कासँग सिनेमा बहस गर्नेछन्।कार्यक्रमको अन्त्यमा पत्रकार बसन्त बस्नेतले संस्कृति पर्यटन तथा नागरिक उड्ययन मन्त्री योगेश भट्टराई, नेपाली कांग्रेसका प्रवक्ता विश्वप्रकाश शर्मा र लेखक खगेन्द्र संग्रौलासँग गणतन्त्र कोबाट खतरामा छ विषयमा बहस गर्नेछन्। इलाम साहित्य समाजले स्थानीय तह, प्रदेश सरकार, पर्यटन बोर्ड, नेपाल प्रज्ञा प्रतिष्ठानलगायत संस्थासँगको सहकार्यमा महोत्सवको आयोजना गर्न लागेको हो।"
"पहिरोमा चार वर्षीय बालकको मृत्यु, २५ घर जोखिममा",काभ्रे : जिल्लाको फेदीमा पहिरोले घर पुरिँदा एक बालकको मृत्यु भएको छ। अविरल वर्षासँगै बुधबार बिहान करिब ६ ७ बजेतिर आएको पहिरोले पाँचखाल नगरपालिका ४ फेदीमा टेकबहादुर लामाको घर पुरिएको जिल्ला प्रहरी कार्यालय काभ्रेका डीएसपी दीपक गिरीले जानकारी दिए। घटनामा लामाका चार वर्षीय छोरा सजन लामाको मृत्यु भएको छ। पहिरोको आएको बेलामा परिवारका अन्य सदस्य घर बाहिर थिए। २५ घर जोखिममा अविरल वर्षासँगै आएको पहिरोले काभ्रेको भुम्लु गाउापालिका ६ कोलातीका २५ घर उच्च जोखिममा परेका छन्। मध्यपहाडी लोकमार्गको मुनितिरको बस्ती उच्च जोखिममा परेको हो। मध्यपहाडी लोकमार्गमा खसेको पहिरो मुनि जोखिममा रहेको बस्ती। फोटो सौजन्य क्रान्ति लामा भुम्लु गाउँपालिका ६ कोलातीका २५ घरका बासिन्दालाई राति र बिहान गरी सुरक्षित स्थान सारिएको गाउँपालिका अध्यक्ष गुमानध्वज कुवँरले जानकारी दिए। मध्य पहाडी लोकमार्ग बनाउन खनिएको ट्रयाक माथिबाट पहिरो खसेको छ भने बस्तीमाथिबाट पनि ढिस्का खसेका कारण २५ घरपरिवार नै जोखिममा रहेको गाउँपालिका अध्यक्ष कुवँरले बताए। जोखिममा रहेको बस्तीका लागि जिल्ला रेडक्रसबाट प्रारम्भिक राहत पुगेको छ।
"पुलुकिसीको घन्टी बज्यो, टिनिङ टिनिङ (फोटो र भिडियो)","भक्तपुर : भक्तपुर नगरमा एकोहोरो टिनिङ टिनिङ घन्टी बजेको तीखो आवाज सुनियो। घन्टीको आवाज सुनेर नगरवासी घरघरबाट बाहिर निस्किए। मूल बाटोमा जम्मा भए। केही पहिल्यै मूलबाटोमा जम्मा भइसकेका थिए। कोही मूल बाटोमा नपुगेकालाई आफन्तलाई बोलाइरहेका थिए, ए छिटो आऊ न, आवाज धेरै नजिक आइसक्यो, फेरि छुट्ला ? भक्तपुर मन्दिरै मन्दिरको सहर हो। त्यसैले केही ठूला हावा चल्यो कि मन्दिरमा झुन्ड्याइएका फेः गां (हावाले पनि बज्ने घन्टी) बज्छ तर यी फेः गांको आवाज धेरै टाढासम्म सुनिँदैन। अझ त्यसको आवाज त्यति तिखो पनि हुँदैन। त्यसैले यो घन्टीको तीखो आवाज कुनै मन्दिरको थिएन। त्यसमाथि घन्टीको आवाज झन् झन् तीखो र प्रस्ट हुँदै आएको थियो। काठमाडौंमा इन्द्रजात्रा सकिएको पाँच दिनपछि भक्तपुरमा मनाइने पुलुकिसी (इन्द्रको वाहन ऐरावत हात्ती) जात्राअन्तर्गत पुलुकिसीमा झुन्ड्याइएको घन्टीको एकोहोरो आवाज हो, यो टिनिङ टिनिङ। भक्तपुर नगरमा पुलुकिसी जात्रा हेर्न धेरै टाढा जानु पर्दैन। यहीं आवाजको भरमा घरमै बसेर जात्रा हेर्न पाइन्छ। फेरि जात्रा छुट्ला भन्ने चिन्ता पनि छैन किनभने जात्रा आफ्नो घरमै आइपुग्यो भन्ने संकेत यहीं पुलुकिसीमा झुन्ड्याइएको घन्टीले दिन्छ। जुन एकजना भक्तजनले लगातार बजाइरहन्छन्, टिनिङ, टिनिङ, टिनिङ। संस्कृतिकर्मी ओमप्रसाद धौभडेलका अनुसार पुलुकिसी जात्रा सुरु भएपछि भक्तपुरमा रहेका कुनै पनि मठमन्दिरको घन्ट बजाउन हुँदैन भन्ने जनविश्वास छ। पुलुकिसी जात्रासँगै भक्तपुरमा याः मता र मूपात्रको जात्रा पनि निकालिन्छ। याः मता र मूपात्रको जात्रा मनाइँदा पुलुकिसीले मूपात्रलाई भेट्टाउन नहुने कथन छ, उनले भने, त्यसैले पुलुकिसीको घाँटीमा झुन्ड्याइएको घन्टी बजाउँदै नगर परिक्रमा गरिन्छ। उक्त घन्टीको आवाज मूपात्रले सुनोस् भनेर नगरका मन्दिरका घन्टी बजाउन हुँदैन भन्ने जनस्रुति रहँदै आएको छ। जात्राको क्रममा पुलुकिसीले राक्षसको प्रतीक मानिने मूपात्रलाई भेट्टाए मार्ने किम्बदन्तीमा उल्लेख भएको उनी बताउँछन्। यसरी राक्षस राजा मूपात्रले बन्दी बनाएका आफ्ना छोरा जयन्तलाई छुटाउन इन्द्रले आफ्नो बहान ऐरावत हात्ती पठाएको प्रतीकको रुपमा भक्तपुरमा बुधबार पुलुकिसी जात्रा मनाइएको हो। त्यसैअनुरुप पुलुकिसीले भक्तपुर नगरका विभिन्न स्थानमा बन्दी अवस्थामा राखिएका जयन्तको खोजी गर्छन्। भक्तपुर नगर परिक्रमा गरिँदा जयन्तको प्रतीकस्वरुप ठड्याइएका यमद्यः भेटिएपछि त्यसलाई छुटाएको प्रतीकस्परुप पुलुकिसीले तीनपटकसम्म परिक्रमा गर्ने परम्परा रहँदै आएको छ। यसरी पुलुकिसीले कैदमा रहेको यमद्यःलाई छुटाएर लगेसँगै यस वर्षको इन्द्रजात्रा विधिवत सकिएको मानिन्छ। काठमाडौंको इन्द्रजात्रामा सेतो रंगकै पुलुकिसी निकालिन्छ तर भक्तपुरमा नीलो कपडाले छोपिएको पुलुकिसी निकालिन्छ। नीलो रंग भैरव तथा इन्द्रको रंग मानिन्छ। सोही भएर भक्तपुरमा नीलो कपडाले बेरिएको पुलुकिसी निकालिने प्रचलन रहेको छ। पुलुकिसीको टाउको र सुँडको लागि मान्द्रो प्रयोग गरिन्छ। उक्त मान्द्रोमा भक्तपुरकै चित्रकारले हात्तीको स्वरुप आउने गरी चित्र कोरेका छन्। पुलुकिसीको आकार ११ फिट ८ इन्च लम्बाइ र दुई फिट ८ इन्च चौडाइको छ। नेपालभाषामा पुलु भनेको मान्द्रो र किसी भनेको हात्ती हो। यसरी पुलुबाट बनाइएको भएकाले यसलाई पुलुकिसी भनिने संस्कृतिकर्मी धौभडेलले जानकारी दिए। इन्द्रजात्राअन्तर्गत पुलुकिसीअघि स्मशान भैरवलाई भक्तपुर नगर परिक्रमा गराइँदै। तस्बिर : ईश्वरकाजी खाइजू"
सिन्धुलीमा स्कारपियो सुनकोशीमा खस्यो,सिन्धुली : सिन्धुलीमा बुधबार साँझ स्कारपियो दुर्घटना भएको छ। विराटनगरबाट काठमाडौं गइरहेको स्कोरपियो सिन्धुलीको सुनकोशीमा दुर्घटना भएको हो। सिन्धुलीका प्रहरी प्रमुख चक्रबहादुर सिंहका अनुसार बा १४ च ४५७४ नम्बरको स्करपियो बीपी राजमार्गबाट कोशी नदीमा खसेको हो। स्थानीय र प्रहरीको सहयोगमा स्कारपियोमा सवार सबै यात्रुको उद्धार भएको छ। घाइतेको सुरक्षित उद्धार भएको प्रहरीको दाबी छ।
पानी उद्योग र मिष्ठानका दुई व्यापारी पक्राउ,"परासी : उपभोक्ताको स्वास्थ्यमा प्रतिकुल असर पुग्ने गरी सामान बिक्री गरेको आरोपमा जिल्ला स्तरीय संयुक्त बजार अनुगमन समिति पश्चिम नवलपरासीले बुधबार दुईजनालाई पक्राउ गरेको छ । एक उद्योगमा शिलबन्दी गरेको छ । पक्राउ पर्नेमा पानी उद्योग र मिष्ठान पसलका व्यवस्थापक हुन्। रामग्राम नगरपालिका१५ हकुईमा सञ्चालन गरिएको 'साई वाटर इण्डष्ट्रिज' ले विभिन्न ब्राण्डका जारमा खाद्य ऐन विपरित पानी भरेर बिक्री गर्ने गरेको पाइएको बजार अनुगमन समितिका संयोजक एंव जिल्ला प्रशासन कार्यालयका प्रशासकीय अधिकृत ज्योतिराज अर्यालले बताए । उक्त उद्योगले आधुनिक स्वचालित प्रविधिबाट पानी उत्पादन गर्नुपर्ने भएपनि प्लाष्टिकको कालो टंकीमा जम्मा गरेर राखिएको पानी सामान्य फिल्टरबाट भरेर बिक्री गर्ने गरेको पाइएको हो । आफ्नो उद्योगबाहेक त्रिगंगा, सृष्टि, एभरेष्ट, प्रान्जल, नेहालगायतका ब्राण्डका जारमा पानी भरेर बिक्री गर्ने गरेको पाइएको अर्यालले बताए । उद्योगका सञ्चालक सुशिला गुप्ता र किरण बनियाँ हुन् । अनुगमनका क्रममा सञ्चालक फेला नपरेपछि उद्योगमा शिलबन्दी गरेर व्यवस्थापक सुनिल कुमार गुप्तालाई पक्राउ गरिएको छ । पक्राउ परेका गुप्तालाई बयानका लागि खाद्य तथा गुण नियन्त्रण कार्यालय भइरहवामा पठाइएको छ । त्यसैगरी फोहोर पानी बग्ने ढलमाथि भान्छा बनाएर मिठाई तथा अन्य नास्ता बनाउँदै आएको दरमुकाम परासीस्थित ऋद्धिसिद्धि मिष्ठान भण्डारका व्यवस्थापक राजन हलुवाईलाई पक्राउ गरिएको छ । उक्त मिष्ठान भण्डारले सेतो मटरलाई हरियो बनाउन केमिकल प्रयोग गरेर राखेको पाइएको छ । ढलमाथि राखिएको किचन अनुगमन र खाद्य सामग्री मा भएको मिसावट निरीक्षण गर्न जाने क्रममा अवरोध सृजना गरेपछि हलुवाईलाई पक्राउ गरिएको अर्यालले बताए । उनलाई जिल्ला प्रहरी कार्यालयमा राखेर सोधपुछ गरिएको छ । सोधपुछपछि आवश्यक कारबाही प्रक्रिया अघि बढाइने संयुक्त बजार अनुगमन समितिले जनाएको छ । म्याद नाघेका कोकाकोला र पेप्सी अनुगमनका क्रममा सबैभन्दा बढी म्याद नाघेका पेय पदार्थहरु बरामद भएको छ । त्यसरी म्याद नाघेर बिक्रीका लागि पठाइएका पेय पदार्थमा कोकाकोला, स्प्राइट, पेप्सी, माजालगायतका रहेको घरेलु तथा साना उद्योग कार्यालयका उद्योग अधिकृत नेत्रप्रसाद भुसालले बताए । बजारमा पठाइएका ती पेय पदार्थमा स्पष्ट रुपमा उत्पादन मितिसमेत देखिने गरेको छैन । उत्पादनपछि २ देखि ३ महिनासम्म प्रयोग गर्न सकिने भएपनि ४, ५ महिनासम्म म्याद नाघेका पेय पदार्थ उपभोक्तालाई बिक्री गरिरहेको पाइएको उद्योग अधिकृत भुसालले बताए । बरामद भएका पेय पदार्थ नष्ट गरिएको छ । अनुगमनका क्रममा अधिकांश पसल बिना दर्ता सञ्चालन भएकाले एक पटकलाई समय दिएर कानुनी दायरमा आउन निर्देशन दिइएको बजार अनुगमन समितिले जनाएको छ। परासीस्थित ऋद्धिसिद्ध मिष्ठान भण्डारले भान्छाको रुपमा प्रयोग गरेको ढल ।"
"उदयपुरमा बाढी, ३७ परिवार विस्थापित","उदयपुर : वर्षासँगै आएको बाढी र पहिरोका कारण उदयपुरको बेलका नगरपालिका आसपासका क्षेत्रका ३७ घरपरिवार विस्थापित भएका छन्। भदौ ३० गते रातिदेखि भारी वर्षासँगै पहिरो जाँदा बेलका ६ स्थित घारे र तित्रीबोटका १० घर राई र बोटे परिवार विस्थापित भएका हुन् । त्यसैगरी ३ को गिदेरी खोला गाउँमा पस्दा सातपत्रे र निसानटोलका २१ घर डुबानमा परेको मेयर दुर्गाकुमार थापाले जानकारी दिए । वर्षा नरोकिँदा ४ को सिसुवा खोलाले खोर्सानेझोर गाउँको सुरक्षाका लागि लगाएको बाँध भत्काउँदा ६ घर विस्थापित भएको थापाले जानकारी दिए । पहिरो र नदीको उच्च जोखिममा रहेका परिवार छिमेकीको शरणमा पुगेका छन् । उनीहरुको उद्धारका लागि बुधबार बिहानैदेखि सशस्त्र र नेपाल प्रहरी परिचालन गरिएको मेयर थापाले बताए । पहिरोले तित्रीबोटका चुर्नलाल राईको घर पुरिसकेको छ भने जयलाल राईको आधा घर भत्काइसकेको उनले बताए । पहिरोले मानबहादुर माझीको ३ विघा खेतीयोग्य जमिन पुरेको छ भने माइक्रो हाईड्रो पावर पूर्णरुपले क्षतिग्रस्त भएको छ । स्थानीयका खेतीयोग्य जमिन वगरमा परिणत गर्नुका साथै सिचाईँ कुलो, बोरिङ्ग र खानेपानीमा क्षति पुगेको जनाइएको छ । शिसुवा खोलामा आएको बाढीले स्थानीयको २५ बिघा धानखेत पुरेको छ भने कटारी आसपासका क्षेत्रमा कटान गरेको वडाध्यक्ष दिपक दंगालले जानकारी दिए । स्थानीय नदी तथा खहरेले ९ धौरी, १ को आम्बासी, २ को धार र प्रथा खोलाले पारुहाङ्ग क्षेत्रका धानखेतीमा क्षति पुर्याएको छ । त्यसैगरी ८ को बोप्ताङ्ग खानेपानी योजना, ७ र ८ पर्ने कोठुफेरीबाग्दा, सोमबारेमायुङ्ग्टार, लालबजारबबलाघारे सडकका सडकमा क्षति पुगेको छ मेयर थापाले बताए । सडक भत्किएसँगै बिहानैदेखि आबागवन बन्द भएको छ । पहाडी क्षेत्रमा पहिरो र तराई क्षेत्रका सडकमा ठाउँठाउँमा नदीले कटान गरेपछि सडक अवरुद्ध भएको हो । पहिरोले वडान ५ स्थित आधारभुत विद्यालय पोखरेमा क्षति पुर्याएको छ । लगातारको भेलबाढीले उदयपुरको बेलका र सुनसरीको वरहाक्षेत्र नगरपालिकाको सिमानाबाट बग्ने सप्तकोसी नदीले स्थानीयको जमिन कटान गरेको मेयर थापाले जानकारी दिए । सप्तकोसीले पश्चिमी क्षेत्रको चिलियामा कटान गर्दा धार परिवर्तन गर्ने सम्भावना बढेको उनले बताए । बाढी घरमा पसेपछि स्थानीय ज्यान जोगाउँदै बाहिरिएका थिए । घार खोलामा आएको बाढी गाउँ पस्दा खाद्यान्न, लत्ताकपडा केही निकाल्न नपाएको मानबहादुर माझीले बताए । उनले भने, 'रित्तो हात निस्कनु पर्यो, भएको खेत बगायो, ५ सुँगुर, एउटा गोरु पनि बगायो ।' त्यसैगरी चौदण्डीगढी नगरपालिका ३ को कालीखोलामा आएको बाढीले को१च६४२० नम्बरको मारुती भ्यान बगाएको छ । स्थानीयले भ्यानमा रहेका तीनजनालाई सकुशल उद्धार गरेका छन् भने भ्यानसमेत निकालेको प्रमुख जिल्ला अधिकारी धु्बबहादुर खड्काले बताए । सदरमुकाम गाईघाटस्थित त्रियुगा नगरपालिका ३ का रमानन्द साहले सञ्चालन गरेको किराना पसलमा बाढी पस्दा ६ लाख बराबरको क्षति पुगेको उनले बताए ।लगातारको विपत्तिले ठूलो क्षति पुगेको भन्दै मेयर थापाले बुधबार एक अपिल जारी गर्दै सहयोग मागेका छन् । अपिलमा भनेका छन्, ' वीपतिको घडीमा एकाअर्कालाई सामुदायिकरुपमा सहयोग गर्न र सबै विकास साझेदारलाई राहात उद्दार र पुनःस्थापनका लागि सहयोग गर्न हार्दिक अपिल गर्दछु।' उनले सहयोगी मनलाई साथसहयोग गरिदिन अपिल गरेका छन् । बाढीले बुजुलीका पोलहरुसमेत बगाएको छ ।"
साढे ८ केजी चरेससहित तीन पक्राउ,"दाङ : प्रहरीले साढे ८ केजी लागुऔषध चरेससहित तीन जनालाई नियन्त्रणमा लिएको छ। प्रहरीले दाङ र रोल्पाको सिमाना घोराही उपमहानगरपालिका १९ खम्बासबाट ८ केजी ५०० ग्राम लागुऔषध चरेससहित ३ जनालाई पक्राउ गरेको हो। घोराही उपमहानगरपालिका १९ बाट रोल्पाको गंगादेव गाँउपालिका ४ का २१ वर्षिय गणेश वली, सोही ठाँउका २७ वर्षिय भूपेन्द्र थापा, सोही ठाउँकै ४० वर्षिय अमृत थापालाई लागुऔषध चरेशसहित पक्राउ परेका हुन्। उनीहरूको साथबाट रा ३ प ४५५९ नम्बरको मोटसाइकल समेत बरामद गरिएको छ। पछिल्लो समय दाङमा लागुऔषध कारोबारी धमाधम पक्राउ पर्न थालेका प्रहरीले जनाएको छ। पछिल्लो १० दिनमा जिल्लाका विभिन्न ठाउँबाट ९ जना लागुऔषध कारोबारी पक्राउ परेको दाङ प्रहरी प्रमुख जनक भट्टराईले जानकारी दिए।"
जापानी राजदूत र मेयर शाक्यबीच भेटवार्ता,"काठमाडौं : काठमाडौं महानगरपालिकाका प्रमुख विद्या सुन्दर शाक्य र जापानी राजदूत मासामिची साइगोबीच भेटवार्ता भएको छ। राजदूत साइगोले इन्द्रजात्राका अवसरमा विदेशी जनप्रतिनिधिलाई आमन्त्रण गरेर काठमाडौँ महानगरपालिकाले इन्द्रजात्राको महत्व विश्वसामू चिनाएको भन्दै खुशी व्यक्त गरे। इन्द्रजात्राकै प्रसंङ्ग उल्लेख गर्दै उनले कुमारी रथ यात्रा गर्दा रथबाट मिल्काएको फूल आफूले पनि प्राप्त गर्ने अवसर पाएको र त्यो फूल अलि ओइलाएको भए पनि त्यसलाई जोगाएर राखेको बताए। हामी नेपालको संम्पदा, संस्कृति र परम्पराको संरक्षणका लागि सहयोग आदनप्रदान गरी हाम्रो सदियौँदेखिको सम्बन्धलाई अझ प्रगाढ बनाउन चाहन्छौँ, उनले भने, यहाँका सम्पदा पुर्ननिर्माणमा पनि आवश्यक सहयोग गर्न हामी तयार छौँ। भेटमा मेयर शाक्यले सम्पादा, संस्कृति र परम्पराको संरक्षणका सक्दो पहल गरिरहेको बताए। सम्पदा पुर्ननिर्माण गर्दा परम्परालाई जोगाउँदै भूकम्प प्रतिरोधी ढंगले गरिरहेको पनि उनले जानकारी दिए। इन्द्रजात्रा अवलोकनका लागि जापानबाट प्रतिनिधि आउँदा खुशी भएका छौँ, मेयर शाक्यले भने। राजदूत साइगोले नेपाल भ्रमण वर्ष २०२० को प्रवद्र्धनका लागि आफूले सक्दो प्रयास गर्ने प्रतिवद्धता व्यक्त गरे। अहिलेसम्म नेपालमा टेकिङ र बौद्ध धर्मसँग जोडिएका मानिस मात्र आउने गरेका छन्, साइगोले भने, नेपालमा हिमाल, पहाड र बौद्ध धर्मसँग सम्बन्धित कुरा मात्र छैनन्। सम्पदा, संस्कृति, परम्परा र लोभलाग्दा प्राकृतिक सौदर्यको अवलोकनका लागि पनि नेपाल जानै पर्छ। मेयर शाक्यले विगतमा पनि जापानको सहयोग नेपाललाई निरन्तर प्राप्त भएको भन्दै आगामी दिनमा पनि सहयोग आदनप्रदान निरन्तरता रहने विश्वास व्यक्त गरे।"
"अपराधमा बालबालिकाको संलग्नता बढ्यो, मोरङमा सबैभन्दा बढी","विराटनगर : प्रदेश १ मा एक वर्षको अवधिमा एक सय ६४ बालबालिका विभिन्न अपराधिक घटनामा संलग्न रहेको पाइएको छ । प्रदेशभरी मोरङमा सबैभन्दा बढी अपराधिक घटनामा बालबालिकाको संलग्नता देखिएको छ । मोरङ प्रहरीका प्रवक्ता डीएसपी घनश्याम श्रेष्ठकाअनुसार कमजोर पारिवारिक आर्थिक अवस्था, पारिवारिक बेवास्था, शिक्षादीक्षा, अभिभावकको संरक्षण तथा मायाको अभावमा बालबालिका अपराधिक गतिविधिमा लाग्ने गरेको अनुसन्धानबाट पाइएको बताए । कानुनी ज्ञानका अभावका कारण सही र गलत छुट्याउन नसक्दा अपराधमा बालबालिकाको संलग्नता धेरै हुने गरेको उनको भनाइ छ । त्यसैले धेरैजसो अपराधिक घटनामा बालबालिकाको प्रयोग हुने गरेको डीएसपी श्रेष्ठले बताए । प्रदेश प्रहरी कार्यालय विराटनगरका प्रवक्ता एसएसपी शेखर कोइरालाले बालबालिकाको संलग्नतामा अपराध हुने जिल्लामा झापा दोस्रो र सुनसरी तेस्रो स्थानमा रहेको बताए । १८ वर्ष मुनीकालाई कानुनले बालबालिका मान्छ । आर्थिक वर्ष २०७५०७६ मा प्रदेश भरी १ सय ६४ जनामध्ये मोरङमा ६४, झापामा झापामा ६१ र सुनसरीमा २७ बालक अपराधमा संलग्न रहेको तथ्याँकले पुष्टि गर्छ । मोरङमा दुई र सुनसरीमा एक बालिका अपराधमा संलग्न छन् । प्रदेशका १४ जिल्लामध्ये उदयपुरमा पाँच बालक, ओखलढुंगामामा दुई, इलाम, पाँचथर, ताप्लेजुङ र खोटाङमा एकएक जना १८ वर्ष मुनीका बालक अपराधिक घटनामा संलग्न रहेको प्रहरीको रेकर्डमा छ । धनकुटा, तेह्रथुम, भोजपुर, संखुवासभा र सोलुखुम्बुमा भने बालबालिकाको संलग्नतामा कुनै पनि घटना भएका छैनन् । बालबालिकाको संलग्नतामा कर्तव्य ज्यान, ज्यान मार्ने उद्योग, चोरी, जबरजस्ती करणी, करणी उद्योग, अभद्र व्यवहार, लागूऔषध, बालविवाह, चन्दा संकलन, अपहरण समेतका अपराधिक घटना हुने गरेको एसएसपी कोइरालाले बताए । अपराधमध्ये कर्तव्य ज्यानमा १३, ज्यान मार्ने उद्योगमा आठ, चोरीमा १०, जबरजस्ती करणीमा २९, करणी उद्योगमा आठ, अभद्र व्यवहारमा ३४, लागुऔषधमा १०, बालविवाहमा चार, बहुविवाहमा तीन, चन्दा संकलनमा एक र अपहरणमा ४१ जना बालकको संलग्नता छ । लागुऔषधमा एक र बालविवाहमा दुई बालिका संलग्न छन् । कोइरालाले अभाव र समस्यामा गुज्रिएका बालबालिकाको पहिचान गर्दै अपराधिक गिरोहले कानुन विपरितका काममा प्रयोग गर्ने गरेको बताए । 'प्रहरीले पनि शंका नगर्ने भएकाले बालबालिकाको प्रयोग अपराधमा भइरहेको छ,' उनले भने, 'गरिबी, अशिक्षा र अभावले बालबालिकालाई अपराधमा डोहोर्याएको पाइयो ।' कोइरालाले आर्थिक अवस्था कमजोर हुँदा अभिभावकले खानलाउन, शिक्षादीक्ष दिन नसक्दा तथा बेवास्था गर्दा हरेक इच्छा र आकांक्षा पूरा नभएका कारण विचलित भएर बालबालिका अपराधउन्मुख हुने गरेको बताए । प्रदेश १ का प्रहरी प्रमुख डीआइजी ठाकुरप्रसाद ज्ञवाली सबै कुराले अपरिपक्व हुने हुँदा बालबालिका आफै भन्दा पनि अपराधमा अरुले प्रयोग गर्ने गरेको बताउँछन् । 'आफूले के गर्दा कस्तो परिस्थिति उत्पन्न हुन्छ भन्ने कुरा छुट्याउन नसक्ने अवस्थामा अरुले उक्साएर प्रयोग गरिदिन्छन्,' उनले भने, 'कतिपय बालबालिका संलग्न रहेका घटना आकस्मिक रुपमा पनि भएको पाइएको छ ।' पढ्न नसक्दा, परिवारबाट तिरस्कृत हुँदा तथा अभिभावकले इच्छा र चाहना पूरा गर्न नसक्दा पनि बालबालिकाले अपराधको बाटो रोज्ने गरेको जानकारी ज्ञवालीले दिए । अपराध गर्ने बालबालिकालाई विराटनगरस्थित बालसुधार गृहमा राखेर अनुसन्धान र कारवाही अघि बढाउने गरिन्छ । कारागार र प्रहरी हिरासतमा राख्न पाइँदैन । डीआईजी ज्ञवालीले अपराधमा बालबालिका संलग्नताको सवालमा पारिवारिक वातावरण, साथी संगत र उनीहरुमाथि गरिने व्यवहारले पनि असर गर्ने बताउँछन् ।अपराधमा बालबालिकाको संलग्नतालाई न्यूनीकरण गर्दै शून्यमा झार्न प्रहरीले जनचेतनामुलक विशेष कार्यक्रम सञ्चालन गर्ने उनको भनाइ छ । बालबालिका अपराधमा संलग्न हुनबाट जोगाउन परिवारले होसियारी अपनाउनु पर्ने र विभिन्न निकाय सक्रिय भएर लाग्नु पर्नेमा प्रहरीको जोड छ । अभिभावकमा सचेतना, बालबालिकालाई उचित वातावरण, सही मार्ग दर्शन, पारिवारिक सक्षमता, प्रहरी सक्रियता, अपराधका विरुद्ध शैक्षिक संस्था केन्द्रीत कार्यक्रम र जनचेतनाले अपराधमा बालबालिकाको संलग्नता रोक्न सकिने डीआईजी ज्ञवालीले बताए । प्रदेशको सामाजिक विकास मन्त्रालयको सामाजिक विकास महाशाखाका स्रोत व्यक्ति सुमन अधिकारीले अनेक मनौविज्ञानी असर न्यूनीकरण गर्दै पारिवारिक वातावरण सृजना गर्न सके अपराधमा बालबालिकाको संलग्नता रोक्न सकिने बताए । यसका लागि मन्त्रालयले प्रहरीसँग समन्वय गरेर प्रदेशका एक सय ३७ वटै स्थानीय तहमा आवश्यक कदम चाल्ने तयारी गरिरहेको उनको भनाइ छ ।"
लुक्लामा ३ सय पर्यटक अलपत्र,"ओखलढुंगा : तीन दिनदेखि मौसममा आएको खराबीले उडान नहुँदा लुक्लामा तीन सय बढी विदेशी पर्यटक अलपत्र परेका छन् । लगातारको वर्षा र हुस्सुका कारण उडान हुन नसक्दा पर्यटक अलपत्र परेको नागरिक उड्डयन प्राधिकरण लुक्ला कार्यालयका प्रमुख इमानाथ अधिकारीले बताए । उनका अनुसार लुक्लामा अहिले पनि पानी परिरहेको छ । सगरमाथा बेश क्याम्पबाट काठमाडौं फर्किन लागेका ३ सय बढी पर्यटक उडान अवरुद्ध भएपछि ३ सय जति विदेशी लुक्लामै रहेको अधिकारीले जानकारी दिए । उनले भने, 'विदेशी तथा नेपाली समेत गरी लुक्लामा ४ सय जना जति रोकिएका छन् ।' मंगलबार सुर्केबाट पर्यटक बोकेर उडेका हेलिकप्टर खराब मौसमका कारण सिन्धुली, रामेछाप र काभ्रेमा अवतरण भएका थिए । लुक्लाबाट तीन दिनदेखि उडान हुन सकेको छैन। लुक्लाबाट डेढ घण्टा तल रहेको सुर्केतमा समेत वर्षाका कारण उडान हुन सकेको छैन। मौसम नखुलेपछि एउटा हेलिकप्टर लुक्लामै रहेको छ । लेक लागेर एकको मृत्यु मेरापिक क्षेत्र भ्रमणमा आएका एकजना पर्यटकको लेक लागेर मृत्यु भएको छ । मृत्यु हुनेमा भारतीय मूलका ३३ वर्षीय गोविन्द लखमान रहेको सोलुखुम्बु प्रहरीले पुष्टि गरेको छ । करिब ४ हजार २ सय मिटरको उचाइमा लेक लागेर ती पर्यटकको मंलबार मृत्यु भएको जिल्ला प्रहरी कार्यालय सोलुखुम्बुका प्रहरी नायब उपरीक्षक नारायणप्रसाद चिमोरियाले जानकारी दिए । यसैबीच लेक लागेर बिरामी परेका आठजनाको उद्धार गरिएको छ । बिरामी भई अलपत्र परेका ७ विदेशी र एक नेपालीसहित ८ जनाको भने उद्धार गरिएको हो । उद्धारपछि उनीहरुलाई कैलाश र डाइनेष्टि एयरका हेलिकप्टरमार्फत काठमाडौं लगिएको छ ।"
"गोठमा प्रहरी, सुरक्षा कसरी ?","सुदूरपश्चिम प्रदेश ब्युरो। धनगढी : जीर्ण र कच्ची भवन। पानी पर्दा चुहिन्छ। घाम लागे गर्मी हुन्छ। थुनुवा राख्ने ठाउँ छैन। कतिपय प्रहरी त रातभर अन्तै बास बस्छन्। कतै ठाउँ अभावमा पालो गरेर सुत्छन्। नागरिक सुरक्षाका लागि सुदूरपश्चिममा खटिएका प्रहरीले लामो समयदेखि भोग्दै आएको समस्या हो यो। भैंसीगोठ रङरोगन गरी चिटिक्क पारिएको छ। भित्रबाहिर गर्दा टाउको ठोक्किन्छ। हरेक वर्ष त्रिपाल फेरेन भने पानी चुहिन्छ। बर्खामा सर्पको डर उस्तै। यो दृश्य अछामको रामारोशन३ सान्तडास्थित प्रहरी चौकीको हो। यही भवनबाट प्रहरीले सुरक्षा दिँदै आएको छ। यस्तो समस्या सुदूरपश्चिम प्रदेशका अधिकांश प्रहरी कार्यालयले भोग्दै आएका छन्। नागरिकको सुरक्षामा खटिनुपर्ने प्रहरीलाई कार्यालयको चिन्ता देखिन्छ। अभियुक्त ल्याउँदा त समस्या थपिन्छ। सान्तडामा थुनुवा राख्ने ठाउँ नरहेको प्रहरी सहायक निरीक्षक भरतबहादुर रोकाया बताउँछन्। तल भैंसी बाँध्ने र माथि गोठालो सुत्न बनाइएको गोठ हो यो, उनले भने, त्यसलाई रङरोगन गरी बस्न मिल्ने बनाएका छौं। थुनुवा ल्याए राख्ने ठाउँ छैन। कार्यालय सार्ने भनिए पनि स्थानीयको विरोधका कारण रोकिएको उनले सुनाए। अछामकै ढकारी गाउँपालिकास्थित प्रहरी चौकी आठ दशक पुरानो जीर्ण घरमा छ। भाडाको घर, बर्खामा चुहिन्छ। त्रिपाल हालेर बस्नुपर्ने बाध्यता छ, प्रहरी नायब निरीक्षक मदनसिंह धामीले भने, घर पुरानो भएकाले काठ खस्ला भन्ने चिन्ता लाग्छ। मेल्लेख गाउँपालिकामा उस्तै अवस्था रहेको प्रहरी सहायक निरीक्षक रमेशबहादुर बोहराले बताए। पानी परेपछि बस्ने अवस्था हुँदैन, उनले भने, पाल हालेर जसोतसो बस्दै आएका छौं। अछाममा जिल्ला कार्यालयसहित सात इलाका, १२ चौकी, चार अस्थायी पोस्ट छन्। यीमध्ये जिल्ला प्रहरी, इलाका, प्रहरी चौकी साँफेबगर, चौखुट्टे र मंगलसेन प्रहरी चौकी मात्रै आफ्नो भवनमा छन्। गाउँका कार्यालय जीर्ण हुँदा सेवाप्रवाहमा समस्या रहेको जिल्ला प्रहरी प्रमुख प्रहरी नायब उपरीक्षक जनक शाहीले बताए। जीर्ण भवनबाट शान्तिसुरक्षाको काम गर्नुपर्ने बाध्यता छ, उनले भने। कैलालीको सुगरखाल प्रहरी भवन उस्तै जीर्ण छ। कच्ची घरमा जस्ताको छानो। भित्ता खुइलिनै लागेको। बेलुका सुत्न पालो पर्खिनुपर्ने। यहाँ २५ जनाको दरबन्दी छ। सबै कार्यरत छौं। सुत्दा आधारातसम्म आधा, त्यसपछि आधा गरी पालो गर्छौं, प्रहरी नायब निरीक्षक नारद धामीले भने, सुत्न १० जना मात्रै अटाउँछ। उनका अनुसार प्रहरी भवनमा अभियुक्त राख्ने ठाउँ छैन। कैदीबन्दीका लागि सुविधासम्पन्न भवन बनिरहे पनि प्रहरीको भने बिजोग रहेको सुगरखाल स्वास्थ्य चौकी इन्चार्ज जयनन्द जैसीले बताए। घरभेटीसँगै बास बझाङको बिसौना प्रहरी चौकीको पहिलो तलामा घरभेटी बस्छन्। त्यसको भुइँतलामा प्रहरी कार्यालय छ। सिंगै घर नपाइएकाले कार्यालयलाई सडक वारि र ब्यारेकलाई पारि छुट्टाछुट्टै भवन भाडामा लिइएको प्रहरीले जनाएको छ। दुवै भवनको बीचमा सार्वजनिक बाटो छ। न बार न फराकिलो आँगनै छ, इन्चार्ज लालबहादुर साउदले भने, प्रहरीको दैलो भएर बटुवा हिँडिरहँदा डिउटीका प्रहरीले छेउ लाग्नुपर्ने अवस्था छ। बझाङमा जिल्ला प्रहरी, इलाका प्रहरी बुगोल र तल्कोट प्रहरी चौकी मात्रै आफ्ना भवनमा छन्। प्रहरी चौकी बित्थड, बागथला र देउरा, झोता, थलारा, मालुमेला, छान्ना, चौधारी, व्यासी, विमानस्थल, दौलीचौर र सीमा प्रहरी चौकी धुली भाडाकै भवनमा छन्। भौतिक पूर्वाधार अभावले समस्या भएको जिल्ला प्रहरी प्रमुख प्रहरी नायब उपरीक्षक गणेशबहादुर बमले बताए। जिल्ला प्रहरी जीर्ण भवनमा डोटी सुदूरपश्चिमको साबिक क्षेत्रीय सदरमुकाम हो। क्षेत्रीय प्रहरी कार्यालय पनि छ। जिल्ला प्रहरी भने जीर्ण भवनमा छ। जिल्ला प्रहरी प्रमुखदेखि अन्य प्रहरी अधिकृत बस्ने भवन छैन। जिल्ला प्रहरी कार्याल डोटी ब्यारेक। प्रहरी छाप्रोमा बस्न बाध्य छन्। त्यसमा पनि कोचाकोच बस्नुपरेको जवान जोबन शाहीले बताए। पानी पर्दा सुत्ने कोठा चुर्लुम्म हुने गरेको उनले सुनाए। घाम लाग्दा गर्मीले बस्न गाह्रो हुन्छ।महिला प्रहरीलाई झनै समस्या छ, निमित्त जिल्ला प्रहरी प्रमुख प्रहरी निरीक्षक कर्णबहादुर बोहराले भने, उनीहरू बाहिर कोठा लिएर बसिरहेका छन्। भवन अभावमा एउटै कोठामा चारपाँचवटा टेबल राखेर काम गर्नुपरिरहेको उनले सुनाए। इलाका प्रहरी आदर्श र लडागडा विद्यालयको जीर्ण भवनबाट सञ्चालनमा छन्। विद्यालयले छाडेका भवनमा प्रहरी बसेको हो। प्रहरी चौकी डौड, अस्थायी प्रहरी पोस्ट खड्यौली, राजपुर र गडसेरा जीर्ण भवनमा छन्। बस्नकै समस्या दशरथचन्द१० बाराकोटस्थित चौकी भाडाको घरमा छ। घर कच्ची भएकाले वर्षाको पानी छानामा नपुग्दै भित्र पस्छ। पानी परेका बेला घरभित्र बस्नै सकिँदैन। चुहिएर बिजोग हुन्छ, इन्चार्ज जयसिंह भाटले भने, यताउता गएर ओत लाग्नुपर्ने अवस्था छ। हामी सीमानजिकको प्रहरी हौं। धेरै कुरामा हामीले ध्यान दिनुपर्ने हुन्छ। तर, हामीलाई बस्नकै समस्या छ। सतबाँझस्थित अस्थायी प्रहरी पोस्ट पनि असुरक्षित भवनमा छ। घर भाडामा लिएर बसेका छौं। घरको छतमाथि पाल टाँगेर ११ जना बस्नुपर्ने स्थिति छ, प्रहरी सहायक निरीक्षक मानसिंह पन्तले भने, वर्षात्मा साह्रै अप्ठ्यारो हुन्छ। भवन जीर्ण छ। पञ्चेश्वरको कुलाउस्थित चौकी पनि भाडाकै घरमा छ। घर पुरानो भएकाले वर्षात्मा बस्न सकस हुने प्रहरी सहायक निरीक्षक मिट्ठु बोहराले बताए। बैतडीका १७ चौकी भाडाका भवनमा छन्। अधिकांश जीर्ण अवस्थामा रहेको जिल्ला प्रहरी प्रवक्ता प्रहरी निरीक्षक किसन चन्दले बताए। अधिकांश चौकी भाडाका भवनमा छन्। हामीले चाहेअनुसार घर मिल्दैन। कतिपय ठाउँमा भाडाको कुरा मिल्दैन, उनले भने, यस्ता विविध समस्या छन्। भवनको समस्याले सेवा प्रदानमा केही असहज भएको छ। बाराकोटा, थालिगडा, सेरा, नागार्जुन, खोचलेक, गोकुलेश्वर, कुलाउ, शंकरपुर, रोडीदेवल, कुस्मौदघाट, महाकाली, हल्दुविनायक, शिवलिंग र धर्मघाट प्रहरी चौकी भाडाका भवनमा छन्। नागरिकको सुरक्षा गर्ने प्रहरी असुरक्षित भवनमा बसेको जगन्नाथ बहुमुखी क्याम्पसका प्रमुख पृथ्वीराज अवस्थीले बताए। देश संघीय संरचनामा गइसकेको छ, उनले भने, यस्तो अवस्थामा प्रहरी झनै मजबुत हुनुपर्छ। त्रिदेशीय नाकामा बेहाल सीतापुल प्रहरी चौकीले दार्चुलाको हिमाली क्षेत्र हेर्छ। यहाँका प्रहरी भारत, चीन र नेपाल गरी त्रिदेशीय सीमा सुरक्षा गर्न खटिएका हुन्। उनीहरू पनि जीर्ण भवनमा बस्न बाध्य छन्। २०२७ सालदेखि सीतापुलमा प्रहरी बस्दै आएको हो। बर्खामा त्रिपाल हालेर बस्नुपर्ने अवस्था छ। त्रिपाल ल्याउन पनि दुई दिन लगाएर जिल्ला सदरमुकाम खलंगा आउनुपर्छ। कागजात जोगाउनै मुस्किल हुने गरेको प्रहरी सहायक निरीक्षक रूपसिंह साउदले बताए। बर्खामा पानी परेर बस्न धौधौ हुन्छ भने हिउँदमा हिउँ परेर चिसोले बस्नै सकिँदैन, उनले भने, एकातर्फ पेटभर खान पाइँदैन। खानका लागि दाल, तरकारी पाउनै मुस्किल हुन्छ। यो अस्थायी पोस्ट जंगलको बीचमा छ। खण्डेश्वरी प्रहरी चौकीको भवन भत्किने अवस्थामा छ। पानी परे सुत्न नपाइने प्रहरी सहायक निरीक्षक केशवदत्त पन्तले बताए। पानी परेका दिन कार्यालका कागजात जोगाउनै मुस्किल पर्छ, उनले भने। दार्चुलामा प्रहरीका अस्थायी ६ र स्थायी २३ गरी २९ वटा सुरक्षा चौकी छन्। इलाका प्रहरी चौपाता, प्रहरी चौकी खण्डेश्वरी, धौलाकोट, दल्लेख, धाप र अस्थायी पोस्ट दुमलिङ भाडाका घरमा छन्। तीन प्रहरी चौकी स्वास्थ्य भवन र गाउँपालिका कार्यालयमा रहेको जिल्ला प्रहरीले जनाएको छ। टिनको छानो बाजुराका अधिकांश प्रहरी चौकी टिनको छानो भएको भवनमा छन्। यसबाट कार्यसम्पादनमा समस्या भएको हिमाली गाउँपालिकाको धुलाचौर चौकी इन्चार्ज सहायक प्रहरी निरीक्षक दिलीपसिंह महराले बताए। स्थानीय सरकारले टिनको छानो हालिदिएको उनको भनाइ छ। बिच्छाया, कुन्ना, डोगडी, टाटे, तोली र बार्जुगाड प्रहरी चौकीले साबिकको गाविस संरचनाअनुसार सेवा दिँदै आएका छन्। कुन्ना र टाटे चौकी कोल्टी सुरक्षागार्डबाहेक भाडाका घरमा छन्। जिल्ला प्रहरीले पनि दुई घर भाडामा लिएको छ। आफ्नो भवन जीर्ण भएको जिल्ला प्रहरीका निमित्त प्रमुख प्रहरी निरीक्षक जनक ढुंगानाले बताए। भवनबाट जोगिनुपर्छ प्रहरीले कञ्चनपुरका अधिकांश अस्थायी प्रहरी बिट जीर्ण भवनबाट सञ्चालित छन्। नौ इलाका, एक वडा, १३ प्रहरी चौकी र १४ अस्थायी प्रहरी बिट छन्। जिल्ला प्रहरी र इलाकाबाहेक प्रहरी पोस्टले जीर्ण भवनबाटै सेवाप्रवाह गरिरहेका छन्। कञ्चनपुरका प्रहरी नायब उपरीक्षक नरेन्द्र चन्दले अधिकांश प्रहरी पोस्टले टायल र टिनको घरबाट सेवा दिइरहेको बताए। अरूको सुरक्षा र उद्धारमा जानुपर्ने प्रहरी आफैं जोगिएर बस्नुपर्छ, उनले भने, कुनै बेला प्रहरी समस्यामा पर्ने गरेको छ। गत असारमा हावाहुरीले कञ्चनपुरका धेरै प्रहरी भवनको छत उडाएको थियो। अस्थायी प्रहरी बिट सालघारीका प्रहरी जिल्ला प्रहरी कार्यालयमा बसिरहेका छन्। परमानन्द पाण्डेकैलाली, गीता कुँवरअछाम, जगदीश रोकायाबझाङ, पदमबहादुर सिंहबाजुरा, भगिरथ अवस्थीबैतडी, खगेन्द्रबहादुर सिंहडोटी, सुन्दरसिंह धामीदार्चुला, महादेव अवस्थीकञ्चनपुर"
विप्लवका नेता पक्राउ,गोरखा : नेत्र विक्रम चन्द 'विप्लव' नेतृत्वको नेकपाको जनवर्गीय संगठन दलित मुक्ति मोर्चाका गोरखा जिल्ला अध्यक्ष पक्राउ परेका छन् । सिरानचोक गाउँपालिका३ बयपानीबाट नेता चिनकाजी विकलाई नियन्त्रणमा लिइएको गोरखाका प्रहरी प्रमुख एसपी ओम अधिकारीले जानकारी दिए । मंगलबार साँझ बिकलाई घरबाटै पक्राउ गरिएको एसपी अधिकारीले जानकारी दिए । विक नेकपाका जिल्ला सदस्य समेत हुन् ।
आजको मौसम : पहाडी भेगमा भारी वर्षा,"काठमाडौं : बंगालको खाडीबाट आएको हावाको प्रभावले देशभर मौसमी गतिविधि बढिरहेको छ। जल तथा मौसम विज्ञान विभागको मौसम पूर्वानुमान महाशाखाको बुधबार बिहान ६ बजे निकालेको बुलेटिनमा मनसुनको न्यून चापिय रेखा पश्चिमी भाग औसत स्थानको आसपासमा रहेको छ। पुर्वी र मध्य भाग औसत स्थानभन्दा थोरै उत्तरतर्फ रहेको छ। भारतको मध्य प्रदेशको उत्तर पश्चिमी भागमा र उत्तर प्रदेशको दक्षिणी भागमा एउटा निम्न चापीय प्रणाली अवस्थित छ। मनसुनको न्यून चापिय रेखाको साविक स्थान भन्नाले भारतको उत्तरी राजस्थान, हरयाना, दिल्ली, दक्षिण उत्तर प्रदेश, दक्षिण बिहार, झारखण्ड र पश्चिम बंगाल हुँदै बंगालको खाडीको शिरसम्म जनाउँछ। बुधबार बिहान देशका अधिकांस भूभागहरुमा सामान्यदेखि पूर्ण बदलि भई केहि स्थानहरुमा मेघ गर्जनसहित मध्यम वर्षा भइरहेको छ। दिउँसो देशभरी सामान्य बदली रही केहि स्थानहरुमा मेघ गर्जनचट्टयांगसहित मध्यम वर्षा हुनेछ। पहाडीभेगका एक वा दुइ स्थानमा भारी वर्षाको सम्भावना रहेको विभागले जनाएको छ। राति देशभरी सामान्य बदली रही केही स्थानमा मेघ गर्जन र चट्टयाङ्गसहित मध्यम वर्षा हुने सम्भावना रहेको छ। पूर्वी र मध्य भूभागका थोरै स्थानहरूमामा भारी वर्षाको सम्भावना छ। मंगलबार मध्य र पश्चिमी भेगका एकदुइ स्थानमा भारी वर्षाको सम्भावना छ। बुधबार मध्य तथा पश्चिमी भेगमा भारी वर्षाको सम्भावना छ। 'देशका पूर्व, मध्य र पश्चिमका धेरै स्थानमा मेघ गर्जनचट्टयांग सहितको वर्षा हुने र केही स्थानमा भारी वर्षाको सम्भावना भएकोले नदिमा आकस्मिक पानीको बहाव बढ्न सक्ने छ। बुलेटिनमा भनिएको छ, 'पहाडी भुभागमा पहिरो जानसक्ने तथा सडक र हवाई यातायातमा सामान्य अवरोध आउने भएकाले सतर्कता अपनाउन अनुरोध छ।'"
मनास्लुबाट उडेको हेलिकप्टर गोरखामा आकस्मिक अवतरण,"गोरखा : मनास्लु क्षेत्रबाट काठमाडौंका लागि उडेको हेलिकप्टर गोरखाको सिउरेनीटारमा आकस्मिक अवतरण गराइएको छ । निरन्तरको झरीका कारण दुई दिनदेखि सामागाउँमै रोकिएको हेली एभरेस्टको हेलिकप्टर खराब मौसमका कारण बुधबार बिहान १० बजेतिर आकस्मिक अवतरण गरिएको गोरखाका प्रहरी प्रमुख एसपी ओम अधिकारीले जानकारी दिए । हेलिकप्टरमा तीनजना यात्रु रहेको गण्डकी गाउँपालिका ८ सिउरेनिटारका अध्यक्ष रामप्रसाद रेग्मीले जानकारी दिए । सामागाउँबाट गोरखाको केरौजा,धादिङहुँदै काठमाडौ जाने हेलिकोप्टर खराब मौसमका कारण सिउरेनीटारतिर पुगेको थियो।"
रसियन पर्यटकको उद्धार,"पोखरा : पर्यटक प्रहरी कार्यालय पोखराले पोखरा महानगरपालिका३१ बेगनास ताल किनार माझी कुनाको जंगलमा दयनिय अवस्थामा टेन्टमा बस्दै आएकी दुई बालबालिकासहित गर्भवती रसियन पर्यटकको उद्धार गरेको छ। जंगलमा टेन्ट टाँगेर बच्चासहित बस्दै आएको सूचना पाएपछि सोमबार उद्धार गरेर सिविन पोखरामा राखिएको छ। गर्भवती अवस्थामा रहेकी करिब ४० वर्षीया रसियाकी पर्यटक नाटालीया बेलोजेरेभ, ६ वर्षीय छोरा म्याक्सीम र तीन वर्र्षीया छोरी नाटालीयासहित जंगलबाट उद्धार गरिएको पर्यटक प्रहरी कार्यालय पोखराका प्रहरी सहायक निरीक्षक विधानसिंह क्षेत्रीले जानकारी दिए। नाटालीया सन् २०१४ देखि पोखरामा बस्दै आएको पाइएको छ। सात महिनाको गर्भवती अवस्थामा दुई बालबालिकाका साथमा टेन्टमा जंगलभित्र दयनिय अवस्थामा बसिरहेको फेला पारेको क्षेत्रीले बताए। नाटालीया पोखराको मेथलाङ, लेकसाइडका खहरे, सेदी, खपौदी, बेगनास ताल किनार माझी कुना र रुपाताल छेउ ठाउँ फेर्दै बस्दै आएकी थिइन्। सन् २०१६ को अगष्ट महिनामा १३ मा सुत्केरी व्यथाले च्यापेपछि ट्याक्सीमा अस्पताल लैजाँदै गर्दा बच्चा जन्माएकी थिइन्। आफैं दयनिय अवस्थामा रहेकोले कारबाहीको साटो उपचारका लागि सहज हुने भन्दै सिविनमा राखिएको उनले बताए। रसियन दुतावाससँग यस विषयमा कुरा भइरहेको र उनको स्वास्थ्य अवस्था हेरेर काठमाण्डौं लगिने बताइएको छ। सिविनकी केयर टेकर सिता गुरुङले उनको स्वास्थ्य अवस्था राम्रो रहेको बताइन्। चेकजाँच गर्दा उनीसँग पासपोर्ट लगायतका आवश्यक कागाजात फेला नपरेको प्रहरीले बताएको छ। भिसा सकिएपछि पनि उनि गैरकानुनी रुपमा पोखरा बस्दै आएको र भारतसँगको खुला सीमानाको फाइदा उठाउँदै भारत र पोखरा आउँजाउँ गरिरहेको पाइएको छ। पहिलो छोरासँगै रसियाबाट आएकी उनी त्यसपछि नेपाल र भारतमै आउजाउ गर्दै बस्ने गरेको पाइएको छ। गत आर्थिक वर्ष २०७५ चैत २२ गते बेगनास ताल किनारको माझी कुनाको सोही क्षेत्रका जंगलबाट टर्कीका पर्यटक कोर्क माझलाई त्यस्तै दयनीय अवस्थामा टेन्टमा बसेको अवस्थामा उद्धार गरिएको थियो। गत आर्थिक वर्षमा पोखराका विभिन्न स्थानबाट दुई जना बिरामी पर्यटकको पनि पर्यटक प्रहरीले उद्धार गरेको थियो। यस्तै पर्यटक प्रहरीले गत वर्ष नै २४ पुम्दीभूम्दीको जंगलमा हराएका फ्रान्सका पर्यटकको पनि सकुसल उद्धार गरेको थियो। २०७५०७६ मा पर्यटक प्रहरी कार्यालय पोखराले भिसा सकिएर पनि ओभर स्टे बसेका, व्यापार व्यवसाय गरेका लगायतका २२ जना पर्यटकलाई पक्राउ गरी अध्ययागमन कार्याललाई बुझाएको थियो। पछिल्लो समयमा पोखरामा गैरकानुनी रुपमा बस्ने पर्यटकको संख्या बढेको छ। भारतसँगको खुला सीमा र नेपालमा प्रवेश गरेपछि पर्यटकको क्रियाकलापको अनुगमन नहुँदा पर्यटकलाई सम्मान गर्ने नेपाली समाज सहजै गैरकानुनी रुपमा बस्न सहयोग बनेको पोखरा पर्यटन परिषद्का उपाध्यक्ष गोपीबहादुर भट्टराईले बताए।"
"चाँदीको मूल्य बढ्यो, सुन स्थिर","काठमाडौं : नेपाली बजारमा बुधबार चाँदीको मूल्य बढेको छ।तर सुनको मूल्य भने स्थिर छ। मंगलबार चाँदी तोलाको ८६५ रुपैयाँमा कारोबार भएको थियो। आज चाँदी तोलामा ५ रुपैयाँले बढेर ८७० रुपैयाँमा कारोबार भइरहेको नेपाल सुन चाँदी महासंघ नेपालले जनाएको छ। सुनको मूल्य तीन दिनदेखि स्थिर छ। सोमबार, मंगलबार र बुधबार सुन तोलाको ७१ हजार ३ रुपैयाँमा कारोबार भइरहेको छ।"
पहिरोले घर पुरिँदा चार वर्षे बालकको मृत्यु,"काभ्रे : फेदीमा पहिरोले घर पुरिँदा एक बालकको मृत्यु भएको छ। अविरल वर्षासँगै बुधबार बिहान आएको पहिरोले पाँचखाल नगरपालिका४, फेदीमा टेक बहादुर लामाको घर पुरिएको जिल्ला प्रहरी कार्यालय काभ्रेका डीएसपी दिपक गिरीले जानकारी दिए। घटनामा उनका चार वर्षे छोरा सजन लामाको मृत्यु भएको छ। पहिरोको आएको बेलामा परिवारका अन्य सदस्य घर बाहिर रहेकाले उनीहरु भने सकुसल रहेको गिरीको भनाइ छ।"
करेन्ट लागेर मृत्यु,सन्धिखर्क : अर्घाखाँचीको सन्धिखर्कमा करेन्ट लागेर एकजनाको ज्यान गएको छ। मालारानी९ गोखुङ्गाका नारायण पुनको करेन्ट लागेर ज्यान गएको जिल्ला प्रहरी कार्यालय अर्घाखाँचीले जनाएको छ । ३१ वर्षीय पुनको सन्धिखर्क हललाइनमा केबलको लाइन मर्मत गर्ने क्रममा बिजुलीको तार छुँदा करेन्ट लागेको र उपचारका लागि जिल्ला अस्पतालमा लैजाँदै गर्दा बाटोमै ज्यान गएको प्रहरीको भनाई छ ।
नेपाल एयरलाइन्सलाई पब्लिक कम्पनी बनाउन सुझाव,"काठमाडौं : एक सरकारी कार्यदलले नेपाल वायुसेवा निगममा रणनीतिक साझेदार भित्र्याउन सुझाव दिएको छ। पूर्व पर्यटन सचिव सुशील घिमिरेको संयोजकत्मा गठित पाँच सदस्यीय कार्यदलले निगममा तत्काल रणनीतिक साझेदार ल्याउन सुझाव दिएको हो। कार्यदलले बुधबार पर्यटन मन्त्री योगेश भट्टराई बुझाएको प्रतिवेदनमा रणनीतिक साझेदारी भित्र्याएर निगमलाई पब्लिक कम्पनी बनाउन सुझाव दिएको छ। समितिले निगमको व्यवस्थापनबारे यसअघि तयार पारिएका ६ वटा प्रतिवेदनको समेत अध्ययन गरी नयाँ प्रतिवेदन दिएको हो। प्रतिवेदनले निगमलाई पब्लिक कम्पनीमा लान र सर्वसाधारणदेखि विभिन्न संस्थानिकायलाई पनि शेयर जारी गर्न सुझाव दिएको छ। रणनीतिक साझेदारीमा नजानु तथा राजनीतिक नियुक्ति निगमको समस्याको मूल जड भएको प्रतिवेदनले औँल्याएको समिति संयोजक घिमिरेले बताए। घिमिरेले निगमलाई सुधार गर्न निगमको लेखा प्रणाली सुधार, वित्तीय पुर्नसंरचना सुधार, रणनीतिक साझेदार तुरुन्तै ल्याउनुपर्ने, गन्तव्य विस्तार गर्न ए ३२० नामका न्यरोबडि किन्ने सहितका १३ वटा तत्कालीन सुझाव दिएको छ। अब नयाँ जहाज किन्दा सिधै उत्पादकसँग मात्र किन्न, खरिद कर्यालयको प्रतिनिधि राख्नेसहितका सुझाव पनि प्रतिवेदनमा दिइएको छ। निगमले प्रविधि प्रयोग, मोबाइल एप, अनलाइनबाट टिकट काट्ने प्रणाली चलाउन पनि सुझाव दिएको छ। पब्लिक कम्पनी बनाउने सहितका दीर्घकालीन सुझाव पनि प्रतिवेदनले दिएको छ। प्रतिवेदन बुझ्दै मन्त्री भट्टराईले तोकिएको समयमै प्रतिवेदन तयार पारेकोमा समितिलाई धन्यवाद दिए। गत साउन २२ गते गठित समितिले काम सुरु गरेको एक महिनामा प्रतिवेदन बुझाएको हो। प्रतिस्पर्धी बजारमा निगमलाई नाफामा लान प्रतिवेदनले सुझाएका उपायले सहयोग गर्ने मन्त्री भट्टराईको भनाइ छ। 'सार्वजनिक कम्पनी मोडलमा लान दिएको सुझाव हामी आवश्यक कानुनी प्रक्रिया पूरा गरेर कार्यान्वयन गर्नेछौँ', मन्त्री भट्टराईले भने, 'नेपाल सरकार यो प्रतिवेदन कार्यान्वयन गर्न प्रतिबद्ध छ। अब आम नेपाली र बुद्धिजीवीको पनि सुझाव आयोस्। हामी त्यसलाई पनि लिएर जान्छौँ।' कार्यतालिका बनाएर प्रतिवेदन कार्यान्वयन गरिने उनले बताए।"
अक्करको भीरबाट अरुण नदीमा गाडी खस्दा ६ जना वेपत्ता,"संखुवासभा : संखुवावासभाको खाँदबारीबाट दुई जना बिरामी लिएर गएको बोलेरो गाडी अक्करको भीरबाट अरुण नदीमा खस्दा ६ जना बेपत्ता भएका छन्। धर्मदेवी नगरपालिकाको अक्करको भीरमा मंगलबार राति १० ः ५ बजे को १ ज ३७४९ नम्बरको बोलेरो गाडी दुर्घटना भएको घटनास्थल पुगेका अर्का गाडी चालक प्रेम तामाङले जानकारी दिए। तामाङका अनुसार गाडी चालक सन्तोष विक चालक सहित ६ जना बेपत्ता भएका हुन्।गाडीमा खाँदबारी९, का प्रमेश थापामगर र उनकी भाउजु कल्पना थापामगर बिरामी दुई महिनाको बच्चा समिर श्रेष्ठ, उनका बुबा आमा संगम श्रेष्ठ र सदीक्षा श्रेष्ठ बेपत्ता भएका छन्। बिरामीको खाँदबारीमा उपचार हुन नसकेछि थप उपचारका लागि वीपी मेमोरियल स्वास्थ्य विज्ञान प्रतिष्ठान धरान लैजाने क्रममा गाडी दुर्घटाना भएको हो। रातको समयमा दुर्घटना भएकाले बेपत्ताको खोजी कार्य हुनसकेको छ्रैन। अरुण खोलामा बाढीआएका कारण उनीहरुको खोजीमा समेत समस्या भएको छ। गाडी खाँदबारी१ का राजनारायण लिम्बुको रहेको खुलेको छ। संखुवासभा प्रहरीले घटनाबारे जानकारी भएको र त्यसबारे विस्तृत आइनसकेको जनाएको छ।"
"बौवा चलु, पढाइ नै होइछै !","सिरहा : आइतबार बिहान १० बजे। कक्षा २ का छात्र वीरेन्द्र सदाय कपी लिएर आधारभूत विद्यालय धन्छबार पुगे। उनीसँगै अरू विद्यार्थी पनि फाटफुट आउन थाले। शिक्षक आएका थिएनन्। वीरेन्द्रकी हजुरआमा मरनी सदाय विद्यालयको बाटो हुँदै घर जाँदै थिइन्। नाति देखेपछि भनिन्, बौवा चर चलु, पढाइ नै होइछै (बाबु जाऊँ, पढाइ हुँदैन)। वीरेन्द्र घर फर्केनन्। साथीभाइसँग विद्यालयमै खेल्न थाले। राजनीतिक विवादले विद्यालयको पठनपाठन ठप्प छ। विद्यार्थी पढ्न जान छाडेका छन्, अभिभावक राधेदेवी रामले भनिन, दलित गरिब पढ्ने विद्यालय राजनीति अखडा बन्दैछ। विद्यालयान १७८ जना अध्ययनरत छन्। तीमध्ये १०२ दलित छन्। शैक्षिक सत्र सुरु भएको ५ महिना बित्न लाग्दा पनि यहाँ विद्यार्थीले किताब पाएका छैनन्। न त पुस्तक पायौं न छात्रवृत्ति, कक्षा ४ आनन्द रामले भने, पढाइ पनि नियमित हुँदैन। शिक्षक नियमित रुपमा विद्यालय नआउने गरेको उनले सुनाए। पछिल्लो एक वर्षदेखि लक्ष्मीपुर पतारी गाउँपालिका४ धन्छबारस्थित उक्त विद्यालय व्यवस्थापन समिति गठनमा विवाद छ। सोही कारण शैक्षिक अवस्था अस्तव्यस्त छ। नियमित पढाइ हुँदैन। विद्यार्थीले छात्रवृत्ति र पाठ्यपुस्तक पाएका छैनन् भने शिक्षकले तलब नपाएको महिनौं भयो। विद्यालयको खातापाता गाउँपालिकाले रोक्का गरेको छ। खाजा कार्यक्रम बन्द छ। व्यवस्थापन समितिको म्याद ०७५ असारमा सकियो। मंसिरमा अर्को समिति गठन प्रक्रिया सुरु भयो। अभिभावक भेलाले समिति गठनका लागि हरिप्रसाद सदाय, जलासीदेवी सदाय, अर्जुन मण्डल र बबिताकुमारी दास सदस्य चयन गर्यो। पूर्ण समिति बनाउन १६ गते बैठक बस्ने कार्यक्रम तय भयो। प्रधानाध्याक तारणीप्रसाद चौधरीले ती सदस्यबाहेक हीरालाल यादव र इन्द्रदेव ठाकुरलाई बैठकमा बोलाए। त्यो थाहा पाएका सदस्यले गाउँपालिका गुहारे। कक्षा ४ र ५ का विद्यार्थीहरुलाई एकै ठाउँमा पढाउँदै। गाउँपालिकाले मनोनीत सदस्यमा छेदीलाल राम र सियावती सदायलाई पठायो। त्यसपछि ०७५ पुस २७ गते बैठक बसी समिति पूर्ण बनाउने निर्णय भयो। प्रधानाध्यापक चौधरी विश्वम्भर शर्मालाई निमित्त दिएर बिदामा बसे। अभिभावक, समितिका सदस्य, विद्यालय निरीक्षक र गाउँपालिकाको प्रतिनिधि भेलाले हरिप्रसाद सदाय अध्यक्षमा चयन भए। सदायलाई अध्यक्ष बनाउने निर्णय पुस्तिकामा निमित्त प्रधानाध्यापक शर्माले हस्ताक्षर गरेका छन्। समिति गठन भएको अर्को दिन तत्कालीन निमित्त शर्माले वडाध्यक्ष विद्यानन्द साहलाई निवेदन दिए। उनले आफूले करकापमा हस्ताक्षर गरेको निवेदनमा लेखेका छन्। वडाध्यक्षले विद्यालयलाई व्यवस्थापन समिति कार्यान्वयन नगर्न पत्र लेखे। अनि विद्यालय विवादमा गाउँपालिका अध्यक्ष रामवल्लभ साह र वडाध्यक्ष विद्यानन्द साह दुई कित्तामा बाँडिए। प्रधानाध्यापक चौधरी वडाध्यक्षका पक्षमा छन् व्यवस्थापन समिति अध्यक्ष सदाय गाउँपालिका अध्यक्षका पक्षमा। गाउँपालिका अध्यक्ष समाजवादी र वडाध्यक्ष कांग्रेसका हुन्। विवादकै कारण विद्यार्थी उपस्थिति घट्दै गएको प्रधानाध्यापक चौधरीले बताए। उनी आफ्नो अनुपस्थितिमा गठन भएको व्यवस्थापन समिति नमान्ने अडानमा छन्। वडाध्यक्ष साह भने नियमपूर्वक समिति गठन नभएको बताउँछन्। विद्यालयको खाता सञ्चालनमा नरहेको र पाठ्यपुस्तकका लागि रकम माग नगरेको गाउँपापिलका अध्यक्ष साहले बताए।"
"स्याङ्जामा पहिरोले दुई घर भत्किए, ३ परिवार विस्थापित",स्याङ्जा : पहिरोले स्याङ्जामा दुई घर भत्किएका छन्। पहिरोले फेदीखोला गाउँपालिका ४ का जैसीडाँडा निवासी गोपाल दमाई र श्याम दमाईको घर गोठ भत्किएको हो। गोठमा रहेको एउटा भैसी मरेको छ।घर भत्किँदा दमाई परिवार विस्थापित भएका हुन्। यस्तै घर नजिकै पहिरो जाँदा मीनबहादुर क्षेत्री विस्थापित भएका छन्।पहिरो प्रभावित परिवारलाई गाउँपालिकाका अध्यक्ष घनश्याम सुवेदीले त्रिपाललगायतका केही राहत सामग्री उपलब्ध गराएको जनाएका छन्।
