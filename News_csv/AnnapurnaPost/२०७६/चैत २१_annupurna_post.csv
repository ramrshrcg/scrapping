शीर्षक,विवरण
महामारीमा भ्रष्टाचार !,"चिनियाँ किट र पीपीई (पर्सनल प्रोक्टेक्सन इक्युपमेन्ट) सम्बन्धी बहुविवादित खरिद प्रक्रिया रद्द भएको छ। मुलुक कोरोना भाइरस (कोभिड१९) महामारीमा परेका बेला स्वास्थ्य सामग्री खरिदमा कमिसनको खेल छताछुल्ल भएपछि सरकारले उक्त प्रक्रिया रद्द गर्यो। महामारीविरुद्ध लड्न आमनागरिकको मनोबल उचो राख्न सघाउनुपर्नेमा उल्टै गुणस्तरहीन सामान अत्यधिक महँगो मूल्यमा खरिद गरेपछि सरकारप्रतिको नागरिक असन्तुष्टि बढ्दै गएको थियो। महामारी जस्तो गम्भीर स्थितिलाई समेत अनुचित अवसर मा परिणत गर्ने घृणित क्रियाकलापको जति निन्दा गरे पनि कमै हुनेछ। उपकरण खरिदमा कमिसनको खेल रहेको तथ्यपरक सूचना आइसकेपछि पनि सरकारका मन्त्री, प्रधानमन्त्रीका सल्लाहकार र शासकीय घरानाका पात्रहरू अरिंगाल शैली मा बचाऊमा उत्रेका थिए। शासकीय वृत्तामा रहेका पात्रबाट सबैले स्वीकार गर्न सक्ने प्रतिक्रियाको अपेक्षा गरिन्छ। कमिसनको खेललाई छोप्ने खालका जवाफले उनीहरू आम नागरिकप्रति जवाफदेही छैनन् भन्ने सन्देश प्रवाह भयो। यही शैलीलाई निरन्तरता दिने हो भने आमनागरिक सरकारविरुद्घ सडकमा ओर्लनुपर्ने अवस्था उत्पन्न हुन सक्छ। स्वास्थ्य उपकरणमा बजार मूल्यभन्दा अत्यधिक बढी मूल्यमा खरिद भएका तथ्य प्रकाशमा आएपछि सरकार खरिद प्रक्रिया रद्द गर्न बाध्य भयो। यद्यपि खरिद मूल्य अत्यधिक बढी भएको विषयमा भने सरकारी संयन्त्र मौन छ। यसमा केवल ठेकेदार पक्ष समयमा सामग्री आपूर्ति गर्न असमर्थ भएको हुँदा खरिद सम्झौता रद्द भएको भन्ने निर्णय गरेर यो प्रकरणलाई साम्य पार्न खोजिँदैछ। सरकारले ठेकेदार पक्षसँग चैत १३ मा एक करोड तीन लाख ९४ हजार चार सय अमेरिकी डलर (करिब एक अर्ब २४ करोड ७३ लाख रुपैयाँ)मा खरिद सम्झौता गरेको थियो। पहिलो ट्रिप मा चीनको ग्वान्जाओबाट १२६६ मेट्रिकटन सामग्री भित्रिएको थियो। सुरुमा स्वास्थ्यमन्त्री भानुभक्त ढकाल स्वयंले पनि स्वास्थ्य उपकरण खरिदमा अनियमितता नभएको दाबी गरेका थिए। सरकार महँगो मूल्य प्रकरणमा प्रवेश गर्न नचाहनुले खरिद प्रक्रियामा संलग्न निर्णयकर्ता, व्यापारी, मतियारलाई जोगाउने नियत हावी भएको स्पष्ट हुन्छ। आयातकर्तालाई मात्र दोषी देखाउँदै निर्णयकर्ता र मतियार जोगाउने प्रयत्न गर्नुमा रहस्य अन्तर्निहित छ। किनभने आम तहमा शासकीय घरानाकै पात्र मतियार भएका तथ्य बाहिर आएका छन्। यहाँसम्म कि तिनीहरूका विषयमा लेखिएको समाचारलाई डिलिट गर्नेसम्मको खेल भएको छ। त्यससम्बन्धी समाचार डिलिट गर्ने दुष्कार्यमा प्रधानमन्त्रीकै सूचनाप्रविधि सल्लाहकारको संलग्नता भएको तथ्य सार्वजनिक भएकाले त्यसको छानबिन हुनुपर्छ। आम मानिसको आक्रोश थामथुम पार्न आयातकर्ता ओम्नी बिजनेस कर्पाेरेट इन्टरनेसनल कम्पनीलाई कालोसूचीमा राख्ने र धरौटी जफत गर्ने निर्णय गरेको छ। सरकार यतिमै सीमित हुन खोजेको देखिन्छ। खरिद प्रक्रियामा बद्मासी भएको तथ्य स्वीकार गरेमा भ्रष्टाचारकै मामला आकर्षित हुन्छ। शासकीय संयन्त्रबाटै बचाऊको खेल छरप्रष्ट भइसकेको पृष्ठभूमिमा छानबिन गरिएन भने यसले दुर्घटना निम्त्याउन सक्छ। त्यस अतिरिक्त यसमा नियमित टेन्डर प्रक्रिया लत्याइनु, विशेष गम्भीर परिस्थिति देखाउँदै शासकीय इच्छा का कम्पनीलाई ठेक्का दिनुमा बद्नियत नै कारक तŒव हावी भएको स्पष्ट हुन्छ। औषधिउपकरण आयात ठेक्का प्रक्रियामा १९ वटा कम्पनी आवेदनकर्ता थिए, जुन प्रतिस्पर्धामा आयात ठेक्का प्राप्तकर्ता ओम्नी समूह सामेल थिएन। ओम्नी समूह ले यस्तो गम्भीर संक्रमणकालीन स्थितिमा यति ठूलो खरिद प्रक्रिया कसरी पायो ? तिनलाई शासकीय घरानासँग कसले र कसरी सम्बन्ध जोड्यो ? गम्भीर प्रश्न पैदा भएको छ। यो समूहको औषधिउपकरण आयातमा अनुभव र कारोबारका विषय शंकास्पद बनेको छ। प्रतिस्पर्धामै भाग नलिएको कम्पनीलाई स्वास्थ्य उपकरण आयातको जिम्मा दिनुमा लापरबाही होइन कि अत्यधिक अनुचित लाभ एक मात्र कारण हो भन्ने स्पष्ट हुन्छ। यो प्रकरणमा निर्णय रद्दमा मात्र सीमित रहनुको अर्थ बद्मासी लाई ढाकछोप गर्नु हो। घुस प्रकरणमा मुछिएकालाई राजीनामा दिएपछि साँढे छाडे झैं छाड्ने र अनियमित खरिद प्रक्रिया रद्द गरी निर्णयकर्ताउपर कुनै कारबाही नहुने हो भने देशमा सुशासन होइन, अराजकताले बास पाउनेछ। अत्यधिक महँगो मूल्य खरिद गर्न लगाउने र कमिसन लिने र मतियारविरुद्ध भ्रष्टाचारकै अभियोगमा चलाउनुपर्छ। आर्थिक अपराध छानबिन गर्ने संवैधानिक तथा कानुनी अधिकार प्राप्त संस्था पनि क्रियाशील भएको आभास देखाउनुपर्छ। यस्ता बृहत् प्रकृतिका भ्रष्टाचारमा र्यापिड एक्सन आवश्यक हुन्छ।"
सूचनाद्वारा अधिवेशन अन्त्य होला,"काठमाडौं : राष्ट्रियसभा बैठक अर्को सूचना नभएसम्मका लागि चैत ७ मा स्थगन गरियो। सरकार तयार भए जुनै बेला पनि बोलाउन सकिने गरी अध्यक्ष गणेश तिमिल्सेनाले बैठक स्थगन गरेका थिए। तर, मुलुक लकडाउनमा परेपछि अर्को सूचना जारी हुन सकेको छैन। लकडाउन बीच प्रतिनिधिसभा बैठक पनि चैत २३ गतेसम्मलाई सूचनाद्वारा स्थगत गरिएको छ। सरकारले २५ गतेसम्म लकडाउन गरेकाले प्रतिनिधिसभा बैठक पुनः सूचनाद्वारा स्थगित हुने निश्चित छ। सामान्यतः यति बेला संसद्को हिउँदे अधिवेशन अन्त्य भएर बजेट अधिवेशनको तयारीमा जुट्नुपर्ने हो। जेठ १५ मा बजेट पेस गर्नैपर्ने संवैधानिक बाध्यताका कारण सरकारलाई वार्षिक नीति तथा कार्यक्रम र बजेटको तयारीको समय दिइन्छ। बजेटअघि सरकारको वार्षिक नीति तथा कार्यक्रम पारित गर्न, प्रिबजेट छलफल गर्न र सांसदका सुझाव समेटेर बजेट निर्माण गर्न दुई महिना भन्दा बढी समय दिने प्रचलन छ। बजेट अधिवेशनको तयारी त परै जाओस्, यति बेला हिउँदे अर्थात् विधेयक अधिवेशनको अन्त्य कसरी गर्ने भन्ने अन्योल छ। बैठक नबसी अधिवेशन अन्त्य राष्ट्रियसभा अध्यक्ष तिमिल्सेना बैठक बस्ने अवस्था नभए प्रधानमन्त्रीको सिफारिसमा राष्ट्रपतिद्वारा अधिवेशन अन्त्य गरेको पत्र टाँसेर पनि प्रक्रिया अघि बढाउन सकिने बताउँछन्। विशेष परिस्थितिमा सूचनापाटीमा सूचना टाँसेर संसद स्थगित भएको जानकारी गराउन सकिने तिमिल्सेनाको भनाइ छ। तर, लकडाउन २५ गतेभन्दा बढी नथपिए कुनै एक दिन बैठक बोलाएर अधिवेशन अन्त्य गर्न सकिने उनी बताउँछन्। सभामुख अग्नि सापकोटा पनि चैत १५ भित्रै हिउँदे अधिवेशन अन्त्य गर्ने पक्षमा थिए। लकडाउनका कारण यसअघि निर्धारित चैत १३ गतेको बैठक सूचनाद्वारा चैत २३ गतेसम्मका लागि स्थगन गरिएको छ। हिउँदे अधिवेशन अन्त्य र बजेट अधिवेशन तयारीबारे सरकारसँग सल्लाह नभइसकेको संसद्का पदाधिकारीे बताउँछन्। प्रधानमन्त्रीको सिफारिसमा राष्ट्रपतिद्वारा अधिवेशन आह्वान र अन्त्य हुने संवैधानिक व्यवस्था छ। राजनीतिक सहमति जुट्न नसकेका कारण चालु अधिवेशनबाट उपसभामुख चयन पनि नहुने निश्चित छ। एमसीसीको पर्खाइ सरकारले चालू अधिवेशनबाटै अमेरिकी मिलेनियम च्यालेन्ज कर्पोरेसन (एमसीसी)सँगको सम्झौता अनुमोदन गर्ने सरकारको प्रतिबद्वताका कारण संसद् त्यसको पर्खाइमा रहेको पदाधिकारी बताउँछन्। एमसीसीबारे सत्ताासीन नेकपाभित्र तीव्र विवाद छ। सहमति जुटाउन नसकेपछि सरकारले संसदमा एमसीसी अनुमोदनको एजेन्डा पेस गर्न सकेको छैन। प्रधानमन्त्री केपी ओलीले चालू अधिवेशनबाटै एमसीसी सम्झौता अनुमोदन हुने र सभामुखले त्यसलाई एजेन्डाका रूपमा बैठकमा पेस गर्ने धारणा संसद्मा राखिसकेका छन्। तर, एमसीसीबारे नेकपाका तर्फबाट अध्ययन गर्न बनेको कार्यदलको प्रतिवेदनबारे ठोस धारणा बनाउन सकेको छैन। नेकपा संसदीय दलका उपनेता सुवास नेम्बाङ कोरोना भाइसको सम्भावित संक्रमणबाट जोगिन सिंगो मुलुक होमिएको बेला अन्य विषयमा छलफल गर्न नपाइएको बताउँछन्। अहिले अरू विषयमा सोच्न र छलफल गर्न पाएका छैनौं, उनी भन्छन्, लकडाउन खुलेपछि संसद् र अन्य राजनीतिक विषयमा छलफल गर्छांै। नाम मात्रको विधेयक अधिवेशन विधेयक अधिवेशनको मुख्य काम विधेयक निर्माण गर्ने हो। तर चालू अधिवेशनमा दुवै संदनबाट जम्मा दुईवटा मात्र विधेयक पारित भएका छन्। ६ वटा नयाँ विधेयक दर्ता भएका थिए भने पुराना ३३ वटा प्रक्रियामा छन्। संसद् सचिवालयका अनुसार ७ वटा जरुरी सार्वजनिक महत्वका, ४ वटा संकल्प र एउटा ध्यानाकर्षण प्रस्ताव दर्ता भएका थिए। तीमध्ये ४ वटा जरुरी सार्वजनिक महत्वको प्रस्ताव र एउटा संकल्प प्रस्तावमाथि छलफल भई पारित गरिएका थिए। प्रधानमन्त्री केपी ओलीको मिर्गाैला प्रत्यारोपणको सफलताको कामना गर्दैै एउटा विशेष प्रस्ताव पारित गरिएको थियो। यसअघि प्रधानमन्त्री ओलीले नवनियुक्त सभामुख सापकोटालाई बधाई दिन र सरकारका दुईवर्षे उपलब्धिबारे जानकारी दिन दुईपटक संसद्मा सम्बोधन गरेका थिए।"
सेनालाई स्वास्थ्य सामाग्री ल्याउने जिम्मा,"काठमाडौं : सरकारले कोरोना भाइरस (कोविड१९) संक्रमण रोकथाम र नियन्त्रणका लागि आवश्यक पर्ने औषधि तथा स्वास्थ्य उपकरण जीटुजी (सरकारसरकारबीच सम्झौता) मार्फत ल्याउने भएको छ। चैत १६ को मन्त्रिपरिषद् बैठकले खरिद प्रक्रियाबारे निर्णय गरेको हो। मन्त्रिपरिषद्मा उक्त दिन औषधि तथा स्वास्थ्य उपकरण खरिदको जिम्मा पाएको ओम्नी बिजनेस कर्पोरेट इन्टरनेसनल प्रालि (ओबीसीआई) का विषयमा भने केही चर्चा गरिएको थिएन। वाणिन्य तथा आपूर्तिमन्त्री लेखराज भट्टले चैत १६ को मन्त्रिपरिषद् बैठकले औषधि तथा स्वास्थ्य उपकरण खरिद सरकारसरकार सम्झौता (जीटुजी) मार्फत गर्ने निर्णय मन्त्रिपरिषद् बैठकबाट भएको जानकारी दिए। कोविड१९ रोकथाम, नियन्त्रण र उपचारका लागि आवश्यक पर्ने औषधि, उपकरण तथा अन्य सामाग्री स्वास्थ्य तथा जनसंख्या मन्त्रालयसँग समन्वय गरी आवश्यकता अनुसार रक्षा मन्त्रालयले नेपाली सेनामार्फत सरकारबाट सरकार (जीटुजी) विधिबाट खरिद गर्ने गरी निर्णय भएको छ, मन्त्री भट्टले अन्नपूर्णसँग भने, त्यसदिनको मन्त्रिपरिषद्् बैठकमा ओम्नीसँगको सम्झौताका बारेमा के गर्ने भन्ने विषयमा केही चर्चा भएको थिएन। प्रधानमन्त्रीले आइतबारको मन्त्रिपरिषद् बैठकमा खरिद प्रकरणका गम्भीर चासो राखेका थिए। प्रधानमन्त्री ओलीले स्वास्थ्य उपकरण खरिद प्रकरणमा चौतर्फी आलोचना बढेपछि बुधबार ओम्नीसँगको सम्झौता रद्द गर्न निर्देशन दिएका थिए। ओलीको निर्देशनपछि स्वास्थ्य सेवा विभागले बुधबार ओम्नीसँगको सम्झौता रद्द गर्दै उक्त कम्पनीको ५ करोड धरौटी जफत गर्ने र कम्पनीलाई कालोसूचीमा राख्ने प्रक्रिया अगाडि बढाएको थियो। विवादास्पद कम्पनीसँग गरेको सम्झौता, सामाग्रीको महँगो दररेट र सामाग्रीको विश्वसनीयतामाथि प्रश्न उठेपछि निर्णयबाट पछि हट्दै सरकारले बुधबार ओम्नीसँगको सम्झौता रद्द गरेको थियो। स्वास्थ्य सेवा विभागले ओम्नीसँगको सम्झौता रद्द गर्दा बिहीबारबाटै छलफल गरी नयाँ सप्लायर्समार्फत फेरि खरिद प्रक्रिया सुरु गर्ने बताए पनि बिहीबार विभागले खरिद प्रक्रिया अगाडि बढाएको छैन। शुक्रबार अन्य औषधि सप्लार्यसलाई बोलाएर ल्याउन सक्ने सामग्रीबारे छलफल गर्ने तयारी विभागको छ। विभागका महानिर्देशक महेन्द्र श्रेष्ठलाई पनि मन्त्रिपरिषद्को १६ चैतको निर्णय बिहीबार बिहान मात्रै जानकारी गराइएको थियो। हामीले प्रक्रिया सुरु गर्न खोजेका थियौं, तर सरकारले अब जीटुजीमार्फत खरिद गर्ने र त्यसको जिम्मा नेपाली सेनालाई दिने जानकारी गराएकोले प्रक्रिया अगाडि बढाएनौं, विभागका महानिर्देशक श्रेष्ठले अन्नपूर्णसँग भने। सरकारले चैत १६ मै गठन गरेको उच्चस्तरको कोरोना१९ क्राइसीस म्यानेम्जमेन्ट सेन्टर नामक टाक्सफोर्स (सीसीएमसी ) ले स्वास्थ्य उपकरण खरिदका विषयमा बिहीबार नै नेपाली सेनासँग छलफल गरेको छ। मन्त्रिपरिषद्को निर्णय बारे बिहीबार नै रक्षा मन्त्रालयले नेपाली सेनालाई पत्र पठाएर जानकारी गराइसकेको छ। औषधि तथा स्वास्थ्य उपकरण खरिद प्रक्रियामा चौतर्फी विवाद आएपछि सरकारले त्यसबाट बच्न नेपाली सेनालाई जिम्मा लगाउन खोजेको हो। मन्त्रिपरिषद््ले गरेको काम र सेनाको काममा अख्तियारलगायतले हेर्ने नमिल्ने भएको र विवादमा पनि नआउने ठानेपछि सरकारले त्यस्तो निर्णय गरेको हो।"
भारतका क्वारेन्टाइनमा नेपाली,"सुदूरपश्चिम : गरिबीका कारण रोजगारीका लागि भारत गएका नेपाली स्वदेश फर्किन खोज्दा नेपाल सरकारले रोकेपछि सीमा नाकामा उनीहरूको बिजोग भएको छ। भारतको गाँसभन्दा आफ्नो मुलुकको माटो प्यारो, सरकार हामीमाथि अत्याचार नगर। हामीलाई नेपाल लैजाऊ। हामी तिमीले जहाँ राख्छौ त्यहाँ १४ दिन क्वारेन्टाइन बस्न तयार छौं, दार्चुलाको मार्मा गाउँपालिकाका धनजित महताले भने, यो चिसो स्टेडियमको सिमेन्टको भुइँले शरीर सुन्निन थालेको छ। उनी भारतको धार्चुलास्थित मिनी स्टेडियमको हलमा बसिरहेका छन्। भारतीय पक्षले खानाको व्यवस्था गरे पनि अरू व्यवस्थापन नभएको उनले सुनाए। कोठामा सुत्न कुनै साधन छैन। पिफम किन्न बजारमा पाउँदैन, उनले भने, एकै हलमा सयौं जना बस्नुपरेकाले कसैलाई कोरोना भए पनि सहजै अरूलाई सर्र्ने डर छ। क्वारेन्टाइनमा कम्तीमा डेढ मिटर दूरीमा बस्नुपर्ने भए पनि धार्चुलामा त्यसको मतलब नभएको दार्चुला मालिकार्जुन गाउँपालिका२ का चन्द्रसिंह धामीले बताए। अरू देशले जहाज चार्टर्ड गरेर आफ्ना नागरिकलाई लगिरहेका छन्। हाम्राले पनि चीनबाट जहाजमा ठूलाबडाका छोराछोरी ल्याएकै हो, उनले भने, हामी मजदुरी गर्ने भएकाले हामीलाई कारागारमा राखेझैं गरेको छ। सरकारले गरेको क्वारेन्टाइनमा बस्न तयार रहेको तर आफ्नै माटोमा फर्किन दिनुपर्ने उनीहरूको माग छ। धेरेै नेपाली सडक किनारमै सुत्न बाध्य छन्। अधिकांश एक सातादेखि भोका छन्। बाहिर बजारमा गएर कहीं कतै किनेर खाऊँ भने पनि बजार बन्द छ, भारतको क्वारेन्टाइनमा रहेका अपिहिमाल गाउँपालिकाका दिलेन्द्र महताले भने, चिसो भुइँमा सुतेका र खुला आकाशमुनि भोकै सुतेकाहरू बिरामी हुन थालेका छन्। दार्चुलापारि धार्चुलाका चार र जौलजीबी गरी पाँच ठाउँमा १ हजार १ सय ७० जना नेपाली चिसो भुइँमा बस्न बाध्य छन्। धार्चुलाको मिनी स्टेडियम, बालुवाकोटमा रहेको जीआईसी कलेज भवन, गलातीस्थित फायर ब्रिगेडको नयाँ भवन, महाकाली नदी किनारस्थित गौशाला र जौलजीबी क्षेत्रको रामलीला मैदानमा नेपालीको व्यवस्थापन गरिएको भारतका उपजिल्ला अधिकारी अनिलकुमार शुक्लाले बताए। भारतीय सुरक्षाकर्मीबाट दुर्व्यवहार धार्चुलामा मात्रै होइन, कञ्चनपुरसँग सीमा जोडिएको वनवसा नाकामा १ सय १५ जना नेपाली क्वारेन्टाइनमा छन्। भारतको वनवसामा रहेको आम बगैंचानजिकको शारदा इन्टर कलेजको एकै कोठामा ३० जनाका दरले उनीहरूलाई राखिएको छ। नेपाल सरकारले जारी गरेको क्वारेन्टाइन निर्देशिकामा हरेकको दूरी कम्तीमा डेढ मिटर तोकिएको छ। भारतका सीमावर्ती सहरमा बसेका नेपाली एकै कोठामा खाँदाखाँद बसेका छन्। उत्तराखण्ड राज्यका विभिन्न ठाउँमा काममा रहेका उनीहरू भारतमा लकडाउनपछि पैदलै सीमा नाकासम्म आएका थिए। कैलालीको गोदावरी नगरपालिका११ ओलानीका गणेश विकले वनवसा क्वारेन्टाइनमा सुरक्षाकर्मीको दुव्र्यवहार सहनुपरेको बताए। तुम्हारे नेपालमै हमारे भारतीय नागरिकको खाना भी नही मिल रहा है, उनले भारतीय सुरक्षाकर्मीको भनाइ उद्धृत गरे, तुम लोग आपने सरकारसे बोलो ना नेपाल जाने के लिए। उनीहरूको दुव्र्यहारले हैरान भएको उनले सुनाए। उनी रोजागारीका लागि भारतको हल्द्धानी पुगेका थिए। विद्यालयका कोठामा भुइँमै सुतेका छौं, उनले भने, खाना त पाएकै छौं तर हामीलाई यातना दिइँदै छ। उनीहरू नेपालमा जस्तोसुकै क्वारेन्टाइनमा राखे पनि बस्ने बताउँछन्। यताको दुःखभन्दा हामी नेपाल सरकारले जे भन्छ, आफ्नै भूमिमा त्यो गर्न तयार छांै, उनले भने। शारदा माविको क्वारेन्टाइनमा डडेलधुरा आलितालका महावीर बोहरा पनि छन्। खानेपानीको व्यवस्था छैन। दूषित पानी पिउन बाध्य छौं। कोरोना नभए पनि हामी अरू रोगले मर्ने निश्चित छ, उनले भने, मरे पनि आफ्नै माटोमा मर्न पाऊँ सरकार। कञ्चनपुरका प्रमुख जिल्ला अधिकारी नूरहरि खतिवडाले लकडाउनका कारण अलपत्र परेका नेपालीको खानेबस्ने व्यवस्था भारतीय पक्षले गरेको बताए। १४ दिन क्वारेन्टाइनमा बसेपछि अथवा लकडाउनपछि मात्रै नेपाल प्रवेश गर्न पाउने उनको भनाइ छ। एकै कोठामा कोचाकोच बैतडीको सुर्नया गाउँपालिका८ ढोलेका मानबहादुर बोहरा ज्यानको बाजी थापी ट्युबमार्फत महाकाली नदी तरेर नेपाल छिरे। उनीसँगै भारतको पिथौरगढामा काम गर्ने चार जना भने भारतीय क्वारेन्टाइनमा बसिरहेका छन्। भारतले धर्मशाला र विद्यालयमा बनाएका क्वारेन्टाइनमा नेपाली मजदुर कष्टकर जीवन बिताइरहेको उनले सुनाए। एकै कोठाको भुइँमा धेरै जना बस्नुपर्ने अवस्था छ, उनले भने, खाने व्यवस्था भारत सरकारले गरेको भए पनि सुत्ने व्यवस्था र बसाइको दूरी ठीक छैन। उनले बसोबास राम्रो नहुँदा बझाङ बुंगलका दुई जना क्वारेन्टाइनबाट भागेर ट्युबमार्फत महाकाली तरेर नेपाल फर्किएको बोहराले बताए। भारतको त्यो क्वारेन्टाइनमा बस्नुभन्दा महाकालीमा बगेर मरे पनि ठीक छ भनेर आएको हुँ, उनले भने। पिथौरागढ र आसपासमा मजदुरी गर्ने नेपाली भारतले व्यवस्था गरेको क्वारेन्टाइनमा बसेका छन्। उनीहरू बिसु पर्वका लागि घर आउने योजनामा थिए। लकडाउनका कारण क्वारेन्टाइनमा बस्न बाध्य भएको उनले सुनाए। नेपाल सरकारले सीमा नाकाबाट नेपालीलाई नेपाल फर्किन नदिएपछि भारतीय प्रशासनको सहयोगमा झुलाघाटका विभिन्न ठाउँमा २ सय ३७ जना क्वारेन्टाइनमा बसेका भारतीय पत्रकार प्रमोद भट्टले बताए। नेपाल प्रवेश गर्न नपाएपछि नेपाली मजदुरहरू तालेश्वरको धर्मशाला, रज्युडा, खरक्युडा र जामिरपानीका आधारभूत विद्यालयको क्वारेन्टाइनमा बसेका छन्, उनले भने, उनीहरू आफूसँग भएका कपडा ओछ्याएर बसिरहेका छन्। खानाको व्यवस्था पिथौरागढ प्रशासनले गरेको छ। कोरोनाको जोखिम कम गर्न दूरी कायम गरेर बस्नुपर्ने भए पनि नेपाली मजदुर भने एकै कोठामा कोचिएर बस्न बाध्य छन्। क्वारेन्टाइनमा बसेका नेपालीको खानपिन तथा बसोबास व्यवस्था मिलाउन पिथौरागढ प्रशासनलाई आग्रह गरिएको बैतडीका सहायक प्रमुख जिल्ला अधिकारी लोकेन्द्रसिंह नेगीले बताए। सुर्नया गाउँपालिका८ ढोलेका दिलीप दमाई गत मंगलबार साँझ महाकाली नदी तरेर नेपाल आइपुगे। पिथौरागढमा मजदुरी गर्ने उनी सीमा नाका बन्द भएपछि ट्युबबाट नेपाल आएका हुन्। बेल्तडीबाट हामी महाकालीमा ट्युबमार्फत वारि आयौं। ट्युबवालाले प्रतिव्यक्ति ६ सय भारु लिएर हामीलाई नेपालतिर पुर्यायो, उनले भने, बन्द भएको अवस्था भनेर ट्युबवालाले बढी रुपैयाँ लिएर महाकाली नदी तार्ने काम गरिरहेका छन्। सरकारले कोरोनाको जोखिम बढेको भन्दै सीमा नाका शिल गरेको भए पनि नेपाली ट्युबमार्फत नदी तरेर आइरहेका छन्। हामी आफ्नै देशमा आउन चाहन्छौं। बरु हाम्रो स्वास्थ्य परीक्षण गरेर क्वारेन्टाइनमा बस्ने व्यवस्था गरियोस्, बैतडीका सागर दमाईले भने, हामीले ज्यानको बाजी राखेर आफ्नो देश फर्किनुपर्ने बाध्यताको अन्त्य होस्। उनी पनि ट्युबमार्फत महाकाली तरेर फर्किनेमा पर्छन्। कैलालीपारि ७९ जना क्वारेन्टाइन कैलालीको भजनीसँग सीमा जोडिएको खिरी दीपनगरमा ३९ जना र धनगढीपारिको पलियामा ४० जना गरी ७९ जना नेपाली भारतीय क्वारेन्टाइनमा छन्। भारतका विभिन्न ठाउँबाट चैत १५ गते नेपाल प्रवेश गर्न खोजेका उनीहरूलाई भारतीय प्रहरीले क्वारेन्टाइनमा राखेको हो। ३९ जनालाई भजनी नगरपालिका५ को लालबोझी घाटबाट नेपाल फर्किने क्रममा भारतीय सुरक्षाकर्मीले नियन्त्रणमा लिएको थियो। ४० जनालाई गौरीफन्टा सीमा नाकाबाट भारतको पलिया लगिएको थियो। गए हुन्थ्यो भन्नेमा भारतीय पक्ष भारतले लकडाउनका बेला बसमा चढाएर नेपालीलाई सीमा नाका पुर्याउने गरेको थियो। नेपाल सरकारको अनुरोधपछि क्वारेन्टाइनमा राखे पनि नेपालै लगिदिए हुन्थ्यो भन्ने मनसाय देखिन्छ। त्यही भएर नेपालीलाई उनीहरूले राम्रो व्यवहार नगरेको पीडितले बताएका छन्। उनीहरूका अनुसार धार्चुलाका उपजिल्ला अधिकारी अनिलकुमार शुक्लाले नेपालीलाई दिनदिनै महाकाली किनारमा गएर नाराबाजी गर्न उक्साउने गरेका छन्। तिमीहरू सीमामा गएर कराऊ, तिम्रो सरकारलाई लैजान दबाब देऊ भन्छन्, क्वारेन्टाइनमा रहेका एक नेपालीले भने, त्यसैले सामान्य खानाबाहेकको कुनै पनि व्यवस्था भारतीय क्वारेन्टाइनमा छैन। न सुत्ने दूरी छ न त सुत्नका लागि कुनै व्यवस्था छ न व्यवहार राम्रो छ। उनीहरूले बाध्य भएर खाना दिएको उनले सुनाए। भारतका उपजिल्ला अधिकारी शुक्लाले दार्चुलाका सुरक्षा अधिकारीलाई पनि नेपालीलाई नेपाल लैजान दबाब दिइरहेका छन्। नेपालीहरू नेपाल फर्किन चाहन्छन्, तिमीहरू नेपाल लैजाऊ भनेर सुरक्षा अधिकारीलाई दबाब दिने गरेका छन्, क्वारेन्टाइनमा रहेका एक नेपालीले भने। सुन्दरसिंह धामी। दार्चुला भगिरथ अवस्थी। बैतडीमहादेव अवस्थी। महेन्द्रनगरपरमानन्द पाण्डे। टीकापुर"
"नेपालमा आइसक्यौं, किन फेरि भारत जाने","नेपालगन्जभैरहवा : नेपालगन्जको सीमा नाकामा अलपत्र नेपालीले भारतीय क्वारेन्टाइनमा जान अस्वीकार गरेका छन्। उनीहरूलाई बुधबार रातिदेखि उत्तर प्रदेशको बहराइच नानपारास्थित क्वारेन्टाइनमा पठाउन खोजिएको हो। धेरै जना हुनेलाई सम्बन्धित जिल्लामा गाडी बोलाएर पठाउने हाम्रो तयारी थियो। नेपाल सरकारको नीतिअनुसार जताबाट आएका हुन् उतै फर्काउने निर्देशनले गर्दा पठाउन सकेनौं, बिहीबार बिहान सीमा नाका जमुनाहा पुगेकी नेपालगन्ज उपमहानगरपालिका उपप्रमुख उमा थापा मगरले अन्नपूर्णसँग भनिन्, सीमामा अलपत्र परेकाहरू भने नेपाली भूमिमा आइसक्यौं, किन फेरि भारत जाने भनेर अडान लिइरहेका छन्। नेपालगन्जमा निर्माणाधीन नेपालभारत एकीकृत भन्सार जाँच चौकीछेउमै खुला चउरमा रहेका उनीहरूलाई बुधबार साँझ सम्बन्धित जिल्लामा पठाउने भन्दै जमुनाहामा ल्याइएको थियो। प्रधानमन्त्री कार्यालयको ठाडो आदेश भन्दै नाकामा रहेका नेपालीलाई झनै अलपत्र पार्ने काम भएको छ। दसगजा क्षेत्रमा बस्ने टेन्टको व्यवस्था भइरहेका बेला सरकारले त्यहाँ बस्न पनि अनुमति दिएको छैन। जमुनाहा पुगेकी प्रदेशसभा सदस्य कृष्णा केसी नमुनाले सरकारले घर फर्किन नदिने भएपछि भारतीय पक्षलाई क्वारेन्टाइनमा राख्न आग्रह गरेको सुनाइन्। नेपालबाट प्रदेश सांसद नमुना, बाँकेका प्रमुख जिल्ला अधिकारी कुमारबहादुर खड्का, प्रहरीका बाँके प्रमुख एसपी वीरबहादुर ओली, सशस्त्र प्रहरी बलका एसपी दीपक अधिकारी र भारतीय पक्षबाट बहराइच जिल्लाका डीएम शम्भुकुमार, एसपी विपिनकुमारबीच बुधबार राति छलफल भएको थियो। सीमामा रहेका नेपालीलाई आधाआधा व्यवस्थापन गर्ने नीतिअनुरूप आधालाई भारतीय पक्ष नानपारास्थित क्वारेन्टाइनमा लैजान तयार भएको थियो। हामीलाई गोली हान बरु भारतमा जान्नौं। क्वारेन्टाइनका लागि पैसाको अभाव हुन्छ भने हामी आफ्नै खर्चमा खाना खान तयार छौं, अलपत्र नेपालीको भनाइ उद्धृत गर्दै सांसद नमुनाले भनिन्, नेपाली भूमिमै क्वारेन्टाइन बनाएर राख्छौं भन्दा पनि नेपाल सरकारले जहाँबाट आएका हुन् उतै फर्काउने नीतिले हामीले व्यवस्थापन गर्न सकेनौं। गृह मन्त्रालय र प्रधानमन्त्री कार्यालयसँग पनि अनुरोध गर्यौं। सबैको जवाफ एउटै छ नेपाल प्रवेश गर्न दिनुहुँदैन। नाकामा अलपत्र यात्रीको संख्या बढ्दो छ। बुधबारसम्म १ सय ६३ जना मात्र रहेकामा बिहीबार बिहानसम्म १ सय ८१ पुगेको छ। नेपालले दसगजामा बस्न नदिने र उनीहरू भारत जान नचाहेपछि झन बिचल्ली भएको छ। दुवै पक्ष मिलेर व्यवस्थापन सीमा नाकामा रोकिएका नेपाली र भारतीय नागरिक एकअर्काको देशमा क्वारेन्टाइनमा छन्। कोरोनाको जोखिम बढे पनि सीमाबाट आउजाउ नरोकिएपछि दुवै देशले जो जहाँ छन् त्यहीं व्यवस्थापन गर्न थालेका हुन्। भारतीय सीमा नाका सुनौलीमा तीन दिनसम्म रहेका नेपाली नौतुनहको क्वारेन्टाइनमा छन्। भारत फर्किंदै गरेका भारतीय बेलहियाको क्वारेन्टाइनमा छन्। कोरोना संक्रमण रोकथाम तथा नियन्त्रणका लागि दुवै देशका सरकारले सीमा नाकाबाट आवतजावतमा रोक लगाएका कारण उनीहरू सीमामा रोकिएका थिए। सीमामा अलपत्र परे पनि संघीय सरकारले प्रवेश अनुमतिको संकेत नदिएपछि दुवै देशका स्थानीय अधिकारीले समझदारी गरेर क्वारेन्टाइन व्यवस्थापन गरेका हुन्। रूपन्देहीका प्रमुख जिल्ला अधिकारी महादेव पन्थका अनुसार अर्को निर्णय नभएसम्म एकअर्का देशमा रहेका नेपाली र भारतीय १४ दिनसम्म चिकित्सकीय निगरानीमा क्वारेन्टाइनमा रहनेछन्। उनीहरूलाई एकअर्का मुलुकले खानपिन र स्वास्थ्यको हेरचाह गरिरहेको उनले बताए। प्रदेश ५ सरकारले सीमा क्षेत्रमा अलपत्रलाई सम्बन्धित जिल्लामा समूह बनाई पठाउने र सम्बन्धित स्थानीय तहले क्वारेन्टाइनमा राखी खानपिनको व्यवस्था गर्ने निर्णय गरे पनि कार्यान्वयन हुन सकेको छैन। भारतीय सीमामा ३ सयभन्दा बढी नेपाली र नेपाली सीमामा १ सय ५६ जना भारतीय अलपत्र परेका थिए। नेपालीलाई सीमादेखि ८ किलोमिटर पर नौतनवास्थित नौतनवा इन्टर कलेज र भारतीयलाई सीमाबाट २ किलोमिटर वर प्रतिमान निमा स्मृति प्रतिष्ठानको भवनमा राखिएको छ। सुत्केरी महिला र स्वास्थ्य समस्याका कारण केही नेपाली र एक जना भारतीय नागरिकको उद्धार गरी सम्बन्धित मुलुकमा पठाइएको छ। भारतीय क्वारेन्टाइनमा ३ सय ५ नेपाली र नेपालमा १ सय ५५ जना भारतीय छन्। संकटमा परेकालाई सहयोग गर्नु मानवीय दायित्व हो, प्रतिष्ठानकी कार्यकारी निर्देशक स्वाती थापाले भनिन्, संकटको समयमा व्यक्तिका साथै राज्यलाई सहयोग गर्नु हाम्रो दायित्व भएकाले हामीले क्वारेन्टाइनका लागि भवन उपलब्ध गराएका हौं। भैरहवामा भारतीयलाई खानपिन र स्वास्थ्यलगायत आवश्यक सबै प्रबन्ध सिद्धार्थनगर नगरपालिकाले गरेको वरिष्ठ अधिकृत गणेश क्षेत्रीले बताए। उनीहरूको खानपिनका लागि लुम्बिनी इँट्टा उद्योग व्यवसायी संघले पनि ५१ हजार रुपैयाँ मूल्यबराबरको खाद्य वस्तु प्रदान गरेको छ। अन्य नेपालीले पनि आवश्यकताअनुसार सहयोग गरिरहेका छन्। पन्थका अनुसार बिहीबार भैरहवा भन्सार कार्यालयमा बसेको नेपाल र भारत बैठकले दुवै देशका अधिकारीले एकअर्का मुलुकका क्वारेन्टाइनमा राखिएका नागरिकको स्थलगत निरीक्षण गर्न सक्ने, आवश्यक सुधार गर्नुपर्ने विषय भए सुधार गर्न लगाउनेलगायत निर्णय गरेको छ। सोही निर्णयअनुसार भारतमा क्वारेन्टाइनमा राखिएका नेपालीको अवस्थाबारे निरीक्षण गर्न टोली पठाउन लागिएको उनले बताए।"
आइसोलेसन कि यातनास्थल,"विराटनगर : कोरोनाको आशंका गरिएका सप्तरी सुरुंगाका २४ वर्षीय एक युवालाई विराटनगरको कोसी अस्पतालको आइसोलेसनमा राखियो। चैत ७ गते कतारबाट आएपछि सामान्य ज्वरो आउने समस्या देखिएसँगै इसोलेसनमा भर्ना गरिए पनि परीक्षणबाट उनमा कोरोनाको संक्रमण नरहेको पाइयो। आइसोलेसनबाट चैत १३ गते घर जाने बिदा पाएर निस्किएका उनको अवस्था भने निकै दर्दनाक थियो। शरीरभरि मच्छरले टोकेका डाम थिए। अनुहार सुन्निएको थियो। उनी कुनै अर्कै संसारबाट आएजस्तो व्यवस्था देखाउँथे। उनले भने, समस्या ठीक गर्न ल्याएजस्तो लागे पनि दुई दिन आइसोलेसन बेडमा बस्दा अरू समस्या पो थपिए। आइसोलेसन बेडमा रातभर मच्छरले टोकेर बस्न सक्ने अवस्था नभएको ती युवाको गुनासो छ। उनले भोक र तिर्खा लागेका बेला खान र पानीसमेत नपाइने गरेको सुनाए। बिहान ७ बजे पानी माग्यो भने दिउँसो ३ बजे ल्याइदिन्थे। खानेकुरा पनि कुकुरलाई जस्तो परैबाट फ्यालिदिन्थे, उनले भने, कोही छेउ नपर्ने र रेखदेख गर्न पनि कोही आउँदैनथे। आइसोलेसनमा साह्रै अमानवीय व्यवहार भयो। विश्वभर कोरोना भाइरसको त्रास फैलिएका बेला बिरामीलाई उपचार गराउनका लागि भनेर तयार पारिएको आइसोलेसन वार्डभित्र यातनास्थलमा जस्तो व्यवहार भएको उनको गुनासो छ। उनले स्वाब परीक्षणका लागि नमुना संकलन गर्दा चिकित्सक छेउमा आए पनि त्यसबाहेक चिकित्सक र स्वास्थ्यकर्मीलाई आफूले नदेखेको बताए। बन्द कोठाबाट बाहिर निस्कँदा अर्कै संसारमा आएको अनुभूति भएको उनले सुनाए। कतारबाट चैत ४ गते नेपाल आएका मोरङको बूढीगंगा गाउँपालिकाका एक युवा पनि मंगलबारदेखि कोसीमै आइसोलेसनमा छन्। तर, उनमा ज्वरो आउनेदेखि लिएर स्वास्थ्यसम्बन्धी समस्या छैन। ओछ्याउने र ओढ्ने कपडाबिनै खाली बेडमा समय बिताउनुपर्छ, उनले भने, रातभर मच्छरले टोकेर बसिसक्नु नुहँदा पनि झुलको व्यवस्था गरिएको छैन। ती युवाले झुल, खाना र पानीको व्यवस्था गरिदिन आग्रह गर्दा बेवास्ता गरिएको सुनाए। उनको पनि शरीरभरि मच्छरले टोकेका डाम छन्। भारतको कोलकाताबाट आएका विराटनगरका एक व्यक्तिलाई पनि सामान्य ज्वरो आएपछि मंगलबारदेखि ती युवासँगै ल्याएर राखिएको हो। दुवै जना एउटै शौचालय प्रयोग गर्छन्। एउटै कोठाभित्रका अलगअलग बेडमा बस्छन्। अस्पतालको आकस्मिक कक्षमा बनाइएको आइसोलेसन भद्रगोल अवस्थामा छ। जतिबेलै झिँगा र मच्छर भन्किइरहेका हुन्छन्। खानेकुरा राम्रो छैन। त्यो पनि भनेका बेला पाउँदैनन्। ती युवाले भने, केही कुराको व्यवस्थाबिनै खाली बेड भएको एउटा कोठाभित्र हामीलाई बन्धक बनाएर राखिएको छ। उपचार पनि सुरु गरिएको छैन। यहाँबाट कहिले बाहिर निस्कनुजस्तो भएको छ। उनीहरूले भने, हामीले के अपराध गरेका थियौं र यस्तो भोग्नुपर्यो ? उनीहरूले भित्रको वातावरणले आफूहरूलाई झन् तनाव भएको र नभएको रोग थपिएला भन्ने चिन्ता बढेको गुनासो गरे। कोसी अस्पतालमा मात्र होइन, मोरङमा आइसोलेसन भनेर तयार गरिएका सबै वार्डको अवस्था उस्तै रहेको उपभोक्ता अधिकारकर्मी उत्तम ढुंगेलको भनाइ छ। मोरङमा पथरीशनिश्चरेमा १०, सुन्दरहरैंचा नगरपालिकामा दुई, ग्रामथान गाउँपालिकामा चार, गोठगाउँस्थित पूर्वाञ्चल विश्वविद्यायमा १५, मंगलबारे अस्पतालमा १५, कोसी अस्पतालमा ६, हाम्रो अस्पतालमा ५, सुरक्षा अस्पतालमा ५ र विराट नर्सिङ होममा १२ गरेर ८४ वटा आइसोलेसन बेड तयार गरिएका छन्। ढुंगेलले कोरोनाको आशंकामा आइसोलेसनमा राख्ने नाममा मान्छेलाई अनावश्यक दुःख दिने र अप्ठ्यारोमा पार्ने काम भइरहेको बताए। कोरोनाको आशंका गरिएका व्यक्तिलाई आइसोलेसनमै राख्ने हो, उनले भने, तर दुःख दिने र अप्ठ्यारोमा पार्ने काम गर्न पाइँदैन। मानवअधिकारका कुरा पनि जोडिने भएकाले आइसोलेसनमा राज्यले तोकेको न्यूनतम मापदण्डअनुसार सेवासुविधा उपलब्ध गराउनै पर्ने ढुंगेलको भनाइ छ। प्रदेश १ को सामाजिक विकास मन्त्रालयको निगरानी प्रतिवेदन तथा अनुगमन समितिका संयोजक एवं स्वास्थ्य कार्यालय मोरङका प्रमुख ज्ञानबहादुर बस्नेतले सय दशमलव ४ डिग्री भन्दामाथि ज्वरो आएका, थकाइ लागिरहनेलगायत कोरोनाको लक्षण देखिएका शंकास्पद बिरामीलाई आइसोलेसनमा राखिने बताए। त्यसपछि परीक्षणबाट मात्रै उनीहरूमा कोरोना भएनभएको पुष्टि हुने र उपचार पनि थालिने उनको भनाइ छ। उनका अनुसार फ्रन्ट लाइनटमा स्वास्थ्यकर्मीको ड्युटी डेस्क हुनुपर्ने, एउटादेखि अर्को बेडको दूरी दुई मिटर, भिन्दाभिन्दै बिरामीलाई राख्न छुट्टाछुट्टै बेड, प्रत्येकलाई छट्टै बाथरुम, शौचालय, साबुन र स्यानिटाइजरको व्यवस्था, खाना, पानी र सुरक्षाको उचित प्रबन्ध एवं उपचार र ल्याब परीक्षणको व्यवस्था आइसोलेसनको मापदण्डभित्र पर्छन्। कोसी अस्पताल आइसोलेसनका फोकल पर्सन डा डेनप्रसाद आर्चायका अनुसार अहिलेसम्म आइसोलेसनमा ६ जनालाई राखिएको छ। कोरोनाको रिपोर्ट नेगेटिभ आएका कारण ६ जना घर फर्किसकेको उनले बताए। अरू तीन जनाको नमुना परीक्षणका लागि पठाइएको र रिपोर्ट आउन बाँकी रहेको डा आचार्यको भनाइ छ। शंकास्पदलाई उपचार र निगरानीका लागि हामी २४ घण्टा नै खटिएका छौं, डा आचार्यले आइसोलेसनमा कुनै कमजोरी हुन नदिने हिसाबमा काम भइरहेको बताए। उनले भने, आइसोलेसनमा राखिएकालाई हामी भीआईपी सम्मान दिन सक्दैनौं। सरकारी अस्पाताल भएकाले आइसोलेसन त्यति सुविधासम्पन्न पनि नहुन सक्छ। अस्पतालकी निमित्त मेडिकल सुपरिन्टेन्डेन्ट डा संगीता मि श्राले भने गैरजिम्मेवारीपूर्ण जवाफ दिइन्। मेरो घरमा पनि मच्छर छ। यो सिंगो विराटनगरकै समस्या हो। डा मि श्राले कोहीकसैको सहयोग नपाएको अवस्थामा आइसोलेसनलाई व्यवस्थित गर्ने प्रयास भइरहँदा नकारात्मक टिप्पणी भइरहेको दाबी गरिन्। उनले भनिन्, सबै कर्मचारी र चिकित्सक त्रासमा भएकाले आइसोलेसनमा राखिएकालाई राम्ररी हेर्न भ्याएको छैन। उनले मच्छरले खाएको गुनासो आएमा झुलको व्यवस्था भने गर्न सकिने बताइन्। यता, संक्रमणको आशंका गरिएकालाई राखेर उपचार गर्न विराटनगरस्थित नेसनल टेडिङ कम्पनीको भवनमा सामाजिक विकास मन्त्रालयले ५० बेडको कोरोना अस्पताल तयार गर्दै छ। स्वास्थ्य प्रमुख बस्नेतले केही दिनभित्रै काम सकेर अस्पताल सञ्चालन गरिने जानकारी दिए।"
"न बाबा फर्किए, न शव आयो","बुटवल : भर्खर ६ वर्ष पुगेका निरज थापा बुवाले विदेशबाट ल्याएको चकलेट खाँदैछन्। उनी ६ वर्षसम्म विदेशमै बिताएका आफ्ना बुवा बाबुराम थापाको अनुहार बल्ल चिन्दै थिए। दुईतीन वर्षको अन्तरमा घर आएका बाबुराम छोराहरूसँग राम्रोसँग घुलमिल हुन पनि पाएका थिएनन्। चैत ७ गते रुपन्देही सैनामैनाको डेरा पुगेर झोला खोल्दा ६ वर्षीय निरज र ८ वर्षीय कुशल निकै खुसी भएका थिए। त्यो खुसी धेरै दिन टिक्न पाएन। दाजुभाईले बुवासँग पाँच दिनभन्दा धेरै बिताउन पाएनन्। उपचारका लागि चैत १३ गते बुटवल आएका उनी कहिल्यै नफर्किने गरी बिदा भए। श्रीमान भेट्न बुटवल आएकी उनीहरुका आमा रीतासमेत अनुहार नै नदेखि फर्किइन्। पाल्पाको रिब्दिकोट कुशुमखोलाबाट एक वर्षअघि मुर्गीयाको सिसैडाडामा डेरा गरी बस्न थालेका उनीहरू पढ्न भन्दै तराई झरेका थिए। मासिक ३ हजार भाडामा तिर्ने गरी एउटा भान्छा र कोठा लिएर बसेकी रीताका दुई छोरा नजिकैको प्रभात बोर्डिङ स्कुलमा पढ्छन्। कुशल कक्षा १ र निरज युकेजीमा पढ्दैछन्। बाबुरामको कोरोना अस्पतालमा भएको लापरबाहीका कारणले ज्यान गयो। अब उनी घर त फर्किने छैनन् तर, चार दिनसम्म पत्नी र छोराहरूले शव देख्न पाएका छैनन्। कोरोनाको चेकजाँच नहुन्जेल थापाको शव अस्पतालकै बेडमा पल्टिरह्यो। कोरोना रिपोर्ट नेगेटिभ आयो। अहिले शवगृहमा राखिएको छ। घरमा बुवा पर्खिरहेका नाबालकले न बुवा देख्न पाए, न त लास नै। दुई नाबालक टोलाइरहन्छन्। आमालाई बाबा खोइ भनेर सोध्नसमेत सक्दैनन्। चार दिन बित्दासमेत बाबुरामको शव उठेको छैन। बाबुरामकी पत्नी रीताले लापरबाहीका कारण पतिको मृत्यु भएको भन्दै छानबिन र क्षतिपूर्तिको माग गरेकी छन्। कोरोना आशंकामा अस्पतालका चिकित्सकले पशु व्यवहार गर्दा पतिको मृत्यु भएको उनको आरोप छ। तीन दिन अस्पतालमा बस्दासमेत कोरोना परीक्षण नगरी राख्दा उनको ज्यान गएको हो। लुम्बिनी प्रादेशिक अस्पतालले मृत्यु भएको तीन दिनपछि निमोनियाका कारण ज्यान गएको दाबी गरेको छ। अस्पतालका मेडिकल सुपरिटेन्डेन्ट डाराजेन्द्र खनालले निमोनियाका कारण उनको मृत्यु भएको बताए। उनले यो घटनामा चिकित्सकको नभइ व्यवस्थापकीय कमजोरी भएको बताउँछन्। सामान्य उपचारका उपकरणसमेत नरहेको धागो कारखानाको बेडमा उनको चैत १६ गते मृत्यु भएको हो। उनी उपचारका लागि चैत १३ गते पुगेका थिए। सामान्य ज्वरोको चेकजाँच गराउन गएका उनमा निमोनिया रहेको अस्पतालले बताएको छ। मृत्यु भएपछि मात्रै स्वाब परीक्षण गरिएको आफन्तहरूले जानकारी दिएका छन्। अस्पतालका कोरोना फोकर पर्सन डा सुदर्शन थापा कोरोना नेगेटिभ रिपोर्ट आए पनि सतप्रतिशत विश्वास गर्न नसकिने बताउँछन्। मृतककी पत्नी रीताले अस्पताल र चिकित्सकको लापरबाहीले आफ्ना पतिको मृत्यु भएको भन्दै सत्यतथ्य रिपोर्टसहित कारबाही र क्षतिपूर्ति पाउनुपर्ने माग गरेकी छन्। लापरबाहीबाट श्रीमानको ज्यान गएको हो। दोषीलाई कारबही गरी क्षतिपूर्ति पाउनुपर्छ, उनको माग छ। दुई नाबालक छोरासहित रुपन्देहीको सैनामैनामा बस्दै आएकी उनलाई अस्पतालले अहिलेसम्म मृत्यु के कारणले भयो भन्ने जानकारी दिएको छैन। कोराना अस्पताल निर्माण गरेको बुटवल उपमहानगरपालिका र लुम्बिनी प्रादेशिक अस्पतालले यस विषयमा केही बोलेका छैनन्। थापाका परिवार बस्दै आएको सैनामैना नगरपालिकाले भने राहत दिने जनाएको छ। नगरप्रमुख चित्रबहादुर कार्कीले मृतकका परिवारलाई राहत दिने विषयमा छलफल भइरहेको बताए। प्रादेशिक अस्पतालका चिकित्सकहरूकै दोहोरो भनाइले थापाले मलामी नपाउने शंका देखिएको छ। कोरोना फोकल पर्शन डा थापाले कोरोना नभएको भन्न नसकिने बताउँछन्। उनले त्यसो भनिरहँदा आफन्त र परिवार शव नजिक जान पनि डराएका छन्।"
कोरोनाको रोकथाम सरकारको मात्र नभई सबैको साझा दायित्व : अर्थमन्त्री खतिवडा,"काठमाडौं : अर्थ एवं सञ्चार तथा सूचना प्रविधिमन्त्री डा युवराज खतिवडाले कोरोना रोगको सङ्क्रमण रोकथाम सरकारको मात्र नभई सबैको साझा दायित्व भएको बताए छ। कोरोना रोगको सङ्क्रमण रोकथाम गर्न चालेका कदमले अर्थतन्त्रमा पारेको प्रभाव तथा आगामी दिनमा चाल्नुपर्ने कदम सम्बन्धमा राष्ट्रिय योजना आयोगका उपाध्यक्ष तथा सदस्य, पूर्वउपाध्यक्ष र स्वास्थ्यविज्ञसँग शुक्रबार अर्थमन्त्रालयमा भएको छलफल मन्त्री डा खतिवडाले सो कुरा बताएका हुन्। सो अवसरमा उनले साझा समस्यालाई साझारुपमै समाधान गर्नुपर्ने समय आएकाले सबैले आआफ्नो क्षेत्रमा जिम्मेवार भएर काम गर्नुपर्ने बताए। उनले राष्ट्रिय सोच र दृष्टिकोणलाई एकताबद्ध गर्दै सङ्घीय सरकारले सबै राजनीतिक दल, सबै तहका सरकार र निजी क्षेत्रसँग छलफल र समन्वय गरिरहेको र कोरोनाको सङ्क्रमण रोकथाम तथा लक्षित वर्गसम्म राहत पुर्याउने कामलाई प्राथमिकतामा राखिएको उल्लेख गरे। सरकारले समयमा नै चालेको कदमबाट हालसम्म सङ्क्रमित व्यक्तिको सङ्ख्या सानो रहेको र यसलाई अन्तर्राष्ट्रिय क्षेत्रबाट पनि सराहना गरिएको सन्दर्भ उल्लेख गर्दै मन्त्री डा खतिवडाले जनप्रतिनिधिको उपस्थितिले कोरोना जोखिम न्यूनीकरण गर्ने कार्य सहज भएको स्पष्ट पारे। उनले स्थानीय तहलाई सङ्क्रमण रोकथाम र राहत वितरणमा जिम्मेवार र सक्रियरुपमा परिचालित गरिएकोसमेत जानकारी दिए। अन्तर्राष्ट्रिय सीमानाकाबाट थप जोखिम हुन नदिन सीमा बन्द गरिएको जानकारी दिनु हुँदै उनले नेपालमा भएका विदेशी नागरिकलाई नेपालले सुरक्षा दिने र विदेशमा रहेका नेपाली नागरिकलाई ती देशले सुरक्षाका साथ बस्ने व्यवस्था मिलाउन कूटनीतिक तहमा पहल भएको स्पष्ट पारे। अहिले कोरोना सङ्क्रमण रोक्न जो जहाँ छौँ त्यही बस्ने नै सबैभन्दा उत्तम उपाय भएको उनले उल्लेख गरे। कोरोना सङ्क्रमण रोकथामका लागि अरु मुलुकले चालेका कदमको सूक्ष्म विश्लेषण गर्ने र नेपालले अपनाउनुपर्ने थप सावधानी तथा कोरोना जोखिम समाप्तिपछि अर्थतन्त्रलाई चलायमान बनाउन राष्ट्रिय योजना आयोगका उपाध्यक्षको अध्यक्षतामा प्राविधिकविज्ञसमेत संलग्न गरी अध्ययन समिति गठन गरिनेसमेत सो अवसरमा जानकारी दिए। छलफलमा सहभागीले सरकारले कोरोना सङ्क्रमण नियन्त्रणका लागि थालेका प्रयास र उचित निर्णयले मुलुकलाई थप जोखिमबाट बचाउन सहज बनेको धारणा राखे। राष्ट्रिय योजना आयोगका पूर्वउपाध्यक्ष डा मीनबहादुर श्रेष्ठले स्वदेशमै रोजगारी सिर्जना गर्ने गरी कार्यक्रम ल्याउनुपर्ने, न्यून आय भएका र दैनिक ज्यालादारी गर्ने मानिसलाई खानपानको लागि समयमै राहत दिने विशेष ध्यान दिनुपर्ने बताए। छलफलमा सहभागीले सामाजिक सुरक्षामा ध्यान दिँदै सुरक्षाकर्मी, स्वास्थ्यकर्मी, कर्मचारी, जनप्रतिनिधिको मनोवल बढाउनुपर्ने, आगामी बजेटमा स्वास्थ्य, शिक्षा र कृषि क्षेत्रमा बढी जोड दिनुपर्ने, मितव्ययिताको नीति अवलम्बन गर्नुपर्ने तथा खरिद बिक्री पारदर्शी बनाउनुपर्नेलगायतका धारणा राख्नुभएको अर्थ मन्त्रालयले जनाएको छ। छलफलमा राष्ट्रिय योजना आयोगका पूर्वउपाध्यक्ष डा शङ्कर शर्मा, डा जगदीशचन्द्र पोखरेल, डा दिनेशचन्द्र देवकोटा, डा स्वर्णीम वाग्ले र डा श्रेष्ठ, स्वास्थ्य विज्ञ डा अर्जुन कार्कीले आफ्ना धारणा राखेका थिए। छलफल कार्यक्रममा राष्ट्रिय योजना आयोगका उपाध्यक्ष डा पुष्पराज कँडेल र अन्य सदस्य, अर्थसचिव र राष्ट्रिय योजना आयोगका सचिवलगायत सहभागी थिए।"
कोरोनाविरुद्धको लडाईं जितिनेछ : राष्ट्रपति भण्डारी,"काठमाडौं : राष्ट्रपति विद्यादेवी भण्डारीले कोभिड१९ कोरोना भाइरसको गम्भीरतालाई मनन गर्दै यसको रोकथाम, नियन्त्रण र उपचारमा सरकारले चालेका कदममा साथ दिन आह्वान गरेकी छिन्। विश्वव्यापी महामारीका सन्दर्भमा देशवासीका नाममा शुक्रबार साँझ सन्देश जारी गर्दै राष्ट्रपति भण्डारीले हाम्रो संयमताले नै सिङ्गो समाज र राष्ट्रलाई कोरोना भाइरसबाट जोगाउन सकिने भएकाले सबैले यस पक्षमा ध्यान दिनु अति आवश्यक रहेकामा जोड दिइन। जनस्वास्थ्यलाई उच्च प्राथमिकतामा राखी सङ्क्रमण फैलिएर परिस्थिति नियन्त्रण बाहिर नजाओस् भनेर नै सरकारले पूरै देशमा लकडाउन गरेको हो भन्दै उनले यदि सतर्कता अपनाइएन भने संक्रमण फैलन सक्ने भएकाले सबैलाई आफ्नो स्वास्थ्यमा आवश्यक ध्यान दिन आग्रह गरेकी हुन्। संसारका सबैजसो मुलुकमा फैलिइरहेको यस महामारीबाट नेपाल अछुतो रहन नसके पनि अहिलेसम्म नेपालमा आन्तरिक संक्रमण नदेखिएको बरु बाहिरबाट संक्रमित भई आएकाहरुलाई पत्ता लगाएर उपचार गरिएको अवस्था भएको बताउँदै राष्ट्रपति भण्डारीले नेपाल सरकारले लिएका नीति र चालेका कदम प्रभावकारी भएकाले नै यो सीमित रहेको र फैलन नपाएको स्पष्ट पारिन। लकडाउनले गर्दा हाम्रो दैनिक जीवनमा केही अप्ठ्यारा सिर्जना भए पनि सबैलाई आफ्नो मात्र नभई आफ्नो परिवार, छरछिमेक र समग्र समुदायको स्वास्थ्य र अमूल्य जीवन जोगाउन यस बेलामा संयमित भएर घर बाहिर ननिस्कन पनि राष्ट्रपतिले आह्वान गरिन। 'आआफ्नो घरमा बसेर सामाजिक दूरी कायम गरेमा यो रोगको रोकथाम गर्न सहज हुनेछ', सन्देशमा भनिएको छ । यस विश्वव्यापी महामारीका समयमा संसारका विभिन्न मुलुकमा रहेका सम्पूर्ण नेपाली नागरिकलाई आआफ्नो ठाउँमा आवश्यक सतर्कतासहित सुरक्षित रहन आह्वान गर्दै राष्ट्रपतिले नेपालीहरू जो जहाँ भए पनि यथास्थानमा रहेर कोरोनाविरुद्धको लडाइँलाई सफल पार्न योगदान गर्ने अपेक्षासमेत व्यक्त गरेकी छिन्। विभिन्न देशमा रहेका नेपालीलाई कोरोना भाइरसको सङ्क्रमणबाट बचाउन सम्बन्धित देशले देखाएको तत्परताका लागि उहाँले सबै मित्रराष्ट्रप्रति आभार प्रकट गरेकी छिन्। साथै कोरोना भाइरसविरुद्ध जुध्न विभिन्न अन्तरराष्ट्रिय सङ्घसंस्थाबाट प्राप्त सहयोग र सहयोगको प्रस्तावका लागि सम्बद्ध पक्षलाई उनले धन्यवाद दिइन। 'पूरै देश लकडाउन गर्नुपर्ने परिस्थितिले हाम्रो अर्थतन्त्रलाई पनि प्रतिकूल प्रभाव पारेको छ। यसले सम्पूर्ण उद्योगधन्दा र व्यापार व्यवसायलाई नकारात्मक असर पुर्याएको छ। यस परिस्थितिमा दैनिक ज्यालादारीबाट आफ्नो जीवनयापन गर्ने श्रमजीवी सबैभन्दा बढी प्रभावित हुने अवस्था उत्पन्न भएको छ। यसको लागि नेपाल सरकारले विभिन्न राहत प्याकेजको घोषणासमेत गरिसकेको छ', सन्देशमा उल्लेख छ। कोरोनासँगको लडाइँ जितिनेछ यतिबेला हाम्रो आकाश निर्मल र नीलो देखिएको तर कोरोना भाइरसका कारण सिङ्गो धर्ती युद्धमैदान जस्तै भएको महसुस हुन्छ भन्दै राष्ट्रपति भण्डारीले कोरोना भाइरसविरुद्धको यस लडाइँमा मानवजातिले निकट भविष्यमा नै सफलता हासिल गर्नेछ भन्नेमा आफू पूर्णरुपमा विश्वस्त रहेको बताइन। कोरोनाबाट संक्रमित भई उपचाररत सम्पूर्ण नेपालीको शीघ्र स्वास्थ्यलाभको कामना पनि उनले गरिन। यस महामारीविरुद्धको लडाइँमा आआफ्ना तर्फबाट सक्दो योगदान गर्न सम्पूर्ण राजनीतिक दल, उद्योगपति, व्यापारी, विज्ञ, सञ्चारकर्मी, स्थानीय समुदाय एवं स्वयंसेवी संस्थालाई उनले आह्वान गरिन। सम्पूर्ण राष्ट्र एक जुट भएर अगाडि बढेमा कोरोना भाइरसमाथि अवश्य विजय हासिल गर्न सकिने विश्वास व्यक्त गर्दै राष्ट्रपति भण्डारीले सबैको सुस्वास्थ्यको कामना गरिन। अहोरात्र खट्नेको योगदानको उच्च कदर रोग लाग्नै नदिनु हाम्रो प्रमुख प्राथमिकता भए तापनि रोग लागेका खण्डमा बिरामीको उपचारको तयारीमा नेपाल सरकार, प्रदेश सरकार, स्थानीय तह, सम्पूर्ण सुरक्षा निकाय र स्वास्थ्य क्षेत्रसँग सम्बद्ध सबै अहोरात्र खटेकोमा योगदानको उच्च कदर गर्दै उनीहरुप्रति राष्ट्रपतिले धन्यवाद व्यक्त गरिन। यस्तो महामारीका बेलामा सबैभन्दा जोखिमयुक्त अग्रमोर्चामा रहेर काम गर्ने चिकित्सक, नर्स, समग्र स्वास्थ्यकर्मीलगायत सम्पूर्ण राष्ट्रसेवकको धैर्यको उच्च सम्मान गर्दै राष्ट्रपति भण्डारीले भनिन् 'तपाईँहरूको साथमा राज्य छ र आमजनताको गहिरो शुभेच्छा सधैँ रहिरहनेछ।'"
सेनाले खरिद गर्दा छानविन हुँदैन भन्ने मानसिकता सरकारमा देखियो : वरिष्ठ नेता पौडेल,"काठमाडौं : नेपाली कांग्रेसका वरिष्ठ नेता रामचन्द्र पौडेलले कोरोना भाइरसको संक्रमण रोकथाम तथा उपचारका लागि स्वास्थ्य सामाग्री खरिदमा भएको अनियमितताको छानविनको माग गरेका छन्। नेता पौडेलले शुक्रबार बिहान सामाजिक सञ्जाल फेसबुक लाईभमार्फत भ्रष्टाचारमा जो सुकै भएपनि तत्काल छानबिन गरी कारवाहीको माग गरेका हुन्। नेता पौडेलले स्वास्थ्य सामाग्री खरिदमा अहिले पनि सरकार द्विविधामा रहेको भन्दै असन्तुष्टि जनाए। उनले स्वास्थ्य सामाग्री खरिदमा सरकारमा रहेका मन्त्रीहरु जी टु जीमार्फत खरिद सम्भव नहुने बताउने तर मन्त्रीपरिषद्ले त्यही निर्णय गरेर आम मान्छेमा द्विविधा बनाएको बताए। उनले यो सबै द्विविधा कतै स्वास्थ्य सामग्री खरिदमा भएको भ्रष्टाचार ढाकछोपका लागि त होइन भन्ने शंका व्यक्त गरे। उनले भने, 'सेनाले खरिद गर्दा अख्तियारले छानबिन गर्दैन भन्ने मानसिकतामा सरकार देखिएको भन्दै सबै कुरा सेनालाई दिनुपर्ने भन्दै अन्य क्षेत्र प्रति किन अविश्वास सृजना गरिदै छ ? सेनालाई पनि उन्मुक्ति हुँदैन। सेनामाथि पनि छानबिन हुनुपर्छ यदि संलग्न देखिएमा।' संकटको बेलामा स्वास्थ्य सामाग्री खरिदमा भ्रष्टाचार हुनु दुर्भाग्यपूर्ण भन्दै पौडेलले चीनमा कोरोनाको संक्रमण देखिएकै अवस्थाबाट किन सरकारले पर्याप्त तयारीमा नलागेको प्रति आक्रोश व्यक्त गरे। भ्रष्टाचारका कारण सरकारमा जनताप्रतिको सेवाभाव हराएको बताउदै पौडेलले भ्रष्टाचारबाट पैसा जम्मा गरेर त्यही पैसाका भरमा चुनाव कब्जा गर्ने मनोवृति देखिएको धारणा राखे। संघीयताको औचित्य पुष्टि वरिष्ठ नेता पौडेलले कोरोनाको संक्रमणले संघीयताको औचित्य पुष्टि भएको बताए। उनले स्थानीय तहले संकटका बेलामा देखाएको कामले संघीयता र स्थानीय तहको अधिकार आवश्यक थियो भन्ने पुष्टि भएको बताए। उनले स्थानीय तहले क्वारेन्टाईन बनाउनेदेखि गरिब विपन्नलाई राहत दिने जस्ता काम स्थानीय तहले गरेकोमा प्रशंसा गरे। पौडेलले भने, 'स्थानीय तहमा जनप्रतिनिधिलाई प्रशिक्षित बनाउन सकेको भए संकटका बेलामा अझै क्षमता देखाउन सक्थे।' उनले राज्यले केहि राम्रा काम गरेको भएपनि पर्याप्त काम गर्न नसकेको धारणा राखे। पौडेलले कोरोना भाइरसको संक्रमणबाट नेपालमा आतिनुपर्ने अवस्था नभएको भन्दै संयमित भएर आत्मविश्वास बढाएर सरकारले जारी गरेको लकडाउनलाई विवेकपूर्ण उपयोग गर्न आम नागरिकलाई आपिल गरे। उनले अब विश्वले विकासको मोडेल पनि परिवर्तन गर्नुपर्ने बताए। पौडेलले भने, 'विकासको मोडेल परिवर्तन गरी प्रकृति मैत्री विकासको मोडेललाई अगाडि बढाउन विश्व लाग्नुपर्छ।' नेता पौडेलले संक्रमण फैलिएका मुलुकबाट आएका नागरिकको पहिचान गर्न नसकेको कारण आम नागरिकमा त्रास फैलिएको बताए। उनले नेपाली कांग्रेसका कार्यकर्ताहरुलाई स्थानीय स्तरमा आफैँ निर्वाचित जनप्रतिनिधि जस्तो भएर आफू र आफ्नो समाज जोगाउने काम लाग्नसमेत निर्देशन दिए।"
स्वास्थ्य सामग्री खरिदमा सेना गुहार्नु सरकारको असफलता,"काठमाडौं : साझा पार्टीले सरकारले कोरोना संक्रमण विरूद्धको लडाईंमा स्वास्थ्य सामाग्री खरिदको जिम्मा नेपाली सेनालाई दिनु सरकारकै असफलता भएको बताएको छ। शुक्रबार विज्ञप्ति सार्वजनिक गर्दै पार्टी संयोजक रवीन्द्र मिश्रले यस्तो आराप लगाएका हुन्। नेपाल सरकारले कोरोना संक्रमण विरूद्धको लडाईंमा स्वास्थ्य सामाग्री खरिदको जिम्मा नेपाली सेनालाई दिनु इतिहासकै शक्तिशाली भनिएको सरकारका लागि विफलता र लज्जाको विषय हो, विज्ञप्तिमा भनिएको छ। मिश्रले राजनीतिक तहमा मौलाएको भ्रष्टाचार र अकर्मण्यताले गर्दा राज्यका धेरैजसो अङ्गले जनताको नजरमा विश्वसनीयता गुमाउँदै गएको टिप्पणीसमेत गरेका छन्। विश्वव्यापी संकटको समयमा सरकारलाई आम नागरिकले सहयोग गदैृ आएको तर सरकार जिम्मेवारी पूरा गर्न असफल भएको आरोप साझा पार्टीको छ। आफ्नो जिम्मेवारी पुरा गर्न सरकार पूर्णरूपमा विफल भएपछि सेना गुहार्नु राम्रो संकेत होइन, विज्ञप्तिमा भनिएको छ, तर दोष सेनाको होइन। संकटको घढीमा सरकारको आदेश पालना गर्नु उसको कर्तव्य हो। दोष शक्तिशाली तर अकर्मण्य सरकारकै हो। साझ पार्टीले सरकारले बदनियतलाई झेल्न सेना जस्तो संवेदनशील संस्थालाई ढाल बनाउन यो कदम चालेको टिप्पणीसमेत साझा पार्टीको छ। तुलनात्मक विश्वसनीयता र व्यावसायिक निष्ठा कायम राख्न सकेका राज्यका थोरै अङ्ग मध्ये नेपाली सेना पर्दछ, विज्ञप्तिमा भनिएको छ, राज्य दोहन र भ्रष्टाचारमा लिप्त सरकारका बदनियतपूर्ण निर्णयले सृजना गरेको संकट झेल्न नेपाली सेना जस्तो संवेदनशील संस्थालाई ढाल बनाउने सरकारको कदम आपत्तिजनक छ। विज्ञप्तिमा २०६९ सालमा आफ्नो जिम्मेवारी पुरा गर्न नसकेपछि त्यतिबेलाको राजनीतिक नेतृत्वले सरकारको नेतृत्व नै तात्कालीन प्रधान न्यायाधीशलाई सुम्पिएको स्मरण गर्दै सरकार असफल हुँदै गएको टिप्पणीसमेत गरेको छ। अहिले बढ्दोरूपमा राज्य असफल हुँदै गएको देखिएको छ, विज्ञप्तिमा भनिएको छ, संकट गहिरिँदै र सरकार झन कमजोर अनि अलोकप्रिय हुँदै जाँदा फरक रूपमा इतिहासको पुनरावृत्ति नहोस्। समस्याको समाधान राजनीतिबाट खोज्नुपर्नेमा विज्ञप्तिमा जोड दिइएको छ। नेपाली सेनालाई ढाल बनाउने होइन, समस्याको राजनीतिक समाधान खोज्नु पर्छ, विज्ञप्तिमा भनिएको छ, अहिलेको यो विषम परिस्थितिबाट पार पाउन साझा पार्टीले गरेको पूर्ववत् माग, प्रमुख दलहरूको उच्चस्तरिय राजनीतिक संयन्त्र र विज्ञ समूहको निर्माणमाथि हामी पुनस् जोड दिन चाहन्छौँ।"
"'प्रधानमन्त्रीज्यू, अनियमिततामा संलग्नलाई पदमुक्त गर्नुहोस्'","काठमाडौं : प्रमुख प्रतिपक्षी दल नेपाली कांग्रेसका सभापति शेरबहादुर देउवाले औषधि खरिदमा ढिलासुस्ती र अनियमिततामा संलग्नलाई जिम्मेवारीबाट मुक्त गर्न प्रधानमन्त्री केपी ओलीसँग आग्रह गरेका छन्। शुक्रबार विज्ञप्ति सार्वजनिक गर्दै देउवाले प्रधानमन्त्री ओलीलाई यस्तो आग्रह गरेका हुन्। देउवाले विश्वव्यापी महामारीको रुपमा फैलिएको कोरोना (कोभिड१९) भाइरसको जोखिमबाट नेपाल र नेपालीलाई जोगाउन सरकारलाई प्रतिपक्षीले सघाइरहेको भन्दै अनियमितताप्रति आपत्ति जनाएका हुन्। उनले अत्यावश्यक मेडिकल सामग्री खरिद प्रकरणमा भएको गम्भीर अनियमितताको घटनाले देशकै प्रतिष्ठामा आघात पुर्याएको बताए। अत्यावश्यक सामग्री खरिदमा ढिलाइ, टेन्डर प्रक्रियाको अपारदर्शीता, बढी मूल्य निकासा गराएर राज्य कोषमा गरिएको भ्रष्टाचार एवं विश्व स्वास्थ संगठनको मापदण्ड विपरीतको कमसल सामग्री खरिद जस्ता अत्यन्तै आपत्तिजनक र लज्जास्पद घटना कुनैपनि दृष्टिले माफी योग्य छैन, देउवाले विज्ञप्तिमा भनेका छन्, यो ढिलासुस्ती र अनियमिततामा सामेललाई जिम्मेवारीबाट मुक्त गरेर अनुसन्धान र कार्वाहीको प्रक्रियालाई सघाउन म प्रधानमन्त्रीजीलाई आग्रह गर्दछु। उनले संकटको समयमा भ्रष्टाचार नियन्त्रणका लागि गठन भएको संवैधानिक निकाय अख्तियार दुरुपयोग अनुसन्धान आयोग सक्रिय हुनुपर्नेमासमेत जोड दिएका छन्। लक डाउनका कारण एक ढंगले बन्द समाजको स्थिति बनेका बेला भ्रष्टाचारका प्रकरणले सहजता पाउन सक्ने वातावरणलाई दृष्टिगत गर्दै सम्बन्धित संवैधानिक निकायले बिशेष चनाखो भइ कार्य गर्न आवश्यक छ, विज्ञप्तिमा भनिएको छ, अतः अपारदर्शी ढंगले कार्य भएको व्यापक समाचार दृष्टिगत गर्दै अख्तियार दुरुपयोग अनुसन्धान आयोगले खरिद प्रकरणको गहिरो अनुसन्धान गर्न र कार्वाहीको प्रक्रिया अघि बढाउन जरुरी छ। सँगै देउवाले प्रतिकुल अवस्थामा सञ्चार माध्यमले क्षमताले भ्याएसम्म सूचना सम्प्रेषण र सचेतना कार्य गर्दै आएको तर सरकारले नै यसलाई हतोत्साहित गर्न खोजेको भन्दै आपत्तिसमेत जनाएका छन्। यस्तो बेला राज्यको चौथो अंगलाई विशेष रुपले कदर र प्रोत्साहित गर्नुपर्नेमा हतोत्साहित गर्न खोजिनु दुःखद छ, देउवाले भनेका छन्, काठमाडौं प्रेस अनलाइनमा प्रकाशित खरिद प्रकरणको समाचार साइबर अतिक्रमणमा पर्नु आपत्तिजनक छ। देउवाले यसमा संलग्न दोषीलाई कारवाहीको दायरममा ल्याउन सम्बन्धित निकायलाई आग्रहसमेत गरेका छन्।"
सरकारको संवेदनशीलता र कार्यदक्षतामा कोइरालाको प्रश्न,"काठमाडौं : नेपाली कांग्रेसका महामन्त्री डां शशांक कोइरालाले कोरोना भाइरस (कोभिड१९) को संक्रमण फैलिन नदिन र सम्भावित जोखिम रोक्न सरकारले परिणाममुखी काम गर्न नसकेको दाबी गरेका छन्। उनले सरकारको प्राथमिक कार्य कोरोना संक्रमण रोक्न भएपनि अस्पतालको निरन्तर र आकस्मिक सेवा पाउनुपर्ने विरामीले उपचार नपाएर ज्यान जोखिममा परेको विषयलाई गम्भीर रुपमा लिन सरकारलाई आग्रह गरे। सरकारले कोरोनाभाइरसको विश्वव्यापी महामारीसंग जुध्नको लागि अहिलेसम्म गरेका तयारी र कामको समिक्षा गर्दै परिणाममुखी काम गर्न महामन्त्री कोइरालाले अपिल गरे। लामो समय चिकित्सक पेशामा काम गरेका कांग्रेस महामन्त्री कोइरालाले शुक्रबार एक अपील जारी गर्दै अहिलेको असामान्य अवस्थामा सामान्य तरिकाले काम गरेर नहुने बताए। महासंकटको यस्तो अवस्थामा समेत सरकार संवेदनशील नभएको र औषधि उपकरण ल्याउन दिएको ठेक्काको खरिद प्रकृयामा अनियमितता भएको र प्रकृया रद्ध भएसंगै सरकार जहाँको त्यही भएको छ, उनले भने, यस्तो असामान्य परिस्थितिमा सामान्य तरिकाले काम गरेर पुग्दैन। उनले स्वास्थ्य उपकरण खरिदमा भएको अनियमिताको छानबिन गर्न सरकारको ध्यानाकर्षण गराउँदै सेनालाई औषधि खरिदको जिम्मा नदिन आग्रह गरेका छन्। सेनालाई औषधि किन्ने जिम्माभन्दा दक्षता अनुसारको कामको जिम्मा दिऔं। यस्तो प्रवृतीले हाम्रो प्रणाली कमजोर हुन्छ, उनको सुझाव छ। उनले विशेषज्ञको सुझाब लिदै थप तयारीका साथ अघि बढ्न सरकारलाई आग्रह गरे। सरकारले एक निजी कम्पनीसँग स्वास्थ्य सामग्री खरिद गर्नेबारेको सम्झौता बुधबार रद्ध गरेर सेनालाई जिम्मा दिएको थियो। कोइरालाले लकडाउन लागू भएको १३ दिन बितिसक्दासमेत स्वास्थ्यकर्मीलाई अत्यावश्यक सामग्री उपलब्ध गराउन नसक्नुले सरकारको संवेदनशीलता र कार्यदक्षतामा नै शंका उत्पन्नभएको टिप्पणि गरेका छन्। संभावित संक्रमितको परीक्षण एवं संक्रमितको उपचारमा संलग्न स्वास्थ्यकर्मीको मनोबल उच्च बनाउन नसक्नु सरकारको ठूलो कमजोरी हो, अपीलमा भनिएको छ, सरकारले परीक्षण सामाग्री किन्यो भनेर जनता आश्वस्त हुन एक दिन पनि पाएनन्। विश्व स्वास्थ्य संगठनले प्रयोग नगर्न निर्देशन दिएका सामाग्री नेपालले किनेको भन्ने खवरले जनता झन त्रसित भएका छन्। महामारीका बेला प्रतिपक्षी दलले निरन्तर सरकारलाई साथ दिँदै आएको उल्लेख गर्दै महामन्त्री कोइरालाले सरकारलाई आफ्नो कार्यशैली बदलेर अगाडि बढ्न सुझाव दिए। उनले सीमामा अलपत्र नेपालीको व्यवस्थापन र विदेशमा रहेका नेपालीहरुको पनि स्वास्थ्य अवस्थाका साथै उनीहरुको उद्धारमा ध्यान दिन सरकारको ध्यानाकर्षण गराएका छन्। कोइरालाले लकडाउनको पूर्णपालना गर्न आम नेपालीलाई आग्रह गरे ।"
प्रदेश १ कोरोनासँग लड्न तयार : मुख्यमन्त्री राई,"विराटनगर : प्रदेश १ का मुख्यमन्त्री शेरधन राईले प्रदेशबासीलाई कोरोनाको संक्रमणबाट जोगाउन सबै स्रोत साधनको उचित तयारी गरेको बताएका छन्। विराटनगरमा शुक्रबारबाट सञ्चालनमा आएको कोरोना विशेष अस्पतालको निरीक्षण गर्दै उनले प्रदेश सरकार कोरोना भइरस (कोभिड१९) विरुद्ध लडन पूर्ण तयारी गरेको बताएका हुन्। कोरोनाविरुद्ध लड्न प्रदेशका सबै क्षेत्रसँग सहकार्य गरेर अगाडि बढेको बताउँदै मुख्यमन्त्री राईले प्रदेश सरकारले विज्ञ चिकित्सकको टोली गठन गरेर स्वास्थ्य विशेष छलफल र निर्णय गर्दै अघि बढेको समेत जानकारी दिए। विभिन्न अस्पतालमा काम गर्ने स्वास्थ्यकर्मी, विशेष अस्पतालमा काम गर्ने स्वास्थ्यकर्मी र एम्बुलेन्स चालकका लागि चाहिने फरक फरक खालका स्वास्थ्य सुरक्षाका समाग्रीको र त्यसको आपुर्तीका लागि अध्ययन गरिरहेको मुख्यमन्त्री राईको भनाई छ। यस्तै क्वारेन्टाइनमा रहेको सुरक्षा र खाने बस्ने व्यवस्था सरकारले मिलाएको उनको भनाइ छ। अहिलेसम्म प्रदेशमा कसैलाई यसको संक्रमण नदेखिए पनि प्रदेश १ उच्च जोखिममा रहेको बताउँदै उनले यसबाट बच्न उच्च सावधानी र सर्तकता अपनाउन सबै नागरिकलाई अपिल समेत गरे। प्रदेश सरकारले नेशनल ट्रेडिङको पुरानो भवनलाई कोशी अस्पताल अन्र्तगत रहने कोरोना विशेष अस्पतालका रुपमा विकास गरेको हो। १० बेडको भेन्टिलेटरसहित ५० वेडको अस्पतालमा विरामीको चाप बढेमा ७० जनासम्म राख्न सकिने कोशी अस्पतालकी प्रमुख डा संगीता मिश्रले बताइन्। प्रदेश मन्त्रिपरिषदको चैत ९ गतेको बैठकले कोरोना विशेष अस्पताल बनाउने निर्णय गरेको थियो।"
सेनालाई स्वास्थ्य सामाग्री ल्याउने जिम्मा,"काठमाडौं : सरकारले कोरोना भाइरस (कोविड१९) संक्रमण रोकथाम र नियन्त्रणका लागि आवश्यक पर्ने औषधि तथा स्वास्थ्य उपकरण जीटुजी (सरकारसरकारबीच सम्झौता) मार्फत ल्याउने भएको छ। चैत १६ को मन्त्रिपरिषद् बैठकले खरिद प्रक्रियाबारे निर्णय गरेको हो। मन्त्रिपरिषद्मा उक्त दिन औषधि तथा स्वास्थ्य उपकरण खरिदको जिम्मा पाएको ओम्नी बिजनेस कर्पोरेट इन्टरनेसनल प्रालि (ओबीसीआई) का विषयमा भने केही चर्चा गरिएको थिएन। वाणिन्य तथा आपूर्तिमन्त्री लेखराज भट्टले चैत १६ को मन्त्रिपरिषद् बैठकले औषधि तथा स्वास्थ्य उपकरण खरिद सरकारसरकार सम्झौता (जीटुजी) मार्फत गर्ने निर्णय मन्त्रिपरिषद् बैठकबाट भएको जानकारी दिए। कोविड१९ रोकथाम, नियन्त्रण र उपचारका लागि आवश्यक पर्ने औषधि, उपकरण तथा अन्य सामाग्री स्वास्थ्य तथा जनसंख्या मन्त्रालयसँग समन्वय गरी आवश्यकता अनुसार रक्षा मन्त्रालयले नेपाली सेनामार्फत सरकारबाट सरकार (जीटुजी) विधिबाट खरिद गर्ने गरी निर्णय भएको छ, मन्त्री भट्टले अन्नपूर्णसँग भने, त्यसदिनको मन्त्रिपरिषद्् बैठकमा ओम्नीसँगको सम्झौताका बारेमा के गर्ने भन्ने विषयमा केही चर्चा भएको थिएन। प्रधानमन्त्रीले आइतबारको मन्त्रिपरिषद् बैठकमा खरिद प्रकरणका गम्भीर चासो राखेका थिए। प्रधानमन्त्री ओलीले स्वास्थ्य उपकरण खरिद प्रकरणमा चौतर्फी आलोचना बढेपछि बुधबार ओम्नीसँगको सम्झौता रद्द गर्न निर्देशन दिएका थिए। ओलीको निर्देशनपछि स्वास्थ्य सेवा विभागले बुधबार ओम्नीसँगको सम्झौता रद्द गर्दै उक्त कम्पनीको ५ करोड धरौटी जफत गर्ने र कम्पनीलाई कालोसूचीमा राख्ने प्रक्रिया अगाडि बढाएको थियो। विवादास्पद कम्पनीसँग गरेको सम्झौता, सामाग्रीको महँगो दररेट र सामाग्रीको विश्वसनीयतामाथि प्रश्न उठेपछि निर्णयबाट पछि हट्दै सरकारले बुधबार ओम्नीसँगको सम्झौता रद्द गरेको थियो। स्वास्थ्य सेवा विभागले ओम्नीसँगको सम्झौता रद्द गर्दा बिहीबारबाटै छलफल गरी नयाँ सप्लायर्समार्फत फेरि खरिद प्रक्रिया सुरु गर्ने बताए पनि बिहीबार विभागले खरिद प्रक्रिया अगाडि बढाएको छैन। शुक्रबार अन्य औषधि सप्लार्यसलाई बोलाएर ल्याउन सक्ने सामग्रीबारे छलफल गर्ने तयारी विभागको छ। विभागका महानिर्देशक महेन्द्र श्रेष्ठलाई पनि मन्त्रिपरिषद्को १६ चैतको निर्णय बिहीबार बिहान मात्रै जानकारी गराइएको थियो। हामीले प्रक्रिया सुरु गर्न खोजेका थियौं, तर सरकारले अब जीटुजीमार्फत खरिद गर्ने र त्यसको जिम्मा नेपाली सेनालाई दिने जानकारी गराएकोले प्रक्रिया अगाडि बढाएनौं, विभागका महानिर्देशक श्रेष्ठले अन्नपूर्णसँग भने। सरकारले चैत १६ मै गठन गरेको उच्चस्तरको कोरोना१९ क्राइसीस म्यानेम्जमेन्ट सेन्टर नामक टाक्सफोर्स (सीसीएमसी ) ले स्वास्थ्य उपकरण खरिदका विषयमा बिहीबार नै नेपाली सेनासँग छलफल गरेको छ। मन्त्रिपरिषद्को निर्णय बारे बिहीबार नै रक्षा मन्त्रालयले नेपाली सेनालाई पत्र पठाएर जानकारी गराइसकेको छ। औषधि तथा स्वास्थ्य उपकरण खरिद प्रक्रियामा चौतर्फी विवाद आएपछि सरकारले त्यसबाट बच्न नेपाली सेनालाई जिम्मा लगाउन खोजेको हो। मन्त्रिपरिषद््ले गरेको काम र सेनाको काममा अख्तियारलगायतले हेर्ने नमिल्ने भएको र विवादमा पनि नआउने ठानेपछि सरकारले त्यस्तो निर्णय गरेको हो।"
सूचनाद्वारा अधिवेशन अन्त्य होला,"काठमाडौं : राष्ट्रियसभा बैठक अर्को सूचना नभएसम्मका लागि चैत ७ मा स्थगन गरियो। सरकार तयार भए जुनै बेला पनि बोलाउन सकिने गरी अध्यक्ष गणेश तिमिल्सेनाले बैठक स्थगन गरेका थिए। तर, मुलुक लकडाउनमा परेपछि अर्को सूचना जारी हुन सकेको छैन। लकडाउन बीच प्रतिनिधिसभा बैठक पनि चैत २३ गतेसम्मलाई सूचनाद्वारा स्थगत गरिएको छ। सरकारले २५ गतेसम्म लकडाउन गरेकाले प्रतिनिधिसभा बैठक पुनः सूचनाद्वारा स्थगित हुने निश्चित छ। सामान्यतः यति बेला संसद्को हिउँदे अधिवेशन अन्त्य भएर बजेट अधिवेशनको तयारीमा जुट्नुपर्ने हो। जेठ १५ मा बजेट पेस गर्नैपर्ने संवैधानिक बाध्यताका कारण सरकारलाई वार्षिक नीति तथा कार्यक्रम र बजेटको तयारीको समय दिइन्छ। बजेटअघि सरकारको वार्षिक नीति तथा कार्यक्रम पारित गर्न, प्रिबजेट छलफल गर्न र सांसदका सुझाव समेटेर बजेट निर्माण गर्न दुई महिना भन्दा बढी समय दिने प्रचलन छ। बजेट अधिवेशनको तयारी त परै जाओस्, यति बेला हिउँदे अर्थात् विधेयक अधिवेशनको अन्त्य कसरी गर्ने भन्ने अन्योल छ। बैठक नबसी अधिवेशन अन्त्य राष्ट्रियसभा अध्यक्ष तिमिल्सेना बैठक बस्ने अवस्था नभए प्रधानमन्त्रीको सिफारिसमा राष्ट्रपतिद्वारा अधिवेशन अन्त्य गरेको पत्र टाँसेर पनि प्रक्रिया अघि बढाउन सकिने बताउँछन्। विशेष परिस्थितिमा सूचनापाटीमा सूचना टाँसेर संसद स्थगित भएको जानकारी गराउन सकिने तिमिल्सेनाको भनाइ छ। तर, लकडाउन २५ गतेभन्दा बढी नथपिए कुनै एक दिन बैठक बोलाएर अधिवेशन अन्त्य गर्न सकिने उनी बताउँछन्। सभामुख अग्नि सापकोटा पनि चैत १५ भित्रै हिउँदे अधिवेशन अन्त्य गर्ने पक्षमा थिए। लकडाउनका कारण यसअघि निर्धारित चैत १३ गतेको बैठक सूचनाद्वारा चैत २३ गतेसम्मका लागि स्थगन गरिएको छ। हिउँदे अधिवेशन अन्त्य र बजेट अधिवेशन तयारीबारे सरकारसँग सल्लाह नभइसकेको संसद्का पदाधिकारीे बताउँछन्। प्रधानमन्त्रीको सिफारिसमा राष्ट्रपतिद्वारा अधिवेशन आह्वान र अन्त्य हुने संवैधानिक व्यवस्था छ। राजनीतिक सहमति जुट्न नसकेका कारण चालु अधिवेशनबाट उपसभामुख चयन पनि नहुने निश्चित छ। एमसीसीको पर्खाइ सरकारले चालू अधिवेशनबाटै अमेरिकी मिलेनियम च्यालेन्ज कर्पोरेसन (एमसीसी)सँगको सम्झौता अनुमोदन गर्ने सरकारको प्रतिबद्वताका कारण संसद् त्यसको पर्खाइमा रहेको पदाधिकारी बताउँछन्। एमसीसीबारे सत्ताासीन नेकपाभित्र तीव्र विवाद छ। सहमति जुटाउन नसकेपछि सरकारले संसदमा एमसीसी अनुमोदनको एजेन्डा पेस गर्न सकेको छैन। प्रधानमन्त्री केपी ओलीले चालू अधिवेशनबाटै एमसीसी सम्झौता अनुमोदन हुने र सभामुखले त्यसलाई एजेन्डाका रूपमा बैठकमा पेस गर्ने धारणा संसद्मा राखिसकेका छन्। तर, एमसीसीबारे नेकपाका तर्फबाट अध्ययन गर्न बनेको कार्यदलको प्रतिवेदनबारे ठोस धारणा बनाउन सकेको छैन। नेकपा संसदीय दलका उपनेता सुवास नेम्बाङ कोरोना भाइसको सम्भावित संक्रमणबाट जोगिन सिंगो मुलुक होमिएको बेला अन्य विषयमा छलफल गर्न नपाइएको बताउँछन्। अहिले अरू विषयमा सोच्न र छलफल गर्न पाएका छैनौं, उनी भन्छन्, लकडाउन खुलेपछि संसद् र अन्य राजनीतिक विषयमा छलफल गर्छांै। नाम मात्रको विधेयक अधिवेशन विधेयक अधिवेशनको मुख्य काम विधेयक निर्माण गर्ने हो। तर चालू अधिवेशनमा दुवै संदनबाट जम्मा दुईवटा मात्र विधेयक पारित भएका छन्। ६ वटा नयाँ विधेयक दर्ता भएका थिए भने पुराना ३३ वटा प्रक्रियामा छन्। संसद् सचिवालयका अनुसार ७ वटा जरुरी सार्वजनिक महत्वका, ४ वटा संकल्प र एउटा ध्यानाकर्षण प्रस्ताव दर्ता भएका थिए। तीमध्ये ४ वटा जरुरी सार्वजनिक महत्वको प्रस्ताव र एउटा संकल्प प्रस्तावमाथि छलफल भई पारित गरिएका थिए। प्रधानमन्त्री केपी ओलीको मिर्गाैला प्रत्यारोपणको सफलताको कामना गर्दैै एउटा विशेष प्रस्ताव पारित गरिएको थियो। यसअघि प्रधानमन्त्री ओलीले नवनियुक्त सभामुख सापकोटालाई बधाई दिन र सरकारका दुईवर्षे उपलब्धिबारे जानकारी दिन दुईपटक संसद्मा सम्बोधन गरेका थिए।"
कोरोनाविरुद्ध मान्दारितापूर्वक काम गर्न सीसीएमसीलाई उपप्रधानमन्त्रीको निर्देशन,"काठमाडौं : कोरोना (कोभिड१९) भाइरस महामारी रोकथाम, नियन्त्रण र प्रतिकार्यको लागि स्थापना भएको कोभिड१९ क्राइसिस म्यानेजमेन्ट सेन्टर (सीसीएमसी) गरेका कामको विषयमा उपप्रधान तथा रक्षामन्त्री ईश्वर पोखरेलले जानकारी लिएका छन्। शुक्रबार दिउँसो काठमाडौंको छाउनस्थित सेन्टरमा पुगेर मन्त्री पोखरेलले कामकारवाहीको विषयमा जानकारी लिएका हुन्। मन्त्री पोखरेलले कोरोना रोकथाम, नियन्त्रण र प्रतिकार्यलाई थप प्रभावकारी बनाउँदै परिस्थितिलाई सहज बनाउन इमान्दारितापूर्वक योगदान गर्न निर्देशनसमेत दिए। मन्त्री पोखरेलसँगै प्रधानसेनापति, क्राइसेस म्यानेजमेन्ट अपरेशनका संयोथक लक्ष्मण अर्याल, नेपाली सनोका रथीलगायतको उपस्थिति थियो।"
