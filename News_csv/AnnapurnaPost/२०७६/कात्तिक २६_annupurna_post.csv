शीर्षक,विवरण
"कार्यकर्ता होइन, विषयविज्ञ नियुक्त गर","प्रधानमन्त्री केपी शर्मा ओलीले सल्लाहकार र विज्ञ लाई एकैचोटि राजीनामा गर्न दिएको निर्देशनले शासकीय वृत्त रंगिएको छ। प्रधानमन्त्रीले सल्लाहकारविज्ञको राजीनामाको लहर चलाउनुलाई अनौठै घटनाका रूपमा लिइयो। संसदीयप्रधानमन्त्रीय पद्धतिमा प्रधानमन्त्रीद्वारा भएभरका सल्लाहकारविज्ञको एकसाथ राजीनामा मागेको सम्भवतः यो पहिलो घटना हो। आफ्नो सल्लाह नमानेका कारण स्वाभिमान देखाउँदै प्रधानमन्त्रीका सल्लाहकारले नै राजीनामा दिएको घटना त थियो, तर यसरी सामूहिक राजीनामा शासकीय इतिहासमा दर्ज थिएन। प्रधानमन्त्रीले वास्तवमै शासकीय सुधारकै लागि निर्णय लिएका हुन् भने त्यो स्वागतयोग्य हो। अब विज्ञसल्लाहकार समूहका निम्ति योग्य र सक्षम व्यक्तिहरू नियुक्त गरिनुपर्छ, न कि पार्टीका आज्ञापालक कार्यकर्ता। त्यसअतिरिक्त प्रधानमन्त्रीले अयोग्य ठहर गरी हट्न आदेश दिएका पात्रहरूलाई अब कुनै पनि सरकारी सुविधाका पदमा नियुक्ति दिइनु हुन्न। विज्ञ वा सल्लाहकारमा अयोग्य घोषित पात्रले भोलि कुनै सरकारी सुविधाको लाभ लिएको खण्डमा प्रधानमन्त्रीको त्यो निर्णय नौटंकी मा परिणत हुनेछ। जतिबेला ढाकछोपको कुनै अर्थ रहने छैन। जब राज्यको ढुकुटीबाट सुविधा लिने पात्रहरू कुनै पदका निम्ति अयोग्य हुन्छन् भने राज्यकै सुविधामा अर्को नियुक्तिमा पनि योग्य ठहरिँदैन। तिनलाई अर्काे पदमा नियुक्त गरियो भने त्यो पदकै वजन घट्नेछ। विश्वभरि राष्ट्रपति, प्रधानमन्त्री र महत्वपूर्ण जिम्मेवारीमा रहेकाहरूले शासन सञ्चालनमा सहजसृदृढ तुल्याउन अनुभव र बुद्धिले खारिएका र स्वतन्त्र तवरमा सल्लाहसुझाव दिन विज्ञ खोज्छन्। किनभने कोही पनि व्यक्ति हरेक विषयमा विज्ञ वा ज्ञाता हुँदैनन्। अझ लोकप्रियता पृष्ठभूमिमा निर्वाचित जनप्रतिनिधिसँग हरेक विषयमा विशेषज्ञता हुने सवाल पनि रहँदैन। त्यहीकारण ठाउँठाउँमा विशेषज्ञ व्यक्ति चाहिन्छ। त्यसो त, संसदीय पद्धति अपनाएका मुलुकहरूमा प्रधानमन्त्रीका सल्लाहकार भनेका मन्त्रीहरू नै मानिन्छन्। जनप्रतिनिधिलाई मात्र मन्त्री बनाउँदा तिनीहरूबाट वास्तविक सल्लाहसुझाव प्राप्त हुन सक्दैन कि भन्ने लागेमा सल्लाहकार समूह बनाउने पद्धति सुरु भएको हो। हामीकहाँ विज्ञसल्लाहकार नियुक्ति र प्रयोग उद्देश्यमूलक हुन सकेन। कसैलाई जागिर खुवाउन सल्लाहकार र विज्ञका रूपमा आफ्ना मान्छे लाई नियुक्त परिपाटी बसिसकेको छ, राम्रा मान्छे खोजेको त इतिहासमा बिरलै छ। त्यसकारण परम्परा र प्रचलनमा क्रमभंगता हुने अपेक्षा पनि न्यून छ। प्रधानमन्त्री ओलीले वास्तविक सल्लाहकारविज्ञ राख्न खोजेकै हुन् भने औकात र हैसियत भएका पात्रहरू खोज्नुपर्छ, सीग्रेड का कार्यकर्ता होइन। कतै जागिर नपाएका र खान सक्ने हैसियतसमेत नभएकालाई सल्लाहकार को पगरी भिराइनु भनेको त्यो पदकै अवमूल्यन गर्नु हो। अझ कतै अनियमितताको अभियोग लागेका र अक्षम भनी धपाइएका पात्र खोजियो भने त्यो अर्काे दुर्भाग्य हुनेछ। प्रधानमन्त्रीका निम्ति कार्यसम्पादन सहज तुल्याउन विधिवत् रूपमा विज्ञसल्लाहकार राख्न पाइने व्यवस्था छ। तर मन्त्रीदेखि वडाध्यक्षसम्मले अनेक किसिमका सल्लाहकार र विज्ञ पद सिर्जना गर्दै कार्यकर्तालाई जागिर दिलाउने होड चलेको छ। जननिर्वाचित प्रतिनिधि अयोग्य भएका कारण सल्लाहकार का भार पनि बोक्नुपरेको हो या फाइदाका निम्ति बिचौलिया भर्ती गरेका हुन्, त्योचाहिँ बुझ्न कठिन छ। तर अपवादबाहेक विज्ञ र सल्लाहकार मा नियुक्त भएका पात्रहरूका नालीबेली खोज्ने हो भने बिचौलिया र आमप्रचलनमा रहेको अरिंगाल को भूमिकामा तिनीहरू सीमित छन्। तिनका सामाजिक सञ्जाल अध्ययन गर्ने हो भने तिनको हैसियत सहजै अनुमान हुन्छ। त्यस्ता पात्रहरूले शासनबारे सल्लाह दिने हैसियत राख्दैनन्, तिनीहरू केवल जागिरेमा सीमित हुन पुग्छन्। सल्लाहकार वा विज्ञ भएपछि पदधारीका निर्णय प्रभावित गर्न सक्छन्। तिनले पदाधिकारीलाई फसाउँदै फाइदा लुट्छन्। तिनीहरू सत्ताको वरिपरि भुनभुनाइरहेका हुन्छन्। तिनले योग्य र इमानदार मानिसलाई शासकको नजिक पर्न दिँदैनन्। भ्रष्ट र बेइमानसँग सम्बन्ध कसाउँदै लाभान्वित भइरहेका हुन्छन्। आफ्नो फाइदाका निम्ति तिनले चक्रव्युह निर्माण गर्छन् भने षड्यन्त्रको तानाबुना बुन्छन्। त्यो चक्रव्युहमा हरेकजसो शासकहरू फस्न पुग्छन्, जोगिने त सीमित मात्र हुन्छन्। अझ तिनीहरू चाटुकार हुन्छन् र हरेकखाले नाटक गर्न माहिर पनि। कतिपय बेला सल्लाहकार हुन् कि चाटुकार छुट्ट्याउन सकिन्न। दुर्भाग्यतः तिनै चाटुकारहरूका निम्ति पनि गरिब नागरिकका गाँस कटौती गरी असुलिएको करमा मस्ती मार्न अवसर दिलाइएको हुन्छ। शासकीय वृत्तका पात्रहरूले बारम्बार मतअभिव्यक्ति फेर्नु र बोली एकातिर हुनु काम अर्कातिर हुनुमा तिनै चाटुकार सल्लाहकार भूमिका हाबी हुनु हो। चाटुकारका भूमिकामा रहेका सल्लाहकारहरूले सामान्य आलोचकलाई समेत नजिक पर्न दिँदैन। तिनै चाटुकार सल्लाहकारले मुलुकमा दन्दनी आगो बलिरहेको हुन्छ, शीतलहर कथा सुनाउँछन्। तिनै चाटुकार सल्लाहकारहरूका चक्कर मा शासकीय वृत्तका पात्रहरूले धारणा र मान्यता परिवर्तन गर्दै यति पर पुग्छन्, आम नागरिकले ती शासकलाई विश्वास गर्न नसक्ने स्थिति पैदा हुन्छ। प्रधानमन्त्रीले वास्तविक सल्लाहकार खोजेका हुन् भने धरातलीय वास्तविकता परिपक्व ढंगले बुझाउन सक्ने योग्य, सक्षम र इमानदार पात्र खोजिनुपर्छ, ताकि ती पात्रहरूका अनुहार हेर्दैमा गलत निर्णय हुन सक्दैन भन्ने अपेक्षा आमनागरिकलाई जागोस्। हामीकहाँ बिरलै मात्र वास्तविक अनुहारका सल्लाहकार र विज्ञ नियुक्त हुन्छन्। हामीकहाँ अधिकांशतः शासनलाई आफूअनुकूल प्रयोग गरी सत्ताबाहिर रहँदा निरन्तर फाइदा लुट्न सकियोस् भनी बिचौलिया खोज्छन्। शासकसँग सम्बन्ध गाँस्न असफल बिचौलियाले तिनै सल्लाहकार र विज्ञ प्रयोग गरी आफ्नो काम फत्ते गराउँछन्। अनेक तन्त्र परिवर्तन हुँदा पनि दृश्य उस्तै हुनुमा शासकहरू छिट्टै त्यस्ता समूहको चक्रव्युहभित्र पर्नु हो। रोम जलिरहँदा निरो हरू किन धुनमा मग्न हुन्छन् ? तिनै चाटुकारहरूले शासकहरूलाई निरो बनाएका कारण हो। तिनकै खराब कर्मका कारण शासकको असामयिक अन्त्य हुन्छ। तब चाटुकारकै आवाज ठूलो हुन्छ, मेरो सल्लाह नमानेका कारण तिनको पतन भयो। तर तिनले के सल्लाह दिए, न शासकले भन्छन्, न चाटुकारले नै। अब कस्ता नियुक्त हुन्छन्। त्यो अधिक चासोको विषय हो। फेरि पनि नागरिकका करलाई भार पार्न त्यही प्रकृतिमा रहेर नियुक्त हुन्छन् कि वास्तवमै मुलुकलाई निकास दिन हैसियत राख्ने स्वार्थरहित प्रकृतिका पात्र नियुक्त हुन्छन्, त्यो हेर्न बाँकी छ।"
फेसनप्रतिको सचेतना बढ्दै छ,"२०५७ सालमा खाद्यान्न व्यापारबाट सुरु भएको आरपी ग्रुपको व्यवसाय विस्तारको क्रममा छ। जय अम्बे साडी को सोरुमबाट लत्ताकपडाको व्यापारमा हात हालेको आरपी ग्रुप फेसन वेयरमा स्थापित नाम हो। फेसन वेयरमा आरपी ग्रुपले ४० अन्तर्राष्ट्रिय ब्रान्डलाई नेपाल भित्त्याइसकेका छन्। आरपी ग्रुपले अहिले व्यवसाय विविधीकरणलाई प्राथमिकतामा राखेको छ। आरपी ग्रुपका प्रबन्ध निर्देशक रुपेश पाण्डेसँग अन्नपूर्ण पोस्ट्ले गरेको कुराकानीः आरपी ग्रुपको व्यवसाय विस्तारलाई कसरी समीक्षा गर्नुहुन्छ? मैले सानो पुँजीबाट व्यवसाय सुरु गरेको हुँ। विद्यालयको प्रधानाध्यापकको छोरा भएकाले मसँग पुँजी अभाव थियो। एकैपटक ठूलो लगानी गरेर काम गरेको होइन। दुई दशकअघि स्नातक तहको पढाई सकेर मैले व्यापारमा हात हालेँ। खाद्यान्न व्यवसायबाट काम सुरु गरेको थिएँ। आयातित खाद्यान्नलाई नेपालमा फैलाउन सहयोग गरेँ। चाँडै नै हामी एक प्रतिष्ठित व्यावसायिक समूहको रूपमा स्थापित भयौं। यसअघि ससानो टेन्डरमा पनि मैले व्यक्तिगत रूपमा हात हालेको थिएँ। व्यवसायमा सफलता मिल्दै गएकाले मलाई अहिलेको अवस्थामा आइपुग्न धेरै समय लागेन। त्यसपश्चात केही समय मैले रियल स्टेट व्यापारमा पनि लगानी गरेँ। खाद्यान्न व्यवसायमा प्रवेश गरेपछि भने मैले समूहकोरूपमा नै काम अघि बढाएँ। भारतबाट सामान आयात गरेर नेपालमा बजारीकरण गर्ने क्रममा तयारी पोसाकमा हात हालेँ। करिब १२ वर्षअघि मैले भारतका प्रतिष्ठित कपडाका ब्रान्ड नेपाल भित्त्याएँ। अहिले संसारभरिका प्रतिष्ठित ब्रान्ड नेपाली उपभोक्तासमक्ष प्रस्तुत गर्न सफल छौं। इन्द्रचोकमा जय अम्बे साडी सोरुम स्थापना गरेको २०६४ सालमा हो। त्यसपछि, धेरै स्थानमा सोरुम स्थापना हुँदै गएका हुन्। आरपी ग्रुपले नेपालमा लोकप्रिय फेसन ब्रान्ड भित्त्याउँदै आएको छ। अहिलेसम्म कति ब्रान्ड भित्त्याउनुभयो? हामीले अहिलेसम्म विश्वका धेरै ब्रान्ड नेपाल भित्त्याएका छौं। कतिपय ब्रान्ड नेपालीमाझ बलियो उपस्थिति बनाउन सफल भएका छन् भने कतिपय ब्रान्ड अझै नेपालीमाझ चिनिन बाँकी छ। कतिपय त यहाँको बजारका लागि उपयुक्त नभएका कारण आयात गर्न बन्द गर्यौं। त्यसैले अहिलेसम्म कति ब्रान्ड ल्यायौं भन्ने ठोस हिसाब छैन। कम्तीमा ४० वटा अन्तर्राष्ट्रिय ब्रान्ड नेपालमा छिराएका छौं। अहिले भने हामी मुख्यतः २३ वटा ब्रान्डको बजारीकरण गर्दै छौं र यसमा आफूलाई सशक्त रूपमा उभ्याउन सफल भएका छौं। नेपाली उपभोक्ताको रोजाइ कस्तो ब्रान्डमा छ? नेपालमा सबै थरिका उपभोक्ता छन्। यहाँका पारम्परिक चाड, पर्व, बिहे, व्रतबन्धमा पुराना चलनचल्तीका साडी, धोती आदी नै लगाइन्छ। एउटा युवती कुनै जात्रा वा पर्वको समयमा एकदमै पारम्परिक भेषभुषामा सजिन्छिन् भने कुनै पारिवारिक पार्टीमा जाने बेलामा त्यहीअनुसार कुर्ता सुरुवाल वा ड्रेसमा जान्छिन्। त्यस्तै कुनै डान्स पार्टीमा जाँदा सोही युवती कुनै पनि युरोप वा अमेरिकी महिलासँग प्रतिस्पर्धा गर्ने छोटो ड्रेस र अत्यन्त आकर्षक पहिरनमा जान्छिन्। यो हाम्रो देशको विशेषता हो। हामी समय अनुसार आफूलाई परिवर्तन गर्न सक्छौं र फेसनको वास्तविकता त्यहीँ हो। सधैं छोटो र पारदर्शी लुगामा मात्र फेसनेबल होइँदैन। समय र अवस्थाअनुरूप कपडा आकर्षक ढंगले लगाउनुलाई नै फेसन भनिन्छ। कपडा मात्र होइन जुत्ता, ब्याग आदीमा यहीँ कुरा लागू हुन्छ। मय, मौसम, चाडपर्व आदीका आधारमा फरक फरक फेसन गर्न सकेकाले नै अहिले नेपालका युवा संसारभर आकर्षणको केन्द्र बन्दै गएका छन्। नेपाली युवामा उच्चस्तरीय ब्रान्डको विषयमा राम्रो ज्ञान छ। नेपालमा नआएका ब्रान्डका कपडा खोज्दै फेसनप्रेमी आइपुग्छन्। साधारणतया महिला र पुरुष दुवैमा उच्च कोटीको कपडा र लगाउनमा सहज हुने पहिरनमा रुची देखेको छु। तर, संसारमा फेसन ब्रान्डले कसरी नयाँ प्रकार, डिजाइनका फेसन वेयर प्रचार गर्छन् त्यही अनुरूप यहाँका युवा र सभ्रान्त परिवारले आफ्नो रुची परिवर्तन गरेको मैले पाएको छु। अहिले आरपी ग्रुपले प्रवद्र्धन गरेका मुख्यमुख्य ब्रान्ड कुन कुन हुन्? हामीले महिला र पुरुष पहिरनका धेरै ब्रान्डको प्रवद्र्धन गरेका छौं। तर, मुख्यतः अन्तर्राष्ट्रिय ब्रान्डका रूपमा स्थापित ब्रान्डको कुरा गर्दा हामीसँग २३ वटा ब्रान्ड अहिले रहेका छन्। यी सबै ब्रान्डको नेपालका लागि आधिकारिक विक्रेता आरपी ग्रुप मात्र हो। यी ब्रान्डमा मुख्यतः दा मिलानो, लुई फिलिप, रोस्सो ब्रुनेलो, इन्डियन टेरेन, सेलियो, एपी, डब्लू अउरेलिया, सत्यपउल, जिन्स डिल आदी हुन्। माथि उल्लेखित ब्रान्डमा दा मिलानो इटलीको प्रख्यात ब्रान्ड हो। यो ब्रान्डले लेडिज तथा जेन्ट्स ब्याग, वालेट, बेल्ट, ह्यान्ड ब्याग, कम्प्युटर ब्याग, लगेज आदी निर्माण गर्छ। लुई फिलिप भारतको आदित्य बिरला समूहले प्रवद्र्धन गरेको अन्तर्राष्ट्रिय ब्रान्ड हो। यसमा पुरुष फेसनका सर्ट, पाइन्ट, टी सर्ट, सुट, जिन्स, चिनोज आदी पर्छन्। रोस्सो ब्रुनेलो महिला तथा पुरुषका जुत्ताका लागि प्रख्यात छ। त्यस्तै इन्डियन टेरेनले उच्चस्तरीय पुरुष वेयर उत्पादन गर्छ भने सेलियो पनि पुरुष फेसनका लागि प्रख्यात फ्रेन्च ब्रान्ड हो। ब्रान्डेड फेसन वेयरको बजार कस्तो छ? ब्रान्डेड फेसन वेयरको बजार क्रमशः बढ्दो छ। पहिले विदेश जाने र विदेशबाट सामान ल्याउन सक्नेले मात्र ब्रान्डेड कपडा लगाउँथे भने अब विस्तारै मध्यम आय भएका समूह पनि ब्रान्डेड फेसन वेयरमा पसेका छन्। सस्तो कपडा तीनवटा किन्नुभन्दा अलिकति महँगो तर धेरै टिक्ने र आफ्नो व्यक्तित्व बढ्ने कपडा, जुत्ता, ब्याग आदीमा धेरैको ध्यान गएको देखिन्छ। हाम्रा सोरुमको व्यापार बढेर गएको छ। यस्तो सोरुममा दुईवटा कुराको ग्यारेन्टी हुन्छ। विदेशमा गएर पनि जुनसुकै पसलमा किनेर ल्याएको सामान नक्कली हुन्छ र महँगो हुनसक्छ, तर हाम्रोमा नक्कली हुँदैन। त्यसमाथि हामी मूल्यमा पनि तलमाथि गर्दैनौं। हाम्रा उत्पादकले नेपालका लागि भनेर बजार मूल्यसमेत लेखेको ट्यागमा हामी सामान बेच्छौं। यसले गर्दा मूल्य घटाउन समय खेर पनि फाल्नु पर्दैन। अझ, हाम्रो सामानको बजार मूल्य ट्यागमा नै आउने हुँदा भन्सार पनि पुरै तिरेका हुन्छौं र भन्सारलाई पनि हाम्रो सामानको मूल्यांकनमा झन्झट हुँदैन। काठमाडौंबाहिरको बजार कस्तो छ? काठमाडौंबाहिर पनि पोखरा, बुटवल, भैरहवा, इटहरी, विराटनगर आदी सहरमा पनि उच्चस्तरीय लुगामा युवाको ध्यान तानिएको छ। बजारमा पाइने नक्कली सामानमा ठूला ब्रान्डको स्टिकर हुनु र सक्कली सोही कपडा, जुत्ता लगाउनुको फरक धेरैले थाहा पाइसकेका छन्। हामी विस्तारै नेपालका प्रमुख सहरमा आफ्नो उपस्थिति बढाउँदै जाने क्रममा छौं। यो व्यवसायमा मुख्य चुनौती के के छन्? कुनै पनि व्यवसायको मुख्य चुनौती भनेको बजारमा हुने प्रतिस्पर्धा नै हो। हामीले पनि उच्चस्तरको सामान सकभर कम मूल्यमा बेचेर उपभोक्ताको मन जित्नुपर्छ। महँगो सामान हो उपभोक्ताले जति पनि तिर्छ भन्ने सोच बनाएर हुँदैन। सकभर राम्रो र सकभर कम मूल्यमा बेच्नु मुख्य चुनौती हो। तर, त्यसबाहेक पनि धेरै प्रकारका चुनौती छन्। जस्तो राम्रो सोरुम राख्न संरचना नै बनेका छैनन्। जति बनेका छन् तिनमा ग्राहक जाने वातावरण अझै बन्न सकेका छैनन्। अधिकांश मलमा सामान खरिद गर्ने व्यक्ति पुग्दैनन्। त्यसमाथि सोरुम भाडा र कर्मचारीको तलब व्यवस्थापन पनि चुनौती हुन्। व्यापार नभए पनि खर्च चलाउनु पर्छ तर प्रतिस्पर्धाले गर्दा मूल्य बढाउन सकिँदैन। हाम्रो व्यापारमा अलिकति नक्कली सामानको बिगबिगीले पनि ठूलो असर पुर्याउँछ। कतिपय अवस्थामा बाहिर रिजेक्ट भएका माल नेपाली बजारमा ब्रान्ड नेमसहित आएर पनि बजार बिगार्ने काम हुन्छ। त्यसबाहेक नियम, कानुन र यहाँको आर्थिक, व्यापारिक वातावरणले अरु सबैलाई जस्तो असर पारेको हुन्छ त्यो हामीलाई पनि परेकै हुन्छ। तथापि, राम्रो सामान ल्याएर उचित मूल्यमा बेच्दा सबै चुनौती परास्त हुँदै जाँदा रहेछन् भन्ने मेरो अनुभवले सिकाएको छ। सरकारले नक्कली सामानको बेच विखनमा कडाई गर्यो भने उपभोक्ताले सक्कली सामान उचित मूल्यमा पाउन सक्छन्। यस विषयमा सम्बद्ध निकायले ध्यान पुर्याउनुपर्छ। तपाईंको सफलताको रहस्य के हो? व्यापारिक इमान्दारी नै मेरो अहिलेसम्मको उन्नतिको कारण हो भन्ने मैले मानेको छु। कुनै पनि व्यवसायमा व्यावसायीले धेरै प्रकारका निकायसँग समन्वय हुनुपर्छ। बैंकदेखि सरकारी कर्मचारी, कामदार, उपभोक्ता, आउटलेट भाडामा लिनेदेखि, सोरुम निर्माता, अरु व्यापारी, प्रतिस्पर्धी आदी। यी सबैसँगको सम्बन्धमा इमान्दारीले ठूलो भूमिका खेल्छ। व्यवसायमा माथि उल्लेखित सबै समूहको विश्वास र भरोसा चाहिन्छ जुन मैले अहिलेसम्म पाएको छु जस्तो लाग्छ। त्यसपछि कामप्रतिको लगन सफलताको कारक हो भन्ने मलाई लाग्छ। घाम, पानी, गर्मी, जाडो केही नभनी हरेक दिन बिहान उठेर नित्य कर्म र भगवानको पूजासँगै मेरो दिन सुरु हुन्छ। म दिनभरजसो स्टोरतिर हुन्छु। सबैको व्यवसाय र समस्या सुनिरहेको हुन्छु। भन्सार र सरकारका अन्य निकायसँग सम्पर्कका हुन्छु। हरेक दिनजसो बैंकमा ऋण लिन र भाका बुझाउन गइरहेको हुन्छु। यो निरन्तरतालाई कहिल्यै टुट्न दिन्नँ। साथीभाइ र मान्यवरसँग म निरन्तर सम्पर्कमा रहन रुचाउँछु। सकभर निकटका इष्टमित्र र सल्लाहकारसँग कफी पिउनु पनि मेरो नित्यकर्म जस्तै हो। उनीहरूको साथ र सुझावले धेरै कुरा समयमै सुधार्न पाइन्छ। त्यसले पनि व्यवसायमा निकै ठूलो आड र भरोसा दिएको छ। आरपी ग्रुपअन्तर्गत नयाँ भर्टिकल्स विस्तारको योजना के छ? नेपालको विकास र आर्थिक उन्नतिका लागि रोजगारीका अवसर सिर्जना गर्नुपर्छ। म र मेरो परिवारका लागि मैले काम गर्नु पर्दैन। तर मेरो कामले मेरो समाज र राष्ट्रलाई सहयोग पुर्याउँछ भने म निरन्तर खटिन तयार हुनुपर्छ। अहिले हाम्रो समूहमा करिब ५०० व्यक्तिले रोजगारी पाउनुभएको छ। तर, सँगसँगै के पनि बुझेको छु भने आयात मात्र गरेर देशको अर्थतन्त्र बलियो हुँदैन। हामी आफैले उत्पादन र निर्यात गर्नुपर्छ। अब मेरो समूह क्रमशः उद्योग स्थापना गर्ने क्रममा योजना बनाउँदै छ। सेवा उद्योगजस्तो होटल आदीमा जाने सोच छ। साथै खाद्यान्नमा पनि हाम्रो संलग्नता रहेकाले प्याकेजिङ उद्योगमा पनि लगानी गर्दै जाने तयारी भइसकेको छ। अहिले ठूलो रूपमा कुनै पनि भर्टिकल्समा हाम्फालेको छैनौं, तर निकट भविष्यमा मैले माथि भनेकामध्ये कुनै क्षेत्रमा लगानी आउँछ। सकभर देशमा रोजगारी सिर्जना र निकासी उद्योगमा लगानी गर्ने योजना बनाएका छौं।"
आलम प्रकरण : उजुरीकर्ताले नै फेर्न थाले बयान,रौतहट : अदालतमा पूर्वमन्त्री मोहम्मद आफताब आलमको थुनछेक बहस चलिरहँदा उजुरीकर्ताहरूले धमाधम बयान फेर्न थालेका छन्। उनीहरूले आफूहरूलाई प्रहरीले जबरजस्ती कागजमा सहीछाप गराएको भन्दै निवेदन दिएका छन्। राजपुरमा बम विष्फोटको आरोपमा पक्राउ आलमविरुद्ध जिल्ला अदालत गौरमा थुनछेक बहस चलिरहेको छ। २०६४ को संविधानसभा चुनावको अघिल्लो दिन भएको विष्फोटका एक प्रत्यक्षदर्शी तथा घाइते गौरीशंकर राम चमारले बयान फेर्दै अदालत पुगेपछि प्रहरीले पक्राउ गरेको छ। न्यायाधीश दीपक ढकालको इजलासमा बहस चलिरहेका बेला उनले विष्फोटबारे आफूलाई कुनै जानकारी नभएको भन्दै अदालतमा निवेदन दिएका थिए। उनी मुद्दामा आलमविरुद्ध सरकारी साक्षी थिए। प्रहरीले आलमका वकिलसँग अदालतमा प्रवेश गर्न लाग्दा उनलाई पक्राउ गरेको हो। बयान फेर्दै अदालतमा आएपछि उनलाई प्रहरीले हिरासतमा लिएको छ। उनले पहिलेको बयान फेरेर आफू बम विष्फोटबाट नभएर स्टोभ पड्किँदा घाइते भएको निवेदन दिएका छन्। यसअघि विष्फोटपछि इँटाभट्टामा हालेर जिउँदै मारिएका ओसी अख्तर पनि विदेशमा रहेको भन्दै उनकी पत्नी अमना खातुनले बयान फेरेर अदालतमा निवेदन दिएकी थिइन्। जिउँदै इँटाभट्टामा हालेर २३ जनाको हत्या गरेको अभियोगमा पूर्वमन्त्री आलमको बयान गत बिहीबार सकिएको थियो। पतिलाई आलमले जिउँदै इँटाभट्टामा हालेर हत्या गरेको पहिलेको बयान फेरेर ओसीकी पत्नी अमनाले लिखित निवेदन दिएकी थिइन्। ओसी बम विष्फोटनमा मारिएको भन्दै मृत्यु दर्ता प्रमाणपत्र भने बनाइसकिएको छ। अमना र चमार दुवै जनाको निवेदन आएको स्रेस्तेदार गुणराज पराजुलीले जानकारी दिए। घटनाका प्रत्यक्षदर्शी भनिएका ओसीका ससुरा समसुल मियाँले भने बम विष्फोटका घाइतेलाई स्थानीय प्रशासनका तत्कालीन प्रमुखहरूले भट्टामा हालेको बताउन थालेका छन्। उनले आलमभन्दा पनि यो घटनामा तत्कालीन सुरक्षा प्रमुखहरू बढी दोषी रहेको आरोप लगाएका छन्। आलमका पक्षमा बहस गरेका कानुन व्यवसायीले उनलाई तारेखमा रिहा गर्न माग गरेका छन्। न्यायाधीश दीपक ढकालको इजलासमा उनीहरूले प्रहरीले ०६५ सालमा बनाएको मिसिल मात्र सक्कली भएको र अहिलेका कागजात सबै नक्कली भएको जिकिर गर्दै तारेखमा रिहा गर्न माग गरे। थुनछेक बहस मंगलबार पनि चल्ने छ। अदालतमा थुनछेक बहस चलिरहँदा गौर बजारमा आलम समर्थकले उनी निर्दोष रहेको भन्दै मौन जुलुस निकालेका छन्।
३२ औद्योगिक ग्राम अध्ययन,"काठमाडौं : ३२ वटा स्थानीय तहमा औद्योगिक ग्राम बन्ने भएको छ। स्थानीय तहमा कस्ता उद्योग सञ्चालन गर्न सकिन्छ भनेर सम्भाव्यता अध्ययन सुरु भएको छ। केन्द्र, प्रदेश र स्थानीय सरकारको साझेदारीमा पहिलो चरणमा ती स्थानीय तहमा औद्योगिक ग्राम स्थापना गर्न लागिएको हो। ती स्थानीय तहमा चालु आर्थिक वर्षभित्रै पूर्वाधार बनाएर सञ्चालनमा ल्याउने सरकारको तयारी छ। सरकारले प्रत्यक स्थानीय तहमा औद्योगिक ग्राम बनाउने तयारी गरेको छ। उद्योग, वाणिज्य तथा आपूर्ति मन्त्रालयले देशभरका ४३ स्थानीय तहमा औद्योगिक ग्राम घोषणा गर्ने प्रस्ताव केही महिनाअघि मन्त्रिपरिषद् पठाएको थियो। तर, मन्त्रिपरिषद्ले पहिलो चरणमा ३२ वटा स्थानीय तहमा मात्रै औद्योगिक ग्राम बनाउने निर्णय गरेको हो। कुल ग्राहस्थ उत्पादनमा उद्योगको योगदान १५ प्रतिशत पनि पुगेको छैन। सरकारले औद्योगिक वातावरण निर्माण गरेको दाबी गरे पनि अझै उद्योगमैत्री अर्थतन्त्र निर्माण हुन सकेको छैन। उद्योग मन्त्रालयका सहसचिव दिनेश भट्टराईले पछिल्लो समयमा औद्योगिक वातावरण निर्माण हुँदै गएको दाबी गरे। उनका अनुसार पछिल्लो समयमा उद्योग र लगानीसम्बन्धी ३६ वटा ऐन नियम संशोधन र निर्माण भएका छन्। स्थानीय तहमा स्थापना हुने औद्योगिक ग्रामले कुल ग्राहस्थ उत्पादनमा उद्योगको योगदान बढाउन भूमिका खेल्ने उनको भनाइ छ। गाउँगाउँमा औद्योगिक विकास र उद्यमशीलता विकास गर्ने उद्देश्यले सरकारले हरेक स्थानीय तहमा औद्योगिक ग्राम बनाउने योजना अघि सारेको हो। आर्थिक समृद्धि उद्योगबाटै सम्भव भएकाले सरकारले उद्योग स्थापना तथा संरक्षणमा पहिलो प्राथमिकता दिएको उनको भनाइ छ। औद्योगिक ग्राममा ठूला उद्योगभन्दा साना उद्योगलाई प्राथमिकता पाउनेछन्। औद्योगिक ग्राममा एकैखालका उद्योग हुनुपर्छ भन्ने छैन। ग्राममा उद्योगीले आफ्नो इच्छाअनुसार उद्योग खोल्न पाउँछन्। औद्योगिक ग्राम विकास भएसँगै बिस्तारै एक ग्राममा एकैखाले उद्योग राख्न सकिने अवधारणा ल्याउन सकिने सहसचिव भट्टराई बताउँछन्। औद्योगिक ग्रामले स्थानीय उत्पादनले बजार पाउने, स्थानीय स्रोत साधनको प्रयोग बढ्नुका साथै आम्दानी बढ्न सघाउ पुग्नेछ। एक स्थानीय तहमा उत्पादन भएको वस्तु अर्को स्थानीय तहसँग समन्वय गरेर बिक्री गर्न सहज हुनेछ। अर्थविद् ज्ञानेन्द्र अधिकारीले औद्योगिक ग्राम घोषणा गर्दैमा उद्योगी जान सक्ने अवस्था नरहेको बताउँछन्। नीति र प्रक्रियामै सहजता ल्याउन जरुरी छ,उनले भने,स्थायी सरकार हुँदा लगानीमैत्री वातावरण बनेको देखिए पनि व्यावहारिक रूपमा धेरै कानुनी समस्या छ, स्थानीय तहमा सञ्चालन हुने औद्योगिक ग्राममा झन्झटिलो प्रक्रिया हटाउनुपर्ने अर्थविद् बताउँछन्। ग्रामभित्रै सरकारले एकल सेवा विन्दुबाट उद्योगीलाई सेवा दिनुपर्ने अर्थविद् अधिकारीले बताए। सरकारले घोषणा गर्ने तर उद्योगी जान नसक्ने अवस्थाको अन्त्य गर्न सरकारले ध्यान दिनैपर्छ, उनले भने। औद्योगिक ग्राम सञ्चालनका लागि २०७५ मा औद्योगिक ग्राम घोषणा तथा सञ्चालसम्बन्धी कार्यविधि बनेको छ। औद्योगिक ग्राममा पूर्वाधार तयार गर्न केन्द्रीय सरकार र प्रदेश सरकारले बजेट विनियोजन गरेका छन्। तीन तहका सरकारको साझेदारीमा देशका सबै स्थानीय तहमा औद्योगिक ग्राम बन्न लागेको हो। औद्योगिक ग्राममा बिजुली, पानी, बाटो केन्द्रीय सरकारले उपलब्ध गराउँछ। औद्योगिक ग्रामका लागि स्थानीय तहले जग्गा खोज्नुका साथै ग्रामको व्यवस्थापन गर्ने व्यवस्था छ। औद्योगिक ग्रामभित्रको जग्गामध्ये ६० देखि ७० प्रतिशत जग्गामा मात्रै उद्योग स्थापना हुनेछ। स्थानीय तहसँग समन्वय गरी निजी क्षेत्रले पनि आफै जग्गा खोजी औद्योगिक ग्रामको स्थापना, विकास तथा सञ्चालन गर्न सक्ने छन्। उद्योग मन्त्रालयका सहसचिव शोभाकान्त पौडेलले ग्राम घोषणा भए पनि उद्योगी आउन उत्साहित नहुन सक्ने खतरा रहेको बताउँछन्। उनले भने, नेपालमा अझै उद्यमशीलता विकास हुन नसक्दा औद्योगिक ग्राममा प्रयाप्त उद्योगी आउनेमा आशंका छ। औद्योगिक ग्राम स्थापनाका लागि स्थानीय तहले कार्यपालिकाबाट निर्णय गराइ प्रदेश मन्त्रालयमा अनुरोध गर्छ। स्थानीय तहले नै प्रस्तावित औद्योगिक ग्रामको चार किल्ला खुलेको नक्सा, जग्गाको स्वामित्व खुलेको प्रमाणित कागजात, औद्योगिक ग्राममा स्थापना हुन सक्ने सम्भावित उद्योग, लगानी, बजार व्यवस्था र रोजगारीको संख्या यकिन गर्नुपर्छ।"
कपाल मुण्डन गरी विद्यार्थीलाई सजाय,"ललितपुर : गोदावरी नगरपालिका डुकुछाप८ मा सञ्चालित श्री गणेश माध्यमिक विद्यालयले बालमैत्री लागू भएको ६ महिना नबित्दै १२ जना विद्यार्थीको जथाभावी मुण्डन गरिदिएको छ। विद्यार्थीलाई कपाल काटेर आउन पटकपटक अनुरोध गर्दा पनि बेवास्ता गरी ड्रेससमेत नलगाएको विद्यालयको आरोप छ। जथाभावी कपाल काटिदिएपछि केही बालक मानसिक तनावमा परेको र विद्यालय जान नमानेको अभिभावकले जनाएका छन्। घटनामा प्रधानाध्यापक बद्री पौडेल, शिक्षक राजु अधिकारी, ध्रुव पोखरेल (निजी स्रोतका शिक्षक)लगायत संलग्न थिए। उनीहरूले बालबालिकासामु आइतबार सामूहिक माफी मागेर घटना साम्य बनाउने प्रयास गरेका छन्। गोदावरी नगरपालिकाले उक्त घटनाबारे शिक्षक र विद्यार्थीबाट स्पष्टीकरण माग्ने भनेको थियो। विवाद उचाल्न नहुने भन्दै मिलापत्र गरेको नगरप्रमुख गजेन्द्र महर्जनले जानकारी दिए। प्रधानाध्यापकलाई उद्धृत गर्दै उनले भने, हामीले थोरै मात्र काटेका हौं, विद्यार्थी आफैंले थपेका हुन्। तर, कपाल मुण्डनमा परेका बालक विवश घिमिरेका बुवा तथा वडासचिव मुकुन्दले विद्यालयले ज्यादती गरेको भन्दै आक्रोश पोखे। उक्त घटनापछि ९ कक्षामा अध्ययनरत छोरा मानसिक तनावमा रहेको बताए। विद्यालयले जताततै मुण्डन गरिदिएपछि उनका छोरा विवशले घरमा ढोका, झ्याल बन्द गरेर ब्लेडले आफंै कपाल ताछ्न थालेका थिए। कसैगरी पनि ढोका खोलेन घिमिरेले भने त्यसपछि भेन्टिलेटरबाट हात छिराएर झ्याल खोल्न सफल भयांै। उक्त घटनाले आफूलाई पनि तनाब दिएको उनले बताए। छोरालाई उद्धृत गर्दै उनले भने, उक्त घटनापछि छोरो पढ्दिनँ भन्छ। विद्यार्थी अनुशासनबाहिर रहेको कुरा अभिभावकलाई जानकारी नगराएको उनको भनाइ छ। उनले भने, विद्यालयले अहिलेसम्म अभिभावकलाई कुनै छलफलमा बोलाएको छैन। सामूहिक मुण्डनमा पर्नेमा कक्षा ८ का शीतल थिङ, सुमन भ्लोन, सरोज जिसी, अमित दनुवार, सुदीप दनुवार छन्। कक्षा ९ का सन्दीप दनुवार, विवश घिमिरे र विवेक न्यौपाने छन्। त्यस्तै, कक्षा १० का करुण दनुवार, सञ्जीव दनुवार, सचिन दनुवार र विधान थिङ छन्। घिमिरेबाहेक अन्य बालबालिकाका अभिभावक बोल्न सक्ने अवस्थामा छैनन्। बालबालिकालाई त्रास देखाएर यस्तो हर्कत गरिदिएको अन्य अभिभावकले बताएका छन्। मुण्डनमा पर्ने बालकका अनुसार विद्यालयमा उनीहरूलाई ट्र्याक सुट दिने भनेर बोलाएको थियो। त्यही मौकामा कपाल मुण्डन गरेको बताए। शिक्षा विकास तथा समन्वय इकाइ प्रमुख योगेन्द्रप्रसाद बरालले शिक्षा ऐनअनुसार बालबालिकालाई यस्ता खालका ज्यादती गर्न नमिल्ने बताए। यस्ता कामकारबाही हेर्ने अधिकार स्थानीय तहलाई दिइएको छ। बरालले भने, यस्ता खालका जरिवाना नगर्नुपर्ने हो। बालबालिका अराजक बने भन्दैमा भौतिक कारबाही गर्न मिल्दैन। बरु बालबालिकालाई मानसिक परामर्श दिनुपर्ने उनको सुझाव छ। पटकपटक सुझाव दिनुपर्छ तर त्यस्तो गर्नु गलत हो। गुरुले असल बाटोमा ल्याउन यस्तो कार्य गरे पनि बच्चासँग यस्तो व्यवहार गर्नु मूर्खता रहेको उनले बताए। उक्त विद्यालयमा मुस्किलले सय विद्यार्थी र १३ जना शिक्षक छन्। गुणस्तरीय शिक्षा, स्वास्थ्यमा ध्यान नदिएको, ११ बजे विद्यालय आएर २ बजे जाने गरेको शिक्षकको आरोप छ। तर, दरबन्दी मिलानको अधिकार स्थानीय तहलाई भएकाले उनीहरूले जानकारी गराउनुपर्ने बरालको भनाइ छ। बिहीबारको घटनामा अबदेखि अभिभावक निरन्तर विद्यालयमा जाने, बालबालिका आफ्नो अनुशासनमा बस्ने र शिक्षकले पनि यस्ता खालका कारबाही नगर्ने सहमति भएको छ। यद्यपि, बालबालिकामा एकप्रकारको त्रास उत्पन्न भएको स्थानीयले बताए।"
नायिका शिल्पालाई पक्राउ गर्ने बाटो खुल्यो,काठमाडौं : सर्वोच्च अदालतले चलचित्र नायिका शिल्पा पोखरेलले दायर गरेको रिट मंगलबार खारेज गरिदिएको छ । चलचित्र निर्माता छविराज ओझाकी जेठी पत्नी हेमा ओझाले बहुविवाहमा दिएको जाहेरीका आाधार शिल्पालाई प्रहरीबाट पक्राउ पूर्जी जारी भएपछि सर्वोच्चमा रिट दायर भएको थियो । बहुविवाह मुद्दाको विषयमा आफूलाई पक्राउ पुर्जी जारी गर्ने कार्य कानुन बमोजिम नरहेको दाबी शिल्पाको रिटमा थियो । सर्वोच्चका न्यायाधीश ईश्वर खतिवडा र मनोजकुमार शर्माको संयुक्त इजलासले उक्त रिट खारेज गरेको हो । रिट खारेजीपछि शिल्पालाई छविसँगको बहुविवाह प्रकरणमा पक्राउ गरी अनुसन्धान गर्ने बाटो खुलेको छ । जिल्ला र उच्च अदालतले पक्राउका लागि प्रहरीलाई अनुमती दिएपछि त्यसविरुद्ध शिल्पाले सर्वोच्चमा रिट दिएकी थिइन् । आफूलाई पक्राउ गरे अपुरणीय क्षति हुने भन्दै रोक्न उनको माग थियो । शिल्पा छविकी कान्छी पत्नी हुन् । रिट खारेज भए पनि आदेश आउन भने बाँकी छ ।
कानुन मिचेर गाडीका एलसी,"काठमाडौं : विद्युतीय गाडीको प्रतीतपत्र (एलसी) खोल्दा बैंकहरूले प्रचलित भन्सार ऐन उल्लंघन गरेको पाइएको छ। भन्सारसम्म आइसकेका ७ सय ४५ विद्युतीय गाडीका लागि विभिन्न बैंकमार्फत खोलिएको करिब पौने तीन अर्ब रुपैयाँको एलसी नै छानबिनको घेरामा परेको छ। अर्थ मन्त्रालयले राष्ट्र बैंकसँग विद्युतीय गाडी खरिदका लागि खोलिएका प्रतीतपत्र मागेर छानबिन गरिरहेको छ। भन्सार ऐनको प्रावधानअनुसार आधिकारिक बिक्रेतामार्फत मात्र वस्तु आयातका लागि एलसी खोल्न पाइन्छ। तर, नेपालमा आधिकारिक बिक्रेताको अनुमति नै नलिएका कम्पनीले आउडी, टेस्ला, ज्यागुवारलगायत सवारीसाधनको एलसी खोलेका छन्। केही सवारी भने भन्सार बिन्दुसम्म आएर अड्किएका छन्। भन्सार विभागका अनुसार सिर्सिया बन्दरगाहमा करिब २० वटा गाडी रोकिएका छन्। एलसीमै प्रक्रिया नपुगेकाले यी सवारीसाधनको भन्सार जाँचपासमा समस्या परेको हो। आधिकारिक बिक्रेताको सहमतिमा अन्य फर्मले पनि सवारीसाधन आयात गर्न पाउँछन् तर नेपालमा आधिकारिक बिक्रेता नै नियुक्त नभएकाले समस्या परेको हो। यसअघि व्यवसायीले धेरै उत्पादक कम्पनीका भारतीय बिक्रेताबाट नेपालले तेस्रो मुलुकको सामान खरिद गर्न पाउनुपर्ने लबिङ गर्दै आएका थिए। विद्यमान व्यवस्थाअनुसार भारतबाट तेस्रो मुलुकका वस्तु आयात गर्न पाइँदैन र यसरी ल्याएको खण्डमा भन्सारले जफत गर्नुपर्ने हुन्छ। अहिले भन्सारमा आएका कतिपय तेस्रो मुलुकमा उत्पादित गाडी भारतबाट पनि खरिद गरेर ल्याइएको पाइएको छ। साउन २८ मा प्रिन्सा अटोमोटिभ प्रालिले १२ वटा अडी सिर्सिया सुक्खा बन्दरगाह भन्सार जाँचपास गरी भित्त्याएको थियो। यद्यपि, आधिकारिक बिक्रेताको अनुमति नलिई आयात गरेको पाइएपछि प्रिन्साको थप तीनवटा आउडीका गाडी रोकिएका छन्। बैंकले भन्सार ऐनको प्रावधान उल्लंघन गरेर एलसीखोलेको सम्बन्धमा राष्ट्र बैंकले भने यसका लागि बैंक नै जिम्मेवारी लिनुपर्ने बताएको छ। राष्ट्र बैंकको विदेशी विनिमय विभागकी कार्यकारी निर्देशक सरिता भट्ट अधिकारीले बैंकले प्रतीतपत्र जारी गर्दा भन्सार ऐनको प्रावधानअनुसार गर्नुपर्ने बताइन्। बैंकले कानुनको परिधिमा रहेर आयातका लागि एलसी खोलिदिने हो, खोलिएको एलसीको राष्ट्र बैंकमा नियमित रिपोर्टिङ गर्नुपर्छ, उनले भनिन्, उक्त रिपोर्टिङका आधारमा बैंकले कानुन मिचेर एलसी खोलेको पाइएमा राष्ट्र बैंकले कारबाही गर्छ। आयात गर्न प्रतीतपत्र खोल्नु अघि वाणिज्य विभागलाई जानकारी गराएर स्वीकृति लिनुपर्छ। वाणिज्य विभागले आयात गर्न नपाइने र प्रक्रिया नपुग्ने भए त्यसलाई अस्वीकृत गर्न सक्छ। तर आधिकारिक बिक्रेता नै नभएका सवारीसाधन आयात गर्न विभागले सदर गर्दै बैंकले एलसीसमेत खोलि दिएर वस्तु आयात भएपछि भन्सार विभागका अधिकारी नै अचम्मित छन्। वाणिज्य विभागले स्वीकृत गरेको र बैंकले एलसी खोलेकाले प्रक्रियासम्मत नै होला भनेर भन्सार अधिकृतले सुरुमा केही सवारीको जाँचपास गरे पनि त्यसमा प्रक्रिया मिचेको पाएपछि जाँचपास रोकेका छौं, भन्सार विभागका एक निर्देशकले भने। भन्सार विभागले जाँचपास रोकेर रायका लागि अर्थ मन्त्रालय राजस्व व्यवस्थापन महाशाखामा पठाएपछि अर्थले एलसीमै छानबिन थालेको हो। आयातित सवारीसाधन भित्त्याउन कतिपय व्यवसायी भने अर्थ मन्त्रालय धाइरहेका छन्। आधिकारिक बिक्रेता बिनै सवारीसाधन भित्त्याउनेमा एलसी खोल्ने बैंकको सञ्चालक समितिमा समेत छन्।"
बंगलादेशका राष्ट्रपतिको भ्रमण : उपक्षेत्रीय आर्थिक सहकार्य केन्द्रित,"काठमाडौं : बंगलादेशबाट राष्ट्रप्रमुखको औपचारिक भ्रमण हुन लागेको छ। बंगलादेशी राष्ट्रपति अब्दुल हमिदको मंगलबारदेखि हुने चार दिने नेपाल भ्रमणले द्विपक्षीय तथा उपक्षेत्रीय आर्थिक सहकार्यको सशक्तीकरणरमा उल्लेखनीय सहयोग पुग्ने अपेक्षा गरिएको छ। नेपाल र बंगलादेशबीच व्यापारका अतिरिक्त ऊर्जा, पर्यटन, लगानी, पारवहनका क्षेत्रमा सहकार्य गर्ने प्रयास भइरहेको छ। नेपाल र बंगलादेशले भारतसँग मिलेर ऊर्जा व्यापार, पारवहन तथा मोटर भेहिकल एग्रिमेन्ट कार्यान्वयनमार्फत उपक्षेत्रीय सहकार्यलाई अघि बढाउन सक्नेछन्। भौतिक पूर्वाधार तथा यातायात मन्त्रालयका अनुसार, ढाकाकाठमाडौं बस सेवा सञ्चालन गर्न भएको पत्र आदानप्रदान (लेटर अफ एक्स्चेन्ज) लाई कार्यान्वयनमा लैजान बंगलादेशी राष्ट्रपति हमिदको भ्रमणका क्रममा सम्झौता हुनसक्ने सम्भावना छ। दुई मुलुकबीच ऊर्जा सहायता सम्झौता अघि बढाउन दुवै देशलाई लाभको अवस्था सिर्जना हुन सक्छ। नेपाल र भारत तथा भारत र बंगलादेशबीचको द्विपक्षीय बैठकमा तीन देशबीच ऊर्जा व्यापारलाई सहजीकरण गर्ने सम्बन्धमा छलफल अघि बढेको छ। नेपालभारत अन्तरदेशीय प्रसारणलाइन पूर्वाधारले बंगलादेशसम्म नेपालको विद्युत् व्यापार सम्भव हुने भएको हो। भारत र बंगलादेशबीच पनि यसअघि देखि नै ऊर्जा व्यापार हुँदै आएको छ। बंगलादेशी प्रधानमन्त्री शेख हसिनाको दुई वर्षअघि भएको भारत भ्रमणका क्रममा नेपालमा माथिल्लो कर्णालीको विकासकर्ता जीएमआर इनर्जी इण्डिया र बंगलादेशको पावर डेभलपमेन्ट बोर्ड बीच विद्युत् खरिद सहमति भएको छ। बंगलादेशमा अहिले विद्युत्को उत्पादन १६,००० मेगावाट रहेको छ। सन् २०३० सम्म ३४,००० मेगावाट विद्युत् माग हुने प्रक्षेपण छ। बंगलादेश नेपालले जलविद्युत् उत्पादन गरेर स्वच्छ, नवीकरणीय र विश्वासिलो ऊर्र्जा आपूर्ति गरोस् भन्ने चाहेको छ। नेपाल, भारत र बंगलादेशबीच त्रिदेशीय सहकार्यले नेपालमा उत्पादित विद्युत् बंगलादेशी बजारसम्म पुग्न सक्छ। बंगलादेशी राष्ट्रप्रमुखको भ्रमणअघि नेपाल र बंगलादेशबीच सघन आर्थिक सहकार्यका लागि महत्त्वपूर्ण सम्झौता भएका छन्। नेपाल र बंगलादेशका ऊर्र्जा मन्त्रीले गत वर्ष साउनमा ऊर्र्जा सहकार्यसम्बन्धी सम्झौतामा हस्ताक्षर गरेका थिए। लामो समयदेखि थाती रहेको नेपाल र बंगलादेशबीचको दोहोरो कर उन्मुक्तिको सम्झौता हालै सम्पन्न भएको छ। दुवै देशबीच यसै महिनाको पहिलो साता सम्पन्न व्यापारवार्तामा द्विपक्षीय हितमा व्यापार सम्झौता, पारवहन र मल्टिमोडल कनेक्टिभिटी अघि बढाउने सहमति भएको छ। उद्योग, वाणिज्य तथा आपूर्ति मन्त्रालयका सहसचिव नवराज ढकालका अनुसार बंगलादेशले नेपाललाई मंगला बन्दरगाह, चट्गाउँका अतिरिक्त चार सुक्खा बन्दरगाह प्रयोगका लागि सन् १९७६ को व्यापार तथा पारवहन सम्झौताबाट अनुमति दिएको हो। बंगलादेशको बन्दरगाह प्रयोग गरेर तेस्रो मुलुकसँग व्यापारका लागि रोहनपुर (बंगलादेश)सिंहवाद (पश्चिम बंगाल, भारत) रेलमार्गको उपयोग गर्ने सम्बन्धमा पनि लामो समयदेखि गृहकार्य हुँदै आएको छ। बंगलादेशसँगको व्यापारलाई लक्षित गर्दै नेपालले काँकडभिट्टाको सुक्खा बन्दरगाहलाई स्तरोन्नति गरेको छ। काँकडभिट्टादेखि फूलबारीसम्मको ३० किमिको दूरीमा मालबहाक ट्रक तथा बस सञ्चालनलाई सरलीकरण गर्न दुवै देशले भारतसँग पहल गर्दै आएका छन्। चिकेन नेक भनिने काँकडभिट्टादेखि फूलबारी (बंगलाबन्ध)सम्मको नेपाल बंगलादेशबीच छोटो दूरीको यो भूभागलाई भारतले सुरक्षा संवेदनशीलता देखाउँदै मालबहाक सवारीको निर्बाध आवतजावतलाई प्रभावित बनाएको छ। नेपालभारत वाणिज्य सन्धिको प्रावधानअनुसार नेपालले तेस्रो देशलाई बजार पहुँचमा दिएको सुविधा भारतले स्वतः पाउने उल्लेख छ। भारत नेपालको सबैभन्दा ठूलो व्यापारिक साझेदार हो। कुल आयातको ६५ प्रतिशत भारतबाट आयात हुने हुँदा नेपालले द्विपक्षीय बजार पहुँचका लागि अन्य मुलुकलाई दिए सरह सुविधा भारतलाई दिन सक्दैन। नेपाल र भारतबीच वाणिज्य सन्धि नवीकरणको प्रक्रियामा रहेका हुँदा नेपालले तेस्रो मुलुकलाई दिएको सुविधा भारतलाई दिन बाध्यकारी नहुने व्यवस्था समावेश गरी व्यापार विविधीकरण गर्न सक्छ। एकअर्को देशका बजारमा सहज प्रवेशका लागि पहल गर्न सकिने पूर्ववाणिज्य सचिव पुरुषोत्तम ओझा बताउँछन्। नेपालले विगत वर्षमा बंगलादेशसँगको व्यापार नाफा रहँदै आएको भए पनि पछिल्ला वर्षमा भने क्रमशः घाटाको स्थितिमा आइपुगेको छ। बंगलादेशबाट नेपालले तयारी पोसाक, जुस, प्लास्टिकका भाँडालगायत वस्तु आयात गर्दै आएको छ। नेपालबाट बंगलादेश निकासी हुने सबैभन्दा प्रमुख वस्तुका रूपमा मुसुरोको दाल रहेको थियो। बंगलादेशले आफैं उत्पादन बढाएसँगै दाल निकासीमा कमी आउँदा व्यापारघाटाको अवस्थामा पुगेको हो। तयारी पोसाक निर्यातमा विश्वबजारमा प्रतिस्पर्धी देखिएको बंगलादेश चीनपछि विश्व बजारमा सबैभन्दा बढी तयारी पोशाक निर्यात गर्ने राष्ट्र हो। बंगलादेशको अर्थतन्त्रको सबैभन्दा सशक्त तयारी पोसाक उद्योगले वार्षिक ३० अर्ब अमेरिकी डलरको निर्यात गर्दै आएको छ। केही महिनाअघि बंगालादेशी निर्यातकर्ताले काठमाडौंमा स्थापना गरेको तयारीपोसाकको आउटलेटको उद्घाटन गर्दै बंगलादेशी राजदूत मास्फी बिन्ते साम्सले नेपालले तयारी पोसाक उद्योगमा लगानी भित्त्याउन पहल गर्नुपर्ने बताएकी थिइन्। राजदूत साम्सले बंगलादेशको लगानी र प्रविधिले नेपालले तयारीपोेसाक र मूल्य शृंखलामा आधारित यसका सहायक उद्योग विस्तार गर्न सक्ने उल्लेख गरेकी थिइन्। यसका अतिरिक्त बंगलादेशको प्रमुख जुस निर्यातकर्ता प्रान जुसले नेपालमै उद्योग स्थापना गरेर उत्पादन गर्न छलफल अघि बढाइरहेको छ। बंगलादेशका प्रतिस्पर्धी यी उद्योग नेपालमा भित्त्याउन सके यसले नेपालमा उत्पादन विकास र रोजगारी सिर्जनामा योगदान गर्नेछ।"
उपल्लो मुस्ताङमा विमानस्थल,"जोमसोम : समुन्द्री सतहदेखि करिब ४ हजार मिटर अग्लो उपल्लो मुस्ताङको लोघेकर दामोदरकुण्ड गाउँपालिका १ चराङमा प्रस्तावित विमान स्थलको सम्भाव्यता अध्ययन सुरु भएको छ। संस्कृति पर्यटन तथा नागरिक उड्ड्यनमन्त्री योगेश भट्टराई दुई साताअघि प्रस्तावित विमानस्थलको अध्ययन गरी फर्किएलगत्तै विमानस्थलको सम्भाव्यता अध्ययन सुरु भएको हो। प्रस्तावित विमानस्थल सम्भाव्यता अध्ययनका लागि संस्कृति, पर्यटन तथा नागरिक उड्ड्यन मन्त्रालयले दुईजनाको प्राविधिक टोली चराङ पठाएको मुस्ताङका संघीय सांसद प्रेमप्रसाद तुलाचनले जानकारी दिए। तुलाचनका अनुसार विमानस्थलको लोकेसन अध्ययन र जग्गा नापजाँचका लागि मन्त्रालयले आईएफआईडी कल्सन्टेन्सीका तर्फबाट सिभिल इन्जिनियर नरेश सिवाकोटी र प्रकाश श्रेष्ठलाई चराङमा खटाएको हो। खटिएका प्राविधिक टोलीले शनिबार बिहानैदेखि विमानस्थलको अध्ययन थालेको लोघेकर दामोदरकुण्डा गाउँपालिकाका अध्यक्ष लोप्साङ छोम्फेल बिष्टले जानकारी दिए। प्रस्तावित चराङ विमानस्थलका लागि गतवर्ष पर्यटन मन्त्रालयले प्रारम्भिक सर्भे गरेको थियो। यसको ठिक १ वर्ष विस्तृत परियोजना प्रतिवेदन डीपीआर तयार गर्ने उद्देश्यले सम्भाव्यता अध्ययन गर्न प्राविधिक टोली उपल्लो मुस्ताङ पुगेको हो। डीपीआर सम्भाव्यता अध्ययनका लागि ३ दिन सर्भे हुने सिभिल इन्जिनियर नरेश सिवाकोटीले जानकारी दिए। विमानस्थलको आवश्यक रनवे क्षेत्रफल र त्यस वरपर पर्ने डाँडाको समेतको अध्ययन गरेर उपयुक्त स्थान छनोट गरिने इन्जिनियर सिवाकोटीले उल्लेख गरे। प्रस्तावित विमानस्थल सम्भाव्यता अध्ययनका लागि प्राविधिक टोलीसहित लोघेकरका अध्यक्ष बिष्ट, स्थानीय जनप्रतिनिधि र गाउँले खटिएका छन्। चराङमा ठूला ठूला पठार समथर खुल्ला जग्गा हुँदा विमानस्थलको प्रचुर सम्भावना भएकाले मन्त्रालयले यसको गृहकार्य गरेको हो। विमानस्थल अध्ययन र निरीक्षणका क्रममा चराङमा पुगेका मन्त्री भट्टराई विमानस्थल बन्नेमा दुई मत नभएको बताएका थिए। उनले संसारका अग्ला ठाउँमा समेत विमानस्थल निर्माण भइसकेकाले चराङमा विमानस्थल बनाउन बाधा नपर्ने जनाएका थिए। उपल्लो मुस्ताङको मौलिक धार्मिक, सांस्कृतिक, सामाजिक सभ्यता र खनिज तथा जैविक विविधताले प्रख्यात छ। सरकारले उत्तरी तिब्बत र दामोदरकुण्ड धार्मिक स्थलका लागि लक्ष्य गरी विमानस्थल निर्माण गर्न लागेको हो। उपल्लो मुस्ताङ क्षेत्र कृषि, पशुपालन र पर्यटन क्षेत्रमा समेत अगाडि छ। उपल्लो मुस्ताङको समृद्धि र विकासका लागि हवाई सेवा आवश्यक भएको गण्डकी प्रदेशका सांसद इन्द्रधारा बिष्टको भनाइ छ। उनले सरकारले पर्यटन विकासका लागि विमानस्थलको निर्माण र उत्तरी कोरला नाका खोल्न सडक सञ्जाल विस्तार गर्दै गरेको बताए। संघीय र प्रदेशले नाका आसपासका क्षेत्रमा विद्युत् र सञ्चारको पूर्वाधार निर्माण र नाकाका लागि चाहिने भन्सारलगायत सुरक्षा संयन्त्रको अस्थायी पूर्वाधारको तयारी थालेको उल्लेख गरे।"
यस्तो हो नेपालको खास नक्सा,"काठमाडौं : संसद्को राज्य व्यवस्था तथा सुशासन समितिले सरकारलाई लिम्पियाधुरासम्म समेटेर नक्सा बनाउन सोमबार निर्देशन दिएको छ। कस्तो हुन्छ त त्यो नक्सा ? नापी विभागले तीन वर्षअघि त्यो नक्सा बनाइसकेको छ (हेर्नुहोस् नक्सा)। अख्तियार दुरुपयोग अनुसन्धान आयोगका पूर्वप्रमुख आयुक्त सूर्यनाथ उपाध्यायको नेतृत्वमा बनाइएको समितिले पूर्ण नक्सासहितको प्रतिवेदन सरकारलाई बुझाएको थियो। त्यो सार्वजनिक नगरी थन्क्याइएको छ। नेपालको पश्चिम सीमा लिम्पियाधुरा ३३५ वर्गकिलोमिटर क्षेत्रमा फैलिएको छ। कालापानी र लिपुलेकको क्षेत्रफल ६२ वर्ग किलोमिटर छ। लिम्पियाधुरामा तीनवटा गाउँ छन्। कुटी, नावी र गुन्जी, जुन ठाउँ अहिले नेपालको नक्सामा गायब छन्। काली नदीको मुहान् लिम्पियाधुरा हो। त्यहाँ नेपाल र भारतको सिमाना छुट्याउने महाकाली नदीको सबैभन्दा ठूलो जलाधार छ। काली नदीको मार्गमा पार्वती कुण्ड पर्छ। पार्वती कुण्डको माथिदेखि छोटा कैलाश छ। पार्वती कुण्डमा कालीको पानी मिसिन्छ। त्यहीं काली मन्दिर पनि छ। काली नदीलाई स्थानीयमा कुटी याङ्दी भनिन्छ। त्यहाँ सौका समुदायको बसोबास छ। सुगौली सन्धिअघि नेपालको सिमाना पूर्वमा टिस्टा र पश्चिम काँगडासम्म थियो। सन्धिपछि नेपालको दुईतिहाइ भूमि गुमेको छ। सुगौली सन्धिमा कालीपारि नेपालले दाबी गर्ने छैन भन्ने उल्लेख छ। सुगौली सन्धिको बुँदा ५ मा नेपालका श्री ५ महाराजाधिराज मौसुफ स्वयंका लागि, मौसुफका उत्तराधिकारी वा वारिसका लागि काली नदीको पश्चिममा पर्ने देशसित सम्बन्ध र सम्पूर्ण दाबी परित्याग गरिबक्सन्छ र ती देश वा तिनका बासिन्दासित कहिल्यै कुनै चासो मौसुफबाट राखिबक्सने छैन, उल्लेख छ। तर भारत लामो समयदेखि कालीवारि आएको छ। उसले लिम्पियाधुराबाट करिब ३० किलोमिटरपूर्व भारतीय सीमा सुरक्षा फौज राखेको छ। कालापानीभन्दा ३० किलोमिटर पश्चिमसम्म लिम्पियाधुरा छ। लिम्पियाधुरा मात्र होइन, कालापानी र लिपुलेक पनि भारतीय कब्जामा छ। कालापानीदेखि लिम्पियाधुरासम्मका तीन गाउँ कुटी, नाबी र गुञ्जीको जनगणना, मालपोत अभिलेख तथा अन्य ऐतिहासिक प्रामाण र दस्तावेजले नेपाल भएको पुष्टि गर्छ। नेपाल सरकारले २००९ मा पूर्वाञ्चल र २०११ मा पश्चिमाञ्चलमा जनगणना गरेको थियो। त्यतिबेला हालको दार्चुला (तत्कालीन बैतडी) जिल्लाअन्तर्गत थियो। तत्कालीन ब्यास गर्खा (दरा) मा ६ गाउँ थिए। २०११ को जनगणनाले ब्यास गर्खाका ६ गाउँको घरधुरी संख्या चार सय ३४ तथा कुल जनसंख्या एक सय आठ सय १६ देखाएको छ। अग्रज पत्रकार भैरव रिसालको नेतृत्वमा त्यस क्षेत्रमा २०१८ सालमा भएको जनगणनामा व्यास क्षेत्रका गुञ्जी, नाबी, कुटी, तिंकर र छाङ्रु गाउँको गणना गरिएको थियो। २०१८ साल यता लिम्पियाधुरामा नेपालको उपस्थिति शून्य छ। यो भूभागसहित त्यहाँका बासिन्दालाई भारतीय बनाइसकिएको छ। सुगौली सन्धिपछि नेपालको पश्चिम सीमा लिम्पियाधुरा भएको सीमाविद् पुण्यप्रसाद ओलीले बताए। सरकारले ऐतिहासिक तथ्य, प्रमाण र दस्ताबेजसमेत राखेर भारतसँग छलफलको ठोस प्रस्ताव बनाउने भएको छ। लेखक रतन भण्डरीको अतिक्रमणको चपेटामा लिम्पियाधुरा' पुस्तक अनुसार सन् १८१७ फेब्रुअरीका दिन इस्टइन्डिया कम्पनीका कार्यवाहक मुख्य सचिव जे आदमले काठमाडौंस्थित आवासीय प्रतिनिधि एडवर्ड गार्डनरलाई पठाएको पत्रमा काली नदीको पूर्वमा पर्ने व्यास प्रगन्ना चौतरिया बम शाहको दाबीअनुसार नेपालको ठहरिन्छ। तसर्थ त्यो ठाउँ नेपाल सरकारका अधिकारीलाई बुझाउनू भनी निर्देशन दिएका छन्। ऐतिहासिक तिरोभरोका आधारमा समेत महाकालीको मुहान् लिम्पियाधुरा उल्लेख छ। जलविज्ञानका आधारमा लिम्पियाधुराबाट आउने काली नदी लिपुलेकबाट आउने लिपुखोलाभन्दा दुईतीन गुणा ठूलो छ। सन् १८५६ पछि भने ब्रिटिस इन्डियाले नेपालको पश्चिमी सीमामाथि नक्सामार्फत अतिक्रमण गर्न थालेको थियो। कम्पनी सरकारले सन् १८५६ पछि प्रकाशित नक्सामा लिम्पियाधुराबाट आउने काली नदीलाई कुटी याङ्दी र लिपुलेक पश्चिम गिरफुबाट आउने खाँयंक्ति (लिपुखोला) लाई काली लेख्न सुरु गरेको हो। त्यसभन्दा पनि पूर्व कालापानीमा भारतले कृत्रिम नदी बनाएर काली नदी भन्दै नक्सा जारी गरेको हो।"
निधारमा एक किलोको ट्युमर : उपचार गर्न पैसाको अभाव,"नेपालगन्ज : बाँकेको खजुरा गाउँपालिका३ शान्तिटोलका ६४ वर्षका बुद्धिबहादुर सिंजाली मगरको दायाँ निधारमा झन्डै एक किलोको ट्युमर छ। २०५५ सालमा सानो देखिएको ट्युमर हरेक वर्ष बढ्दै गएको छ। पैसाको अभावमा उनी २१ वर्षदेखि ट्युमर बोक्न बाध्य छन्। मेरो पनि निस्केको थियो। त्यत्तिकै हरायो। तिम्रो पनि हराउँछ, गाउँकै एक वयोवृद्धले भनेको कुराले उनले पनि सुरुमा आफै निको हुने ठाने। मासु बढ्दै गएर आँखा च्यापिरहेको छ। सुत्दा गाह्रो हुन्छ। गह्रुंगो भारी बोके जस्तो हुन्छ, उनले भने, मेरो ट्युमर देख्दा मान्छे हाँस्छन्। मलाई भने कुनै फिलिङ नै हुँदैन। मेरै नियति नै यस्तै छ भनेर चित्त बुझाउँछु। ट्युमरका कारण उनी प्रायः घर बाहिर जाँदैनन्। ट्युमर ढाक्न बाह्रैमास टोपी लगाउँछन्। बसिबसि खाँदा उनको शरीरको तौल बढेर एक सय १५ किलो भएको छ। उनका पाँच भाइ छोरा र दुई वटी छोरी छन्। कान्छो छोरा जीवनबाहेक सबैको बिहे पनि भइसकेको छ। छोरी पनि बिहे गरेर गइसके। सबै छोरा छुट्टिएका छन्। भारतको होटलमा भान्सेको काम गर्ने कान्छा छोरासँगै बस्छन्, उनी। सम्पत्तिको नाममा दुई कठ्ठा ऐलानी जग्गा छ। खजुरा रोडको पक्की सडकदेखि मुस्किलले ५० मिटरको दुरीमा उनको फुसको एउटा सानो घर छ। कान्छाले पठाएको पैसाले घरखर्च चल्छ। जवानी छँदा ज्याला मजदुरी गरे। आठ दश वर्ष कपास विकास समितिमा चौकिदार बसे। अब काम गर्न सक्दैन। ०६३ सालदेखि बाहिर काम गर्न गएको छैन। आम्दानी पनि छैन, उनले यथार्थता दर्शाए। पहिलो पटक ०५८ सालमा नेपालगन्जको भेरी अस्पताल जाँच गराउँदा चिकित्सकले क्यान्सर भएको हुनसक्ने, आँखा र ब्रेनको नसा जोडिएको भए खतरा हुन्छ भन्दै डर देखाए, चिलायो र दुख्यो भने मात्र अप्रेशन गर्नुहोला। नत्र केही फरक पर्दैन। त्यसपछि उनी उपचार नगरी बसे। दोस्रो पटक कहिल्यै चेकजाँच नै गराएनन्। अहिले उपचार गर्न मसँग पैसा पनि छैन। के गरौं ?, उनले आग्रह गरे, कसैले सहयोग गरिदिन्छ र मेरो स्वास्थ्य राम्रो हुने भए अप्रेशन गर्ने मन छ। उनकी पत्नी बासमति सिँजाली मगरले अनुभव सुनाइन्, बोल्दा र हल्लिँदा नसा चर्किन्छ भन्नुहुन्छ। अप्रेशन गर्न पाए निको हुन्थ्यो कि ? टाउकोजत्रै ट्युमर ! अन्नपूर्ण पोस्ट्मा केही महिनाअघि बाँकेको नरैनापुर गाउँपालिका ६ दोन्द्राका मुलायम उर्फ वोरीलाल यादवको विषयमा टाउकोजत्रै ट्युमर शीर्षकको समाचार प्रकाशित भएको थियो। समाचार प्रकाशित भएपछि नेपालगन्ज मेडिकल कलेज शिक्षण अस्पतालले यादवको निःशुल्क शल्यक्रिया गरेको थियो। मुलायमको शल्यक्रिया गरेका शिक्षण अस्पतालका चिकित्सक डाद्वारिका बजगाईले बुद्धिबहादुर सिंजाली मगरको ट्युमरको शल्यक्रिया गर्न सकिने बताएका छन्। डाबजगाईले भने, वहाको ट्युमरको अवस्था कस्तो छ भन्ने बारे केही परीक्षण र सिटी स्क्यान गर्नुपर्छ। त्यसपछि मात्र कसरी शल्यक्रिया गर्न सकिन्छ भन्नेबारे बताउन सकिन्छ।"
अतिरिक्त करको विरोध गर्दै वन उपभोक्ताहरु आन्दोलनमा,"काठमाडौं : सामुदायिक वनलाई सरकारले मनपरी रुपमा कर लगाएपछि उपभोक्ताहरु चरणवद्ध आन्दोलनमा उत्रिएका छन् । संघ, प्रदेश र स्थानीय तहबाट नै अतिरिक्त कर उठाउने कानुनी व्यवस्थाको विरोधमा वन उपभोक्ता उत्रिएका हुन् । तीनै तहको सरकारले आफूखुसी कर लगाइनु स्थानीय समुदायको हक विपरित भएको भन्दै सामुदायिक वन उपभोक्ता महासंघ (फेकोफन)ले यसको विरोध गर्दै आएको छ । ज्ञापन पत्र, स्थानीय तह घेराउ र जिल्ला स्तरीय विरोध सभाको कार्यक्रम गर्दा समेत सुनुवाई नभएपछि प्रदेश स्तरीय विरोध गर्ने तयारी महासंघले गरेको छ । नेपाल ऐन संशोधन गर्न बनेको विधेयक, आर्थिक ऐन र प्रदेशमार्फत् प्रस्तावित विभिन्न विधेयकमा सामुदायिक वन करको मारमा पार्न खोजिएको भन्दै महासंघ आन्दोलनमा उत्रिएको महासंघका अध्यक्ष पाठकले बताइन् । महासंघले सिंहदरबार घेराउको समेत कार्यक्रम तय गरेको पाठकले बताइन् । उपभोक्ता समूहले साल र खयरको काठ बिक्री (समूह बाहिर) गरेवापत १५ प्रतिशत कर सञ्ति कोषमा तिर्दैआएको छ । त्यस्तै स्थानीय सरकार संचालन ऐन अनुसार आम्दानीको १० प्रतिशत कर स्थानीय सरकारलाई बुझाउनु पर्छ । आयकार ऐन अनुसार समूहले बचतबाट २५ प्रतिशत आयकर तिर्नुपर्छ । त्यस्तै मूल्य अभिवृद्धि कर १३ प्रतिशत तिर्नुपर्छ । प्रदेश १ सरकारले साल र खयर बाहेक सम्पूर्ण वन पैदवार बिक्री वितरणको १५ प्रतिशत कर लगाउने तयारी गरेको छ । यस्तै प्रदेश तीन सरकारले समूर्ण वन पैदावर बिक्रीबाट समूह बाहिर १० प्रतिशत र समूहभित्र ०२५ प्रतिशत सेपा शुल्क लगाउन खोजिएको छ । सामुदायिक वन उपभोक्ता समूह १५ प्रतिशत कर तिर्न तयार रहेको पाठकको भनाइ छ । वन तथा वातावरण मन्त्रालयले सामुदायिक वन समूहको हकमा बढी १५ प्रतिशत कर लिनु उचित हुने सुझाव अर्थ मन्त्रालयमा दिएको छ । सामुदायिक वन समूहले कूल आम्दानीबाट २५ प्रतिशत वन विकासमा, ३५ प्रतिशत गरिब तथा विपन्नको जीविकोपार्जनमा र ४० प्रतिशत सामाजिक विकासमा खर्च गर्दै आएको छ । नेपालमा २२ हजार २ सय ६६ सामुदायिक वन उपभोक्ता समूह रहेको छ । ती समूहरुले २२ लाख ३७ हजार ६ सय ७० हेक्टर क्षेत्रको वन व्यवस्थापन गरिरहेको छ । कुल वन क्षेत्रमध्ये ३७ प्रतिशत सामुदायिक वन रहेको छ । सामुदायिक वनमा २९ लाख ७ हजार ८ सय ७१ घरधुरी आबद्ध रहेको सामुदायिक वन उपभोक्ता महासंघले जनाएको छ ।"
मुसिकोटमा डिग्रे मेला सम्पन्न : साढे एक लाख भक्तजनले गरे अवलोकन,"रुकुम : कर्णाली प्रदेशकै प्रशिद्ध धार्मिकस्थल रुकुम (पश्चिम)को मुसिकोट नगरपालिकामा रहेको डिग्रे शाईकुमारी मन्दिरमा साढे एक लाख भक्तजनले पूजापाठ तथा दर्शन गरेका छन् । गत शुक्रबारदेखि सुरु मेलाको मंगलबार अन्तिम दिनसम्म करिब एक लाख ५० हजार भक्तजनले पूजापाठ गरेको मेला व्यवस्थापन समितिका अध्यक्ष लालबहादुर केसीले जानकारी दिए। मुसिकोट नगरपालिका ५ थर्पुमा रहेको डिग्रे मन्दिरमा हरेक वर्षको हरिबोधनीएकादशीदेखि पूर्णीमासम्म पूजापाठ तथा मेला सञ्चालन हुने गर्दछ । डिग्रे मन्दिरमा पूजापाठ गरेमा मनले चिताएको पुरा हुन्छ भन्ने धार्मिक विश्वासका साथ यहाँ भक्तजनले पूजा गर्ने गर्दछन् । डिग्रे मन्दिरमा पूजापाठ गर्नका लागि नेपालका विभिन्न ठाउँबाट भक्तजन रुकुम पुगेका थिए । नेपालका साथै विदेशीपर्यटकले समेत डिग्रे मन्दिरमा पूजापाठ गरेको अध्यक्ष केसीले जानकारी दिए। डिग्रे मन्दिरमा अवलोकनका लागि नेपालका साथै भारत, कोरिया, जापान, बेलायतलगायतका देशबाट भक्तजन यहाँआएको उनको भनाई छ । यस वर्ष डिग्रे मन्दिरमा नौ सय २९ वटा बोकाको बली चढाइएको समितिले जानकारी दिएको छ । उक्त बोकाको टाउको बिक्रीबाट मन्दिरमा तीन लाख २७ हजार रुपैयाँ संकलन भएको समितिका सचिव चुडामणी गौतमले बताए । धार्मिक तथा पर्यटकीय हिसाबले जिल्लाकै महत्वपूर्ण क्षेत्रका रुपमा समेत डिग्रे मन्दिरलाई लिने गरिएको यहाँका स्थानीय बरिष्ठ अधिवक्ता डा नबराज गौतमको भनाई छ । मन्दिरमा पूजापाठ गरेपछि धन, पुत्र र अन्न प्राप्त हुने समेत विश्वास रहेको उनले बताए ।"
मालपोतका दुई कर्मचारीविरुद्ध भ्रष्टाचार मुद्दा,"काठमाडौं : मालपोत कार्यालय लेखनाथ, कास्कीमा खरिदारसहित दुई जनाविरुद्ध मुद्दा दायर भएको छ । अख्तियारले खरिदार प्रकाश पौडेल र लेखापढी व्यवसायी मनहरी भट्टराईविरुद्ध विशेष अदालतमा मुद्दा दायर गरेको छ । सेवाग्राहीको जग्गा नामसारी गरी दिने कार्यका लागि मिलेमतो घुस लिएका उनीहरुविरुद्ध मुद्दा दायर गरिएको हो । अनुसन्धानको सिलसिलामा खरिदार पौडेलले सेवाग्राहीको जग्गा नामसारी गर्ने कार्यका लागि लेखापढी व्यवसायी भट्टराईसँग मिलेमतो गरी १२ हजार घुस लिएका थिए । उनीहरुविरुद्ध भ्रष्टाचार निवारण ऐन बमोजिम जरिवाना र कैद सजाय हुन मागदाबीसहित विशेष अदालतमा आरोपपत्र दायर गरिएको छ ।"
तनहुँमा नरभक्षी पोथी चितुवा नियन्त्रणमा,"दमौली : लामो समयदेखि बालबालिकामाथि आक्रमण गरिरहेको ठानिएको एक पोथी चितुवालाई भानु नगरपालिका १ जामुनेगैह्रामा पासोमा पारिएको छ । वन डिभिजन तनहुँले तयार पारेको पासोमा उक्त पोथी चितुवालाई नियन्त्रणमा राखिएको हो । फलामका आधुनिक पासोमा चितुवा नपरेपछि स्थानीय हरिभक्त ढकालको सहयोगमा विभिन्न वनमा पासो राखिएको थियो । त्यही मध्येको भीमसेन थुम्की सामुदायिक वनमा राति चितुवा पारेको अवस्थामा बिहान भेटिएको बरालले बताए । विज्ञहरुका अनुसार हालसम्म जति पनि बालबालिकामाथि आक्रमण भएका छन््, ती सबैमा पोथी चितुवाको संलग्नता पाइएको छ । नियन्त्रणमा परेको पोथी चितुवा नै भएको खुलेको छ डिभिजन प्रमुख केदार बरालले भने, तर यो बाहेक अरु पनि पोथी चितुवा जंगलमा रहेको आशंका छ । केही सातायता चितुवा नियन्त्रणका लागि वन्यजन्तु विभागबाट खटिएका विज्ञ नरेश सुवेदीले वनमा अझै पनि सातवटा जति चितुवा रहेको अनुमान गरेका थिए । यहाँ एकभन्दा बढी पोथी चितुवा भएकैले आक्रमणका घटना बढेका हुन्, उनले भने । हाल नियन्त्रणमा लिइएको चितुवा चितवन राष्ट्रिय निकुञ्जमा पठाइएको छ । नियन्त्रणका लागि क्यामेरासहित निगरानी ६ बालबालिकाको ज्यान गइसकेपछि अवस्था विकराल रहेको ठहर गर्दै प्रदेश सरकारले स्थानीय तह र वन डिभिजनमार्फत परिचालनका लागि ३० लाख रुपैयाँ बजेट विनियोजन गरेको थियो ।सोही क्रममा विभागबाट विज्ञसहितको टोली अहिले भानुमा छ । टोलीले अझै पनि चितुवा नियन्त्रणका लागि गस्ती र निगरानी गरिरहेको छ । भानुका १ देखि ४ सम्मका वडामा टोलीले काम गरिरहेको छ । चितुवाको नियन्त्रणका लागि ठाउँ ठाउँमा क्यामेरासहित निगरानी भइरहेको छ । सोही आधारमा गस्ती र पासो थप्ने काम भइरहेको छ, उनले भने । यस्ता क्यामेरा तीन प्रमुख वनमा राखेको बताइएको छ ।"
मोदीलाई पत्र लेखेर डा केसीले गरे अनशन स्थगित,"काठमाडौं : चिकित्सा शिक्षा अभियन्ता डा गोविन्द केसीले भारतीय प्रधानमन्त्री नरेन्द्र मोदीलाई पत्र लेखेका छन्। सीमा विवादका विषयमा देशभर आन्दोलन चर्किरहेका बेला केसीले डडेलधुरामा ९ दिनदेखि जारी अनशन स्थगित गर्दै मोदीलाई पत्र लेखेका हुन्। कात्तिक १७ गते डडेलधुरामा अनशन सुरु गरेका केसीले मंगलबार मोदीलाई पत्र लेख्दै अनशन स्थगित गरेका हुन्। राष्ट्रियताको संवदेनशील विषयमा देशभरमा जनस्तरबाट आवाज उठिरहँदा उहाँहरुको संवदेनालाई हृदयंगम गर्दै अनशन स्थगित गरेको केसीको विज्ञप्तिमा उल्लेख छ। श्री नरेन्द्र दामोदरदास मोदी, प्रधानमन्त्री, भारत गणराज्य कुशल छौं र यहाँको कुशलता चाहन्छौं । भारत र नेपालबीचको गहिरो र आत्मीय सम्बन्ध रातारात विकास भएको हैन । अनादिकालदेखि यी भुभागमा बसिआएका मानिसहरुबीचको अन्तरंग सम्बन्ध नै आधुनिक नेपाल र भारत निर्माण भएपछि दुई देशीय सम्बन्धका रुपमा विकास भएको हो । सन् १८१६ को सुगौली सन्धिले आधुनिक नेपालको प्रारम्भिक नक्सा कोरेको थियो । त्यसपछिको अवधिमा ब्रिटिश इण्डिया र स्वतन्त्र भारतसँग राज्यस्तरको सम्बन्धमा उतारचढाव आए पनि जनस्तरमा मैत्रीपूर्ण आर्थिक, सामाजिक र साँस्कृतिक सम्बन्ध कायम छ । धेरै नेपालीको जीविका भारतको रोजगारले धानेको छ भने भारतबाट रोजगारका लागि नेपाल आउने जनसंख्या पनि उल्लेख्य छ । नेपाल र भारत मात्रै नभई पाकिस्तान र बंगलादेशजस्ता अरु छिमेकी देशका पनि भुइँ तहका मानिसहरुका पीडा उस्तै छन् । गरिबी, अशिक्षा र रोगजस्ता साझा समस्याबाट दक्षिण एसियाका सबै देशका नागरिकहरु जुधिरहेका छन् । भ्रष्टाचार, कुशासन र असमानताको बढोत्तरी सबै देशका नागरिकहरुका साझा समस्या हुन् । सन् २००१ को भुकम्पपछि मैले यहाँको गृहराज्य गुजरातको भुजमा घाइतेहरुको सेवा गर्ने मौका पाएृको थिएँ । त्यस्तै सन् २०१३ मा उत्तराखण्डमा भीषण बाढी आउँदा केदारनाथमा फसेका तीर्थयात्रीको सेवा गर्ने मौका पनि मैले पाएको थिएँ । त्यस क्रममा मेरो आफ्नै ज्यान मुस्किलले बचेको थियो । जुनसुकै देश र राष्ट्रियताका मानिस भए पनि उनीहरुको पीडा एकै किसिमको हुन्छ र मानवीय सेवा गर्दा मिल्ने सन्तुष्टि पनि एउटै हुन्छ भन्ने मैले महसुस गरेको छु । अहिले म नेपालमा स्वास्थ्य र शिक्षा क्षेत्र सुधारका लागि सत्याग्रही अभियानमा छु । तर यही बीच समाचार आएको छ कि भारतले निकालेको नयाँ नक्सामा नेपालको पश्चिमी सीमा क्षेत्रको लिम्पियाधुरासम्मको भुभाग भारतमा समेटिएको छ । यो समाचारले अरु नेपाली नागरिकजस्तै म पनि स्तब्ध छु । कूटनीति र भूराजनीतिका जटिल सिद्धान्त र अभ्यासबारे म जानकार छैन । तर सामान्य नागरिकको हैसियतले मैले जानेको यत्ति होः जुनसुकै देशका नागरिकको पनि मर्यादा र आत्मसम्मान समान हुन्छ । नेपालमा भारतका अनेक सरोकार होलान् । खास गरी राष्ट्रिय सुरक्षाको संवेदनशीलताका कारण नेपालमा भारतको गहिरो चासो छ भनिन्छ । तर नेपाल मजबुत र समृद्ध भए मात्रै भारतको राष्ट्रिय सुरक्षा सुनिश्चित हुन सक्छ । अन्तमा, भारत र नेपाल मिलेर लड्नुपर्ने लडाइँ धेरै छन् । विश्वका धेरै ठाउँमा उन्मुलन जस्तै भएका धेरै संक्रामक रोगहरुको ठूलो भार हामीकहाँ छ । अशिक्षित र निरक्षर मानिसहरुको ठूलो संख्या पनि यसै क्षेत्रमा छ । अपेक्षित गतिमा अर्थतन्त्र बिस्तार नहुँदा जीविकाको समस्या त झन् सबैभन्दा जटिल बन्दो छ । आज हजारौं माइल टाढा मरुभुमिमा जोखिमपूर्ण काममा न्युनतम ज्याला लिएर काम गरिरहेका कामदारमध्ये धेरै भारतीय र नेपाली छन् । त्यसैले यस्ता साझा समस्यासित भारत र नेपाल मात्रै नभई सबै दक्षिण एसियाली देशहरु मिलेर लड्नु जरुरी छ । त्यसका लागि नेपालसित हाल देखिएको सीमा समस्यालाई सरकारका विभिन्न स्तरमा हुने कुटनीतिक छलफलबाट समाधान गरी परस्पर विश्वास र मैत्रीको वातावरण कायम गर्न विशेष आग्रह गर्दछु । डा गोविन्द केसी डडेल्धुरा, नेपाल १२ नोभेम्बर, २०१९"
नायिका शिल्पालाई पक्राउ गर्ने बाटो खुल्यो,काठमाडौं : सर्वोच्च अदालतले चलचित्र नायिका शिल्पा पोखरेलले दायर गरेको रिट मंगलबार खारेज गरिदिएको छ । चलचित्र निर्माता छविराज ओझाकी जेठी पत्नी हेमा ओझाले बहुविवाहमा दिएको जाहेरीका आाधार शिल्पालाई प्रहरीबाट पक्राउ पूर्जी जारी भएपछि सर्वोच्चमा रिट दायर भएको थियो । बहुविवाह मुद्दाको विषयमा आफूलाई पक्राउ पुर्जी जारी गर्ने कार्य कानुन बमोजिम नरहेको दाबी शिल्पाको रिटमा थियो । सर्वोच्चका न्यायाधीश ईश्वर खतिवडा र मनोजकुमार शर्माको संयुक्त इजलासले उक्त रिट खारेज गरेको हो । संसदीय समितिमा छविशिल्पा झगडाको चर्चा शिल्पालाई तेस्रो झड्का निर्माता छवि र नायिका शिल्पाविरुद्ध पक्राउ पुर्जी छविशिल्पा काण्डमा नयाँ ट्वीस्ट सर्वोच्चले भन्यो : शिल्पालाई पक्राउ नगर्नू रिट खारेजीपछि शिल्पालाई छविसँगको बहुविवाह प्रकरणमा पक्राउ गरी अनुसन्धान गर्ने बाटो खुलेको छ । जिल्ला र उच्च अदालतले पक्राउका लागि प्रहरीलाई अनुमती दिएपछि त्यसविरुद्ध शिल्पाले सर्वोच्चमा रिट दिएकी थिइन् । आफूलाई पक्राउ गरे अपुरणीय क्षति हुने भन्दै रोक्न उनको माग थियो । शिल्पा छविकी कान्छी पत्नी हुन् । रिट खारेज भए पनि आदेश आउन भने बाँकी छ ।
सार्वजनिक जग्गामा दलको रजाइँ,"सुर्खेत : वीरेन्द्रनगरस्थित सार्वजनिक जग्गामा राजनीतिक दलले रजाइँ गरेका छन्। नगर विकास समिति मातहतका जग्गामा दलकै अगुवाइमा गुरुयोजनाविपरीत विभिन्न संघसंस्था र व्यक्तिलाई वितरण भइरहेको छ। केही दलले पार्टी कार्यालय निर्माण र व्यापारिक प्रयोजनमासमेत उक्त जग्गा प्रयोग गरेका छन्। नगर विकास समितिको नेतृत्वमा रहँदा दलका प्रतिनिधिले सुर्खेत उपत्यकाको गुरुयोजनाविपरीत सार्वजनिक जग्गालाई आफूखुसी गरेका थिए। नगर विकास समिति र दलबीच उक्त जग्गामा पार्टी कार्यालय मात्र बनाउने र त्यसलाई व्यापारिक प्रयोजनमा प्रयोग नगर्ने सम्झौता भएको थियो। तर, उक्त सम्झौता उल्लंघन भएको छ। केही दलले पार्टी कार्यालय निर्माण गरे पनि उक्त भवनमा व्यापार व्यवसाय गराइरहेका छन्। तत्कालीन एमाले र माओवादीका जिल्ला कार्यालयका सटर भाडामा लगाइएका छन्। नेकपाले भाडाबापत मासिक डेढ लाख रुपैयाँसम्म उठाउने गरेको छ। तत्कालीन फोरम लोकतान्त्रिकले पनि कार्यालय प्रयोजनका लागि भन्दै हडपेको नगर विकासको जग्गामा छाप्रा बनाएर रेस्टुरेन्टका लागि भाडामा दिएको छ। यद्यपि, उक्त पार्टी कांग्रेसमा समायोजन भइसकेको छ। यस्तै, राप्रपा नेपालले पार्टी कार्यालय बनाउने भन्दै लिएको जग्गा भाडामा दिएको छ। नगर विकास समितिका अमिन महेशप्रसाद पौडेलका अनुसार तत्कालीन एमाले, माओवादी, कांग्रेस, राष्ट्रिय जनमोर्चा, फोरम लोकतान्त्रिक र राष्ट्रिय प्रजातन्त्र पार्टी नेपालले पार्टी कार्यालय निर्माण गर्ने भन्दै नगर विकास मातहतको एकएक रोपनी सार्वजनिक जग्गा लिएका थिए। पार्टी कार्यालय मात्र सञ्चालन गर्न उपलब्ध गराइएको जग्गा व्यवसायमा लगाएर दलले नाफा कमाइरहेका छन्। सत्तारुढ नेकपा सुर्खेतका सचिव कृष्णबहादुर जिसी भन्छन्, हामीले सरकारी जग्गामा रजाइँ गरेका छैनौं, पार्टी कार्यालय सुरक्षाका लागि मात्र सटर भाडामा दिएका हौं। बरु कम मूल्यमा सटर दिएर पार्टीले व्यापारीलाई सहयोग गरेको उनले बताए। व्यापारीले पनि पार्टी कार्यालयको रेखदेख गरेको उनको भनाइ छ। आफूहरूले जिल्लाको विकासमा नेतृत्व गरेका कारण कार्यालय बनाउन नगर विकास समितिले जग्गा उपलब्ध गराएको दलहरू बताउँछन्। नगर विकाससँगको सम्झौताअनुसार नै पार्टी कार्यालय सञ्चालन गरेका छौं, जग्गा र पार्टी कार्यालयलाई व्यवसायमा लगाएका छैनौं, कांगे्रस सुर्खेतका सभापति कमलराज रेग्मीले भने, सार्वजनिक जग्गा दुरुपयोग गरिनु राम्रो होइन, सम्झौता कार्यान्वयन गर्नुपर्छ। हचुवामा जग्गा वितरण दलको प्रतिनिधित्व गर्दै समितिमा पुग्ने पदाधिकारीको मनोमानीका कारण नगर विकास मातहतको सार्वजनिक जग्गा दुरुपयोग हुने गरेको हो। ०५८ मंसिरमा नगर विकास समितिको बैठकले राष्ट्रिय मान्यता प्राप्त जिल्लाका राजनीतिक दल कांग्रेस, एमाले र राप्रपालाई जग्गा दिने निर्णय गरेको थियो। त्यतिबेला नगर विकास समितिका अध्यक्ष कांग्रेसका नरेन्द्र कोइराला थिए। ०६४ सालमा तत्कालीन माओवादी केन्द्रको तर्फबाट नगर विकास समितिको अध्यक्ष बनेका जितबहादुर रानाले आफ्नो पार्टी माओवादी र राष्ट्रिय जनमोर्चालाई पनि गुरुयोजनाविपरीत नै जग्गा उपलब्ध गराए। त्यस्तै, ०६६ सालमा तत्कालीन लोकतान्त्रिक फोरमको तर्फबाट श्यामसुन्दर अग्रवाल समितिको अध्यक्ष बने। उनले पनि आफ्नो पार्टीलाई गुरुयोजनाविपरीत नै नगर विकासको जग्गा दिलाए। ०६७ सालमा समितिको तत्कालीन नेतृत्वले गुरुयोजनाको भावनाविपरीत कुइनेपानीको सार्वजनिक जग्गा मध्यपश्चिमाञ्चल विश्वविद्यालयको नाममा हस्तान्तरण गरेको छ। उक्त जग्गामा विश्वविद्यालयले पक्की भवन बनाइसकेको छ। समितिमा पुगेका पदाधिकारीले नगर विकासको जग्गा आफू निकटका व्यक्ति र संस्थालाई बाँडेको पाइएको हो। कति जग्गा वितरण भयो ? उपत्यकाको गुरुयोजनामा व्यावसायिक क्षेत्रका लागि १५ बिघा १२ कठ्ठा १४ धुर जग्गा छुट्याइएको थियो। उक्त जग्गा सरकारी स्वामित्वमा रहेका संस्थान र बैंकका लागि छुट्ट्याइएको हो। यसमध्ये ५ बिघा २ कठ्ठा ३ धुर जग्गा विभिन्न व्यक्ति र संस्थालाई समितिले वितरण गरिसकेको छ। यस्तै, गोदाम क्षेत्रका लागि छुट्ट्याइएको १३ बिघा ७ कठ्ठा ६ धुरमध्ये ५ बिघा ९ कठ्ठा १३ धुर जग्गा वितरण भइसकेको समितिले जनाएको छ। समितिले वीरेन्द्रनगरस्थित गोदाम लाइनमा रहेको सार्वजनिक जग्गा घरेलु शील्पकला भण्डार, उद्योग वाणिज्य संघ, गोदाम घर, केवर्ड (हाल जिल्ला समन्वय समिति सुर्खेत),साल्ट टेडिङ कर्पोरेसन, नेपाल खाद्य संस्थान, श्री सत्यसाई केन्द्र, बसपार्कलगायतलाई वितरण गरेको छ। यस्तै, वीरेन्द्रनगरस्थित हटिया चौक, हटियालाइन र बसपार्कतर्फ जाने सडकछेउमा रहेको जग्गा पनि एकएक रोपनीका दरले जिल्लाका राजनीतिक दललाई बाँडिएको छ। सर्वदलीय सहमति भन्दै सार्वजनिक जग्गा वितरण गरिएका कारण कर्णालीको राजधानी सहर वीरेन्द्रनगर कुरुप बन्दै गइरहेको छ। यसलाई रोक्न आवश्यक पहल भइरहेको नगर विकास समितिका अध्यक्षसमेत रहेका वीरेन्द्रनगरका मेयर देवकुमार सुवेदी बताउँछन्। भर्खरै समितिको नेतृत्वमा आएका छु, समितिले पूर्णता पनि पाएको छैन, सुवेदीले भने, वीरेन्द्रनगरका नयाँ गुरुयोजना बनाउँदै छौं, सहमतिका नाममा वितरण भएको जग्गा फिर्ता ल्याउन पहल गर्नेछौं। यसका लागि राजनीतिक नेतृत्वसँग छलफल भइरहेको उनले बताए। सर्वपक्षीय सहमतिबाटै गुरुयोजना कुल्चेर बाँडिएको जग्गाको संरक्षण गर्ने हाम्रो योजना छ, उनले भने।"
आलम प्रकरण : उजुरीकर्ताले नै फेर्न थाले बयान,रौतहट : अदालतमा पूर्वमन्त्री मोहम्मद आफताब आलमको थुनछेक बहस चलिरहँदा उजुरीकर्ताहरूले धमाधम बयान फेर्न थालेका छन्। उनीहरूले आफूहरूलाई प्रहरीले जबरजस्ती कागजमा सहीछाप गराएको भन्दै निवेदन दिएका छन्। राजपुरमा बम विष्फोटको आरोपमा पक्राउ आलमविरुद्ध जिल्ला अदालत गौरमा थुनछेक बहस चलिरहेको छ। २०६४ को संविधानसभा चुनावको अघिल्लो दिन भएको विष्फोटका एक प्रत्यक्षदर्शी तथा घाइते गौरीशंकर राम चमारले बयान फेर्दै अदालत पुगेपछि प्रहरीले पक्राउ गरेको छ। न्यायाधीश दीपक ढकालको इजलासमा बहस चलिरहेका बेला उनले विष्फोटबारे आफूलाई कुनै जानकारी नभएको भन्दै अदालतमा निवेदन दिएका थिए। उनी मुद्दामा आलमविरुद्ध सरकारी साक्षी थिए। प्रहरीले आलमका वकिलसँग अदालतमा प्रवेश गर्न लाग्दा उनलाई पक्राउ गरेको हो। बयान फेर्दै अदालतमा आएपछि उनलाई प्रहरीले हिरासतमा लिएको छ। उनले पहिलेको बयान फेरेर आफू बम विष्फोटबाट नभएर स्टोभ पड्किँदा घाइते भएको निवेदन दिएका छन्। यसअघि विष्फोटपछि इँटाभट्टामा हालेर जिउँदै मारिएका ओसी अख्तर पनि विदेशमा रहेको भन्दै उनकी पत्नी अमना खातुनले बयान फेरेर अदालतमा निवेदन दिएकी थिइन्। जिउँदै इँटाभट्टामा हालेर २३ जनाको हत्या गरेको अभियोगमा पूर्वमन्त्री आलमको बयान गत बिहीबार सकिएको थियो। पतिलाई आलमले जिउँदै इँटाभट्टामा हालेर हत्या गरेको पहिलेको बयान फेरेर ओसीकी पत्नी अमनाले लिखित निवेदन दिएकी थिइन्। ओसी बम विष्फोटनमा मारिएको भन्दै मृत्यु दर्ता प्रमाणपत्र भने बनाइसकिएको छ। अमना र चमार दुवै जनाको निवेदन आएको स्रेस्तेदार गुणराज पराजुलीले जानकारी दिए। घटनाका प्रत्यक्षदर्शी भनिएका ओसीका ससुरा समसुल मियाँले भने बम विष्फोटका घाइतेलाई स्थानीय प्रशासनका तत्कालीन प्रमुखहरूले भट्टामा हालेको बताउन थालेका छन्। उनले आलमभन्दा पनि यो घटनामा तत्कालीन सुरक्षा प्रमुखहरू बढी दोषी रहेको आरोप लगाएका छन्। आलमका पक्षमा बहस गरेका कानुन व्यवसायीले उनलाई तारेखमा रिहा गर्न माग गरेका छन्। न्यायाधीश दीपक ढकालको इजलासमा उनीहरूले प्रहरीले ०६५ सालमा बनाएको मिसिल मात्र सक्कली भएको र अहिलेका कागजात सबै नक्कली भएको जिकिर गर्दै तारेखमा रिहा गर्न माग गरे। थुनछेक बहस मंगलबार पनि चल्ने छ। अदालतमा थुनछेक बहस चलिरहँदा गौर बजारमा आलम समर्थकले उनी निर्दोष रहेको भन्दै मौन जुलुस निकालेका छन्।
हेलिकोप्टर पर्खंदा पर्खंदै सुत्केरीको मृत्यु,"म्याग्दी : म्याग्दीको धौलागिरी गाउँपालिका २ लुलाङ गाउँमा मंगलबार सुत्केरीको मृत्यु भएको छ। सुत्केरी भइसकेपछि अत्यधिक रक्तश्रावले ३० वर्षीया सतीकला विकको मृत्यु भएको हो। वडाध्यक्ष गमप्रसाद विकका अनुसार स्वास्थ्य चौकीमै सुत्केरी भएकी सतीकलाले जन्माएको छोराको अवस्था भने सामान्य छ। सोमबार राति चौकीमै सुत्केरी भएकी सतीकला सामान्य भएका कारण मंगलबार बिहान घर गएकी थिइन्। तर रक्तश्रावले बेहोस भएपछि परिवारले फेरि स्वास्थ्यचौकी ल्याएका थिए। स्वास्थ्यचौकीमा उपचार सम्भव नभएपछि हेलिकोप्टरबाट पोखरा लैजाने प्रयास गर्दागर्दै मंगलबार दिउँसो २ बजे उनको मृत्यु भएको वडाध्यक्ष गमप्रसादले जानकारी दिए। गाउँपालिका अध्यक्ष थम्सरा पुनले गण्डकी प्रदेशको सामाजिक विकास मन्त्रालयमार्फत सुत्केरी उद्धारका लागि हेलिकोप्टर मगाएकी थिइन्। पोखराबाट हेलिकोप्टर उड्नै लाग्दा यता सुत्केरीको मृत्यु भयो, वडाध्यक्ष गमप्रसादले भने। सतीकलाले सोमबार चौथो सन्तान जन्माएकी हुन्। सुत्केरी महिलाको उद्धार गर्न गण्डकी प्रदेश सरकारले निशुल्क हेलिकोप्टर सुविधा उपलब्ध गराउँदै आएको छ।"
गोली हानेर बैंक कर्मचारीबाट ६ लाख लुटियो,"वीरगन्ज : बारामा मङगलबार बिहान बैंकका एक कर्मचारी लुटिएका छन्। बाराको प्रसौनीस्थित निर्धन उत्थान बैंकका जीवन खड्का, फेटा गाउँपालिका२ जगतपुर टोलमा रकम संकलन गर्न गएका उनी लुटिएका हुन्। भारतीय नम्बरको मोटरसाइकलमा आएका दुई जनाले गोली फायर गर्दै खड्काको साथमा रहेको ६ लाख रुपैयाँ लुटेर फरार भएका हुन्। हतियारसहित आएका बन्दुकधारीले एक राउण्ड फायरिङ गरेर खड्काको साथमा रहेको ६ लाख रुपैयाँ लुटेर भारततर्फ भागेको बाराका प्रहरी उपरीक्षक विकासराज खनालले जानकारी दिए। लुटेराले गोली चलाए पनि मानवीय क्षति भने भएको छैन। लुटेराको खोजीका लागि सशस्त्र प्रहरी र नेपाल प्रहरी परिचालन गरिएको बाराका प्रहरी उपरीक्षक खनालले जानकारी दिए।"
बेलुन नेपाललाई लाइफ स्टाइल अवार्ड,काठमाडौं : बेलुन नेपालले लक्जरी लाइफ स्टाइल अवार्ड जितेको छ। विश्वभरको लाइफ स्टाइलको मूल्यांकनमा बेलुन नेपालले अवार्ड जितेको हो। बेलुन नेपालले भ्रमण वर्ष २०२० लाई लक्षित गरेर गत वर्षदेखि व्यवसायिक उडान सुरु गरेको हो। बेलुन नेपालका सञ्चालक सबिन महर्जनका अनुसार यो वर्षको पर्यटकीय सिजन सेप्टेम्बरदेखि उडान सुरु भएको छ। गतवर्ष पर्यटकीय क्षेत्रमा नयाँ साहसिक खेलका रुपमा हट एयर बेलुन संचालनमा ल्याएको बेलुन नेपालले आगामी दिनमा अझ सशक्त रुपमा नयाँ कार्यक्रम संचालन गर्ने तयारी गरेको छ। नेपाललाई साहसिक खेलको गन्तव्य बनाउनेमा विस्वस्त हुँदै यो सिजनको बुकिङ पनि खुला रहेको जानकारी गराएको छ। संस्कृति पर्यटन तथा नागरिक उड्डयन मन्त्रालयले पर्यटन वर्ष भव्य रुपमा मनाउने घोषणा गरेसँगै बेलुन नेपालले बेलुन महोत्सव मनाउने तयारी गरेको अर्का संचालक दीपक श्रेष्ठ बताए।
कपाल मुण्डन गरी विद्यार्थीलाई सजाय,"ललितपुर : गोदावरी नगरपालिका डुकुछाप८ मा सञ्चालित श्री गणेश माध्यमिक विद्यालयले बालमैत्री लागू भएको ६ महिना नबित्दै १२ जना विद्यार्थीको जथाभावी मुण्डन गरिदिएको छ। विद्यार्थीलाई कपाल काटेर आउन पटकपटक अनुरोध गर्दा पनि बेवास्ता गरी ड्रेससमेत नलगाएको विद्यालयको आरोप छ। जथाभावी कपाल काटिदिएपछि केही बालक मानसिक तनावमा परेको र विद्यालय जान नमानेको अभिभावकले जनाएका छन्। घटनामा प्रधानाध्यापक बद्री पौडेल, शिक्षक राजु अधिकारी, ध्रुव पोखरेल (निजी स्रोतका शिक्षक)लगायत संलग्न थिए। उनीहरूले बालबालिकासामु आइतबार सामूहिक माफी मागेर घटना साम्य बनाउने प्रयास गरेका छन्। गोदावरी नगरपालिकाले उक्त घटनाबारे शिक्षक र विद्यार्थीबाट स्पष्टीकरण माग्ने भनेको थियो। विवाद उचाल्न नहुने भन्दै मिलापत्र गरेको नगरप्रमुख गजेन्द्र महर्जनले जानकारी दिए। प्रधानाध्यापकलाई उद्धृत गर्दै उनले भने, हामीले थोरै मात्र काटेका हौं, विद्यार्थी आफैंले थपेका हुन्। तर, कपाल मुण्डनमा परेका बालक विवश घिमिरेका बुवा तथा वडासचिव मुकुन्दले विद्यालयले ज्यादती गरेको भन्दै आक्रोश पोखे। उक्त घटनापछि ९ कक्षामा अध्ययनरत छोरा मानसिक तनावमा रहेको बताए। विद्यालयले जताततै मुण्डन गरिदिएपछि उनका छोरा विवशले घरमा ढोका, झ्याल बन्द गरेर ब्लेडले आफंै कपाल ताछ्न थालेका थिए। कसैगरी पनि ढोका खोलेन घिमिरेले भने त्यसपछि भेन्टिलेटरबाट हात छिराएर झ्याल खोल्न सफल भयांै। उक्त घटनाले आफूलाई पनि तनाब दिएको उनले बताए। छोरालाई उद्धृत गर्दै उनले भने, उक्त घटनापछि छोरो पढ्दिनँ भन्छ। विद्यार्थी अनुशासनबाहिर रहेको कुरा अभिभावकलाई जानकारी नगराएको उनको भनाइ छ। उनले भने, विद्यालयले अहिलेसम्म अभिभावकलाई कुनै छलफलमा बोलाएको छैन। सामूहिक मुण्डनमा पर्नेमा कक्षा ८ का शीतल थिङ, सुमन भ्लोन, सरोज जिसी, अमित दनुवार, सुदीप दनुवार छन्। कक्षा ९ का सन्दीप दनुवार, विवश घिमिरे र विवेक न्यौपाने छन्। त्यस्तै, कक्षा १० का करुण दनुवार, सञ्जीव दनुवार, सचिन दनुवार र विधान थिङ छन्। घिमिरेबाहेक अन्य बालबालिकाका अभिभावक बोल्न सक्ने अवस्थामा छैनन्। बालबालिकालाई त्रास देखाएर यस्तो हर्कत गरिदिएको अन्य अभिभावकले बताएका छन्। मुण्डनमा पर्ने बालकका अनुसार विद्यालयमा उनीहरूलाई ट्र्याक सुट दिने भनेर बोलाएको थियो। त्यही मौकामा कपाल मुण्डन गरेको बताए। शिक्षा विकास तथा समन्वय इकाइ प्रमुख योगेन्द्रप्रसाद बरालले शिक्षा ऐनअनुसार बालबालिकालाई यस्ता खालका ज्यादती गर्न नमिल्ने बताए। यस्ता कामकारबाही हेर्ने अधिकार स्थानीय तहलाई दिइएको छ। बरालले भने, यस्ता खालका जरिवाना नगर्नुपर्ने हो। बालबालिका अराजक बने भन्दैमा भौतिक कारबाही गर्न मिल्दैन। बरु बालबालिकालाई मानसिक परामर्श दिनुपर्ने उनको सुझाव छ। पटकपटक सुझाव दिनुपर्छ तर त्यस्तो गर्नु गलत हो। गुरुले असल बाटोमा ल्याउन यस्तो कार्य गरे पनि बच्चासँग यस्तो व्यवहार गर्नु मूर्खता रहेको उनले बताए। उक्त विद्यालयमा मुस्किलले सय विद्यार्थी र १३ जना शिक्षक छन्। गुणस्तरीय शिक्षा, स्वास्थ्यमा ध्यान नदिएको, ११ बजे विद्यालय आएर २ बजे जाने गरेको शिक्षकको आरोप छ। तर, दरबन्दी मिलानको अधिकार स्थानीय तहलाई भएकाले उनीहरूले जानकारी गराउनुपर्ने बरालको भनाइ छ। बिहीबारको घटनामा अबदेखि अभिभावक निरन्तर विद्यालयमा जाने, बालबालिका आफ्नो अनुशासनमा बस्ने र शिक्षकले पनि यस्ता खालका कारबाही नगर्ने सहमति भएको छ। यद्यपि, बालबालिकामा एकप्रकारको त्रास उत्पन्न भएको स्थानीयले बताए।"
पेस्तोल ल्याउँदै गर्दा पक्राउ,विराटनगर : भारतको जोगवनीदेखि पेस्तोल लिएर आउँदै गर्दा विराटनगर महानगरपालिका १५ रानीबाट प्रहरीले एक जनालाई पक्राउ गरेको छ । पक्राउ पर्नेमा विराटनगर ५ त्रिमूर्ति चोकका २५ वर्षीय बिल नरसिंह भनिने दिपक गुरुङ रहेका छन् । मोरङ प्रहरीका प्रवक्ता डीएसपी राजकुमार खिँउजुकाअनुसार म्याजिक चप्पल राख्ने काटनको बक्सभित्र झोलाले बेरेर हातमा झुन्ड्याएर ल्याउँदै गरेको अवस्थामा सोमबार राति गुरुङलाई देउराली होटल नजिकबाट पक्राउ गरिएको हो । पैदल हिंडिरहेको अवस्थामा शंका लागेर चेकजाँच गर्दा गुरुङको साथबाट एउटा कटुवा पेस्तोल फेला परेको खिँउजुको भनाइ छ। प्रहरीकाअनुसार पक्राउ परेका युवा मदिराले मातेर लट्ठ थिए । दुईजना अपरिचित युवाले भान्जीलाई नयाँ चप्पल किनेर पठाइदिएको भन्दै रानीमा भेट्न आउनेलाई जिम्मा लगाइदिनु भनेर आफूलाई जोगवनी बसपार्कबाट चप्पल राख्ने बक्स जिम्मा लगाएर पठाएको गुरुङले प्रहरीलाई बताएका छन् । उनले झोला भित्र पेस्तोल रहेको कुरामा आफूलाई थाहा नभएको बताएको डीएसपी खिँउजुको भनाइ छ । उनकाअनुसार गुरुङविरुद्ध हातहतियार खरखजना मुद्दा चलाउन मंगलबार म्याद थप गरेर अनुसन्धान अघि बढाइएको छ ।
शिक्षक र विद्यार्थीलाई कानुन पढाउँदै वकिल,"ओखलढुंगा : सरकारी वकिल कार्यालयले विद्यालय तहमा फौजदारी कानुनको अनुशिक्षण सुरु गरेको छ । विद्यार्थी, शिक्षक र किशोरी समूहको माध्यमबाट कानुनी चेताना फैलाउने उद्देश्यले विद्यालयमा फौजदारी अपराध संहिताका प्रावधानबारे जानकारी गराउन अनुशिक्षण सुरु गरेको हो। समुदायमा सरकारी वकिल कार्यक्रमअन्र्तगत कानुनी जनचेताना जगाउन जिल्ला सरकारी वकिल कार्यालय र उच्च सरकारी वकिल कार्यालयले संयुक्त रुपमा यस्तो कार्यक्रम सुरु गरेका हुन् । विद्यालयका बालबालिका र शिक्षकका माध्यमबाट परिवर्तित कानुनका प्रावधान तथा सजायका बारेमा समाजमा चेताना फैलाउन विद्यालय नै रोजिएको जिल्ला सरकारी वकिल सिर्जना घिमिरेलबे बताइन् । विद्यालयमा गरिने यस्ता कार्यक्रममा बालअधिकार, बालबालिका सम्बन्धी ऐन, जबरजस्ती करणी, हिंसाजस्ता अपराध, बालबिबाह र सजाय लगायतका विषयलाई प्रथामिकतामा राखिएको छ । समुदायमा सरकारी वकिल कार्यक्रमले विद्यार्थीलाई कानुनी चेताना विस्तार गर्ने जालपा आधारभूत विद्यालयका प्रधानाध्यापक रत्न खत्रीले बताए । उनले आफ्ना विद्यालयमा भएको कानुनी अनुशिक्षणबाट शिक्षक र विद्यार्थीलाई कानुनी साक्षरता बढेको बताए । सोमबार फौज्दारी कानुन पढाउन विद्यालयमा पुगेका उच्च सरकारी वकिल कार्यालय ओखलढुंगाका प्रमुख घनश्याम ओझालाई विद्यार्थीहरुले विभिन्न कसुर तथा त्यसका सजायका बारेमा छलफल गरेका थिए । अनुशिक्षणमा सहभागी सिद्धिचरण नगरपालिका ११ मा रहेको शक्तिशाली किशोरी समुहकी अध्यक्ष पवित्रा विकले बालबालिकाका अधिकार, कानुनी चेतना र विभन्न अपराधमा हुने सजायका बारेमा जानकारी पाएको बताइन् । उनले बालबिबाह, बालबालिकामाथि हुने विभिन्न खाले शोषण तथा कानुनी उपचारका बारेमा विद्यार्थीले जानकारी पाएको बताइन् । आफ्ना अभिभावकलाई पनि कानुनी व्यवस्थाका बारेमा सम्झाउन सजिलो हुने उनको बुझाइ छ। विद्यालयमा कानुनी साक्षरताका कक्षाले कानुनको जानकारी समुदायमा हुने र अपराध कम हुने सिद्धिचरण नगरपालिकाका मेयर मोहन श्रेष्ठले बताए । उनले कानुनी साक्षरताका लागि विद्यामान कानुनी व्यवस्था सरकारी वकिलबाट विद्यालय र शिक्षक तथा अभिभावकलाई बुझाउने कार्यक्रम प्रभावकारी रहेको बताए । कार्यालयले विभिन्न विद्यालय तथा समुदायमा फौजदारी कानुनबारे अनुशिक्षण दिँदै आएको छ । फौज्दारी कानुनको उलंघन बढेकाले समुदायलाई सचेत बनाउन यस्तो कार्यक्रम महान्यायधिवक्ता कार्यालयबाटै तय गरिएको उच्च सरकारी वकिल घनश्याम ओझाले बताए ।"
"माग पूरा नहुन्जेल डडेलधुरा छोड्दिनँ, अनसन पनि तोड्दिनँ : डा केसी","धनबहादुर भण्डारी डडेल्धुरा : आफूले जनताका लागि सरकारसँग राखेका माग पूरा नभएसम्म अनशन नतोड्ने डा गोविन्द केसीले जनाएका छन् ।उनले डडेलधुरा पनि नछोड्ने अडान लिएका छन्। अनसनरत डा केसीलाई सत्तारढ दल नेकपाबाहेक प्रतिपक्षी नेपाली कांग्रेससँगै अन्य साना दल नेकपा जनमोर्चा, राप्रपा नेपाल समाजवादी पार्टी, साझा विवेकशीललगायतका दलले समर्थन जनाएका छन्। डा केसीलको स्वास्थ्य अवस्था दिन प्रतिदिन कमजोर हुँदै गइरहेको डडेलधुरा अस्पतालका मेसु जितेन्द्र कडेलले बताए । स्वास्थ्यमा जटिल अवस्था आए डडेल्धुरा अस्पतालमा उनको उपचार गर्न नसकिने अस्पतालले जनाएको छ । १८ गते देखि डडेल्धुरामा अनसनरत केसीको स्वास्थ्य भने प्रतिकुल बन्दै गएको छ । उनको शरीरमा चिनी र नुनको मात्रा कम भई स्वास्थ्यमा विभिन्न समस्या देखा पर्न थालेका छन् । उनको शरीरमा अक्सिजन पनि कमी हुन थालेको छ । पिसाबमा खराबी देखिएको चिकित्सकले जनाएका छन् । ब्लडपेसर तलमाथि भइरहेको र शरीरलाई आवश्यक पर्ने तत्व कमीका कारण कमजोर भई रिंगटा लाग्ने मांशपेसी बाउडिने , दुख्ने भइरहेको उनका समर्थन र सहयोगका लागि काठमाडौंबाट डडेल्धुरा पुगेकी डा तोषिमा कार्कीले जानकारी दिइन्। डडेलधुरा अस्पतालको नाजुक अवस्थाका कारण उनलाई धेरै दिन यहाँ राख्नु खतारा भएको उनको भनाई छ । 'आइसीयु को व्यवस्था छैन उनलाई अब डा केसीलाई चाँडै आइसीयुमा राख्नुपर्ने हुन्छ,' डा कार्कीले बताइन्। सुदुरपश्चिमका डोटी, बैतडी, कैलाली , कञ्चनपुरबाट पनि केसीलाई समर्थन गर्दै डडेल्धुरामा आन्दोलन गर्न विभिन्न पार्टीका नेता, सघंसस्थाका प्रतिनिधि आउने क्रम जारी छ। मंगलबार उनको समर्थनमा हस्ताक्षर सकंलन गरी जिल्ला प्रशासनमार्फत सरकारलाई बुझाउने कार्यक्रम रहेको नागरिक समाजले जनाएको छ। सोमबार प्रहरी लगाएर डाकेसीलाई काठमाडौं लैजान खोज्दा उनका भाइ किसोर केसीसँगै स्थानीय नागरिक समाज पत्रकार, र सर्वसधारण प्रतिकारमा उत्रिएपछि उनलाई लिन आएको सेनाको हेलिकोप्टर फिर्ता गएको हो।"
चक्रपथमा रूख कटान तीव्र,"काठमाडौं : कलंकीचाबहिल चक्रपथ विस्तार क्रममा २ हजार ९३ रूख काटिने भएको छ। चक्रपथ विस्तारको दोस्रो चरणमा कलंकीदेखि चाबहिलको धोबीखोलासम्मको ११ ६ किलोमिटर सडक विस्तार हुन लागेको हो। उक्त सडकखण्डमा पर्ने रूख काट्न सुरु गरिएको छ। सडक विभागको सिफारिसमा जिल्ला वन कार्यालय र वन निगमले संयुक्त रूपमा रूख काट्न सुरु गरेको हो। बर्सेनि सडक विस्तार क्रममा धेरै रूख काट्ने गरिएको छ। रूख घट्दै जाँदा वातावरण प्रदूषणमा प्रत्यक्ष असर परेको विज्ञहरू बताउँछन्। वन निगमका वन प्राविधिक अभिशेक शर्माका अनुसार कलंकीचाबहिल खण्डमा ३ सय संख्यामा रूख काटेर सकिएको छ। बाँकी सडकका दुवैतर्फका रूख धमाधम काट्ने काम भइरहेको उनले बताए। हामी धमाधम रूख काट्ने काम गरिरहेका छौँ, उनले भने, सडकमा चाप कम भएको अवस्था हेरेर बिहानदिउँसो काटिरहेका छौँ। काटिएका रूख छनोट गरी लिलाम गरी बिक्री गरिने शर्माले बताए। यस सडकखण्डमा अहिले काइँयो, पिपल, लहरेलगायत रूख छन्। सडक विस्तार क्रममा यी सबै प्रकृतिका रूख मासिने भएका छन्। अध्ययनअनुसार काठमाडौंको वायुमण्डल अहिले प्रदूषणयुक्त छ। विश्वका प्रदूषित सहरमध्ये सातौं नम्बरमा पर्छ। यस्तो अवस्थामा रूख घट्दै जाँदा सहरको प्रदूषण अझ बढ्ने वातावरणविद् भूषण तुलाधरले बताए। हाम्रो सहरको वायुमण्डल प्रदूषित नै छ, उनले भने, यस्तो अवस्थामा रूखबिरुवाको संख्या घट्दा प्रदूषण बढ्छ। सडककिनारमा भएका रूखले २४ प्रतिशतसम्म प्रदूषण रोक्ने उनले बताए। विश्वमा गरिएको वातावरण रिसर्चअनुसार सडककिनारका रूखले २४ प्रतिशतसम्म प्रदूषण नियन्त्रण गर्छ, उनले भने, हाम्रो सहरको ठ्याक्कै कति प्रतिशत नियन्त्रण भएको छ भन्न सकिँदैन। तर, सडककिनारका यति धेरै रूख काटिनु वातावरणीय हिसाबले राम्रो होइन। चीन सरकारले विस्तार गर्ने भनिएको यस सडकखण्डको राइट अप वे क्लियर नभएसम्म डीपीआर तयार नगर्ने भएको छ। त्यसैले अहिले डिजाइन र अध्ययन पूरा नगरी रूख कटान गर्न लगाउँदा बचाउन सकिने रूख पनि नबच्ने वातावरणविद् तुलाधरको भनाइ छ। कोटेश्वरकलंकी विस्तार क्रममा पनि महालक्ष्मी स्थानका केही स्थानका रूख बचाइएको छ, उनले भने, त्यसलाई उदाहरणका रूपमा लिएर काम गरेको भए केही रूख बचाउन सकिने थियो। चक्रपथ विस्तार आयोजनाका प्रमुख अमृतमणि रिमालका अनुसार अहिले रूख काटिए पनि सडक विस्तारपछि बिरुवा रोपिने बताए। सडक विस्तारको काम सकिएपछि वन विभागसँगको सहकार्यमा हामी बिरुवा रोप्छौँ, उनले भने। तर, बिरुवा रोपेर हुर्काउने भन्दा हुर्केका बिरुवा संरक्षण भए उचित हुने तुलाधरले बताए।"
पर्यटन वर्ष : मुस्ताङमा साहसिक कार र्याली हुने,"जोमसोम : मुस्ताङको थासाङ२ कोवाङ क्षेत्रमा जलवायु परिवर्तन सम्बन्धी जनचेतनामुलक विश्व एक्स्ट्रिम इलेक्ट्रोनिक कार र्याली हुने भएको छ। जलवायु परिर्वतनको असर सम्बन्धी विश्व समुदाय माझ सचेतना जगाउने उद्देश्यले कम्पनीले एक्स्ट्रिम कार र्याली गर्न लागेको हो। साहसिक र जोखिमपूर्ण मानिने यो कार र्याली विश्वका पाँच देशमा हुँदैछ। मुस्ताङबाट ब्रान्ड लञ्च गर्ने उद्देश्यले नेपालमा र्याली हुन लागेको एक्स्ट्रिम ई कार्यक्रमकी व्यवस्थापक मिस लुइसाले जानकारी दिइन्। जोखीमपूर्ण कार र्याली सन् २०२१ मे तारिखमा हुनेछ। र्यालीमा प्रदुषणरहित कार रहने छन्। कार र्यालीका लागि करिब १ अर्ब बजेट अनुमान गरिएको छ। मुस्ताङको धौलागिरी र निलगिरी काखको १० किलोमिटर क्षेत्रफल छनोट गरिएको उनको भनाइ छ। र्यालीका लागि विदेशबाट कार नेपाल झिकाइने कम्पनीले बताएको छ। कम्पनीका प्रबन्ध निर्देशक अलेक्जेन्डर एगाधले कम्पनीको ब्रान्ड प्रवद्र्धन तथा जलवायु परिवर्तन सम्बन्धी जनचेतना फैलाउने उद्देश्यले र्यालीको आयोजनाहुन लागेको बताए। कार र्यालीको अवधिमा विश्कै चर्चित व्यक्तित्वसँगै हलिउड र बलिउडका सेलिब्रेटीलाई निम्त्याइने कम्पनीले बताएको छ। विश्व कार रेशको यसप्रकारको इभेन्ट नेपालपछि ब्राजिलमा हुने तय भएको छ। कार र्यालीको आयोजनाबारे जानकारी दिन आयोजित कार्यक्रममा सहभागी संस्कृति पर्यटन तथा नागरिक उडड्यनमन्त्री योगेश भट्टराईले यसले पर्यटन विकासमा टेवा पुग्ने बताए। यो कार्यक्रमले विश्वभर जलवायु परिवर्तनको सन्देश जाने उनको भनाइ छ। कार यस्तो कार्यक्रमले नेपाललाई विश्वभर चिनाउन सहयोग पुग्छ, मन्त्री भट्टराईले भने। मुस्ताङका संघीय सांसद प्रेमप्रसाद तुलाचनले संसारकै चर्चित कार र्यालीले विश्वभर मुस्ताङको सौन्दर्यता र महत्वलाई चिनाउने बताए।"
भारतीय अतिक्रमणविरुद्ध झापामा विद्यार्थीको प्रदर्शन,"झापा : भारतसँग सिमाना जोडिएको नेपालको पूर्वी नाका काँकडभिट्टाको मेची पुलमा झापाका विद्यार्थीले भारतविरुद्ध चर्का नाराबाजी गरेका छन् । कालापानी, लिपुलेक, लिम्पियाधुरालगायतका नेपालका अन्य स्थानका भूभाग भारतले आफ्नो राजनीतिक नक्सामा समावेश गरेको विरोधमा नेपाल विद्यार्थी संघ झापाको आयोजनामा मंगलबार काँकडभिट्टामा विरोध प्रर्दशन गरे। विरोध र्यालीको कोणसभालाई सम्बोधन गर्दै नेविसंघ जिल्ला सभापति राजेन्द्र उप्रेतीले नेपाली भूभाग फिर्ता नगरेसम्म आन्दोलन जारी राख्ने बताए । उनले भने, 'हाम्रा पूर्खा नालापानीमा लडे, अब हामी कालापानीमा लड्नेछौँ।'"
हत्या आरोपी दुईजना १७ वर्षपछि पक्राउ,"धादिङ : उत्तरी धादिङको खनियावास गाउँपालिका ३ (साविकको दार्खा गाविस वडा २) का गोम लामा तामाङ र सुक लामा तामाङ १७ वर्षअघि कर्तव्य गरि ज्यान मारेको आरोपमा पक्राउ परेका छन्। २०५९ साल कात्तिक २९ गते साविकको दार्खा गाविस वडा नं २ देउरालीमा भारतीय सेनामा कार्यरत सोही ठाउँका २४ वर्षीय परशुराम तामाङको कुटपिटबाट हत्या भएको थियो । धारिलो हतियार प्रहार गरि कुटपिट भएलगत्तै गम्भीर घाइते भएका परशुरामलाई उनकी श्रीमती छन्दर तामाङले उपचारको लागि स्वास्थ्य चौकी पुर्याएपनि उनको मृत्यु भएको थियो । श्रीमानको मृत्यु भएपछि कुटपिटमा संलग्न ६ जना विरुद्ध श्रीमती छन्दर तामाङले कर्तव्य ज्यान मुद्धा दायर गरेकी थिइन् । मुद्धा दर्ता भएदेखि फरार रहेका गोम लामा र सुक लामालाइ काठमाडौंमा लुकिछिपि बसिरहेको अवस्थामा धादिङ प्रहरीको अनुरोधमा केन्द्रीय अनुसन्धान ब्यरोको टोलीले पक्राउ गरि धादिङ प्रहरीलाइ बुझाएको हो । पक्राउ परेकालाई सोमबार नै जिल्ला अदालत धादिङमा उपस्थित गराइ म्याद थप गरि अनुसन्धान प्रक्रिया अघि बढाइएको धादिङ प्रहरी प्रमुख एसपी राजकुमार बैदवारले बताए । उनले भने, 'हामीले त्यो बेलाको मिसिल सबै अध्ययन गरिरहेका छौँ, उनीहरुको पनि संलग्नना देखिएकाले पक्राउ गरेका हौँ ।'"
उपल्लो मुस्ताङमा विमानस्थल,"जोमसोम : समुन्द्री सतहदेखि करिब ४ हजार मिटर अग्लो उपल्लो मुस्ताङको लोघेकर दामोदरकुण्ड गाउँपालिका १ चराङमा प्रस्तावित विमान स्थलको सम्भाव्यता अध्ययन सुरु भएको छ। संस्कृति पर्यटन तथा नागरिक उड्ड्यनमन्त्री योगेश भट्टराई दुई साताअघि प्रस्तावित विमानस्थलको अध्ययन गरी फर्किएलगत्तै विमानस्थलको सम्भाव्यता अध्ययन सुरु भएको हो। प्रस्तावित विमानस्थल सम्भाव्यता अध्ययनका लागि संस्कृति, पर्यटन तथा नागरिक उड्ड्यन मन्त्रालयले दुईजनाको प्राविधिक टोली चराङ पठाएको मुस्ताङका संघीय सांसद प्रेमप्रसाद तुलाचनले जानकारी दिए। तुलाचनका अनुसार विमानस्थलको लोकेसन अध्ययन र जग्गा नापजाँचका लागि मन्त्रालयले आईएफआईडी कल्सन्टेन्सीका तर्फबाट सिभिल इन्जिनियर नरेश सिवाकोटी र प्रकाश श्रेष्ठलाई चराङमा खटाएको हो। खटिएका प्राविधिक टोलीले शनिबार बिहानैदेखि विमानस्थलको अध्ययन थालेको लोघेकर दामोदरकुण्डा गाउँपालिकाका अध्यक्ष लोप्साङ छोम्फेल बिष्टले जानकारी दिए। प्रस्तावित चराङ विमानस्थलका लागि गतवर्ष पर्यटन मन्त्रालयले प्रारम्भिक सर्भे गरेको थियो। यसको ठिक १ वर्ष विस्तृत परियोजना प्रतिवेदन डीपीआर तयार गर्ने उद्देश्यले सम्भाव्यता अध्ययन गर्न प्राविधिक टोली उपल्लो मुस्ताङ पुगेको हो। डीपीआर सम्भाव्यता अध्ययनका लागि ३ दिन सर्भे हुने सिभिल इन्जिनियर नरेश सिवाकोटीले जानकारी दिए। विमानस्थलको आवश्यक रनवे क्षेत्रफल र त्यस वरपर पर्ने डाँडाको समेतको अध्ययन गरेर उपयुक्त स्थान छनोट गरिने इन्जिनियर सिवाकोटीले उल्लेख गरे। प्रस्तावित विमानस्थल सम्भाव्यता अध्ययनका लागि प्राविधिक टोलीसहित लोघेकरका अध्यक्ष बिष्ट, स्थानीय जनप्रतिनिधि र गाउँले खटिएका छन्। चराङमा ठूला ठूला पठार समथर खुल्ला जग्गा हुँदा विमानस्थलको प्रचुर सम्भावना भएकाले मन्त्रालयले यसको गृहकार्य गरेको हो। विमानस्थल अध्ययन र निरीक्षणका क्रममा चराङमा पुगेका मन्त्री भट्टराई विमानस्थल बन्नेमा दुई मत नभएको बताएका थिए। उनले संसारका अग्ला ठाउँमा समेत विमानस्थल निर्माण भइसकेकाले चराङमा विमानस्थल बनाउन बाधा नपर्ने जनाएका थिए। उपल्लो मुस्ताङको मौलिक धार्मिक, सांस्कृतिक, सामाजिक सभ्यता र खनिज तथा जैविक विविधताले प्रख्यात छ। सरकारले उत्तरी तिब्बत र दामोदरकुण्ड धार्मिक स्थलका लागि लक्ष्य गरी विमानस्थल निर्माण गर्न लागेको हो। उपल्लो मुस्ताङ क्षेत्र कृषि, पशुपालन र पर्यटन क्षेत्रमा समेत अगाडि छ। उपल्लो मुस्ताङको समृद्धि र विकासका लागि हवाई सेवा आवश्यक भएको गण्डकी प्रदेशका सांसद इन्द्रधारा बिष्टको भनाइ छ। उनले सरकारले पर्यटन विकासका लागि विमानस्थलको निर्माण र उत्तरी कोरला नाका खोल्न सडक सञ्जाल विस्तार गर्दै गरेको बताए। संघीय र प्रदेशले नाका आसपासका क्षेत्रमा विद्युत् र सञ्चारको पूर्वाधार निर्माण र नाकाका लागि चाहिने भन्सारलगायत सुरक्षा संयन्त्रको अस्थायी पूर्वाधारको तयारी थालेको उल्लेख गरे।"
हात्तीले धान नस्ट गर्न थालेपछि नियन्त्रणका लागि प्रशासन गुहार्दै स्थानीय,"उदयपुर : धान थन्काउने बेलामा हात्तीले नष्ट गरेपछि उदयपुरको पूर्वी क्षेत्रका स्थानीयले हात्ती नियन्त्रणका लागि प्रशासनको मद्धत मागेका छन्। निकै मेहनत र दुःख गरेर लगाएको धान थन्काउनै लाग्दा हात्तीले खाइदिए पछि किसान चिन्तित हुँदै प्रशासन पुगेका हुन् । कोसी टप्पु वन्य जन्तु आरक्षबाट निस्किएका पाँचवटा हात्तीको समूहले एक महिना यता बेलका नगरपालिका १ र २ को तपेश्वरी, आम्बासी, टप्पु, वानडाँडा क्षेत्रमा किसानले लगाएको धानवालीमा क्षति पुर्याएको स्थानीयबासी तथा नगरपालिकाका कार्यपालिका सदस्य विचारी सार्कीले बताए। हात्तीले पाक्न लागेको धान, घर भत्काएर भित्र राखेको अन्नपात खाइदिने र नष्ट गरिदिने गरेको उनले बताए । उनले भने, ,'दिनभर हात्ती आउँदैनन् जब राती हुन्छ, हुल बाँधेर धानवालीमा प्रवेश गर्छन्, 'राती हात्ती आउने भएपछि मानवीय, भौतिक र अन्नवालीमा क्षती हुन नदिन स्थानीय रातभर जाग्राम बस्दै आएका छन्,' उनले भने, 'घरबाट त जसोतसो लखेटछौ, धानवालीमा सकिन्न ।' तर्साउनका लागि आगोको राको, घण्टीको प्रयोग गरेपनि अटेर गर्ने गरेको उनको भनाई छ । हात्तीले एक महिना यता किसानले १५२० बिघा क्षेत्रफलमा लगाएको धान खेती नष्ट गरेको स्थानीय तथा पूर्व तपेश्वरी गाविसका अध्यक्ष डिल्ली विमलीले जानकारी दिए । उनले आधा दर्जन घर र तीनजनालाई घाइते बनाएको बताए । हात्ती आतंक नियन्त्रण गर्न स्थानीयले नगरपालिका, स्थानीय प्रशासन, डिभिजन वन कार्यालय कोषिटप्पु वन्यजन्तु आरक्षण क्षेत्र र सुरक्षार्थ खटिएका नेपाली सेनासँग आग्रह गरेका छन् । स्थानीयले जिल्ला प्रशासन कार्यालय र कोषि टप्पु क्षेत्रको सुरक्षार्थ खटिएको सेनालाई नियन्त्रणका लागि आग्रह गरेका हुन् । नगरपालिकाले भने वन्यजन्तु प्रवेश गर्ने मार्गमा विद्युतीय घेराबारा गरेपनि फरक बाटो प्रयोग गरेका कारण नियन्त्रणमा कठिनाई भएको मेयर दुर्गाकुमार थापाले बताए । उनले भने, 'वन्यजन्तु बस्तीमा पसेर क्षति नहोस भनेर तर्साउने गरी विद्युतीय घेराबेरा गरियो तर घेराबेरा छ भनेर जानकारी पाए जस्तै गरी फरक बाटोबाट आउन थाले ।' मेयर थापाले नगरपालिकाको एक्लो प्रयासबाट मात्र सम्भव नभएकाले माथिल्लो निकायलाई अनुरोध गर्ने गरी नगर कार्यपालिकाको बैठकले निर्णय गरिसकेको बताए।"
सरकारलाई डा केसीको चेतावनी : मेरा लागि डाक्टर नपठाऊ,"धनबहादुर भण्डारी डडेलधुरा : १७औं अनसनको ९औं दिनमा डाक्टर केसीले थप उपचार गर्न अस्वीकार गरेका छन्।डाक्टर केसीले स्वास्थ्य मन्त्रालयले उपचारका लागि पठाएका डाक्टरबाट थप उपचार गर्न मानेका छैनन् । उनले डडेलधुरा अस्पतालमा दरबन्दी अनुसारका चिकित्सक पठाउनुपर्ने भन्दै मेरा लागि त सहयोगी छँदैछन, जनताका लागि चिकित्सक आवश्यक छ, उनका लागि पठाउनु पर्यो भन्दै मन्त्रालयबाट आएका डाक्टरबाट उपचार नगराउने बताए। थप उपचार नगर्ने भन्दै केसीले बिरोध जनाएका छन् । स्वास्थ्य मन्त्रालयले भेरी अस्पतालबाट फिजिसियन डाक्टर राजेश मण्डललाई डा केसीको थप उपचारका लागि पठाएको भएपनि डाक्टर केसीले मण्डलबाट उपचार गर्न अस्वीकार गरेको डडेलधुरा अस्पतालका मेसु डाजितेन्द्र कडेल बताए । आफ्ना माग पूरा नहुँदासम्म कुनै पनि उपचार नगर्ने भन्दै डाक्टर केसीले सरकारले आफ्ना मागका विषयमा उदासिन भएको आरोप लगाएका छन् । डाकेसीले मन्त्रालयले उपचारका लागि डाक्टर पठाउने हो कि, मसँग गरेका सम्झौता र थप माग पूरा गर्ने हो, उनले भने ,'चिकित्सक नै पठाउने हो भने जनताका लागि डडेल्धरा अस्पतालमा दरबन्दीअनुसारका विषेशज्ञलाई पठाउनुपर्यो।' अनसनको ९औं दिनमा आइपुग्दा डाक्टर केसीको स्वास्थ्य अवस्था अत्यन्तै नाजुक भएको उनको रेखदेखमा संलग्न डाक्टर तोसिमा कार्कीले बताइन् । सोमबार चिकित्सा शिक्षा सुधारको माग लिएर डडेलधुरामा आमरण अनसनरत डा केसीलाई लिन गएको हेलिकोप्टर रित्तै फर्किएको थियो।"
दाजुभाइको सुस्वास्थ्य र दीर्घायुको कामना गर्दै समाचकेवा सम्पन्न,"राजविराज : स्त्रीहरूको संगठित प्रतिरोध, चेलीबेटी र माइतिबीचको अटुट प्रेम तथा घुसघुसे एवं कुरौटे (चुगला) हरूलाई सजाय दिने सन्देश बोकेको 'समाचकेवा' पर्व सम्पन्न भएको छ। समा चकेवा पर्वको महत्वपूर्ण पात्र पानिने चुगलाको खराब छविलाई दर्शाउँदै कुटपिट गरेर चुगलाको कृतिम दाह्री, जुंगा जलाएर समा चकेवा बिसर्जन गरिएको हो । राजविराजको भगवती पोखरी, कल्टु दास पोखरी, तुरुन्ती पोखरी, बाबा पोखरीलगायत सप्तरीको विभिन्न पोखरीमा गीत गाउँदै पुगेका महिलाले असत्य, पाप र असामाजिक तत्वको प्रतीकको रूपमा रहेको चुक्ली लगाउने पात्र चुगलाको जीउमा आगो लगाएर पोखरीमा बिसर्जन गरे। कात्तिक शुक्ल द्वितीयाबाट सुरु भएको यो पर्वका अवसरमा सोही दिनदेखि रातको समयमा माटोले बनाइएका मूर्तिसहित लोकगीत गाएर पूजा गर्ने र चुगलाको मूर्तिमा टाँसिएको कृतिम दाह्री जुँघा एकएक गरी जलाउँदै आएकोमा पूर्णिमाको राति कुटपिट गर्दै सम्पूर्ण रुपमा चुगलालाई जलाएर बिसर्जन गरिएको राजविराज १ की नम्रता राजले बताइन् । परिवारका साथ राजविराजस्थित भगवती पोखरी पुगेकी नम्रता राजले समाचकेवा पर्वले चुगलाको रुपमा समाजमा रहेका असत्य, पाप र असामाजिक तत्वलाई नाश गर्नुपर्ने सन्देश दिएको बताइन् । पूर्णिमाको तिथि मंगलबार बिहानसम्म मात्र भएको भन्दै कतिपयले सोमबार मध्यराति नै गीत गाउँदै चौंवाटोमा भेला भई पोखरीमा पुगेर समाचकेवा बिसर्जन गरे भने कतिपयले मंगलबार बिसर्जन गरेका छन् । गीतमा आफ्ना दाजुभाइको प्रशंसा तथा चुक्ली लगाउने पात्रलाई गाली गरिएको छ । रंगरोगनले सजाई डालामा ल्याइएको समाचकेवालाई दाजुभाइको घुँडामा फुटाउन लगाएर तथा चुगलाको प्रतिक कुचो र बृंदावनको प्रतिक झारपातमा आगो लगाएर दिदीबहिनीले यो पर्व समापन गरेको राजविराजकी रमिला साहले बताएकी छिन् । बाबा पोखरीमा पुगेकी साहका अनुसार माटाले बनाइएको समा, चकेवा र अन्य भाँचिएका मूर्तिलाई गाउँनजीकैको खोला, पोखरी वा तलाउमा बिसर्जित गरियो भने चुगलाको मूर्तिलाई फोहोर ठाउँमा फ्यालियो । समाचकेवा फुटाएर दिदीबहिनीले दाजुभाइलाई च्युरा, भुसबा, गुँडको प्रसाद दिए भने दाजुभाइले नगदसहित उपहार दिए । पौराणिक कथा अनुसार एकहोरो प्रेम गर्ने चुडकले चुगली (पोल) लगाइ दिएका कारण कृष्णको श्रापले पक्षी बनेका शाम्बा र चारुवाकलाई शाम्बाका दाजु शाम्बले कठोर तपस्या गरी पक्षी योनीबाट मुक्त गराएको सम्झनास्वरुप द्वापर युगबाटै उत्सव मनाउन थालिएको बैष्णव काली मन्दिर राजविराजका पुरोहित राजिब झाले बताए । झाका अनुसार चुडकले झुठो पोल लगाएर शाम्बा र चारुवाकको जोडीलाई श्राप दिलाएको वास्तविकता पत्ता लागेपछि उनलाई देश निकाला गरिएको थियो। दाजुको तपस्याकै बलमा पक्षीयोनीबाट मुक्ति पाएकोले दिदीबहिनीले आफ्नो दाजुभाइको सुस्वास्थ्य र दीर्घायुको कामना गर्दै मनाइने समाचकेवा पर्व आत्मीय प्रेमको प्रतीक समेत रहेको राजविराज ६ की रन्जु साहले बताइन् । क्रमशः शाम्बालाई सामा र चारुवाकलाई चकेवा तथा चुडकलाई चुगला भन्न थालिएको हो । द्वापरयुगमा मनाएको पौराणिक कथनअनुसारको चलन कालान्तरमा दाजु र बहिनीको प्रेम र सद्भावको मौलिक पर्वमा रुपान्तरित बनेको जानकारको भनाइ छ । सप्तरीको राजविराजस्थित भगवती मन्दिरको पोखरीमा दाजुको घुँडामा समाचकेवाको माटाको मूर्ति फुटाउँदै सप्तरीको राजविराज नगरपालिका १ की नम्रता राज।"
रौतहटको मठिया प्रहरी चौकीमा बम विष्फोट : प्रहरी जवान घाइते,रौतहट: रौतहटको इशनाथ नगरपालिकामा रहेको मठिया प्रहरी चौकीमा बम विष्फोट भएको छ । मंगलबार दिउँसो बम विष्फोट हुँदा प्रहरी जवान रन्जित यादव घाइते भएका छन् । बम प्रहार गर्ने भारत बिहारको ढाका घर भएका भारतीय नागरिक चन्दनकुमार पक्राउ परेका छन् । प्रहरी चौकी मठिया इसनाथ नगरपालिका ४ मा पर्दछ । नेपाल भारत सीमा नजिकै चौकी रहेको छ । चौकी अगाडी सेन्ट्री बसेका प्रहरीलाई लक्षित गरी बम प्रहार गरेका हुन् । मोटरसाइकलमा आएका युवाले प्रहरीलाई लक्षित गरेर बम प्रहार गरेका हुन् । प्रहरीले भारतीय नम्बरको मोटरसाइकलसमेत बरामद गरेको छ । घटनाको विषयमा अनुसन्धान भइरहेको प्रहरीले जनाएको छ ।
एकीकृत बस्ती निर्माण अलपत्र,"चरिकोट : दोलखामा ८० प्रतिशतभन्दा बढीले निजी घर बनाइसके पनि २ वटा एकीकृत बस्ती निर्माण भने अलपत्र छ। भीमेश्वर नगरपालिका१, क्षमावतीस्थित पानीपोखरी र भीमेश्वर नगरपालिका४, जिलुस्थित डिहीफसिभैँ एकीकृत बस्ती विभिन्न अल्झनले निर्माण सुरु हुन सकेको छैन। सरकारी निकायबीच समन्वय अभाव, आर्थिक तथा नीतिगत समस्याले एकीकृत बस्ती निर्माण सुरु हुन नसकेको भूकम्प प्रभावितहरू बताउँछन्। पुनर्निर्माण प्राधिकरण कार्यकारी समितिले क्षमावतीस्थित पानीपोखरीमा रहेको सार्वजनिक जग्गामा पीडितलाई सार्न निर्देशन दिएसँगै जिल्लास्थित जग्गा दर्ता समितिले बस्ती निर्माण प्रक्रिया अगाडि बढाए पनि पूरा हुन सकेको छैन। पानीपोखरीमा निर्माणाधीन एकीकृत बस्तीमा लाभग्राहीले घर बनाएपछि मात्र पुर्जा पाउने अल्झन राखिएको छ। एकीकृत बस्तीका भीमबहादुर थामीले जग्गा प्राप्त गर्नै विभिन्न समस्या देखाइएकाले घर बनाउन समस्या भएको बताए। एकीकृत जग्गा दर्ता समितिका सदस्य एवं मालपोत कार्यालय दोलखाका प्रमुख खड्गबहादुर कार्कीले भने, सबै प्रक्रिया पूरा भएपछि पुर्जा वितरणमा समस्या आउँदैन। तर, पुर्जा लिएर लाभग्राहीले घर नबनाए सरकारी जग्गा दुरुपयोग हुने भएकाले घर निर्माणपछि मात्र पुर्जा वितरण गर्ने उनको भनाइ छ। जग्गा कित्ताकाट भइसके पनि कार्यविधिले तोकेअनुसार १० वर्षसम्म हक हस्तान्तरण गर्न पाउने छैनन्। स्थानीयकै पहलमा एकीकृत बस्ती निर्माणमा सक्रिय डिहीफसिभैँमा पूर्वाधार निर्माण आधाभन्दा बढी सकिएको छ। फसिभैँमा आवश्यक पूर्वाधार तयार भइसकेको र जग्गा प्लटिङ गरी व्यक्तिको नाममा लालपुर्जा ल्याएर घर बनाउने प्रक्रिया सुरु गर्ने तहमा पुगे पनि मालपोतको राजस्वसम्बन्धी समस्याले थप काम अगाडि बढ्न नसकेको जिलु एकीकृत बस्ती निर्माण समितिका अध्यक्ष अर्जुन चौलागाईंले बताए। फसिभैँ र डिहीमा गरी ६२ रोपनी क्षेत्रफलमा एकीकृत बस्ती निर्माण गर्नुपर्नेमा लालपुर्जा प्राप्त गर्दा लाग्ने करिब आठ लाख राजस्व कसले व्यहोर्ने भन्ने समस्या देखिएको अध्यक्ष चौलागाईंको भनाइ छ। क्षमावतीको जस्तै आफूहरूले उक्त राजस्व मिनाह गरी लालपुर्जा पाउनुपर्ने अध्यक्ष चौलागाईं बताउँछन्। भीमेश्वर नगरपालिका४, का वडाध्यक्ष हरिवंश चौलागार्इं जग्गा पास गर्दा लाग्ने राजस्वसम्बन्धी समस्या समाधानका लागि प्रदेश सरकारसँग आग्रह गरिएको र छिट्टै प्रदेश सरकारले निर्णय गर्ने बताए। एकीकृत बस्ती निर्माण भइरहेको फसिभैँमा १०८ र डिहीमा ७६ गरी कुल १८४ घर पुनर्निर्माण गर्नुपर्ने राष्ट्रिय पुनर्निर्माण प्राधिकरण दोलखाको तथ्यांक छ। डिहीमा एकीकृत बस्तीको डिजाइनमै समस्या भएकाले त्यसमा सुधार गरेर आधारभूत काम अगाडि बढाउनुपर्ने एकीकृत बस्ती निर्माण समितिका सचिव मोती चौलागार्इं बताउँछन्। अहिलेको डिजाइनले भूक्षयको खतरा बढ्ने भएकाले डिजाइन परिवर्तन गरेर पुनर्निर्माण अगाडि बढाउनुपर्ने उनले बताए। बस्ती निर्माण अगाडि नबढेकाले डिहीका भूकम्प प्रभावित अहिले पनि जग्गा भाडा तिरेर टहरा बनाई बसिरहेको सचिव चौलागाईंको गुनासो छ।"
सिन्धुलीको घ्यांगलेखमा विद्युत,"सिन्धुली : सिन्धुलीको विकट घ्याङलेख गाउँपालिकामा राष्ट्रिय प्रशारण लाइनको विद्युत सेवा पुगेको छ । जिल्लाका अन्य स्थानीयतहमा वर्षौं अघि राष्ट्रिय प्रशारण लाइन पुगेपनि सिन्धुली सदरमुकामसँगै जोडिएको घ्याङलेख गाउँपालिकामा भने सोमबारबाट मात्र राष्ट्रिय प्रशारण लाइनको विद्युत सेवा सूचारु भएको हो। दशकौंको प्रयासपछि बल्ल विद्युत सेवा गाउँमा आएपछि गाउँपलिकाले एक भव्य कार्यक्रमको आयोजना गरेर विद्युत सेवाको उदघाटन समेत गरेको छ । गाउँपालिकाका १, २, ३ र ४ नम्बर वडामा विस्तार गरिएको राष्ट्रिय प्रशारण लाइनको सोमबार प्रमुख जिल्ला अधिकारी जनार्दन गौतमले उद्घाटन गरेर सुरु गरेका हुन् । नेपाल विद्युत प्राधिकरण सिन्धुली वितरण केन्द्रको सहयोगमा गाउँपालिकाको चारवटा वडामा पहिलो चरणमा विद्युत सेवा पुरयाइएको हो। प्रमुख जिल्ला अधिकारी गौतमले कार्यक्रमको उद्घाटन गरेर उपभोक्ताको घरघरमा विद्युत बालिएको उक्त गाउँपालिकाका अध्यक्ष जगतबहादुर भोलनले जनाए । घ्याङ्गलेखमा विद्युत विस्तार गर्न ५० करोड रुपैयाँ बढी लाग्ने अनुमान गरिएको थियो । तर, गाउँपालिकाले पहिलो चरणमा झण्डै ५ करोडको लागतमा चारवटा वडामा विद्युत सेवा पुर्याउन सफल भएको भोलनले जनाए । गाउँपलिकाका जनप्रतीनिधि, कर्मचारी र स्थानीय बासिन्दा निस्वार्थ भावना लिएर सुशासन र पारदर्शिता कायम गर्दै विकास निर्माणमा जुटे धेरै काम गरे देखाउँन सकिने उदाहरण विद्युत सेवा विस्तारका क्रममा देखिएको पनि उल्लेख गरे । प्रमुख जिल्ला अधिकारी जर्नादन गौतमले गाउँपालिकामा विद्युत सेवा पुग्नु भनेको विकासका थुप्रै सम्भावनाको ढोकाहरु खुलेको धारणा राखे । गाउँपालिका ५ मा अब विद्युत सेवा पुग्न बाँकी छ । उक्त वडामा पनि विद्युत सेवा विस्तारका लागि आवश्यक ९० लाख रुपैयाँको टेण्डर भइसकेको बताइएको छ । गाउँपालिकामा १७ किलोमिटर विद्युत प्रशारण लाइन विस्तार गरिएको अध्यक्ष भोलनले जनाए। गाउँपालिकाका बासिन्दालाई विद्युत सेवा घरमा जडान गर्न विशेष सहुलियत दिने समेत उनको भनाई छ।"
स्कुल जानु छ खाली खुट्टा,"होलिया (बाँके) : २१ कात्तिक २ बजे। बेतहनीहोलिया सडक खण्डमा एक हुल विद्यार्थी भेटिए। उनीहरूले टिसर्ट र हाफ पाइन्ट लगाएका थिए। टिसर्ट च्यातिएको थियो। हाफपाइन्ट ठाउँठाउँमा सिलाएको स्पष्टै देखिन्थ्यो। लामबाहुले लगाउने निकै कम थिए। तीनदेखि पाँच वर्ष उमेर नकटेका उनीहरू सबै हतारमै देखिन्थे। थोरै अलकत्रा छर्केर कालोपत्रे गर्न तयार गिट्टीयुक्त सडकमा अधिकांश नांगो खुट्टामै थिए। केहीको खुट्टामा चप्पल थियो। जुत्ता त कसैले पनि लगाएका थिएनन्। यो बाँकेको डुडुवा गाउँपालिकाको होलियास्थित जनता आधारभूत विद्यालयका विद्यार्थी घर फर्कंदै गर्दा हो। विकट गाउँ होलियामा मधेसी समुदायको बसोबास छ। सबैजसो मधेसी समुदायका बालबालिका छन्। उनका बाआमाले नै जुत्ताचप्पल लगाउँदैनन्। सन्तानलाई पनि खाली खुट्टा स्कुल पठाउँछन्, सरस्वती बाल विकास केन्द्रकी शिक्षिका नारायणी पुनले भनिन्, यिनीहरूलाई खाली खुट्टामै हिँड्ने बानी छ। कतिलाई त जुत्ताचप्पल लगाएर हिँड्न पनि आउँदैन। विद्यालयकी सहायक जनक दुलारी चौहानले कतिले त स्कुलमा हराउँछ भनेर चप्पल घरमा लुकाएर आएको बताइन्। बालविकासको कक्षा ०६२ सालदेखि सुरु भए पनि विद्यार्थी संख्या दुईतीन वर्षयता मात्र बढेका हुन्। विद्यालयमा डुडुवा गाउँपालिकाको १ को खडैंचा र होलियाका बालबालिका पढ्न जान्छन्। होलिया लक्ष्मणपुर बाँधका कारण सधैं डुबानमा पर्छ। केही वर्षअघिसम्म यहाँका धेरै निरक्षर बालबालिका सडकमा खेलिरहेको भेटिन्थे। अहिले जनता आधारभूत विद्यालयको बालविकासमा एक सय २७ बालबालिका अध्ययनरत छन्। एउटै विद्यालयमा पाँचवटा बाल विकास कक्षा सञ्चालन गरिएको छ। कक्षाकोठामा फर्निचर छैन। न त भुइँमा ओछ्याउने कार्पेट राम्रो छ। विद्यालयसँग यसको व्यवस्थापन गर्न बजेट नभएको प्रधानाध्यापक शिवप्रसाद सापकोटाले बताए। बाल विकास केन्द्रको प्रशासनिक खर्च वार्षिक १२ हजार रुपैयाँ हुन्छ। उनका अनुसार रजिस्टर, चकडस्टर सबै यही रकमले किन्नुपर्छ। विद्यार्थी घरबाटै खाजा ल्याउँछन्। मंसिरदेखि फागुनसम्म बढी जाडो हुन्छ। के गर्मी महिना के जाडो उनीहरू यसरी नै पढ्न आउँछन्। विद्यालय आउनु मात्र ठूलो कुरा होइन। मधेसी समुदायका बालबालिकालाई टिकाइराख्न चुनौती हुन्छ, सापकोटा भन्छन्, अधिकांश गरिबका छोराछोरी छन्। जुत्ताचप्पल र विद्यालयमै खाजाको व्यवस्था गर्न सके विद्यार्थीलाई टिकाइराख्न सकिन्थ्यो।"
