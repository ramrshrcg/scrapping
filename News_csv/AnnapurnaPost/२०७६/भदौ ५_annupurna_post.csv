शीर्षक,विवरण
एक व्यक्ति एक पद,"एक व्यक्ति एक प्रमुख सत्तारुढ नेकपाभित्र नयाँ मुद्दाले प्रवेश पाएको छ। अर्थात् एक व्यक्तिलाई एक कार्यकारी जिम्मेवारी। सत्तारुढ पार्टीकै वरिष्ठ नेता माधवकुमार नेपालबाट उठान भएपछि स्वाभाविक रूपमा महत्त्व मात्र पाएको छैन कि बहसले उचाइ लिँदै छ। पार्टी बरियता सूचीमा घटुवा मा परेलगत्तै प्रतिक्रियास्वरूप यो विषय आएको हो। यो पार्टी अध्यक्ष तथा प्रधानमन्त्री केपी शर्मा ओलीको तेज घटाउने एजेन्डा मानिँदै छ। केन्द्रीय तहमा मात्र होइन, तल्लो तहसम्मै यो नीति लागू हुनुपर्छ भन्ने धारणा नेपालबाट अघि सारिएको छ। खासमा नेपालको राजनीतिक इतिहासमा एकै व्यक्तिले पार्टी र कार्यकारिणी जिम्मेवारी बोक्नु हुन्न भन्ने कहिल्यै निष्कर्ष नपाएको नियमित बहस हो। प्रजातन्त्रको बहालीयता दलीय पद्धतिको सरकार हुँदाका बखत उठ्ने गर्छ। अझ यस प्रकृतिको किचलो सत्तारुढ पार्टीभित्रै उत्पन्न हुन्छ। त्यसकारण नेकपामा वरिष्ठ नेता नेपालको दबाबमूलक प्रस्ताव नौलो होइन। प्रमुख विपक्षी कांग्रेसले यस्ता किचलो पटकपटक खेप्यो। खालि प्रयोगकर्ता पार्टी र एक शब्दावली मात्र फरक हो, प्रयोगकर्ताको रणनीतिचाहिँ एउटै हो। कांग्रेसमा एक व्यक्ति एक पद नारा घन्किन्थ्यो। नेकपामा एक व्यक्ति एक जिम्मेवारी। जब मुलुकमा जहानियाँ राणाशासन अन्त्य भयो, तब स्वाभाविक रूपमा क्रान्तिको नेतृत्वकर्ता कांग्रेसले सत्ता सम्हाल्ने अवसर पायो। राणा प्रधानमन्त्री मोहनशमशेरको बहिर्गमनसँगै २००८ मा कांग्रेसका सभापतिको हैसियतले मातृकाप्रसाद कोइरालालाई दरबारले प्रधानमन्त्री बनाउन चाह्यो। तर, कांग्रेसभित्रको बहुमत उनकै भाइ विश्वेश्वरप्रसाद कोइराला प्रधानमन्त्री हुनुपर्छ भन्थ्यो। त्यसपछि कांग्रेसभित्र पार्टी अध्यक्ष र प्रधानमन्त्री एकै व्यक्ति हुन नहुने राजनीतिले चर्काे रूप मात्र लिएन कि कांग्रेस विभाजनको तहसम्म पुर्यायो। जब २०४८ मा गिरिजाप्रसाद कोइराला प्रधानमन्त्री भए, तब उनले एक व्यक्ति एक पद मान्यता स्विकार्दै पार्टी महामन्त्रीबाट राजीनामा दिएका थिए। २०५६ चैतमा प्रधानमन्त्री बनेपछि उनले त्यही मान्यतालाई निरन्तरता दिन सकेनन्। सभापति र प्रधानमन्त्री दुवै पदमा आफैं रहेपछि बखेडा उत्पन्न भयो। एक पद छाड्न दबाब दिनेहरूलाई कोइरालाले किनारा लगाउन कुनै कसरत बाँकी राखेनन्। त्यो किचलो राजनीति बाक्लिँदै जाँदा अन्ततः २०५९ असारमा कांग्रेस विभाजित भयो। त्यसकारण एक व्यक्ति एक जिम्मेवारी उचाल्न जति सजिलो हुन्छ, त्यसको अवतरणले विभाजनसम्म पुर्याएको छ। त्यतिबेला कोइरालाले आफू सभापति र प्रधानमन्त्री दुवैमा वैधानिक तवरमा निर्वाचित भएकाले पद छाड्न दबाब दिनुलाई अनुचित जिकिर गर्दै आएका थिए। कांग्रेसभित्र एक व्यक्ति एक पद को राजनीतिले सात दशक गुजारिसकेको छ तर विधि निर्माण हदमा कहिल्यै पुगेन। पार्टी विधानमा उल्लेख गरे पनि परिस्थितिजन्य अवस्था तेस्र्याउँदै तोडमोड भएका छन्। ओलीलाई अध्यक्ष र प्रधानमन्त्री दुवै पद प्रतिस्पर्धात्मक विधिबाट मिलेको हो। कसैले टीका लगाएर वा मनोनीत दिएको पद होइन भन्दै जिकिर लिन सक्छन् उनले। सत्तारुढ भएपछि बोझ बढी भएको अनुभूति गरेमा कसैलाई कार्यवाहक दिने निर्णय लिन सक्छन्, त्यो उनकै चाहनामा निर्भर गर्छ। एक व्यक्ति एक पद सुन्दा राम्रो शब्दावली हो। अझ व्यवहारमै प्रयोग गर्न सकिएमा लोकतन्त्रकै जग बलियो बनाउँछ। सँगै वरिष्ठ नेता नेपाल पनि कुनै बेला कार्यकारिणी र पार्टीको दुवै जिम्मेवारीमा थिए। आफू कार्यकारी जिम्मेवारीमा रहँदाचाहिँ के गरियो ? किन राम्रो पद्धति बसाइएन ? यस्ता प्रश्न पनि जोडिएर आउनेछन्। अझ एक व्यक्ति एक पद मात्र होइन कि एकचोटि प्रधानमन्त्री भएको व्यक्ति बारम्बार त्यही पदका निम्ति किन लडिरहने ? बारम्बार प्रधानमन्त्री बन्ने होडले राजनीतिमा विकृतिदेखि गुटबन्दीसमेत मौलाउन पुगेको छ। शासकीय पद्धति निर्माण नहुँदा यस्ता महत्त्वपूर्ण सवाल व्यक्तिगत ईष्र्याको उपजमा सीमित छ। नेकपालाई दुईतिहाइको मत प्राप्त छ। त्यसकारण शासकीय पद्धति स्वच्छ राख्ने हिसाबले पद र जिम्मेवारीका सवालमा कानुन निर्माणमा लाग्नु उचित हुन्छ।"
