शीर्षक,विवरण
अख्तियारको अख्तियारी,"एकपछि अर्को गरी भएका भ्रष्टाचार प्रकरणकाण्डले मुलुक ग्रस्त हुँदै गएको छ। सरकार भने भ्रष्टाचारविरुद्ध शून्य सहनशील नीति लिएको उद्घोष गरिरहन्छ। भ्रष्टाचार नियन्त्रणनिम्ति गठित संवैधानिक अंग अख्तियार दुरुपयोग अनुसन्धान आयोग नीतिगत भ्रष्टाचार आर्थिक, सामाजिक क्षेत्रमा अस्थिरता र विचलन गराएको वाक्यांश प्रतिवेदनमा उल्लेख गर्छ भने सरकार मन्त्रिपरिषद्बाट कुनै पनि निर्णयमा अनुसन्धान त परै जाओस्, प्रश्नसमेत उठाउन नपाउने गरी संसद्मा विधेयक दर्ता गर्छ। शासकीय नीति र व्यवहारबीच तालमेल मिलेको देखिन्न। त्यही पृष्ठभूमिमा भ्रष्टाचार झागिँदो छ। नेपालको शासकीय प्रणालीमा बहुआयामिक स्वरूपमा भ्रष्टाचार देखिएको निष्कर्षसहित अख्तियारले आज स्थापना दिवस मनाउँदै छ। उसको नारा छ, भ्रष्टाचार नियन्त्रण ः सुशासन प्रवद्र्धन। २०४७ को संविधानअनुरूप २०४८ माघ २८ बाट अख्तियार क्रियाशील छ। हो, मुलुक नीतिगत भ्रष्टाचार ले ग्रसित छ। प्रधानमन्त्री निवाससमेत व्यक्तिको नाममा दर्ता हुन्छ भने अन्यत्रका सार्वजनिक सम्पत्तिको हालत के होला ? चारैतिर बिचौलिया, दलाल र माफियाको बिगबिगी छ। त्यस्ता तत्वहरूले शासकीय संयन्त्रलाई सजिलै खेलौना बनाइरहेको बालुवाटारललिता निवास प्रकरणले नै देखाउँछ। मन्त्रिपरिषद्कै नीतिगत निर्णयमा नेपाल ट्रस्टको सम्पत्ति व्यापारिक विशेषको भोगमा पुगेको छ, विनाप्रतिस्पर्धा। अख्तियारको केही साताअघि सार्वजनिक प्रतिवेदनमा नीतिगत भ्रष्टाचार का विषय उठाइएका छन्। नीतिगत निर्णयमा अनुसन्धानको पहुँच स्थापित हुनुपर्छ भन्ने उसको माग छ। आयोग स्थापनायता यो माग उठिरह्यो, तर २९ वर्ष पुग्दा पनि निष्कर्षचाहिँ निक्लिएको छैन। अर्थात् उसले मन्त्रिपरिषद्को निर्णयमा छानबिन गर्ने अवसर पाएको छैन। आयोगको टिप्पणीमा उल्लेख छ, मन्त्रालयले सार्वजनिक खरिदसम्बन्धी विषयमा निर्णय गर्न मन्त्रिपरिषद्मा पुर्याइने प्रवृत्ति छ। हुन पनि हाम्रो राज्य संयन्त्र, कुन नीति हो र कुन सार्वजनिक खरिदका विषय हुन् भन्ने छुट्याउने सामथ्र्य राख्दैन। मन्त्रिपरिषद्को टेबुलमा फाइल पुग्नासाथ कुनै पनि ठेक्कापट्टा वा सरकारी सम्पत्ति भाडामा दिने विषयमा समेत सजिलै नीतिगत जलप लाग्छन्। बृहत् प्रकृतिका निर्णय मन्त्रिपरिषद्मा पुर्याउने र नीतिगत आवरणमा प्रश्नसमेत उठाउन नपाउने दृश्य हावी हुनुले राज्यसंयन्त्रबाट राणापञ्चायतकालीन हुकुमी प्रवृत्ति कायमै रहेको भान हुन्छ। राजनीतिक तन्त्र र वाद परिवर्तनसँगै शासकीय वृत्तका पात्र त परिवर्तन भए, तर कार्यशैली र मानसिकता परिवर्तन नभएको दृष्टान्त नियमितजसो प्रदर्शन हुँदैछन्। मन्त्रिपरिषद् र मन्त्रिपरिषद्का समितिबाट सामूहिक रूपमा जेजस्ता भ्रष्टाचारजन्य निर्णय लिइए पनि अख्तियारले छानबिन गर्न नपाउने व्यवस्था भ्रष्टाचारको मूल मुहान बन्दै छ। संसद्समक्ष भर्खरै पुगेको अख्तियारको संशोधित विधेयकमा नीतिगत निर्णय परिभाषा गरिनुपर्ने बुँदा मन्त्रिपरिषद्बाटै खारेज हुनुको नियत संसद्ले खोजी संशोधन हुनुपर्छ, भ्रष्टाचार नियन्त्रणमा संसद्को भूमिका चाहने हो भने। यसै वर्ष अख्तियारले भ्रष्टाचार र घुसखोरी अनुभूत किसिमले घटाउने प्रतिबद्धतासहित यसै वर्ष पाँचबर्से संस्थागत रणनीति घोषणा गरेको छ। अख्तियारको यो चौथो पञ्चवर्षीय रणनीति गएको मंसिरबाट लागू भएको हो। भ्रष्टाचार नियन्त्रणका मामलामा परिणाममुखी काम गरी सदाचारयुक्त समाज निर्माण को उद्घोष पनि आएको छ। उसले सरकारी सेवामा घुसरहित तुल्याउने, सेवाग्राहीलाई सरल र सहज पहुँच स्थापित गर्ने लक्ष्य पनि लिएको छ। पछिल्लो समय स्रोत नखुलेको सम्पत्तिका हकमा सुब्बाखरदारविरुद्ध नै करोड रुपैयाँभन्दा माथिको बिगो लगाउँदै मुद्दा दायर गर्दैछ। सँगै साना तहका कर्मचारीसँग त्यति अथाह सम्पत्ति भेटिन्छ भने माथिल्लो तहकासँग कति होला ? जिब्रो टोक्नुपर्ने अवस्था छ। मासिक पारि श्रमिक र सुविधा हेर्दा दैनिक जीवन कठिन छ, बजार भाउ हेर्दा। उपल्ला तहका कर्मचारी आलिशान महलमा बस्नुको मूल कारण भ्रष्टाचार नै हो। जसरी साना कर्मचारीका हकमा स्ट्रिङ अपरेसन चलेको छ, त्यसरी नै राजनीतिकर्मी र उपल्ला तहका कर्मचारीको आलिशान वास को रहस्य पनि खोज्नुपर्छ। तिनका सम्पत्ति जाँचबुझ गरी सजायको दायरामा तान्नुपर्छ। २०७२ असोजमा संविधानसभानिर्मित संविधान जारी हुनुअघि एक सरकार र अरूमातहतका निकाय थिए। संघीय पद्धतिसँगै तीन तहको सरकार शासन सञ्चालनमा सक्रिय छन्। यतिखेर ७ सय ६१ थलोबाट कानुन निर्माण हुन्छ र त्यति नै थलोबाट कार्यकारिणी अधिकारको प्रयोग पनि। संघप्रदेश नीतिनिर्माणमा बढी भूमिका रहन्छ भने नागरिकको घरदैलोमै शासकीय सेवा पुर्याउने दायित्व स्थानीय सरकारको हो। नयाँ शासकीय संरचनाअनुसार अख्तियारले स्थानीय तहका क्रियाकलापको सर्वेक्षण गरेको थियो। उक्त सर्वेक्षणमा भ्रष्टाचार, नातावादकृपावाद बढेको, सार्वजनिक सम्पत्ति दुरुपयोग बढेको, सार्वजनिक कोषको गैरकानुनी प्रयोग पनि बढ्दै गएको र अनावश्यक कागजात माग गरी झमेला दिएको अनुभव समेटिन पुगेको छ। अर्कातिर अख्तियारमा पर्ने उजुरीको एकचौथाइ संख्या स्थानीय तहसँगै सम्बन्धित छ। नागरिकका उजुरी र अनुभव हेर्दा भ्रष्टाचारले तलैसम्म जरा गाडेको दुर्भाग्यपूर्ण स्थिति देखाउँछ। लोकतान्त्रिक पद्धतिमा सुशासन प्रत्याभूत नगरेसम्म न सरकारले आफ्नो वैधता स्थापित गर्न सक्छ न त लोकतन्त्रको जग बलियोसँग बस्छ। सुशासन कायम गर्न राज्यसँग अनगिन्ती औजार र र मार्ग छन्। सरकारसँग सम्पत्ति शुद्धीकरण अनुसन्धान विभाग, राष्ट्रिय सतर्कता केन्द्र, राजस्व अनुसन्धान विभागलगायत अनगिन्ती निकाय छन्। तिनीहरूले सरकारी संयन्त्रभित्र हुर्किएको विकृति न्यूनीकरण गरी सुशासन दिने दायित्व बोकेका हुन्छन्। अर्थ मन्त्रालयमातहतका निकायलाई पछिल्लो समय प्रधानमन्त्रीको प्रत्यक्षमातहत सारिएको छ, त्यसलाई सक्रिय पार्न। ती निकाय बिरलै आफ्नो दायित्व पूरा गर्छन्। त्यहीकारण खराब काम गर्ने कतिजना कर्मचारी कारबाहीका भागीदार भए भनी खोज्ने हो भने उदाहरणयोग्य तथ्य फेला पार्न कठिन छ। अख्तियार त शासन व्यवस्थामा देखापर्ने बृहत् प्रकृतिका भ्रष्टाचार छानबिन गर्ने संवैधानिक अंग बनाइनुपर्ने हो। सरकारले आफ्नो दायित्व पूरा नगरेपछि भ्रष्टाचारका हरेकखाले विषयमा अनुसन्धान गर्नुपर्ने स्थिति देखापरेको छ। अख्तियार सरकारको नभई राज्यको अंग हो। अर्थात् यो संस्था सरकारमातहतको निकाय होइन। राज्यलाई व्ययभार पार्ने वा भ्रष्टाचारमा संलग्न भएमा मन्त्रीप्रधानमन्त्रीसम्मका क्रियाकलाप अनुसन्धान गर्ने संवैधानिक अंग हो। उसको संवैधानिक स्वतन्त्रता कायम गरिनुपर्छ। दुर्भाग्यतः पछिल्लो संवैधानिक अंगमा दलीय भागबन्डा र त्योभन्दा पनि नेताका कोटाप्रथा मा पदाधिकारी नियुक्त भएको सन्देश प्रवाहित भइरहेको छ। संवैधानिक संस्थाको मर्यादा र त्यसले लिने निर्णयमा कतैबाट प्रश्न उठ्न नसक्ने किसिमले स्वतन्त्र अंग भएको सन्देश प्रवाहित गर्न जरुरी छ। अझ अख्तियारजस्तो संवेदनशील संस्थामा नियुक्त हुने पदाधिकारीको स्वच्छताको हकमा त सामान्य प्रश्न पनि उठ्नु हुन्न। उसको निर्णयमा प्रश्न उठेको खण्डमा भ्रष्टाचारजस्तो गम्भीर प्रकृतिको फौजदारी अपराधको सामान्यीकरण र सरलीकरण हुन पुग्छ। वास्तवमै राज्यको शून्य सहनशील नीति हो भने त्यसअनुरूपको व्यवहार पनि देखिनुपर्छ, भ्रष्टाचारका कानुन निर्माणदेखि अख्तियारलाई स्वतन्त्र राख्ने मामलासम्म।"
कोरोना भाइरसको असर नेपाली जलविद्युत् निर्माणमा पनि,"बेंसीशहर : चीनमा फैलिएको कोरोना भाइरसका कारण यहाँको एक जलविद्युतको काम ठप्प भएको छ । चीनिया कम्पनीद्धारा निर्माण भइहेको मस्र्याङ्दी गाउँपालिका६ बाहुनडाँडास्थित ३० मेगावाटको न्यादी जलविद्युत आयोजनाको काम ठप्प भएको हो । नयाँ वर्ष मनाउन स्वदेश फर्किएका चिनियाँ कामदार कोरोना भाइरस महामारीका कारण फर्कन नपाउँदा निर्माण कार्य रोकिएको आयोजनाले जनाएको छ । आयोजनाका जनसम्पर्क अधिकृत विजय गुरुङकाअनुसार चीन गएका ५६ जना प्राविधिक तथा कामदारहरु नेपाल फर्कन सकेका छैनन् । चीनको चचियाङ हाइड्रोपावर कन्स्ट्रक्सन एण्ड इन्स्टलेसन कम्पनी लिले आयोजनाको निर्माण गरिरहको छ । आयोजना प्रमुख, ईन्जिनियर, प्राविधिक, कामदार सबै चीनमै अड्कीएका छन्, जनसम्पर्क अधिकृत गुरुङले भने, यहाँ ४ जना चीनिया मात्र बाँकी छन् । निर्माणको काम ठप्प छ । एक महिनादेखि निर्माण काम ठप्प भएको आयोजनाले जनाएको छ । चीन गएका आयोजना प्रमुखसहितका प्राविधिक र कामदारहरु फेब्रुअरी ५ तारिखमा नेपाल आउने कार्यतालिका रहेको थियो । तर, चीनमा फैलिएको कोरोना भाइरसका कारण उनीहरुलाई नेपाल आउन दिइएको छैन् । उनीहरु नेपाल आउने तालिका अझै अनिश्चित छ, गुरुङले भने, उनीहरु नआउँदासम्म निर्माण अघि बढ्न सक्दैन । निर्माण रोकिदाँ निर्धारित लक्ष्यमा काम नसकिने देखिन्छ । २०७३ चैतबाट निर्माण सुरु भएको आयोजना निर्माण अन्तिम चरणमा पुगेको छ । करिब ८५ प्रतिशत काम सकिएको आयोजनाले जनाएको छ । आगामी चैतमा विद्युत उत्पादन गर्ने आयोजनाको लक्ष्य थियो । आयोजनाको बाँध क्षेत्रको जग खन्ने काम पूरा भएको छ । न्यादी हाइड्रोपावर कम्पनीका प्रमुख कार्यकारी अधिकृत उत्तम अमात्यका अनुसार ३ दशमलब ८४ किलोमिटर लामो मूख्य सुरुङको ढलानको काम ८५ प्रतिशत सकिएको छ । यस्तै, विद्युतगृहको सिभिल संरचना निर्माणको काम पनि सकिएको छ । आयोजनामा सुरुङसहित ७ सय २५ मिटर पेनस्टक पाइप राखिनेछ । ३० मेगावाटको आयोजना सम्पन्न गर्न ६ अर्ब रुपैयाँ लागत अनुमान गरिएको छ । आयोजनामा एभरेष्ट बैंकको अगुवाईमा ५ बैंकले ऋण लगानी गरेका छन् । आयोजना पूरा भएपछि उत्पादन हुने विद्युत २२० केभी मस्र्याङ्दी कोरिडोर प्रसारण लाईनको खुदी सबस्टेसनमा लगेर जोडिनेछ । निर्माणधीन प्रसारण लाइन विद्युत उत्पादन सुरु हुने अवधिभित्र तयार नभए आयोजनाबाट उत्पादित विद्युत टारिकुना सबस्टेसनमा जोड्ने कम्पनीको योजना छ । नदीको वहावमा आधारित यो आयोजनाबाट वार्षिक १६८ गिगावाट आवर विद्युत उत्पादन गरी नेपाल विद्युत् प्राधिकरणलाई बिक्री गरिनेछ । आयोजनाले नेपाल विद्युत प्राधिकरणसँग प्रचलित पोष्टेड दर अनुसार वर्षायाममा ४ रुपैयाँ ८० पैसा र सुक्खायामका लागि ८ रुपैयाँ ४० पैसामा विद्युत खरिद सम्झौता (पिपिए) गरेको छ । उक्त दर वार्षिक ३ प्रतिशतका दरले सामान्य वृद्धि भइ आठ वर्षसम्म र सम्झौताको अवधी ३० वर्षसम्म कायम रहने बताइएको छ । साना जलविद्युत गुरुयोजनाअन्तर्गत सन् १९९३ मा पहिचान भएको ङादीको सुरुको क्षमता २८ मेगावाट थियो, पछि यसलाई २० मेगावाट हुँदै ३० पुर्याइएको हो । यसको पूर्व सम्भाव्यता अध्ययन लमजुङ विद्युत विकास कम्पनी (लेड्को) ले गरेको थियो । सन् २००० मै यसको वातावरणिय प्रभाव मूल्याङ्कन स्वीकृत भइसकेको हो । बीपीसीले लेड्कोबाट यो आयोजना सन् २००६ मा खरिद गरेको थियो ।"
पूर्वसचिव पत्नीको दर्दनाक हत्या,"काठमाडौं : कुनैकुनै हत्याका घटना सुन्नेलाई नै पीडादायी हुन्छन् । पूर्वसचिव अर्जुन कार्कीकी पत्नी मुनाको सोमबार त्यस्तै निर्मम हत्या भएको छ । घटनामा घरायसी कामदार विजय चौधरी संलग्न रहेको सीसीटीभी फुटेजका आधारमा प्रहरी निचोडमा पुगेको छ । घरमा दुई जना मात्र भएका बेलाको उक्त घटनामा विजय पनि नाइलनको डोरी घाँटीमा बाँधिएको अवस्थामा मृत फेला परेका छन् । आत्महत्याको अनुमान गरिए पनि उनले आफैं पासो लगाएको भने सीसीटीभी फुटेजमा नदेखिएको प्रहरीले जनाएको छ । ललितपुर सानेपास्थित घरमै मुनालाई प्लास्टिकको पिर्काले हिर्काएर चौधरीले हत्या गरेको प्रहरीले जनाएको छ । बिहान १० बजेर २० मिनेटतिर विजयले मुनालाई घाँटीमा डोरीले बाँधेर भुइँमा बजारेको देखिन्छ, अनुसन्धानमा संलग्न एक प्रहरी अधिकृतले भने, मुना भुइँमा लडेपछि कपाल समाती टाउको बजारेर प्लास्टिकको पिर्काले हिर्काएको देखिन्छ । उनको घरमा सुत्ने कोठा र बाथरुमबाहेक अन्यत्र सीसीटीभी छ । प्रहरीले अर्जुनका भनाइ, घरमा काम गर्ने अन्य कामदार र सीसीटीभीलाई आधार बनाएर अनुसन्धानको दायरा फराकिलो बनाएको छ । दुई छोरी र एक छोराकी आमा मुनाको हत्या के कारणले गरियो भन्नेबारे प्रहरीले अनुसन्धान अघि बढाएको छ । पूर्वसचिव कार्की बिहानै पशुपतिनाथ मन्दिर गएका थिए । फर्किएपछि घटना थाहा पाएको उनले आफन्त र प्रहरीसँग बताएका छन् । अर्जुनका अनुसार मुना अचेत अवस्थामा लडिरहेकी थिइन् । उनले तत्काल प्रहरीमा खबर गरे । प्रहरी घटनास्थल पुगेपछि मुनालाई ललितपुर सानेपास्थित स्टार अस्पताल लगिएको थियो । तर, मुनाको मृत्यु भएको थियो । प्रहरी घटनास्थलमा पुग्दा मुना भान्साकोठामा रगताम्य भएर लडिरहेकी थिइन् । विजय नाइलनको डोरीले पासो लगाएको अवस्थामा डाइनिङ टेबलमा लडिरहेका थिए । घटना हुँदा कार्की दम्पतीका १२ वर्षीय छोरा विद्यालय गइसकेका थिए । घरमा कामदार रहेकी महिला छोरालाई स्कुल पुर्याउन गएकी थिइन् । महानगरीय प्रहरी अपराध महाशाखा र ललितपुर प्रहरी परिसरले संयुक्त रूपमा अनुसन्धान थालेका छन् । ललितपुर परिसर प्रमुख एसएसपी टेक राईले घटनास्थलमा भएका सीसीटीभीलाई आधार बनाउँदा विजयले मुनाको हत्या गरेको देखिएको बताए । विजयले मुनामाथि गरेको सांघातिक आक्रमण सीसीटीभीबाट देखिए पनि आफूले पासो लगाएको देखिँदैन, एसएसपी राईले भने, हामी अनुसन्धानमै छौं । पोस्टमार्टम रिपोर्ट आएपछि रहस्य खुल्ने उनले बताए । घटनास्थलमा खटिएका महाशाखाका प्रवक्ता एसपी मुकेश सिंहले मुनाको हत्या कामदार विजयले गराएको सीसीटीभीबाटै पुष्टि भएको बताए । मुनाको हत्या विजयले गरेकामा दुईमत रहेन, एसपी सिंहले भने, तर, किन हत्या गर्यो भनेर हामी अनुसन्धानमै छौं । मुना र विजयको शव पोस्टमार्टमका लागि प्रहरीले पाटन अस्पतालमा लगेको छ । चौधरी परिवारकै प्रिय थियो म पशुपतिनाथको दर्शन गर्न बिहानै निस्किएको थिएँ । उनी (मुना कार्की) घरमै यताउता गर्न थालिन् । त्यसैले म मात्रै मन्दिर गएँ । तर, पशुपतिबाट फर्किंदासम्म यस्तो घटना भयो । म उता भगवान्को पूजा गर्न जाने, घरमा यस्तो नराम्रो घटना हुने ? यस्तरी मार्दा कति पीडा भयो होला ? कति चिच्याइन् होला ? कति दुख्यो होला ? म घर आउँदा गेट बन्द थियो । बोलाएँ, बोलिनन् । गेट खोलेर भित्र छिरें । टेबलमा विजय (विजय चौधरी) पछारिएको थियो । भान्सामा छिरें । रगतमा लतपतिएको देखें । मैले केही सोच्न सकिनँ । प्रहरीलाई सम्झें, फोन गरेर बोलाएँ । पापीलाई सानैदेखि पालेर राखेको थिएँ । यस्तो घटना भयो । यस्तो आपत्ति आइलाग्यो, कसरी सम्हालिन सक्छु ? मुनाको हात बाँधिएको थियो । घाँटीमा डोरीले कसेर मारेजस्तो देखिन्छ । डाइनिङ हलमा भएको एउटा मेच भाँचिएको र प्लास्टिकको पिर्का टुक्राटुक्रा भएको देखें । त्यति गर्दासम्म उनले किन प्रतिकार गर्न सकिनन् ? अचम्म लागिरहेको छ । पूर्वसचिवको घरमा रहस्यमय हत्या : कामदार मृत भेटिए, अचेत पत्नीको अस्पतालमा मृत्यु पूर्वसचिवको घरमा रहस्यमय हत्या : प्रारम्भिक अनुसन्धानमा यस्तो देखियो (अपडेट) पूर्वसचिवको घरमा रहस्यमय हत्या : सीसीटीभीले यस्तो देखायो चौधरी सातआठ वर्षदेखि हाम्रो घरमा बस्दै आएको थियो । कसैसँग नराम्रो सम्बन्ध थिएन । बाबुलाई दिनको ८१० पटक त म्वाइँ खान्थ्यो । खुब माया देखाउँथ्यो । यस्तो गर्ला भन्ने सोच नै आएन । मैले छोराछोरीलाई कसरी मुख देखाउने ? के भनेर चित्त बुझाउने ? अब एक्लै के गर्न सक्छु ? मेरी मुना मलाई छाडेर गयौ । अब कसरी बाँच्नु ? (पूर्वसचिव अर्जुन कार्कीले आफन्तसँग गरेको कुराकानीमा आधारित) जुन हत्या घटनामा कामदारकै संलग्नता फ्रान्सका लागि पूर्वराजदूत केशवराज झाको २०७५ भदौ ४ गते बबरमहलस्थित निवासमा हत्या भयो । घटनामा उनकै कामदार सानुकान्छा तामाङको संलग्नता खुल्यो । महानगरीय प्रहरी अपराध महाशाखाले सानुकान्छालाई पक्राउ गरी अनुसन्धान गर्यो । तत्काल प्राप्त प्रमाणका आधारमा उनी छुटे पनि पछि पुनः पक्राउ परे । उनी पुर्पक्षका लागि कारागारमा छन् । काम गरेको पैसा समयमा नपाएपछि आफूले झाको हत्या गरेको बयान उनले प्रहरीसमक्ष दिए । बूढानीलकण्ठ निवासी पार्वती ढकालको २०७४ साउन १२ गते हत्या भयो । उक्त घटनामा पूर्वकामदार सुदामा लामिछानेको संलग्नता पाइयो । नुवाकोट घर भई काठमाडौं तारकेश्वर बस्ने सुदामालाई प्रहरीले पक्राउ गर्यो । उनले पैसाको निहुँमा पार्वतीको हत्या गरेको प्रहरी अनुसन्धानबाट खुल्यो । सुदामासहितको टोली गरगहना चोरी गरेर भागेको थियो । सेन्ट जेभियर्स स्कुलमा कार्यरत फादर थोमस ई ग्याफ्नेको २०५४ मंसिर २८ गते राति हत्या भयो । प्रहरीले घटनाको १८ वर्षपछि २०७२ वैशाखमा दोलखाका ढालबहादुर खड्कालाई पक्राउ गर्योे । कामको ज्याला नदिएका कारण ललितपुर झम्सिखेलस्थित कोठामा खुकुरी प्रहार गरी ग्याफ्नेको हत्या गरेको अभियुक्तले स्वीकार गरे । उनी दराजमा रहेको २२ हजार रुपैयाँ लिएर भागेका थिए । अधिकांश घटनामा आर्थिक लेनदेन जोडिन्छ कामदारले घरमालिकको हत्या यस्तै नै कारणले गर्छन् भन्ने अवस्था छैन । विगतका घटनाको विश्लेषण गर्ने हो भने पैसा जोडिएर आउँछ । लुट्ने मनसाय, काम गरेबापत पारि श्रमिक नदिने, केही दिउँला भनेर आश्वासन दिने तर पछि नदिएपछि हत्या गरेको हुन सक्छ । यौनसम्बन्धका कारण पनि कामदारले मालिकको हत्या गरेका उदाहरण छन् । कतिपयमा भने वादविवाद हुँदा आवेगमा पनि कामदारले हत्या गर्न सक्छन् । यही कारणले हत्या गर्यो भन्ने विषय छानबिनपछि देखिने कुरा हो । जस्तो ः हामीले फादर ग्याफ्नेको हत्या घटनालाई पनि हेर्न सक्छौं । कामदारले पैसा नपाएकै कारण हत्या गरेको देखिन्छ । अधिकांश घटनामा आर्थिक लेनदेन जोडिएका छन् । (पूर्वडीआईजी हेमन्त मल्ल ठकुरीसँगको कुराकानीमा आधारित)"
दुर्घटनाका घाइते मोटरसाइकल चालकको मृत्यु,विराटनगर : मोरङको बूढीगंगा गाउँपालिका ५ मा बिजुलीको पोलमा मोटरसाइकल ठोक्किँदा घाइते भएका चालकको मंगलबार बिहान मृत्यु भएको छ । अन्नपूर्ण सिमेन्ट फ्याक्ट्री अगाडिको भित्री सडकमा भएको दुर्घटनामा सुनसरीको दुहवी नगरपालिका ८ का २७ वर्षीय दीपेश चौधरीको मृत्यु भएको मोरङ प्रहरीका प्रवक्ता डीएसपी मानबहादुर राईले बताए । को २७ प ८३६७ नम्बरको मोटरसाइकल आफै अनियन्त्रित भएर सोमबार राती बिजुलीको पोलमा ठोक्किएको थियो । दुर्घटनामा परेर टाउकोमा चोट लागेपछि गम्भीर घाइते भएका मोटरसाइकल चालक चौधरीको आज बिहान ४ :४५ बजे उपचारका क्रममा विराट नर्सिङ होममा मृत्यु भएको जानकारी राईले दिए । उनले घटनाका बारेमा अनुसन्धान भइरहेको जानकारी दिए।
अवैध बाटो हुँदै कुवेत लैजाँदै गरिएका नेपाली चेलीको उद्धार,"विराटनगर : मानव तस्करी गर्ने गिरोहले अवैध बाटो प्रयोग गरेर दुईजना नेपाली युवतीलाई कुवेत पुर्याउने प्रयास गरेका छन् । घरेलु कामदारका रूपमा लैजान लागिएका सिन्धुपाल्चोकका २० र २२ वर्षीया युवतीलाई विराटनगरबाट उद्धार गरिएपछि यो रहस्य खुलेको हो । उद्धार गरिएका मध्ये २२ वर्षीया युवती विवाहित हुन् । पारिवारिक सल्लाहमै कुवेत जान घरबाट निस्किएकी थिइन् । उनका श्रीमान् र अढाई वर्षका छोरा छन् । भारतको जोगवनी बजार पुर्याउनै लाग्दा प्रहरी र आफन्त नेपाल नामक संस्थाको सक्रियतामा विराटनगर भन्सार कार्यालयको २ नम्बर ढाटबाट उनीहरूलाई उद्धार गरिएको छ । ढाटबाट लगभग एक सय मिटर दक्षिणमा जोगवनी पर्छ । समयमै उद्धार गर्न सकिएका कारण दुई नेपाली चेली अवैध बाटो हुँदै कुवेत पुग्नबाट जोगिएका छन् । घरेलु कामदारका रूपमा महिलालाई कुवेत लैजान पाइँदैन । भारतीय भूमि पुर्याउनै लाग्दा उद्धार गरिएपछि अवैध रूपमा कुवेत लैजान खोजिएको पत्ता लागेको इलाका प्रहरी कार्यालय रानीका प्रहरी निरीक्षक दीपक थापाले बताए । शंकास्पद रूपमा भारततिर जाँदै गरेको अवस्थामा उद्धार गरिएपछि अलमलमा परेका उनीहरू बीचमै कुरा नमिलेपछि थप सोधपुछ गर्ने क्रममा कुवेत लैजान खोजिएको पुष्टि भएको उनको भनाइ छ । उनका अनुसार कुवेत पठाउने भन्दै सिन्धुपाल्चोकका अर्जुन तामाङले काठमाडौं बोलाएर दुवै युवतीको पासपोर्ट (राहदानी) बनाइदिएको खुलेको छ । राहदानी बनाउन एक रूपैयाँ पनि पैसा तिर्न नपरेको युवतीले बताए । उनीहरूका अनुसार पासपोर्ट बनाउनेदेखि सिन्धुपाल्चोकबाट काठमाडौं आउजाउ गर्नेसम्मको सबै खर्च तामाङले नै गर्ने गर्थे । तामाङ र विराटनगर ५ का राजुप्रसाद रिजालबीचमा उनीहरूलाई जोगवनीबाट रेल चढाएर नयाँ दिल्ली पुर्याएपछि त्यहाँबाट कुवेत लैजाने योजना बनेको प्रारम्भिक अनुसन्धानबाट खुलेको थापाले बताए । तामाङ र रिजाल मानव तस्करी गर्ने गिरोहमा आवद्ध रहेको प्रहरीको दाबी छ । त्यही योजनाअनुसार तामाङले काठमाडौंबाट माघ २१ गते दुवै युवतीलाई काँकडभिट्टा जाने बस चढाइदिएका थिए । पासपोर्ट साथमै भए पनि कसैलाई नदेखाउन उनले आग्रह गरेका थिए । श्रम स्वीकृति नपाएकाले त्रिभुवन अन्तर्राष्ट्रिय विमानस्थल हुँदै पठाउन नसकिने भनेर तामाङले पूर्वी नाका काँकडभिट्टाबाट नयाँ दिल्ली हुँदै कुवेत लैजान सकिने आश्वासन दिएर आफूहरूलाई बस चढाइदिएको युवतीहरूले बताएका छन् । तर उनीहरूलाई २२ गते बिहान ४ बजे इटहरीमै ओरालियो । राति नै भएकाले उनीहरू अलमलमा परे । युवतीहरूले तामाङसँग फोन संवाद भएपछि आफूहरूलाई सहचालकले नै इटहरीबाट विराटनगरको बस चढाइदिएको बताए । काँकडभिट्टा पुर्याउनुको साटो इटहरीबाट अर्को बसमा चढाउँदै सिधै विराटनगर ल्याएर एउटा गेस्ट हाउसमा राखिएको खुलेको प्रहरीले जनाएको छ । पढ्न समेत नजान्ने दुवै युवतीले आफूहरूलाई राखिएको गेस्ट हाउसको नाम थाहा नभएको बताएका छन् । इन्सपेक्टर थापाका अनुसार विराटनगर बसपार्कमा बसले झारिदिएपछि सम्पर्कमा पुगेका रिजालले उनीहरूलाई लगेर गेस्ट हाउसमा राखेर विराटनगर महानगरपालिका१ का ३५ वर्षीय दीपक कुर्मीसँग सम्पर्क गराइदिए । त्यसपछि त्यही गेस्ट हाउसमा उनीहरूबीचमा नेपाल कटेर कसरी जोगवनी प्रवेश गर्ने भन्ने योजना बन्यो । विदेश जाने भनेपछि चिटिक्क पर्दै सजिएर युवती बसेका रहेछन्, इन्सपेक्टर थापाले भने, तर किनमेलका लागि गएको देखाउन सामान्य खाले कपडा लगाउन रिजालले आग्रह गरेपछि युवतीहरूले पोशाक परिवर्तन गरेछन् । उनकाअनुसार कोही कसैले सोधेमा विराटनगरमा बिरामी रहेका आफन्तलाई भेट्न आएको र किनमेलका लागि जोगवनी गएको भनेर भन्न युवतीलाई सिकाइएको थियो । त्यसपछि कुर्मी युवतीलाई साथमा लिएर रानीतर्फ जाने बस चढे र रिजाल युवतीका सामान तथा पोसपार्टसहितको झोला मोटरसाइकलमा राखेर जोगवनीतिर लागे । भन्सारको ढाटमा युवतीहरू र अलि अघिअघि हिँडिरहेका कर्मीमाथि सोधपुछ हुन थालेको देखेर रिजाल त्यहीँबाट फरार भएको प्रहरीले जनाएको छ । वैदेशिक रोजगारीको बहानामा प्रलोभनमा पार्दै झुक्याएर प्रतिबन्धित मुलुक लैजान खोजेको भनेर युवतीहरूले तामाङ, रिजाल र कुर्मी विरुद्ध किटानी जाहेरी दिएका छन् । तामाङ र रिजाल फरार रहेकाले खोजी भइरहेको प्रहरीले जनाएको छ । पक्राउ परेका कुर्मी विरुद्ध मानव बेचबिखन मुद्दा चलाउन म्याद थप गरेर अनुसन्धान थालिएको प्रहरीको भनाइ छ । उद्धार गरिएका युवतीलाई आफन्त नेपालकै संरक्षणमा राखिएको छ ।"
सिन्धुली आउनेलाई जुनार कोशेली,"खनियाखर्क (सिन्धुली): सिन्धुलीको वीपी राजमार्गहुँदै यात्रा गर्नेहरुको रोजाइमा सिन्धुलीको जुनार पर्न थालेको छ। बनेपासिन्धुलीबर्दीवास (वीपी) राजमार्ग हुँदै राजधानी काठमाडौं भित्रने र काठमाडौंबाट यही राजमार्गहुँदै तराई तथा पूर्वी पहाडि जिल्ला आवतजावत गर्ने यात्रुको रोजाइमा यहाँको स्वादिलो फल जुनार पर्न थालेको हो । जिल्लाको गोलन्जोर गाउँपालिका ५ सिन्धुलीको खनियाखर्क बजार पहेलपुरा भएर पाकेको जुनारले ढपक्क ढाकेपछि यहाँहुँदै यात्रा गर्नेले जुनारलाई कोसेलीका रुपमा समेत लिएर जाने गरेका छन्। जुनारको स्वाद थाहा पाएका देखि स्वाद चाख्नेको समेत खनियाखर्कको जुनार रोजाइ बन्दै गएपछि यहाँ गाडी रोकेर जुनार खरिद गर्न यात्रु र सावारीको चाप समेत बढ्दै गएको छ । छिल्लो समय खनियाखर्क बजारले जुनार बजारका रुपमा आफ्नो पहिचान बदली दिएको छ । मोटरसाइकलदेखि ठूला सवारी साधनमा यात्रा गर्नेहरुले समेत आफन्तका लागि सिन्धुली जिल्लाकै कोसेलीका रुपमा जुनारलाई लिन थालेका छन् । काठमाडौंबाट झापातर्फ गइरहेको सप्तकोसी यातायाताको हायसका यात्रु समिर बस्नेत खनियाखर्क बजारमा आफन्तका लागि कोसेली लैजान जुनार किन्दै भने, 'सिन्धुलीको जुनार निक्कै रसिलो लागेपछि आफन्तलाई कोसेलीका रुपमा जुनार खरिद गरेको हुँ।यहाँ आइपुगेपछि हरेक वर्षजसो जुनार परिवार र आफन्तका लागि लैजाने गरेको छु।' बस्नेतजस्ता अधिकांश यात्रु यहाँको जुनार नलिइ जाँदैनन्। जिल्लामा प्रधानमन्त्री कृषि आधुनिकीकरण परियोजना (जुनार सुपरजोन) संचालनमा आएपछि खनियाखर्क बजारमा जुनारलाई प्रमुख प्राथमिकका साथ बिक्रीका लागि राखिएको छ । परियोजनाले जुनारमा लागेको रोगकिराको समेत नियन्त्रण गरेपछि स्वादिलो र गुणस्तर जुनार खरिदका लागि यात्रुहरुको प्रमुख रोजाइ बन्ने गरेको व्यापारी बताउँछन् । यहाँ प्राय गरेर जुनार कृषक स्वयमले जुनार बिक्रीका लागि राख्ने गरेको जुनार कृषक निर्मलकुमार रम्तेले बताउँछन् । 'यहाँ राजमार्गमा यात्र गर्नेहरु जुनारका मुख्य ग्राहक हुन् । यहाँको जुनार यात्रुका आफन्तका लागि मुख्य कोसेलीजस्तै बनेको छ,' उनले भने । जतीसुकै हत्तारमा गुडेका सवारीलाई पनि यात्रुले जुनार किन्नका लागि रोक्न लगाउने गर्दा जिल्लामा उत्पादित जुनारलाई बजार खोज्दै अनेत्र बजारमा लैजानुपर्ने अवस्था समेत नभएको रम्तेलले बताए । जिल्लामा यस वर्षमात्र ८ हजार ८ सय ८१ मेक्ट्रीकटन जुनार उत्पादन भएको छ । खनियखर्कमा हाल ९० देखि १ सय ३० रुपैयाँ किलोसम्ममा जुनारको कारोबार हुने गरेको छ । यहाँ जुनार कृषक र ब्यापारी गरी झण्डै दुई दर्जनबढी जुनारका स्टलहरु रहेका छन् । जिल्लामा यस वर्ष जुनार विक्रीबाट कृषकले मात्र १२ करोड रुपैयाँ आम्दानी गरिसकेको जुनार कृषक कृषक दिनेश सापकोटोको भनाइ छ । विगतका वर्षमा जुनारमा फल कुहाउने औषा झिगा (चाइनिज सिट्रस फ्लाई ब्याक्ट्रोसेरा मिन्याक्स)को प्रकोप देखिएपनि यस वर्षबाट जुनार सुपर जोन कार्यालयले किरा नियन्त्रण विधि अपनाएपछि न्युनिकरणमा आएको जुनार सुपरजोनका प्रमुख देवराज अधिकारी बताउँछन् । जिल्लामा जुनारमा लाग्ने किराको नियन्त्रण गरिएसँगै सिन्धुली जिल्लाको जुनारले सहजरुपमा बजार पाएको छ । सिन्धुली जुनार उत्पादनका दृष्टिले राजधानी मानिन्छ । यहाँ १ हजार ३ सय ४५ हेक्टर क्षेत्रफलमा जुनार खेती गरिँदै आएको छ । 'सिन्धुली र जुनार एक अर्काको पर्याय वाचीनै बन्न पुगेको छ । यसले यहाँका महाभारत क्षेत्रका कृषकको मुख्य आम्दानीको श्रोत समेत बनाएको छ,' अधिकारीले थपे । जुनारबाटमात्र जिल्लामा ५ हजारबढी कृषकले रोजगार पाउँदै आएका छन् । नेपाल भ्रमण वर्ष २०२० का लागि सिन्धुलीमा आउने आन्तरिक तथा बाह्य पर्यटले समेत जुनारको बगैचाको अवलोकन गर्ने र जुनारको फल लैजाने गरेको बताइन्छ ।"
अरुणमा 'फेरी' सरर,"भोजपुर : भोजपुर र संखुवासभा जोड्ने अरुण नदीमा 'फेरी' सञ्चालनमा आएको छ।झोलुङ्गे पुल र वर्षौदेखि ठेकेदारको लापारवाहीले रोकिएको लम्छुवाघाटको पुलको विकल्पमा फेरी चलाउन सुरु गरिएको हो । नगरपालिकालाई अन्य जिल्लासँग जोड्ने सबैभन्दा छोटो मार्गको रुपमा षडानन्द नगरपालिका ६, केउरेनीपानीको सतीघाट पुल र १२, देउराली झ्याँउपोखरीको टोड्केपुल थियो । विगत ९ वर्षदेखि अलपत्र लम्छुवाघाटको पुल नबन्दा स्थानीयबासी नाउँ र १५ किलोमिटर हिँडेर झोलुङ्गे पुलबाट तर्नुपर्ने बाध्यता थियो । पुलको विकल्पमा फेरी सञ्चालन गरिएपछि स्थानीयबासीलाई सहज भएको छ । फेरी सञ्चालनमा ल्याउन षडानन्द नगरपालिकाले एक करोड ३५ लाख, प्रदेश र केन्द्र सरकारको ६८ लाख गरी दुई करोड ३ लाख बजेट खर्च भएको नगरपालिकाले जनाएको छ । नगरपालिकाबासी र स्थानीयबासीको आवश्यकतालाई ध्यानमा राख्दै फेरी सञ्चालनमा ल्याइएको मेयर विरबल राईले बताए । भने, 'पक्की पुल बनाउने कार्यलाई थाती राखेर तत्काललाई स्थानीयबासीको मागलाई ध्यानमा राखेर फेरी सञ्चालनमा ल्याएका हौँ।' फेरी सञ्चालनमा आएपछि स्थानीयबासीमा हर्ष छाएको छ । वर्षौदेखि घण्टौं घुमाउँरो, जोखिमपूर्ण यात्रा गरेर नदी पार गर्ने स्थानीयबासीको जीवनशैली नै फेरिनेमा किमालुङकी स्थानीय गीता राई आशावादी देखिन्छन् । 'विशेषगरी बालबालिका र वृद्धवृद्धालाई नदी पार गर्न सास्ती हुन्थ्यो, ढुवानीका सामान भरिया र खच्चर लगाएर डेढदुई घण्टाको अप्ठ्यारो बाटो घुमेर ल्याउनुपथ्र्यो,' विगतको सास्ती सम्झिदै उनले सुनाइन्, 'अब फेरीले धेरै सहज हुने भएको छ, सजिलै सवारीसाधन पनि नदी वारपार गर्न सकिने भएको छ,' फेरीले सामान ढुवानी तथा संखुवासभालगायत अन्य जिल्लासँग यातायातमा सहज पहुँच हुने उनले बताइन् । षडानन्द नगरपालिका, साल्पासिलिछो गाउँपालिकालगायत उत्तरी भेगका करिब ७० हजार बढी सर्वसाधारणलाई फेरी राहत दिएको छ । पक्की पुल नहुँदा जोखिम मोलेर नदी वारपार गर्ने बाध्यता कम भएको स्थानीय माधव कटुवालले बताए। उनले सास्ती खेप्दै, डोको र खच्चरमा भारी कसेर खाँदबारी तर्नुपर्ने समस्याबाट केहि राहत मिलेको सुनाए । पुल नहुँदा स्थानीयबासीलाई सतिघाटको अढाइ घण्टा घुमाउरो बाटो हिँडेर जोखिमपूर्ण झोलुङ्गे पुलबाट अरुण नदी वारपार गर्नुपर्ने बाध्यता थियो । ठेकेदारको लापारबाही र सरोकारवालाको वेवास्ताले ९ वर्षदेखि अलपत्र खाँदबारी जोड्ने लम्छुवाघाटको पुलको काम पनि चाँडै सुरु गरिने नगरपालिकाले जनाएको छ । मेयर राईले पुल निमार्णका लागि संघीय र प्रदेश सरकारसँग पहल भइरहेको बताए । २०७२ असोजमा निर्माण सम्पन्न हुनुपर्ने एकसय ६७ मिटरको पुलमा ६ वटा पिल्लर उठाउने मात्रै काम भएको थियो ।"
मरेको चित्तल बोक्ने एम्बुलेन्स चालकमाथि अनुसन्धान सुरु,"दार्चुला : गोकुलेश्वरमा आइतबार एम्बुलेन्सभित्र चित्तलसहित समातिएका चालक महेशबहादुर बोहरामाथि अनुसन्धान सुरु भएको छ। डिभिजन वन कार्यालय दार्चुलाले बोहरामाथि अनुसन्धान गर्न सहायक वन अधिकृत परमानन्द कुँवरलाई अनुसन्धान अधिकृत तोकेको छ। सोमबार जिल्ला अदालतबाट बोहरामाथि अनुसन्धान गर्न ७ दिनको म्याद दिएको श्रेस्तेदार किरण सिंहले बताए। चालक बोहराको सोमबार प्रारम्भिक बयानसमेत लिएको छ । गोकुलेश्वरमा प्रहरीले एम्बुलेन्सभित्र चित्तल फेला पारेपछि बैतडीको डिलाशैनी गाउँपालिकाद्वारा सञ्चालित एम्बुलेन्सभित्र चित्तल बोकेर गाउँपालिका केन्द्रतिर लग्नेक्रममा प्रहरीले बरामद गरेको हो। कञ्चनपुरको शुक्लाफाँटा वन्यजन्तु आरक्ष क्षेत्रबाट चित्तल मारेर ल्याइएको अनुमान छ। मुद्दाको प्रक्रिया अगाडि बढाउन घटनामाथि अनुसन्धान थालिएको डिभिजनल वन अधिकृत गोकुल रिजालले जानकारी दिए। चित्तलको मासु, छाला र हड्डी प्रयोगशालाबाट परीक्षण गराइने र विज्ञबाटसमेत अध्ययन गराइने उनले बताए। प्रहरी प्रतिवेदन, अनुसन्धान, प्रयोगशालाको रिपोर्ट र अभियुक्तको बयानका आधारमा मुद्दा अगाडि बढाइने डिभिजनल वन अधिकृत रिजालको भनाइ छ। एमबुलेन्समा लिएको चित्तलको महत्वपूर्ण भाग निकालेर प्रयोगशालामा लगिएको छ। बाँकी चित्तलको अंगलाई खाडलमा हालेको जिल्ला प्रहरी कार्यालय दार्चुलाले जनाएको छ। सजाय के हुन सक्छ ? राष्ट्रिय निकुञ्ज तथा वन्यजन्तु संरक्षण ऐन २०२९ बमोजिम चित्तल बरामद भएको घटनाको मुद्दा अगाडि बढाउने तयारी छ। डिभिजन वन कार्यालयले मुद्दाको अनुसन्धान पुरा गरेपछि दार्चुला जिल्ला अदालतमा मुद्दा दर्ता गरिनेछ । राष्ट्रिय निकुञ्ज तथा वन्यजन्तु संरक्षण ऐन २०२९ को दफा २६ मा सजाय सम्बन्धी व्यवस्था छ। दफा २६ को उपदफा (३) बमोजिम सजायको माग दाबी गर्न सकिने प्रारम्भिक निष्कर्षमा डिभिजन वन कार्यालयमा पुगेको छ । दफा २६ को उपदफा (३) मा वन्यजन्तु शिकार गरी मारेमा वा घाइते बनाएर २० हजारदेखि ५० हजार रुपैयाँसम्म जरिवाना वा ६ महिनादेखि १ वर्षसम्म कैद वा दुबै सजाय हुने व्यवस्था छ। चित्तल संरक्षित जनावरमध्ये नपर्ने डिभिजन वन कार्यालयका सहायक वन अधिकृत अमर सिह धामीले बताए। ऐनको दफा २८ मा गैर कानुनी कार्यमा प्रयोग गरिएको सवारी साधनलाई समेत जफत गर्न सकिने व्यवस्था रहको छ ।"
पाँचदिने नेपाल भ्रमण सकेर फर्किए बंगलादेशी सेना प्रमुख,"काठमाडौँ : बंगलादेशका सेना प्रमुख जनरल अजिज अहमद नेपाल भ्रमण सकेर स्वदेश फर्किएका छन् । पाँचदिने औपचारिक भ्रमणको क्रममा उनले राष्ट्रपति विद्यादेवी भण्डारी, प्रधानमन्त्री केपी शर्मा ओली, उपप्रधान तथा रक्षामन्त्री ईश्वर पोखरेल तथा सेनापति महारथी पूर्णचन्द्र थापासँग शिष्टाचार भेटवार्ता गरेका थिए । साथै उनले पोखरास्थित नेपाली सेनाको पश्चिम पृतना हेड क्वार्टर, पाँचखालस्थित नेपाली सेनाको वीरेन्द्र शान्ति कार्य तालिम केन्द्र लगायत पर्यटकीय स्थलहरुको समेत भ्रमण गरे । नेपाली सेनाका प्रधानसेनापति पूर्णचन्द्र थापाको निमन्त्रणामा माघ २४ गते उनी काठमाडौँ आएका थिए । नेपाल र बंगलादेशबीच विगतदेखि नै सुमधुर सम्बन्ध रहिआएको र उच्च सैनिक अधिकारीहरुको यस्तो भ्रमणबाट नेपाली सेना र बंगलादेशी सेनाबीच सम्बन्ध प्रगाढ हुने विश्वास नेपाली सेनाले लिएको जनाएको छ ।"
चीनबाट फर्कनेलाई निगरानीमा राख्न अस्पतालमा १४७ शैय्या तयार,"काठमाडौं : चीनको वुहान प्रान्तबाट उद्धार गरी ल्याइने नेपालीलाई निगरानीमा राख्न राजधानीका ३६ अस्पतालका १ सय ४७ वटा शड्ढया तयार गरिएको छ। उनीहरूको वुहानस्थित विमानस्थलमा स्वास्थ्य जाँच गरेपछि त्रिभुवन विमानस्थलको हेल्थ डेस्कमा पनि परीक्षण हुनेछ। स्वास्थ्य तथा जनसंख्या मन्त्रालयका प्रवक्ता महेन्द्रप्रसाद श्रेष्ठले भने, कुनै व्यक्तिलाई संक्रमणको शंका लागेमा विमानस्थलबाटै अस्पतालमा पुर्याई उपचार गर्ने व्यवस्था मिलाइएको छ। चीनका विभिन्न विश्वविद्यालयमा अध्ययनरत १ सय ८० जना विद्यार्थीले उद्धारका लागि नेपाली दूतावासमा निवेदन दिएका छन्। शुक्रराज टपिकल तथा सरुवारोग अस्पताल, वीर अस्पताल, पाटन अस्पताल लगायतका ३६ वटा अस्पतालले एक सय ४७ आइसोलेसन बेड बिरामीका लागि छुट्याएका छन्। मन्त्रालयका सहायक प्रवक्ता सागर दाहालका अनुसार हेल्थ डेस्क, क्वारेन्टाइनमा खटिने चिकित्सक, स्वास्थ्यकर्मी र प्यारामेडिक्सका लागि सोमबार अभिमुखीकरण तालिम दिइएको छ। तालिममा ८५ जना स्वास्थ्यकर्मी सहभागी थिए। उद्धारमा ५० देखि ६० स्वास्थ्यकर्मी खटिनेछन्। स्वास्थ्य उपचारमा मेडिकल अफिसर, स्टाफ नर्ससहितको टोली परिचालन हुनेछन्। संक्रमित नदेखिएमा विद्यार्थीलाई कम्तीमा दुई सातासम्म क्वारेन्टाइनमा राख्ने व्यवस्था छ। शिवपुरीस्थित नेपाली सेनाको तालिम केन्द्र, इचंगुनारायणस्थित सुकुम्बासीका लागि बनाइएको अपार्टमेन्ट, सूर्यविनायकस्थित कृषि तालिम केन्द्र र खरिपाटीस्थित विद्युत् प्राधिकरणको तालिम केन्द्रमा क्वारेन्टाइन तोकिएको छ। क्वारेन्टाइनमा रहँदासम्म नियमित रूपमा सबै किसिमका स्वास्थ्य परीक्षण गरिनेछ। क्वारेन्टाइनस्थल वरिपरि संक्रमण हुने सम्भावना नरहने स्वास्थ्य मन्त्रालयले जनाएको छ। पीडा सुन्दा भक्कानो फुटेर आउँछ चीनमा अध्ययनरत विद्यार्थीका अभिभावकले आफ्ना सन्तानलाई छिटो उद्धार गर्न आग्रह गरेका छन्। उनीहरूले संकोच नमानी जतिसक्दो चाँडै उद्धार गर्न आग्रह गरे। चीनमा रहेका विद्यार्थीले पनि रिपोर्टर्स क्लबमा सोमबार आयोजित साक्षात्कारमा भिडियो कलमार्फत स्वदेश झिकाउन पहल गरिदिन सञ्चारकर्मीलाई आग्रह गरे। बेइजिङस्थित नेपाली दूतावासले ठोस जवाफ दिन नसकेको गुनासो विद्यार्थीको थियो। अभिभावक सोमिला कक्षपतिले भनिन्, कोही पनि नेपाली संक्रमित छैनन्। उद्धार गरी ल्याउन सरकार किन डराएको ? अन्य छिमेकी मुलुकले आफ्ना नागरिकको उद्धार गरिसके। अर्का अभिभावक रमेशबहादुर सिंहले छिटो उद्धार गर्न आग्रह गरे। उनले भने, मन्त्रीहरूलाई भेट्यौं। उहाँहरूले दुःखी छौं भनेर मात्रै हुँदैन। सन्तानको कुरा सुन्दा हृदय काँप्छ। कहिले उद्धार गर्नुहुन्छ ? अभिभावक लीलादेवी भट्टराईले पनि चीनमा रहेका सन्तान ठूलो पीडामा रहेको सुनाइन्। उनले भनिन्, उताको पीडा सुन्दा भक्कानो फुटेर आउँछ। एक महिनाअघि चीनबाट नेपाल आएका डा सुमन श्रेष्ठले उद्धार गरी ल्याउन नेपाल सरकार डराएको बताए। उनले भने, कोही नेपाली संक्रमित छैनन्। संकोच नमानी स्वदेश फर्काउनुपर्छ।"
अन्नपूर्णकर्मी शर्मा सम्मानित,दाङ : अन्नपूर्णका दाङ सम्वाददाता गोपाल शर्मा भट्टराई सम्मानित भएका छन् । पत्रकारिताको माध्यमबाट शिक्षा क्षेत्रमा अल्लेखनीय भूमिका निर्वाह गरेको भन्दै नेशनल प्याब्सन दाङले उनलाई सम्मान गरेको हो । नेशनल प्याब्सन दाङको ५ औ जिल्ला अधिवेशनको अवसरमा केन्द्रीय अध्यक्ष ऋतुराज साप्कोटाले सम्मान गरेका हुन । जिल्ला अधिवेसनको उदघाटन गर्दे नेशनल प्याब्सनका केन्द्रीय अध्यक्ष ऋतुराज सापकोटाले शिक्षामा निजी क्षेत्रको लगानी र योगदान महत्वपूर्ण भए पनि राज्यले सम्मानको सट्टा तिरस्कार गरिरहेको बताए । सापकोटाले ऐन नियमको नाममा निजी शिक्षण संस्थालाई निमोठ्न खोजेको भन्दै आपत्ति जनाए । अधिवेशनले ३ वर्षका लागि नयाँ नेतृत्वको चयन गर्ने छ ।
"प्रहरी महानिरीक्षक खनालको अवकाश, नयाँ आइजीका लागि ज्ञवालीको प्रस्ताव","नारायण ढुङ्गाना काठमाडौं : नेपाल प्रहरीका प्रमुख प्रहरी महानिरीक्षक सर्वेन्द्र खनाल ३० वर्षे उमेर हदका कारण मंगलबारदेखि अनिवार्य अवकाश लिँदै छन्। उनले झण्डै २२ महिना महानिरीक्षक भएर प्रहरी सङ्गठनको नेतृत्व गरे। शान्ति, सुरक्षा र अमनचयनको पहिलो घेरामा उभिएर सेवा प्रवाह गर्ने प्रहरीको २७ औँ प्रहरी महानिरीक्षकमा को आउला भन्ने अहिले आम चासोको विषय बनेको छ। प्रहरी महानिरीक्षकको कार्यकाल चारवर्षे भए पनि यसपटक आइजीपी बन्नेको कार्यकाल जम्मा पाँच महिनाको मात्रै हुनेछ। यसपटक भने प्रहरी अतिरिक्त महानिरीक्षक (एआइजी) प्रहरी महानिरीक्षक खनालसँगै अवकाश हुँदै छन्। त्यसकारण डिआइजीमध्येबाटै महानिरीक्षक बन्नेछन्। प्रहरी अतिरिक्त महानिरीक्षक पुष्कर कार्की, ठुले राई र धिरु बस्न्यातले आजै अवका पाउदैछन्। उनीहरुसँगै १८ प्रहरी नायब महानिरीक्षक (डिआइजी)सहित मंगलबार २२ जनाको अवकाश हुने नेपाल प्रहरीका प्रवक्ता प्रहरी नायब महानिरीक्षक शैलेश थापा क्षेत्रीले जानकारी दिए। अवकाश पाउन लागेका डिआइजीमा राजेन्द्रमान श्रेष्ठ, मनोज न्यौपाने, सुरेशविक्रम शाह, केदार रिजाल, शेरबहादुर बस्न्यात, पिताम्बर अधिकारी, दीपककुमार थापा, दिनेश अमात्य, नारायणसिंह खड्का, कमल जिटी, महेन्द्रकुमार पोखरेल, दानसिंह बोहोरा, रामप्रसाद श्रेष्ठ, सुरज केसी, विनोद शर्मा घिमिरे, विकास श्रेष्ठ, पूर्णचन्द्र जोशी र हरिभक्त प्रजापति छन्। यसपटक प्रहरी महानिरीक्षको लाइनका लागि प्रदेश नं १ का प्रमुख प्रहरी नायब महानिरीक्षक ठाकुरप्रसाद ज्ञवाली र सुदूरपश्चिम प्रदेश प्रहरी प्रमुख प्रहरी नायब महानिरीक्षक तारिणी लम्साल छन्। उनीहरु २०४७ साल असार २५ मा एकै पटक प्रहरी निरीक्षकबाट सेवा प्रवेश गरेका हुन्। उनीहरुको सेवा अवधि आगामी असारसम्मको छ। एक प्रहरी अधिकारीका अनुसार महानिरीक्षकमा ज्ञवालीको सम्भावना बढी छ। उनको फाइल अघि बढिसकेको छ। मंगलबार मन्त्रिपरिषद्ले निर्णय गर्नेछ। अर्का प्रहरी नायब महानिरीक्षक सूर्यप्रसाद उपाध्याय ढिला बढुवा भएकाले प्रतिस्पर्धामा कमजोर छन्। हालका प्रहरी महानिरीक्षक खनाल २०४६ माघ २९ मा प्रहरी सेवामा प्रवेश गरेकै समयमा उनहरुको नाम वैकल्पिक उम्मेदवारका रुपमा निस्किएको थियो। त्यसकारण उनी पाँच महिना ढिला गरी नियुक्ति भएका हुन्। प्रहरी नियमावलीमा एआइजी नभए डिआइजीलाई प्रहरी महानिरीक्षकमा बढुवा गर्न सकिने प्रावधान छ। कार्यम्पादन मूल्याङ्कन, नेतृत्व क्षमता, अनुभवलगायत विभिन्न मापनका आधारमा बढुवा हुन्छ। नियमावलीमा प्रहरी नायब महानिरीक्षकमध्येबाट ज्येष्ठता, कार्यकुशलता, कार्यक्षमता, उत्तरदायित्व बहन गर्न सक्ने क्षमता, नेतृत्व प्रदान गर्न सक्ने कुशलता तथा आफूभन्दा मुनिको प्रहरीलाई प्रोत्साहन र परिचालन गर्न सक्ने सामथ्र्यका आधारमा नेपाल सरकारले उपयुक्त देखेको उम्मेदवारलाई प्रहरी महानिरीक्षक पदमा बढुवा गर्न सकिने उल्लेख छ। प्रहरी प्रधान कार्यालयमा मंगलबार नै प्रहरी महानिरीक्षको बिदाइ गर्दैछ। बुधबार नयाँ प्रहरी महानिरीक्षकको स्वागतको तयारी गरिएको महानगरीय प्रहरी कार्यालय रानीपोखरीका प्रहरी वरिष्ठ उपरीक्षक श्यामलाल ज्ञवालीले जानकारी दिए। रासस"
दार्चुलामा एक वर्षमा ५१ को जनाको मृत्यु,"दार्चुला : जिल्लाभरी गत आर्थिक वर्षमा विभिन्न दुर्घटनामा परी ५१ जनाको मृत्यु भएको छ । जिल्ला प्रहरी कार्यालय दार्चुलाको तथ्यांकअनुसार गत आर्थिक वर्षमा २०७५७६ मा जिल्लाभरी ५१ जनाको मृत्यु भएको हो। गत आर्थिक वर्षमा सबैभन्दा बढी आत्महत्या गरी १८ जनाले ज्यान गुमाएका छन् भने सबैभन्दा कम तीनजनाको पानीमा डुबेर ज्यान गएको जिल्ला प्रहरी कार्यालय दार्चुलाले जनाएको छ। चालु आर्थिक वर्षको यो अवधिसम्म ७ जनाले आत्महत्या गरी ज्यान गुमाएका छन् भने भवितव्य दुर्घटनाअन्तरगत ७ जनाको ज्यान गएको प्रहरी तथ्यांक छ । यस्तै, पानीमा डुबेर चालु आर्थिक वर्षमा ३ जनाको ज्यान गएको छ । गतवर्ष भवितव्यअन्तरगत १५ जनाको ज्यान गएको छ भने सवारी दुर्घटनामा परी १५ जनाको ज्यान गएको जिल्ला प्रहरी कार्यालय दार्चुलाका प्रमुख दिपेन्द्रबहादुर शाहीले बताए। उनले भने,' सवारी दुर्घटनाअन्तरगत एउटा बस, दुईवटा जीप र एउटा मोटरसाइकल गरी जम्मा ४ वटा सवारी दुर्घटनामा १५ जनाको ज्यान गएको हो । चालु आर्थिक वर्षमा सवारी दुर्घटनामा परी तीनजनाको मृत्यु भएको छ । चालु आर्थिक वर्षको साउन महिनामा भएको सवारी दुर्घटनामा एकजना, पुषमा एकजना र माघमा जीप दुर्घटनामा एक गरी जम्मा तीनजनाको मृत्यु भएको जिल्ल प्रहरी कार्यालय दार्चुलाको तथ्याङ्कमा रहेकोछ।"
ठाकुर ज्ञवाली नयाँ आईजीपी,"काठमाडौं : डीआईजी ठाकुर ज्ञवालीलाई सरकारले नेपाल प्रहरीको महानिरीक्षक (आईजीपी)मा बढुवा गरेको छ। मंगलबार दिउँसो बसेको मन्त्रिपरिषद् बैठकले ज्ञवालीलाई २७ औं आईजीपी नियुक्त गरेको हो। कार्यसम्पादन मूल्यांकन र जेष्ठताका आधारमा ज्ञवालीलाई आईजीपी नियुक्त गरेको हो। उनीसँगै आईजीपीको दौडमा डीआईजी तारिणीप्रसाद लम्साल थिए। दुवै २०४७ असार २५ मा प्रहरी निरीक्षकबाट प्रहरी सेवामा प्रवेश गरेका अधिकृत हुन्। आईजीपी ज्ञवालीले आगामी असार २४ गते सेवाहदका कारण अवकाश पाउनेछन्। आईजीपी सर्वेन्द्र खनालसहित तीन एआईजी र उनका ब्याचका डीआईजीहरुले सेवाहदका कारण मंगलबार अवकाश पाएका छन्। सोमबार बसेको मन्त्रिपरिषद बैठकले नयाँ आईजीपीमा नियुक्त गर्ने भनिए पनि निर्णय हुन सकेको थिएन्। डीएसपी हुँदा ६ वर्ष लागूऔषध, एक वर्ष रुकुम र एक वर्ष बुटवल बसेका ज्ञवाली २०६६ मा एसपीमा बढुवा भएका हुन्। एसपी भएपछि उनी दाङ, बारा र झापाको जिल्ला इन्चार्ज भएका थिए। एसएसपी हुँदा प्रहरी महानिरीक्षकको सचिवालय, नेपालगञ्ज र सीआईबीमा काम गरेका उनी डीआईजी भएपछि अख्तियार दुरुपयोग अनुसन्धान आयोगमा काम गरेका हुन्। पछिल्लो समय उनी प्रदेश १ प्रहरी प्रमुख भएर काम गर्दै थिए । आईजीपी खनालसँगै एआईजी पुष्कर कार्की, ठूले राई र धीरु बस्न्यात सेवाहदकै कारण अवकाश भएपछि डीआईजी ज्ञवाली एआईजी बनेका हुन् । मंगलबार नै खनालकै ब्याची केदार रिजाल, मनोज न्यौपाने, शेरबहादुर बस्नेत, पूर्णचन्द्र जोशी, कमल जिटी, दानसिंह बोहोरा, नारायणसिंह खड्का, हरिभक्त प्रजापति, पिताम्बर अधिकारी, दीपक थापा, विनोद शर्मा घिमिरे, विकास श्रेष्ठ, सुरज केशी, दिनेश अमात्य, महेन्द्र पोखरेल र सुरेशविक्रम शाह सेवाहदकै कारण अवकाश भएका छन् ।"
हिमपहिरोमा हराएका सातजना अझै भेटिएनन् : खोजीकार्य जारी,"पोखरा : अन्नपूर्ण आधाशिविरको पदयात्रा मार्गमा माघ ३ गतेदेखि हिमपहिरो क्षेत्रमा हराएका ४ कोरियन पर्यटक र ३ नेपालीसहित ७ जनाको खोजी जारी छ। आधुनिक प्रविधि मेटल डिटेक्टर सहितको प्रयोग गरेर खोजी गर्दा पनि उनीहरु भेटिएका छैनन्। नेपाल भ्रमण वर्षको मुखमै विश्व प्रख्यात अन्नपूर्ण पदयात्रा मार्गमा हिमपहिरोमा हराएका पर्यटक र नेपालीको उद्धारका लागि भोटखोला गाउँपालिकाका २४ रेस्क्यू विज्ञको टोली सहित २९ जना विभिन्न क्षेत्रका विज्ञ टोलीले शनिबारदेखि तीन दिन खोजी गरेको हो। अन्तर्राष्ट्रिय रेस्क्यू स्पेसेलिस्ट दावा फिन्जो लामा भोटेको संयोजकत्वमा सिम्रिक एयरको हेलिकप्टरको रेस्क्यु टिमका संयोजक सुरज पौडेल, हिमाली क्षेत्रमा हुने दुर्घटनामा लामो समयदेखि उद्धारमा लागेका २४ भोटे समुदाय र टान पोखराका तीन पदयात्रा क्षेत्रका विज्ञसहितको टोली खोजी कार्यमा सक्रिय छ। सम्भावित ८ ठाउँमा ५ मिटर गहिराईसम्म खनेर खोजी गर्दा पनि हराएकालाई फेला पार्न नसकेको रेस्क्यू स्पेसेलिस्ट दावा फिन्जो लामा भोटेले जानकारी दिए। दावा फिन्जोले ७ पटक सगरमाथा आरोहण गर्नुको साथै नेपालसहित विश्वका बिभिन्न ८ हजार भन्दा अग्ला हिमालको अरोहण र हिमाली क्षेत्रमा उद्धारसमेत गर्दै आएका छन्। खोजीका क्रममा हराएका एक कोरियन पर्यटकको नेक्लेस फेलापरेको उनले जानकारी दिए। नेक्लेस फेला परे पछि त्यस क्षेत्रको हिउँको थुप्रो मुनी हराएका पर्यटक र नेपाली फेला पर्न सक्ने सम्भावना भएपनि त्यस क्षेत्रमा पनि ५ मिटर गहिराई हिउँ फालेर खोजी गरिएको तर अझै धेरै गहिरो सम्म हिउँ रहेको पाइएको उनले बताए। खोजीका क्रममा खोलाबाट पानी पम्मपले तानेर हिउँ पगाल्ने प्रयत्न पनि गरिएको सम्रिक एयरको हेलिकप्टरको रेस्क्यु टिमका संयोजक पौडेलले जानकारी दिए । कास्कीको अन्नपूर्ण गाउँपालिलका वडा नम्बर ११ हिमालय र देउरालीको बीचमा पर्ने हिङ्कुखोलामा गएको पहिरो क्षेत्रमा अन्नपूर्ण आधारशिविर तर्फ जाने क्रममा हिउँ परेपछि फर्कदै गर्दा कोरियन पर्यटक र नेपाली पर्यटन मजदुर हराएका हुन्। हिमपहिरोमा हराएका ७ जनाको खोजीका लागि आएका भोटखोला गाउँपालिकाका २५ युवा रेस्क्यू टोलीलाई सिम्रिक एयरको हेलीकोप्टरले अन्नपूर्ण पदयात्रा क्षेत्रको देउराली सम्म ५ पटक उडान भरेर पुर्याएको थियो। विश्वकै चर्चित पदयात्रा मार्गमा हराएका नेपाली र पर्यटकको उद्धार गरेर अन्तर्राष्ट्रिय पर्यटन बजारमा सकरात्मक सन्देश दिने उद्देश्यसहित हिमपहिरोमा खोजी अभियान थाले पनि सफलता नमिल्दा मन अमिलो पारी फर्कनु परेको उद्धार कार्यमा खटिएका लेण्डुप लोमीले सुनाए। अन्नपूर्ण गाउँपालिका११ का वडा अध्यक्ष हिमबहादुर गुरुङले पनि सघाएको उनले बताए। हराएका तीनजना नेपालीमध्ये एक जना भोटखोला गाउँपालिकाका युवा पनि रहेका छन्।"
