शीर्षक,विवरण
महरामाथि आचरणको प्रश्न,"सरकार र सांसदलाई मर्यादामा बस्न रुलिङ गर्छ सभामुखले। जनप्रतिनिधि निकायका नेताको हैसियतले संसद्को मर्यादा जोगाउनेदेखि सिंगो राज्यव्यवस्थालाई मर्यादित, उत्तरदायी र पारदर्शी बनाउन सभामुखको भूमिका महत्त्वपूर्ण हुन्छ। तर, सभामुख कृष्णबहादुर महरामाथि महिला कर्मचारीलाई यौन दुव्र्यवहार र पदीय आचरणविपरीत कार्य गरेको गम्भीर आरोप लाग्यो। निष्पक्ष छानबिनमा सहयोग पुर्याउन भन्दै उनले सभामुख पदबाट राजीनामा दिए। उनको राजीनामालाई दुई कोणबाट व्याख्या गर्न सकिन्छ। पहिलो, सामाजिक सञ्जालदेखि मिडियामा पनि उनको पदीय र नैतिक आचरणमाथि प्रश्न उठे। उनकै पार्टी नेकपाले गम्भीर चासो व्यक्त गर्दै सभामुख मात्र होइन, सांसद पदबाटै राजीनामा दिन सुझाव दियो। दोस्रो, महिलामाथि देशभर हिंसाका घटना भइरहेका बेला विधि निर्माण गर्ने थलोका नेताप्रति नै प्रश्न उठेपछि कसैले पनि आँखा चिम्लिन सक्दैन। आफू मातहतको कर्मचारीबाट उच्च नेतृत्वमाथि यस्ता आरोप लाग्ने घटना हुनु खेदजन्य हो। त्यसैले पनि यो विषय चानचुने होइन। महिला समानताका लागि संघर्ष गरेका र महिला मुक्तिको पक्षमा चर्को भाषण गर्ने पार्टीकै नेताबाट महिलामाथि यौनजन्य शोषण आरोप गहन विषय हो। आफूलाई आरोप लागेपछि महराले पदबाट राजीनामा दिएर छानबिनमा सहयोग पुर्याउने जनाएका छन्। तर, उनको राजीनामापत्रमा उल्लेख भाषा, शैलीप्रति भने प्रश्न उठाइएका छन्। छानबिनसम्मका लागि मात्र राजीनामा दिएको भन्ने उनको राजीनामापत्रले कहींकतै आफू निर्दोष रहेको र पुनः सोही पदमा फर्किने संकेत महराले गरेका छन्। यसले निष्पक्ष छानबिन गर्ने सरकारी निकाय वा संयन्त्रलाई डर वा धम्की दिएको अर्थमा बुझ्नेहरू पनि छन्। तर, यस्तो संगिन आरोप लागिसकेपछि महराले कञ्जुस्याइँ नगरी निष्पक्ष रूपमा छानबिनको आग्रह गर्न सक्नुपर्छ। यो नै सबैभन्दा बुद्धिमानी हुनेछ। कुनै पनि व्यक्ति वा पदमाथि आरोप लाग्न सक्छ। तर, आरोप लाग्दैमा दोषी करार गर्न मिल्दैन। आरोप वा अभियोगबारे निष्पक्ष छानबिन गरी दूधको दूध, पानीको पानी निकाल्नु लोकतान्त्रिक शासन व्यवस्थाको कडी हो। कुनै पनि घटनाको पहिलो अनुसन्धानकर्ता प्रहरी हो। महराले आफूलाई दुव्र्यवहार गरेको भन्दै पीडित (महिला)ले प्रहरीलाई खबर गरेको र प्रहरीले घटनास्थललाई नियन्त्रणमा लिई प्रभावकारी अनुसन्धान नगरेको पाइयो। त्यो प्रहरीको गम्भीर गल्ती हो। घटनास्थललाई नियन्त्रणमा लिने, प्रमाण संकलन गर्ने र प्रमाण नष्ट हुन नदिने दायित्व एवं जिम्मेवारी प्रहरीको हो। प्रहरीको व्यावसायिक निष्पक्षता र घटनाप्रतिको जिम्मेवारी हुनै पर्छ। समाजले नेता र नेतृत्वमा उच्च आचरण र नैतिकताको अपेक्षा राख्छ। जनताका प्रतिनिधिमा जब यी दुवै गुण कमजोर हुन्छन्, राजनीतिक नेतृत्वप्रति वितृष्णा पैदा हुन्छ र समाजमा विकृतिले जरा गाड्छ। राज्य सञ्चालनको मूल नीति नै राजनीति भएकाले यो पारदर्शी, नैतिक र मर्यादित हुनुपर्छ। राजनीतिको नेतृत्व गर्नेले यी आचरण, व्यवहार र मर्यादामा ख्याल गर्नै पर्छ। किनकि राजनीतिक पात्र र चरित्र समाजका शिक्षा हुन्। विभिन्न प्रलोभन देखाएर वा नाजायज नाफा दिलाएर महिलामाथि हिंसा र शोषण गरेका घटना विश्वका अन्य देशमा पनि बेलाबखत सार्वजनिक भइरहेका छन्। अमेरिकी राष्ट्रपति बिल क्लिन्टनदेखि हालै मात्र भारतका एक जना राज्यमन्त्रीमाथि पनि महिला शोषणका आरोप लगाइएका थिए। तत्कालीन कृषिमन्त्री हरि पराजुलीलाई पनि महिला दुव्र्यवहारको आरोप लाग्यो। उनले पदबाट राजीनामा दिए। महिलालाई अपमान हुने भाषा प्रयोग गरेको भन्दै शेरबहादुर तामाङले कानुनमन्त्री पद छाडेका थिए। लोकतन्त्रमा नेता र पार्टीको उत्थान अनि पतन जनविश्वासमा अडेको हुन्छ। विगतमा पनि सुत्केरी भत्ता, प्राडोजस्ता काण्डले संसदीय व्यवस्थामै प्रहार भएको थियो। जनप्रतिनिधिले उच्च आचरण, सदाचार र जनअपेक्षाअनुसार काम नगर्दाको परिणाम प्रजातन्त्र गुम्यो, जनताले परिवर्तनका लागि फेरि आन्दोलन गरे। संसद् समग्र राज्य सञ्चालनको विधि र नीति निर्माण गर्ने थलो हो। संसद्का नेताबाट अत्याचार र हिंसाको कल्पना पनि गर्न सकिन्न। महरामाथि लागेको आरोपलाई विषयान्तर वा कमजोर पार्ने नभई निष्पक्ष छानबिनको आशा गरेको छ, समाजले।"
"सभामुखको उधारो राजीनामा, नेकपालाई अप्ठ्यारो","काठमाडौं : महिला कर्मचारीमाथि यौन दुव्र्यवहार गरेको आरोप लागेपछि सभामुख कृष्णबहादुर महराले राजीनामा दिएका छन् । तर, उपसभामुखलाई दिइएको राजीनामामा लेखेका छन्, छानबिन प्रक्रिया नसकिँदासम्मका लागि । यसलाई संविधान र कानुनविदहरूले हास्यास्पद मानेका छन् । संसद् सचिवालयको स्वास्थ्य एकाइमा कार्यरत महिला कर्मचारीले आफूमाथि महराले यौन दुव्र्यवहार गरेको आरोप लगाएकी थिइन् । सत्तासीन नेकपा सचिवालय बैठकले उनलाई सभामुख र सांसद पदबाट राजीनामा दिन सुझाव दिएको थियो । तर, उनले सभामुख पदबाट मात्र राजीनामा दिएका छन् । त्यो पनि अवधि तोक्दै । हिजोदेखि विभिन्न सञ्चारमाध्यममा मेरो चरित्रमा गम्भीर प्रश्न उठाई लगाइएको आरोपबारे सत्यतथ्य, निष्पक्ष र स्वतन्त्र छानबिनका लागि अनुसन्धान गर्न सहज होस् भनी नैतिकताका आधारमा आजकै मितिदेखि छानबिन प्रक्रिया नसकिँदासम्मका लागि राजीनामा दिएको छु, राजीनामा पत्रमा भनिएको छ । महराले आफूमाथि निराधार र गलत आरोप लगाएको दाबी गर्दै आएका थिए । तर उनीमाथि सञ्चारमाध्यम र सामाजिक सञ्जालमा राजीनामा दिएर छानबिनमा सहयोग पुयाउन दबाब परेको थियो । महिला कर्मचारीले आफूमाथि महराले दुव्र्यवहार गरेको आरोप सार्वजनिक गरेसँगै सत्तासीन नेकपामा हल्लीखल्ली मच्चिएको थियो । सोमबार रातिदेखि नै नेतानेताबीच टेलिफोनमा कुराकानी भएका थिए । पार्टी अध्यक्ष एवम् प्रधानमन्त्री केपी ओलीले अर्का अध्यक्ष पुष्पकमल दाहाल र संसदीय दलका उपनेता सुवास नेम्वाङलाई छलफलका लागि बिहानै बालुवाटार बोलाएका थिए । नेम्वाङले गम्भीर कुरा उठेकाले पार्टीको पोजिसिन स्पष्ट गर्नुपर्ने सुझाव अध्यक्षद्वयलाई दिएका थिए । प्रधानमन्त्री ओलीले महरासँग फोनमा कुराकानी गरेका थिए । महराले आफू निर्दोष रहेको भन्दै आरोप लगाउने महिलाको कोठामा नगएको दाबी गरेका थिए । तर सञ्चारमाध्यममा प्रसारित महिलाको भिडियो हेरिसकेका ओलीले महरालाई उल्टै हपारेका थिए । सबै कुराले तपाईं त्यहाँ गएको कुरा पुष्टि भइसक्यो, ओलीले महरालाई भनेका थिए । अध्यक्षद्वय, नेम्वाङ र महासचिव विष्णु पौडेलबीचको छलफलले महरालाई सभामुख र सांसद पदबाट राजीनामा गराउने निर्णय गरेको थियो । बिहान साढे ९ बजे छलफल सकिएलगत्तै ११ बजे पार्टी सचिवालय बैठकका लागि नेताहरूलाई खबर गरिएको थियो । बैठकले महरालाई दुवै पदबाट राजीनामा दिन सुझाव दिएको थियो । प्रचार विभाग प्रमुख तथा प्रवक्ता नारायणकाजी श्रेष्ठले महराको नैतिक आचरणका सवालमा सञ्चारमाध्यमले उठाएको विषयमा पार्टीको गम्भीर ध्यानाकर्षण गरेको भन्दै छानबिनका लागि राजीनामा दिन आग्रह गरेको बताए । सभामुख महराको नैतिक आचरणका सम्बन्धमा सञ्चारमाध्यममा आएको समाचारप्रति पार्टीको गम्भीर ध्यानाकर्षण भएको छ, प्रवक्ता श्रेष्ठले अन्नपूर्णसँग भने, छानबिन प्रक्रियामा सघाउन सभामुख पद र प्रतिनिधिसभा सदस्यबाट समेत राजीनामा दिन आग्रह गर्ने निर्णय गरेको छ । आरोप लगाउने महिलाले मंगलबार साँझ भने सामाजिक सञ्जालमार्फत् आफूकहाँ महरा नआएको, उनलाई आफूले बुवाको सम्मान दिने गरेको अभिव्यक्ति दिएकी थिइन् । २४ घण्टामै उनको भनाइ उल्टिएको हो । नेकपालाई अप्ठ्यारो सभामुखले राजीनामा दिएपछि नयाँ सभामुखका लागि नयाँ प्रक्रिया प्रारम्भ गर्नुपर्ने हुन्छ । सत्तासीन नेकपाले सभामुख र उपसभामुख दुवै पद ओगटे पनि नयाँ प्रक्रियामा जाँदा ऊमाथि संवैधानिक प्रश्न उठ्ने देखिन्छ । पार्टी एकताअघि तत्कालीन माओवादी केन्द्रका तर्फबाट महरा सभामुख र तत्कालीन एमालेबाट शिवमाया तुम्बाहाम्फे उपसभामुख बनेका थिए । पार्टी एकतापछि एकै दलबाट सभामुख र उपसभामुख बनेको भन्दै विपक्षी कांग्रेसले एक पद छोड्न माग गर्दै आएको छ । राजनीतिक विवादसँगै त्यस विषयमा परेको मुद्दा सर्वोच्च अदालतमा विचाराधीन छ । नयाँ सभामुख चयन प्रक्रियामा नेकपाले सभामुख र उपसभामुखमध्ये एक पद छोड्नुपर्ने कांग्रेसका सांसदहरू बताउँछन् । सांसद पद के हुन्छ ? पार्टी सचिवालयले सांसद पदबाट समेत राजीनामा दिन महरालाई निर्देशन दियो । तर उनले सांसद पद छोडेका छैनन् । नेकपाकै नेताहरु महरालाई अब पार्टीले सांसद रूपमा नचिन्ने तर्क गर्छन् । पार्टीले राजीनामा मागिसकेपछि महराले संसदीय दलको बैठकमा भाग लिन नपाउने उनीहरुको तर्क छ । महराले सांसद पदबाट राजीनामा नदिए नेकपाले उनलाई हटाउन सक्छ । दल त्याग ऐनअनुसार महरालाई सांसद पदबाट हटाएको जानकारी पार्टीले संसद् र निर्वाचन आयोगलाई गराउन सक्छ । महरालाई पार्टीले कारबाही गरेर सांसद् पदबाट हटाए उनले जितेको निर्वाचन क्षेत्र खाली हुन्छ र उपनिर्वाचन गराउनुपर्ने हुन्छ ।"
मदिराको बिक्री घट्यो,"काठमाडौं : चालु आर्थिक वर्ष मदिरा बिक्रीमा भारी गिरावट आएको छ। आन्तरिक राजस्व विभागको तथ्यांकअनुसार चालु आर्थिक वर्षको मदिरा बिक्रीबापत उठाइने अन्तः शुल्क पनि घटेको छ। अघिल्लो आवको सुरु दुई महिनाको तुलनामा चालु आवको यसै अवधिमा अन्तः शुल्क २१ प्रतिशत घटेको विभागले जानकारी दिएको छ। आन्तरिक राजस्व कार्यालयले मुलुकभित्र हुने मदिराबियर बिक्री तथा उत्पादनबापतको अन्तःशुल्क संकलन गर्छ। यसबाट मदिराको बिक्री वा उत्पादनमा कमी आएको स्पष्ट हुन्छ। विभागका अनुसार यस अवधिमा दुई अर्ब रुपैयाँको मदिरा उत्पादन तथा बिक्री भएको भएको छ। यस्तै, तीन अर्ब ६२ करोड रुपैयाँ बराबरको बियर मात्रै उत्पादन तथा बिक्री भएको छ। अघिल्लो आर्थिक वर्षको पहिलो दुई महिनामा मदिराबाट दुई अर्ब ५३ करोड रुपैयाँ अन्तःशुल्क संकलन भएको थियो। २०७४७५ मा मदिराबाट दुई अर्ब २६ करोड अन्तःशुल्क उठेको थियो। चालु आवमा मदिराबाट दुई अर्ब रुपैयाँमात्र अन्तःशुल्क संकलन भएको छ। अघिल्लो आवमा बियर पनि तीन अर्ब ६७ करोड रुपैयाँको बिक्री भएको थियो। यसपालि १ प्रतिशतले मदिराको अन्तःशुल्क घटेको छ। २०७४७५ को दुई महिनाको तुलनामा २०७५७६ मा बियरबाट संकलन हुने अन्तःशुल्क ६१ प्रतिशतले बढेको थियो। यस अवधिमा सरकारले अन्तःशुल्कबापत १४ अर्ब ६० करोड रुपैयाँ बराबरको लक्ष्य लिएको थियो। यद्यपि, ११ अर्ब २९ करोड रुपैयाँ मात्रै संकलन भएको छ। लक्ष्यको तुलनामा ३० प्रतिशत कम अन्तःशुल्क कम भएको छ। मदिरातर्फको अन्तः शुल्कमा आएको गिरावटले लक्ष्यअनुसारको अन्तःशुल्क संकलन नभएको तथ्यांकले देखाउँछ। अघिल्लो आवको सुरु दुई महिनाको तुलनामा चालु आवको यसै अवधिमा अन्तः शुल्क २१ प्रतिशत घटेको छ। नेपाल मदिरा उत्पादक संघका अध्यक्ष रवि केसीका अनुसार मदिराको कच्चा पदार्थमा भएको उच्च वृद्धिले आन्तरिक उत्पादनका मदिराको मूल्य वृद्धि भएको छ। मानिसको क्रयशक्तिभन्दा महँगो भएपछि मदिराको उत्पादन तथा बिक्रीमा कमी आएको उनले बताए। यस्तै ८० प्रतिशतले कच्चा पदार्थको आयात महँगिएपछि त्यस्ता उद्योग बन्द भएका छन्। यस्तै वाइन उद्योग पनि बन्द रहेको उनले बताए। करिब ४०को हाराहारीमा वाइन उद्योग छन्। केसीले भने, कच्चा पदार्थ महँगिएपछि उपभोक्ता घरेलु रक्सी किन्न थालेका छन्। अन्तःशुल्कमा भएको वृद्धिले आयातित रक्सी तथा उद्योगबाट उत्पादित रक्सी महँगिएका छन्। होटल, लजमा समेत घरेलु रक्सीको प्रयोग बढ्दो छ। आर्थिक वर्ष २०७६७७ को आर्थिक ऐनले निर्धारण गरेको ईएनए मापदण्डका कारण मदिरा उद्योग मारमा परेका व्यवसायी बताउँछन्। यसका कारण राजस्व असुलीमा प्रभाव पर्न थालेको हो। व्यवसायीले भने दसैं अघि नै राजपत्रमा सूचना प्रकाशन गर्न लबिङ गरिरहेका छन्। चालु आर्थिक वर्षको बजेट सार्वजनिक भएपछि आन्तरिक राजस्व कार्यालयले प्रतिएक सय किलो अन्नबाट ४२ लिटरको ईएनए हिसाब गरेर राजस्व उठाउन थालेको थियो। मदिरा उद्योगीका अनुसार एक सय किलो अन्नबाट बढीमा ३५ लिटरमात्र ईएनए उत्पादन हुन्छ। जेठ १५ मा बजेट सार्वजनिक भएपछि आर्थिक ऐनको व्यवस्था देखेर व्यवसायी हच्किए। ईएनएको राजस्वको दर निकै चर्को छ। त्यसका कारण कतिपय मदिरा उद्योग टिक्न नसक्ने अवस्थामा पुगेका हुन्। ३५ लिटर ईएनए उत्पादन गरेर हुँदै नभएको थप ७ लिटरको अतिरिक्त अन्तःशुल्क, मूल्य अभिवृद्धि कर (भ्याट) र त्यसबाट कम्पनीको आयमा देखिने आयकरसमेत तिर्नुपर्ने भएको छ। एक लिटर ईएनएको कारखाना मूल्य ९० रुपैयाँ छ। यसमा ६५ रुपैयाँ अन्तःशुल्क लाग्दा १५५ रुपैयाँ भयो। यसमा पनि १३ प्रतिशत भ्याट लगाउँदा १७५ रुपैयाँ १५ पैसा हुन्छ। नयाँ मापदण्डपछि धेरै उद्योगले उत्पादन बन्द गरेका छन्। सरकारले यथार्थ अध्ययन नै नगरी मापदण्ड परिमार्जन गरेर राजस्व गुमाएको छ।"
प्याजको बीउमा समेत परनिर्भर,"काठमाडौं : नेपाल प्याज र यसको बीउमा परनिर्भर छ। करिब ६५ प्रतिशत जनसंख्या कृषिमा आवद्ध हुने मुलुक नेपालसँग प्याजको आफ्नै मौलिक बीउ पनि छैन। प्याजको बीउ र उत्पादनमा राज्यले लगानी नगर्दा नेपालीको भान्छामा बर्सेनि करोडौंको आयातित प्याज मात्रै पाक्छ। व्यापार घाटामा महत्त्वपूर्ण भूमिका खेल्दै आएको प्याजको उत्पादन वृद्धि गर्न कृषि तथा पशुपन्छी मन्त्रालयसँग ठोस रणनीतिक पनि छैन। यसले गर्दा भारतले विभिन्न वहानामा प्याज निर्यात रोक्दा नेपालीको भान्छा खल्लो बन्ने गरेको छ। यो वर्ष पनि दसैंको मुखमै आएर भारतले प्याज निर्यातमा प्रतिबन्ध लगाएको छ। उत्पादनमा जोड नदिँदा नेपालीलाई महँगोमा प्याज उपभोग गर्न राज्यले बाध्यपारेको नेपाल कृषि अनुसन्धान परिषद(नार्क) का पूर्वप्याज वैज्ञानिक डाकृष्ण पौडेलले आरोप लगाए। हामी लाछी नै छौं, पौडेलले भने, नेपालको कृषि क्षेत्रको इतिहासमा आजसम्म प्याजको मौलिक जात पनि विकास गर्न सकेनौं। सधैं आयातित बीउ र प्याजमै रम्यौं। आयातित रेड क्रियन नामको बीउलाई विकास गरी किसानलाई खेती गर्न सरकारले सिफारिस गरेको छ। यसबाहेक भारतको नासिक जातको आयातित बीउ दर्ता गरी तराईका किसानलाई खेती गर्न सिफारिस गरेको छ। उनले भने,तर आफ्नै मौलिक जातको बीउ हालसम्म नेपालले तयार पार्न सकेको छैन। प्याज र बीउमा परनिर्भर भएकै कारण नेपालीको भान्छामा वर्षमै साढे पाँच अर्बको आयातित प्याज पाक्छ। नेपालीको भान्छामा पाक्ने कुल प्याजको परिमाणमध्ये झण्डै ९८ प्रतिशत आयात हुन्छ। प्याजको बीउ र उत्पादनमा नेपाल परनिर्भर रहेको कृषि मन्त्रालयले पनि पुष्टि गरेको छ। बीउमा समेत नेपाल आत्मनिर्भर नभएको घुमाउरो रूपमा मन्त्रालयका प्रवक्ता तेजबहादुर सुवेदीले स्वीकार गरेका छन्। यसका साथै आयात हुने प्याजको आयात घटाउने खालको कार्यक्रमसमेत नभएको उनले बताएका छन्। सुवेदीले भने, हामीसँग प्याजमा आत्मनिर्भर हुने योजना तत्काल छैन। यो वर्षदेखि प्याजको बीउ वृद्धि गर्ने कार्यक्रम थाल्नी गरेका छौं। बीउ वृद्धि हुन सक्यो भने प्याजको उत्पादन वृद्धि गर्न सहयोग हुन्छ। पौडेलका अनुसार नेपालमा प्याज वृद्धि गर्ने कार्यक्रम पनि सञ्चालन नभएको होइन। तर यो कार्यक्रमको नाममा लगानी भएको रकम बालुवामा पानी खन्याएजस्तै बनेको छ। उनका अनुसार सरकारले आव २०६४६५ देखि २०६९७० सम्म प्याज मिसन अभियान सञ्चालन गरेको थियो। यो अभियानको नाममा सरकारले ६० करोड रुपैयाँ खर्च गरेको थियो। यो अभियान असफल बनेपछि सरकारले २०७० मा यो कार्यक्रम नै खारेज गरेको थियो। पर्याप्त रूपमा प्रविधि र भौतिक पूर्वाधारको तयारी नगरिएका कारण यो अभियान असफल बनेको थियो। कृषि मन्त्रालयले आयात प्रतिस्थापन गर्ने उद्देश्यले २०६४ देखि २०६९ सम्म सिरहा, सप्तरी, धनुषा, सर्लाही, बारा, पर्सा, रूपन्देही, दाङ बाँके र बर्दिया जिल्लामा प्याज मिसन कार्यक्रम सञ्चालन गरेको थियो प्याज मिसनबारे अध्ययन गरेका पौडेलका अनुसार अनुसन्धान अथवा प्रविधि विकासलाई समावेश नगरिएको, उत्पादन सामग्री खरिद, वितरण, अन्य अनुदान र सेवामा व्यापक अनियमितता भएका कारण यो परियोजना पूर्णअसफल बनेको थियो। पौडेलका अनुसार यो परियोजना सुरु हुँदा आर्थिक वर्ष २०६३६४ मा नेपालमा करिब ५९ करोडको प्याज आयात हुन्थ्यो। परियोजना समाप्त हुँदासम्म आव २०६९७० मा करिब दुई अर्ब रुपैयाँको प्याज आयात भएको थियो। यो अभियानका लागि आएको बजेटको अधिकांश हिस्सा कर्मचारीको विदेश भ्रमणमा खर्च भएको थियो। तत्कालीन राष्ट्रिय आलु, तरकारी तथा मसलाबाली विकास केन्द्रका विज्ञ श्याम ढकालका अनुसार प्याजखेतीको पर्याप्त सम्भावना भए पनि बीउको सबैभन्दा ठूलो समस्या छ। नेपालमा उत्पादन हुने प्याजले देशभरको मागलाई एक महिना पनि धान्दैन। नेपालमा पाँच लाख मेट्रिक टन प्याजको माग छ। यसमध्ये स्वदेशमा करिब एक चौथाई एक लाख ४८ हजार मेट्रिक टन मात्रै उत्पादन हुन्छ। बाँकी माग आयातित प्याजको हिस्साले पूरा गर्दै आएको छ। नेपालमा वार्षिक दुई लाख ३५ हजार टन प्याज उत्पादन हुने मन्त्रालयका प्रवक्ता सुवेदीको दाबी छ। उनका अनुसार यसमध्ये एक लाख १३ हजार टन प्रदेश २ र बाँकी ६ वटा प्रदेश गरी एक लाख २७ हजार टन उत्पादन हुन्छ। सुवेदीले भने, तर उत्पादन हुने यो प्याजको अधिकांश हिस्सा उत्पादक आफैले प्रयोग गर्छन्। बाँकी स्थानीय बजारमै खपत हुन्छ। ठूलो बजारसम्म आउँदैन।"
