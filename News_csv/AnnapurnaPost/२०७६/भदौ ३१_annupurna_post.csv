शीर्षक,विवरण
ठेक्कामा गज्याङगुजुङ,"ठेक्का हात पार्ने तर काम नगर्ने नेपालको विकासे रोग हो। पूर्वाधार विकासमा विजोग प्रदर्शन भइरहेको छ। दुर्भाग्य, न कोही ठेकेदार कारबाहीमा पर्छन्, न सरकारी अधिकारी नै। अख्तियार दुरुपयोग अनुसन्धान आयोगले गत वर्ष नै सरकारलाई अठार सय ४८ ठेक्कापट्टा अलपत्र परेकोबारे सम्बन्धित निकायलाई पटकपटक सचेत गराएकै हो। तैपनि सरकारले सुनेन। यो रोग देशव्यापी रूपमा बल्झँदै गइरहेको छ। यो प्रवृत्ति नभई वृत्तिकै रूप धारण गरिसकेको छ। यसले नागरिकका दैनिक जीवन कष्टसाध्य त तुल्याएको छ नै, राज्यको गतिशीलतालाई पनि ठप्प पारेको छ। ठेक्का लिएर यो र त्यो बहानामा काम नगर्ने ठेकेदारका कारण राज्यको खर्च प्रणाली नै कमजोर तुल्याइएको छ। राज्यले खर्च गर्न नसक्दा राजस्वका दर र दायरा मात्र प्रभावित भएका छैनन्, जनताको दैनिक जीवनमा समेत असर पुर्याएको छ। गत वर्ष राजधानीको कीर्तिपुरस्थित सडकका खाल्डो त्यत्तिकै अलपत्र छाडिँदै एकजनाले ज्यानै गुमाउनुपरेको घटना सार्वजनिक हुँदा पनि सरकार गम्भीर र संवेदनशील देखिएन। त्यसै पनि राज्यको हेपाइमा परेको सुदूरपश्चिम त्यसमाथि उही प्रवृत्तिका ठेकेदारको घेराबाट अछूतो रहन नसकेको खबर सार्वजनिक भएको छ। ठेकेदारले हात पारेका ३७ वटा पुल लथालिंग अवस्थामा छन्। ठेक्का लगाउने र लिने दुवैका लागि यो लाजमर्दो अवस्था हो। पुलको नभएर खोला तर्नुपर्दा नागरिकले अनाहकमा ज्यान गुमाउन बाध्य भएका छन्। यस्तोमा सरकार केही नभएजस्तो भएर बसेको देखिन्छ। सुदूर पश्चिममा ठेकेदारको यो रबैया नौलो भने होइन। संघीय राजधानी काठमाडौंकै खाल्डाखुल्डी पुर्न सरकार असफल साबित भइसकेको छ। काम लगाउन नसक्ने पनि नालायक हुन्छ। राज्य हाँक्ने नेतादेखि सरकारको स्थायी संयन्त्र मानिएको ब्युरोक्रेसी सम्म यो मामिलामा जिम्मेवार छ। सार्वजनिक खरिद ऐनले सबैभन्दा कम कबोल गर्नेलाई ठेक्का दिनुपर्ने भनेको छ। तर, काम नसकेको, कालोसूचीमा राख्नुपर्ने, विगतको खराब आचरण र इतिहास भएका ठेकेदारलाई ठेक्का दिन मिल्दैन भनिएन। जनताको व्यापक दबाबका कारण दुई महिनाअघि संशोधन गरिएको सार्वजनिक खरिद नियमावली पनि उही ठेकेदारका जायजनाजायज तौरतरिकाका कारण तुहियो। संशोधित नियमावलीले काम गर्न नसक्नेलाई कामै गर्न रोकेको थियो। निश्चय पनि, सार्वजनिक निर्माण कार्य चुनौतीहीन छैन। निर्माणका क्रममा अदालतका आदेश, जनप्रतिनिधिका असहयोग, सरकारी निकायबीच तालमेल अभावलगायतका अनेकौं कारण पनि छन्, जसले व्यावसायिक ठेकेदारलाई काम गर्न रोकेको पनि छ। सरकारले ठेक्का लगाउनुअघि नै गर्नुपर्ने फरफारक (क्लियरेन्स आदि) सम्पन्न गर्नुपर्थ्यो। ठेक्का लगाउने सरकारी अधिकारीलाई जहिले पनि ठेक्का लगाउनै हतारो हुन्छ। ठेक्का लगाएबापत परिचालन खर्चबापत दिनुपर्ने पेश्की रकमबाट तलदेखि माथिसम्म वितरण हुने कमिसनको लालचले यो अवस्था उत्पन्न भएको हो। यो रोग स्वदेश र विदेशी ठेकेदार दुवैमा लागू हुन्छ। ११ वर्षदेखि निर्माणाधीन कुलेखानी तेस्रो अझै सकिएको छैन। कम रकम कबोल गरेर छिर्ने अनि अनेक दाउ लगाएर ठेक्का रकमभन्दा बढी असुल्ने वृत्ति विदेशी ठेकेदारले सिकाएका हुन्, जसले संस्थागत रूप धारण गरिसकेको छ। नेताहरूले ठेकेदारलाई बचाउनतिर लागेर सार्वजनिक खरिद ऐन र नियमावली संशोधन हुन सकेको छैन। विकासको वास्तविक बाधक हाम्रा केही कमिसनमुखी नेता भएका छन्। व्यावसायिक ठेकेदार नगण्य छन्। शक्ति र सत्ताको आडमा जताको पनि ठेक्का हत्याउने, पेश्की लिने, त्यो अन्यत्र लगानी गर्ने र सरकारी रकम खेलाउन पल्केकाहरू पनि छन्। तिनलाई राज्यका सीमित र पहुँचवालाहरूले संरक्षण गर्दै आइरहेका छन्। यो नै विडम्बना हो। ठेक्का प्रणालीलाई गज्याङगुजुङ नपार्ने हो भने सर्वप्रथम सार्वजनिक खरिद ऐन र नियमावली सच्याउनुपर्छ ठेकेदारमुखी होइन, विकासमुखी र जनतामुखी भएर। दोस्रो, अदालतमा जानुपर्ने स्थिति उत्पन्न हुन नदिई पहिल्यै सबै बन्दोबस्ती मिलाउनुपर्छ। यो मिलाउन पेश्की लिएर कमिसन वितरण हुने वृत्ति त्याग्नैपर्छ। काम गर्न नसकेका र खराब इतिहास रचाइसकेका ठेकेदारलाई छिर्नै नमिल्ने गरी सार्वजनिक खरिद अनुगमन कार्यालय र सम्बद्ध निकायले कालोसूचीमा राख्नुपर्छ। यति गर्न सके मात्र दुईतिहाइभन्दा बढी यस्ता प्रवृत्तिजन्य समस्या समाधान भई जनताले केही हदसम्म राहत पाउनेछन्। यसका लागि एउटै कुराको खाँचो छ असल नियत।"
भगवान बनाउने मान्छे,"जीतपुर : उनको काम भगवान बनाउने। भगवान बनाएर नै उनको परिवारको जीविका चल्न थालेको वर्षौं भइसक्यो। तेस्रो पुस्ताका उनले हजुरबुवा र बुवाले गरेको पेशालाई छाड्नै सकेनन् । त्यसैले हिजोआज पनि उनी भगवानको मूर्ति बनाउनमै व्यस्त छन्। भारत रक्सौलका २६ वर्षीय मुकेश पण्डित मूर्तिकार वर्ष दिनमा ६ महिना नेपालमै बस्छन्।विश्वकर्मा पूजा, विजया दशमी, सरस्वती पूजालगायतका चाडपर्वमा नेपाल आएर भगवान बनाउन उनी व्यस्त हुन्छन्। मुकेशको बुझाईमा उनको यो पेशा पुण्यको काम हो । 'भगवानप्रति सबैको आस्था छ। हरेक चाडपर्वमा भगवानलाई नपुज्ने को छ ? यो हाम्रो संस्कार हो, मुकेशले भने, 'त्यसैले पनि घरआँगनमै पुगेर भगवानको प्रतिमा बनाइदिन्छु । आस्था र विश्वासको धरोहर भगवानको मूर्ति बनाउने कामलाई पुण्य ठानेको छु ।' मुकेश दुई महिनायता बाराको जीतपुरमा व्यस्त छन् । विश्वकर्मा पूजाका लागि जीतपुर आएका उनले ४० भन्दा बढी मूर्ति तयार गरिसकेका छन् । दुई महिना लगाएर बनाएको मूर्तिलाई सिंगार गरिरहेको अवस्थामा भेटिएका मुकेश मंगलबार साँझसम्म सबै मूर्ति बिक्री गर्ने तयारीमा थिए । मुकेश प्रत्येक वर्ष विश्वकर्मा पूजामा जीतपुरमै आएर मूर्ति बनाउँछन् । आफूले बनाएको भगवान अर्थात् मूर्ति सबैलाई मनपर्ने उनको बुझाई छ । 'काठ, माटो र पराललाई भगवानको स्वरुपमा ढाल्न सजिलो छैन । धेरै मेहनत र समय खर्च गर्नुपर्छ , मुकेशले भने, 'मैले यहाँ आएर मूर्ति बनाउन थालेको धेरै वर्ष भयो । सबैले मन पराउने गरेका छन् ।' करिब १५ वर्षदेखि यस पेशामा आवद्ध मुकेश सबै भगवानको मूर्ति बनाउन सिपालु छन् । उनलाई मूर्ति बनाउन अब कुनै भगवानको फोटो हेरिरहनु पर्दैन । ग्राहकले अर्डर गर्ने आकारअनुसार मूर्ति तयार पार्छन उनी।' बुवा शिवपुजनलाई ११ वर्षको उमेरदेख मूर्ति बनाउने काममा सहयोग गर्न थालेका मुकेश त्यसयता यसै पेशामा सक्रिय छन् । मुकेशका ७० वर्षीय बुवा शिवपुजन अहिले मूर्ति बनाउन सक्दैनन् । मुकेशको दाइ राजेश पनि यही पेशाबाट जिविका चलाइरहेका छन् । राजेश नारायणघाटमा विश्वकर्मा बाबाको मूर्ति बनाइरहेका छन् । सानो उमेरदेखि मूर्ति बनाउने काममा सक्रिय मुकेश पेशाबाट सन्तुष्ट रहेको बताउँछन् ।मेहनत अनुसारको बचत नभएपनि पुण्यको कामबाट आफू सन्तुष्ट रहेको मुकेशको भनाई छ । मूर्ति बनाउने कलाकार धेरै नभएकाले पेशा छाड्न नचाहेको मुकेश बताउँछन् । प्रविणता तहसम्म अध्ययन गरेका मुकेशलाई पेशा छाड्ने रहर कहिल्यै लागेन् । हजुरबुवा र बुवाजस्तै यसै पेशामा सधैं सक्रिय रहने उनको इच्छा छ । थोरै रकम बचत भएपनि सन्तुष्ट रहेकाले पेशा छाड्ने सोच नआएको मुकेशले बताए। मुकेशले विश्वकर्मा पूजा र सरस्वती पूजाका लागि बनाएको मूर्ति दुई हजारदेखि चार हजारसम्म बिक्री गर्ने गरेका छन्। दुर्गा पूजामा ५० हजारसम्मको मूर्ति बनाउँछन् उनी । ६ महिना नेपालमा बसेर मूर्ति बनाउने उनी बाँकी समय रक्सौलमै बसेर काम गर्छन् । मुकेशलाई गणेशको मूर्ति बनाउन भने निकै रुचि लाग्छ । 'गणेशजीको मूर्ति बनाउने बेला धेरै खुशी लाग्छ । हेर्दा पनि राम्रो लाग्छ,' मुकेशले हाँस्दै भने , 'कसैलाई चिनो दिनुपर्यो भने गणेशजीकै मूर्ति दिएर पठाउँछु।'"
अधिकृतविरुद्ध भ्रष्टाचार मुद्दा,"काठमाडौं : अख्तियार दुरुपयोग अनुसन्धान अयोगले विद्यालय शिक्षक किताबखाना, ताहाचल, काठमाडौंका अधिकृतसहति दुई कर्मचारीविरुद्ध मुद्दा दायर गरेको छ। शाखा अधिकृत अर्जुनप्रसाद पराजुली र नायव सुब्बा राजेन्द्रकुमार केसीविरुद्ध विशेष अदालतमा मुद्दा दायर भएको हो। अस्थायी शिक्षकबाट राजीनामा दिए पश्चात गोल्डेन हेण्डसेक बापतको रकम कलमको रेकर्ड मिलान गरी दिनका लागि सेवाग्राहीसँग उनीहरुले घुस लिएका थिए। १५ हजार घुस लिदालिदै उनीहरुलाई अख्तियारले पक्राउ गरेको थियो। अवकाशपश्चात पाउने सेवासुविधा रकम कलम भुक्तानी सिफारिसपत्र तयार गरिदिएबापत सेवाग्राहीसँग घुस लिदाँलिदै पक्राउ भएका उनीविरुद्ध भ्रष्टाचार निवारण ऐन बमोजिम मागदावी विशेष अदालत काठमाडौंमा आरोपपत्र दायर गरिएको छ।"
भारतमा बेचिएका बालकको ५ महिनापछि उद्दार,"दाङ : भारतमा बेचिएका दाङका एक बालकको उद्धार गरिएको छ । दाङ तुलसीपुर उपमहानगरपालिका१९ विजौरीका १४ वर्षीय विशाल चौधरीको भारतको सिमलाबाट उद्धार गरिएको हो । उद्दार गरिएका विशाललाई मंगलबार परिवारलाई बुझाइएको छ । कञ्चनपुरका पत्रकार जुद्ध चौधरी, दिपेन्द्र बस्नेत र अधिकारकर्मी प्रतिक विष्ट (अमर)को अगुवाइमा उनको उद्दार भएको थियो । उनको वास्तविक कथा सञ्चार माध्यममा सार्वजनिक गरे पनि उनी दुईजना र अधिकारकर्मी प्रतिक विष्टले विशालको भारतमै पुगेर उद्धार गरेका हुन् । पाँच महिना भारतमा बेचिएका चौधरीलाई मंगलबार तुलसीपुर उपमहानगरपालिका, प्रहरी प्रशासनको रोहवरमा परिवारलाई जिम्मा लगाइएको छ । दाङ पर्सेनीका काजु चौधरीले विशाललाई गत चैत महिनामा २ महिनाका लागि भारत काम गर्न जाउ भनेर ललाई फकाइ सिमला पुर्याएका थिए । सिमला पुर्याए वापत उनलाई काम लगाउने साहुले अग्रिम पैसा समेत दिएको र पाँच महिनासम्म काम गर्दा पनि एक रुपैया नपाएको विशालले बताए । बुवाको मुत्यु भएको र आमा अर्कैसँग गएपछि बेसारा बनेका बेला दलालले उनलाई फकाएर भारत लगेर काममा बेचेका हुन् । उनलाई भारतीय कारमा राखेर दाङबाट नै भारतको सिम्ला पुर्याएको विशाल चौधरीले बताए । त्यहाँ गएर २ दिन महिना काम गरेपछि मात्रै आफू बेचिएको थाहा पाएको र अर्काे साथीलाई त्यो कुरा भनेको उनले बताए । त्यहाँ उनी घरेलु कामदेखि स्याउ टिप्ने र बोक्ने काम गर्ने गरेको बताउँछन् । दाङमा ७ वर्षमा १३ बालबालिका बेचिएको तथ्यांक छ । १३ वटा बेचविखनका मुद्दा जिल्ला अदालतमा नै दर्ता भएका छन् ।"
कलंकी मालपोतका २ कर्मचारी सहित ६ जनाविरुद्ध मुद्दा,"काठमाडौं : नमुना मालपोत कार्यालय कलंकीमा सेवाग्राहीसँग घुस लेनदेनको क्रम रोकिएको छैन । प्रधानमन्त्री केपी शर्मा ओलीले नमुना मालपोत घोषणा गरेको कलंकीमा सेवाग्राहीको नाम ढिलासुस्ती गरी घुस लिने क्रम उस्तै छ । घुससहित पक्राउ परेका २ जना कर्मचारी सहित ६ जनाविरुद्ध अख्तियार दुरुपयोग अनुसन्धान आयोगले मुद्दा दायर गरेको छ । कंलकीका नायब सुब्बा ईश्वरीप्रसाद पोखरेल, खरिदार रामहरि सुवेदी, लेखापढी व्यवसायी तुलसीप्रसाद नेपाल, कृष्णप्रसाद घिमिरे, विश्वम्भर मैनाली र ईन्द्रावती खत्रीलाई विशेष अदालतमा मुद्दा दायर गरेको छ । उनीहरुविरुद्ध भ्रष्टाचार निवारण ऐन बमोजिम विगो जफत गरी मुद्दा दायर गरेको हो । मालपोत कार्यालय ललितपुर, कलंकी, भक्तपुरसमेतमा सेवाग्राही तथा सेवाप्रदायक बीचमा रिसवत लेनदेन गर्ने गरेको भन्ने उजूरीको आधारमा अख्तियारले अनुसन्धान गरेको छ ।"
यौनकर्मीको अखडा बन्दै पशुपति क्षेत्र,"काठमाडौं : कलकत्ताकी सीताकुमारी दास (१८)ले पशुपति मन्दिरबारे थोरै मात्र सुनेकी थिइन्। जब उनका प्रेमी राजु सिंहले यहाँको बारेमा उनलाई बताए, सीतालाई पशुपति कहिले जाउँ जस्तो भयो। एकदिन राजुले उनलाई भागेर पशुपति जाने योजना सुनाए। पहिले यो योजना सुनेर उनलाई डर लाग्यो। पछि उनलाई लाग्यो, अर्को बाटो छैन। किनकी घरपरिवारले उनको प्रेमलाई स्वीकार गरेको थिएन। सीता मन्जुर भइन्। तीन महिनाअघि उनी राजुसँगै पशुपति आइन्। सीताको लागि काठमाडौं नौलो थियो। उनी प्रेमीसँग केही दिन काठमाडौं घुमिन्। केही दिनको बसाइ रमाइलो भयो। तर यो रमाइलो धेरै टिक्न सकेन। काठामाडौं बसाइले अचानक अकल्पनीय मोड लियो। जुन सीताले सपनामा पनि सोचेकी थिइनन्। एकदिन राजु सीतालाई छोडेर बेपत्ता भए। उनी एक्लै भइन। कलकत्तासम्म पुग्ने बाटो खर्च पनि उनीसँग भएन। 'म पशुपतिमा बसेर रोइरहें, मन्दिर वरिपरी घुम्थें तर राजु आएन, एकदिन बेलुकी पख म गौशाला नजिकै बसिरहेकी थिएँ। केही केटीहरु पुरुषसँग कुरा गरेपछि मोटरमा चढेको देखें', सीता भन्छिन्, 'अनि मलाई थाहा भो। यी केटीहरु पैसा यसरी कमाउँदा रहेछन्। अनि वाध्याताले सीतालाई यही बाटोमा डोहोर्यायो। एकदिन पशुपति नजिकै सडकमा बसिरहेका बेला उनलाई एक भारतीयले जाउँ भनेपछि उनी तयार भइन्। त्यस दिनदेखि सीता देहव्यापारमा संग्लग्न छिन्। 'म बाध्यताले यस्तो काममा लागेकी हुँ, पैसा सकिएपछि धेरै ठाउँमा गएर काम मागेँ तर काम पाइनँ', उनी थप्छिन्, 'यो काममा लागेपछि पैसा आयो, केही पैसा जम्मासमेत गरेकी छु।' देहव्यापारमा संलग्न भएको अवस्थामा उद्धार गरिएकी सीता अहिले माइती नेपालमा छिन्। उनी नेपाली बुझ्छिन् तर राम्रोसँग बोल्न जान्दिनन्। सोमबार बेलुका माइती नेपाल र महानगरीय प्रहरी वृत गौशालाको संयुक्त टोलीले सीतासहित ६ जना यौनकर्मीलाई पशुपति क्षेत्रबाट नियन्त्रणमा लिएको हो। उनीहरूले यही क्षेत्रलाई आफ्नो यौन व्यापारको केन्द्र बनाएको तथ्य खुलेको छ। खासगरी भारतीय पर्यटकलाई लक्षित गरेर यस क्षेत्रमा यौन व्यापार गर्ने ठूलो गिरोह सक्रिय रहेको देखिएको छ। धार्मिक क्षेत्रमा यस्तो धन्दा हुन नदिन स्थानीय प्रहरी र सामाजिक संस्थाको संयुक्त प्रयासमा निगरानी अभियान चलाइएको छ। कमाठीपुरा बन्दै पशुपति क्षेत्र ! यहाँ यौन व्यापार गर्ने यौनकर्मीले पशुपति क्षेत्रलाई भारतको मुम्बईस्थित चर्चित रेडलाइट एरिया 'कमाठीपुरा' सँग जोड्ने गरेका छन्। काठमाडौंस्थित भारतीय यौनकर्मीका लागि चर्चित ठाउँ बनेको छ पशुपति क्षेत्र। 'पशुपति जस्तो धार्मिक क्षेत्रमा यौन व्यवसाय चलिरहेको छ भन्ने त थाहा नै थियो तर यति खतरनाक रुपमा मौलाइरहेको छ भन्ने कुरा हामीलाई थाहा थिएन', माइती नेपालकी कानुन अधिकृत उमा तामाङ भन्छिन्। उद्धार गरिएका महिलाले ग्राहक खोज्न पशुपति क्षेत्र सजिलो हुने भएकाले यही क्षेत्रलाई आफ्नो व्यवसायिक अखडा बनाउँदै आएको बताउँछन्। वर्ष २५ की रिताकुमारीले श्रीमानको मानसिक सन्तुलन गुमेपछि सन्तान हुर्काउन र दैनिक गुजारा चलाउन आफू यो पेसामा लागेको बताइन्। उनले भनिन्, 'तीन वर्षदेखि मैले पशुपति क्षेत्रमा यो धन्दा गर्दै आएकी छु।' उनले देहव्यापार गरेर छोरालाई पढाएको बताइन्। पानीपुरीबाट गुजारा नचलेपछि देह व्यापारमा संग्लग्न भएकी देवी यादव (४५) पशुपति क्षेत्रमा यो धन्दा गर्नका लागि पछिल्लो समय नयाँ केटीहरु आएको बताउँछिन्। उनी भन्छिन्, 'हामी पुराना पनि छौं तर अहिले धेरै नयाँ केटी आएका छन्। उनीहरु आफ्नै तरिकाले हिड्छन्, हामी आफ्नै तरिकाले हिँड्छौ।' ग्राहक खोजीदिने काममा पनि केही प्रौढ महिला सक्रिय छन्। 'उनीहरु आफै ग्राहकसँग जाँदैनन् तर ग्राहक खोजेर ल्याइदिन्छन्। हामी उनीहरुलाई केही कमिशन दिन्छौं, रिता भन्छिन्। पशुपति क्षेत्रमा यौन व्यवसाय चलाउनेले नै प्रत्येक महिना आफूहरुको रगत परीक्षण गर्ने गरेको उद्दार भएका महिलाहरु बताउँछन्। दर्शनार्थी नै ग्राहक पशुपति क्षेत्रमा चलिरहेको देह व्यापारका ग्राहकमध्ये सबैभन्दा धेरै भारतीय दर्शनार्थी हुने गरेको तथ्यसमेत खुलेको छ। यस कामका लागि यहाँका होटल प्रयोग हुने गरेका छन्। होटेलमा दलाल जाने गरेको र त्यहाँ रकम निश्चित भएपछि यौनकर्मी पठाउने गरिएको उद्धार गरिएका महिला बताउँछन्। कतिपय केटीले ग्राहकसँग डिल गर्दा होटेलको व्यवस्थासमेत आफै गर्ने भनेर बढी रकम लिने गरेका छन्। (व्यक्तिगत गोपनीयतालाई ख्याल गर्दै समाचारमा प्रयोग भएका महिलाका नाम परिवर्तन गरिएको छ)"
खोला तर्ने क्रममा बाढीले बगाएर बेपत्ता,खाँदबारी : संखुवासभाको मकालु गाउँपालिका६ मा एक महिला खोला तर्ने क्रममा बेपत्ता भएकी छिन्। २६ वर्षीया शुकमाया राईलाई सोमबार अपरान्ह ४ बजेतिर पोखुवा खोलाले बगाउँदा बेपत्ता भएकी हुन् । आफन्तको घरबाट फर्कने क्रममा सिलिचोङ गाउँपालिका५ र मकालु गाउँपालिका६ को बीचमा पर्ने पोखुवा खोलाले बगाएको जिल्ला प्रहरी कार्यालय संखुवासभाले जनाएको छ । खोला तर्ने क्रममा भेल बढेपछि राई बेपत्ता भएकी हुन् । घटना पछि इकाला प्रहरी कार्यालय याफुका प्रहरी र स्थानीयले उनको खोजी गरिरहेको छ ।
यो झरी कहिले रोकिएला ?,"काठमाडौं : मनसुन सकिने बेला मुलुकभर झरी सुरु भएको छ। सोमबारदेखि सुरु भएको झरीले मनसुन अन्त्यको संकेत दिएको छ। यो झरी बिहीबारसम्म जारी रहने जल तथा मौसम विज्ञान विभाग मौसम पूर्वानुमान महाशाखाले जनाएको छ। मनसुनी न्यून चापीय रेखाको पश्चिमी भाग औसत स्थानको आसपासमा रहेकाले वर्षा भएको महाशाखाले बताएको छ। भारतको उडिसा र पश्चिम बङ्गाल आसपासमा बनेको न्यून चापीय रेखा र बङ्गालको खाडीबाट आएको जलवाष्प युक्त हावाको प्रभावले देशभर मनसुनी गतिविधि बढिरहेको मौसमविद् विभूति पौखरेले जानकारी दिए। मनसुनको न्यून चापीय रेखाको औसत स्थान भारतको उत्तर राजस्थान, हरियाण, दिल्ली, दक्षिणउत्तर प्रदेश, दक्षिण विहार, झारखण्ड र पश्चिम बङ्गालको खाडी हो। मंगलबार देशभर आंशिकदेखि पूर्ण बदली रही मध्य र पूर्वी भूभागका धेरैजसो स्थानमा तथा पश्चिमका केही स्थानमा मेघगर्जन र चट्ट्याङसहित हल्कादेखि मध्यम वर्षाको सम्भावना रहेको मौसम पूर्वानुमान महाशाखाले जनाएको छ। पश्चिम र मध्य भूभागको केही स्थानमा भारी वर्षाको सम्भावना रहेको बताइएको छ। 'सोमबार र मंगलबार देशभरि नै वर्षा हुनेछ। बिहीबारबाट मौसम क्रमिक सुधार हुँदै जाने छ', मौसमविद् पोखरेलले बताए। हाल पूर्वी तराई, मध्य र पश्चिमका केही स्थानमा सामान्य बदली भइ मेघगर्जनसहित हल्कादेखि मध्यम वर्षा भइरहेको साथै बाँकी भूभागमा आंशिकदेखि सामान्य बदली भइरहेको मौसम पूर्वानुमान महाशाखाले जनाएको छ। महाशाखाले आगामी २४ घण्टाको मौसम पूर्वानुमान जारी गर्दै देशका मध्य र पश्चिमका धेरैजसो स्थानमा तथा पूर्वका केही स्थानमा मेघगर्जन र चट्ट्याङसहितको वर्षा हुने साथै मध्य तथा पश्चिमी भूभागमा एकदुई स्थानमा भारी वर्षाको सम्भावना भएकाले पहिरो जान सक्ने नदीमा पानीको बहाव बढ्न सक्ने तथा सडक र हवाइ यातायातमा अवरोध आउन सक्ने भएकाले सतर्कता अपाउन आग्रह गरेको छ। मंगलबार राति देशभरि सामान्यदेखि पूर्ण बदली रही मध्य र पश्चिमका धेरै स्थानमा तथा पूर्वका केही स्थानमा हल्कादेखि मध्यम वर्षाको सम्भावना रहेको मौसम पूर्वानुमान महाशाखाले जनाएको छ। बुधबार देशभरि सामान्य बदली रही देशको मध्य तथा पश्चिमीका एकदुई स्थानमा भारी वर्षाको सम्भावना रहेको बताइएको छ। बिहीबार देशभरि सामान्यदेखि आंशिक बदली रही केही स्थानमा हल्कादेखि मध्यम वर्षाको सम्भावना रहेका मौसम पूर्वानुमान महाशाखाले जनाएको छ। महाशाखाको पछिल्लो विवरणअनुसार आज काठमाडौँ उपत्यकामा १०० मिलिमिटर वर्षा भएको छ। त्यस्तै पोखरामा ७६० मिलिमिटर, दाङमा १५० मिलिमिटर, सिमरामा ५० मिलिमिटर, नेपालगञ्जमा ३७० मिलिमिटर र विराटनगरमा १५० मिलिमिटर वर्षा भएको छ। रासस"
विशेषज्ञ पर्खाइमा ३५ वर्ष,"धनगढी : सोमबार बिहान ८ बजे। पसिनाले निथ्रक्क भिजेको शरीर, एक हातमा आफ्नो र अर्को हातमा पत्नीको पुर्जी। कैलाली लम्कीका रुपचन्द्र पाण्डेले आपोडीका कर्मचारीसँग उनले आग्रह गरे, मेरो दुईवटा कुपन निकालिदिनुस् न। सेती प्रादेशिक अस्पतालको ओपीडीमा सोमबार बिहान साढे ८ बजे यताउता गरिरहेका थिए। रूपचन्द्रले कुपन लिएर डाक्टरको प्रतीक्षामा बसे। करिब पौने दुई घण्टापछि उनको पालो आयो। उनी मुटु र कलेजोका बिरामी हुन्। चार वर्षभन्दा बढी भयो, उनले औषधि खान थालेको। घर नजिकै टीकापुर अस्पताल रहे पनि प्रादेशिक अस्पतालमा विशेषज्ञ डाक्टर भेटिएलान् भनेर आएको उनले बताए। मेरो नजिक त टीकापुर अस्पताल र प्राथमिक स्वास्थ्य केन्द्र लम्की पर्छन्। याँ ठूला डाक्टर भेटिएलान् भनेर आउने गरेको छु, उनले भने। अस्पतालमा उनले खोजेका विशेषज्ञ डाक्टर भने थिएनन्। सेती प्रादेशिक अस्पतालमा कार्डियोलोजी डाक्टरको दरबन्दी तीन वर्षदेखि खाली रहेको अस्पतालका मेडिकल सुपरिटेन्डेट हेमराज पाण्डेले भने, पूर्वाधारका लागि हामी लागिपरेका छौं तर सरकारले जनशक्ति नपठाउँदा सेवा दिन असहज भएको छ। डडेल्धुराबाट छोराको खुट्टा भाँचिएर आएका गगनबहादुर सेठी अस्पतालको ओपीडीको १ नम्बर कोठाबाहिर बसिरहेका थिए। हाडजोर्नी विशेषज्ञ डा प्रमोद जोशी र सुशील भण्डारी भेटिएलान् भनेर आएको तर दुवै रहेनछन्, उनले भने। अस्पताल व्यवस्थापन समितिले करारमा नियुक्त गरेका सुशील भण्डारीले भदौ १ गतेबाट जागिरै छोडेका छन् भने प्रमोद जोशीको संघमा समायोजन भएको छ। १ नम्बर कोठामा अर्कै डाक्टरले हेरिदिए, त्यो पनि अप्रेसनका लागि कुर्नुपर्ने रहेछ, दुई सातापछि मात्रै पालो आउँछ भनेको छ। अब निजी अस्पतालतिर जाने सोच बनाएको छु, सेठीले भने। गोदावरी नगरपालिकाको अत्तरियाबाट आएका नवीन पनेरूले त सिनियर अहेवलाई छोरा देखाएर फर्किए। तीन दिन देखि ज्वरो निको नभएपछि डेंगुको आशंकामा उनले छोरालाई सेतीमा ल्याएको बताए। सेती प्रादेशिक अस्पतालको कोठा नम्बर ७ बालरोग विशेषज्ञ बस्ने कोठा हो। त्यहाँ सवा १० तिर बालरोग विशेषज्ञ प्रदीप मि श्र र समीर खान प्रवेश गरे। त्यही ओपीडीमा सिनियर अहेव धनीराम बोहरा पनि थिए। पनेरूका छोरालाई बोहराले हेरे र रगत जाँचका लागि पठाए। मलाई त थाहा छैन, अहेवले चेक गर्नुभयो या डाक्टरले ? तीन जना थिए, उः त्याँ बसेका सरले हेरेका हुन्, बोहरालाई देखाउँदै पनेरूले भने। केही समयअघि त सेती अञ्चल अस्पतालका अधिकांश ओपीडी कक्षमा सिनियर अहेवले स्वास्थ्य परीक्षण गरेका थिए। विशेषज्ञ सेवाका लागि आउने बिरामीलाई पनि अहेवले हेर्न थालेको भन्दै आलोचना भएपछि अहिलेका मेसु डा पाण्डेले ओपीडीका ९ वटै कोठामा सकेसम्म विशेषज्ञ नभए, मेडिकल अधिकृतले बस्नैपर्ने नियम लगाएका छन्। सुदूरपश्चिमका नवै जिल्लाका स्वास्थ्य संस्थाबाट परीक्षण गराएर निको नभएपछि मात्रै विशेषज्ञ सेवाका लागि बिरामी सेतीमा आउने गर्छन्। तर, यहाँ पनि अहेवले परीक्षण गरिदिए भने हामीले याँ किन आउने ? बूढी आमाको उपचारका लागि सेती अस्पतालको ओपीडी पुगेका बैतडीका रमेश भण्डारीले भने। अढाई घण्टामा ६ सय पाँचको परीक्षण अस्पतालले ओपीडीका लागि ९ बजेदेखि १२ बजेसम्म पर्चा काट्ने समय तोकेको छ। त्यो समयमा ३२५ जनाले नयाँ पर्चा काटे भने एक सयभन्दा बढी फलोअपका लागि आए। फलोअपका लागि दुई महिनासम्म हरेक पटकको थप १० रुपैयाँ तिर्नुपर्छ। स्वास्थ्य बिमा गरेका ९०, जेष्ठ नागरिक र विपन्न पनि ९० जना गरी सोमबार ६०५ जनाले सेतीमा स्वास्थ्य परीक्षण गराए। हाम्रो टिमले सिअहेव, मेडिकल अधिकृत र विशेषज्ञ गरी १० जना मात्र स्वास्थ्य परीक्षणमा खटिएको भेट्टायो। १० जनाले झन्डै पौने तीन घण्टा अवधिमा यति धेरै बिरामीलाई जाँचेर भ्याइदिए। रिपोर्ट पाउन पाँच घण्टा प्रादेशिक अस्पताल परिसरमै रहेको प्रयोगशालाबाट रिपोर्ट पाउन पाँच घण्टा कुर्नुपर्ने रहेछ। दिदीलाई आजै ल्याएको हुँ। १० बजे रगत जाँचका लागि दिएको हो, ३ बजेपछि मात्रै रिपोर्ट आउँछ भनेका छन्। रिपोर्टकै लागि पाँच घण्टा कुर्नुपर्यो, कञ्चनपुको पुनर्वास नगरपालिकाका राजकुकार खड्काले भने। कैलालीको कैलारी गाउँपालिका३ हसुलियाका रामकृष्ण चौधरीले अस्पताल भर्ना गरेकी पत्नीको रिपोर्ट लिन धेरै समय लागेको बताए। चिकित्सकले चाँडो ल्याऊ भन्छन्, तर २ बजेसम्म पाएको छैन, प्रयोगशालाको झ्यालमा लाइन लागेका चौधरीले भने। धेरै बिरामीका आफन्तले ल्याबको रिपोर्ट ढिलो भइरहेको गुनासो गरेपछि हामीले अस्पतालका प्रयोगशाला इन्चार्ज रमेश शाहीलाई सम्पर्क गर्यो। उनी भन्छन्, बिरामीको चापअनुसार जनशक्ति नहुँदा ढिलाइ हुने गरेको हो। गर्भवती पनि लाइनमा गोदावरी नगरपालिका२ अत्तरियाकी धनु कुन्जेडा ९ महिने गर्भवती हुन्। उनी पनि ओपीडीको टिकट काट्न लाइनमा थिइन्। ९ बजेदेखि लाइनमा छु १० बजिसक्यो अझै पालो आएको छैन, उनले भनिन्, उभिन गाह्रो भइरहेको थियो, लाइन लागेकाहरुले पालो दिन आग्रह गर्दा पनि मानेनन्। अस्पताल प्रशासनले गर्भवतीलाई कुनै सुविधा दिएको छैन। फार्मेसीमा औषधि अभाव कञ्चनपुरकी इसा कठायत चिकित्सकको पुर्जी (प्रेसक्रिप्सन) बोकेर सेती अस्पतालको फार्मेसीमा पुगिन्। उनी त्यहाँ भिटामिन र पारासिटामोल किन्न गएकी थिइन्। फार्मेसीका कर्मचारी भन्दै थिए, यी औषधि यहाँ छैनन्। बाहिर गएर किन्नू। कडायत खुट्टाको घाउ उपचार गर्न आएकी हुन्। कञ्चनपुर कृष्णपुर नगरपालिका५ का कुवेर खड्काले चिकित्सकले सिफारिस गरेकामध्ये ५ प्रकारको औषधि फार्मेसीमा नपाएको बताए। सुदूरपश्चिममा पहिलोपटक सेती अञ्चल अस्पताल परिसरमा फार्मेसी सञ्चालनमा आएको हो। हामीले ११ सय प्रकारका औषधि राखेका छौं। करिब ५० प्रकारका औषधि सकिएका छन्। अबको १५२० दिनभित्रै ती औषधि पाइनेछ, फार्मेसीका प्रमुख भरत कुँवरले भने। झन्झटिलो स्वास्थ्य बिमा धेरैले स्वास्थ्य बिमा गर्न झन्झटिलो भएको गुनासो गरेका छन्। उनीहरूले औषधि निःशुल्क पाउने भए पनि सरकारी फार्मेसीमा सकिएको औषधिबाहिर महँगोमा किन्नुपरेको गुनासो गरे। स्वास्थ्य बिमा गरेको दुई वर्ष भयो तर, सरकारी फार्मेसीबाट औषधि नकिनेर निजी क्लिनिकमा किन्नुपर्ने बाध्यता छ, शुक्लाफाँटा नगरपालिका५ झलारीका पदमराज जोशीले भने, बिमा गराउँदा ७० भन्दा बढी प्रकारको औषधिमा छुट पाइने भनिएको थियो। तर छुट पाएका छैनौं। शड्ढया उस्तै, पूर्वाधार थपिँदै सेती अञ्चल अस्पताल अहिले प्रदेश सरकार मातहतमा छ। त्यसलाई अञ्चलबाट प्रादेशिक अस्पताल भनेर नामकरण गरिएको छ। तर २०४० सालमा तोकिएको ५० शड्ढया बढाइएको छैन। अस्पताललाई प्रादेशिक बनाइए पनि शड्ढया संख्या नबढाएकाले आर्थिक बोझ बढिरहेको अस्पतालले जनाएको छ। २४ जनाको विशेषज्ञ दरबन्दीमा १२ पद रिक्त छ भने १२ जनाको पनि संघमा समायोजन भएकाले अस्पताल रित्तो हुने खतरा बढेको छ। जनशक्ति त सरकारले दिनुपर्ने हो। हामीले अनुरोध मात्रै गर्न सक्छौं, तर अस्पतालको पूर्वाधार सुधारको कार्ययोजना नै बनाएर अघि बढेका छौं, मेसु पाण्डेले भने। उनका अनुसार सिटी स्क्यानका लागि पूर्वाधार बनिरहेको छ। उनले भने, मुटुको रंगीन भिडियो एक्सरे मेसिन ल्याएको छौं। दाँत विभाग अत्याधुनिक बनिरहेको छ। भेन्टिलेटरसहितको आईसीयू पनि सञ्चालन भएको उनले बताए। वर्षमा डेढलाख बढीको उपचार सेती प्रादेशिक अस्पतालले गत वर्ष एक लाख ५६ हजार ८०१ जनाको उपचार गरेको छ। अस्पतालको तथ्यांकअनुसार ओपीडीमा ४६ हजार ४२५ महिला र ५५ हजार ६३२ महिलाले उपचार सेवा लिएका छन् भने इमरजेन्सीमा १७ हजार ९९ महिला र १७ हजार ६४० पुरुषले उपचार सेवा लिएका छन्।"
ज्यान मुद्दाका आरोपी २० वर्षपछि पक्राउ,स्याङ्जा : सवारी ज्यान मुद्दाका आरोपी २०वर्षपछि पक्राउ परेका छन् । स्याङ्जाको विरुवा गाउँपालिका १ का ५२ वर्षीय मिनबहादुर रेग्मी २० वर्षपछि पोखराबाट पक्राउ परेका हुन् । जिल्ला अदालत धादिङले २०५६ साल मंसिर २६ गते सवारी ज्यान मुद्दामा रेग्मीलाई ४ वर्ष ८ महिना १६ दिनको कैद र ४ हजार ५ सय रुपैंया जरिवाना तोकेको थियो । त्यसपछि फरार रहेका उनी पोखरामा लुकिछिपी बसेको भन्ने थाहा पाएपछि उनलाई पक्राउ गरिएको प्रहरी नायब उपरीक्षक नविनकृष्ण भण्डारीले जानकारी दिए । जिल्ला अदालत स्याङ्जाले तोकिएको सजाय भुक्तानको लागि सोमबार नै जिल्ला कारागार स्याङ्जा पठाएको छ ।
मुना खत्री : जसले अन्तर्राष्ट्रिय मानव तस्करको जालो तोडिन्,"म्याग्दीकी एक युवतीको आँट र सुझबुझपूर्ण तरिकाका कारण मानव तस्करको अन्तर्राष्ट्रिय जालो तोडिएको छ । उनकै कारण इन्डोनेसियामा अलपत्र छ जना नेपालीको उद्धार भएको छ भने मानव तस्कर पक्राउ परेका छन्। थोरै पैसामा समुद्री तथा स्थलमार्ग हुँदै आठ महिना अगाडि इन्डोनेसिया पुगेकी बेनी नगरपालिका९ तोरीपानीकी मुना खत्रीले त्यहाँ नारकीय जीवन बिताइन्। घरमा भएको केही पैसा र बाँकी ऋण खोजेर गत वर्षको कात्तिकमा नेपालबाट भारत हुँदै इन्डोनेसिया पुगेकी खत्रीको सपना चकनाचुर भयो। खत्रीसँगै नेपालबाट गएका छ जनालाई अपार्टमेन्टमा बन्धक बनाइ कुटपिट गरी आर्थिक, शारीरिक तथा मानसिक शोषण गरियो। अस्ट्रेलियामा पुगेर परिवारलाई सन्देश पठाउने योजना बुनेकी खत्रीलगायतका मानव तस्करीको जालोमा फसे। दलालले अस्ट्रेलियाको बोर्डरमा पुगेको भन्दै थप पैसा मागे । १५ लाखभन्दा बढी पैसा दलाललाई बुझाएको हुनाले थप पैसा जुटाउन नसक्दा उनीहरुलाई दलालकै मिलेमतोमा इन्डोनेसियन इम्रिगेसनमा जिम्मा लगाइयो । त्यसपछि नै घटना सार्वजनिक भएको थियो। दलालको बन्धकमा रहनुभन्दा इन्डोनेसियन इम्रिगेसनमा रहँदा केही सहज भए पनि दलालसँगै मिलेका प्रहरीले यातना दिन छोडेनन्। इमिग्रेसनभित्रबाट समेत पैसा मगाउने प्रयास गरेपछि खत्रीले लुकाएको एउटा मोबाइलबाट आफन्त र म्याग्दीका परोपकारी र सहयोगी चन्द्रकुमार केसीलाई आफू अलपत्र परेको कुरा म्यासेजमा लेखिन्। सात महीनापछि कानूनी प्रक्रिया पूरा गरी खत्रीसँगै अलपत्र सबै नेपाली स्वदेश फर्किएका छन्। 'अष्ट्रेलिया लैजोन नयाँ रुट इन्डोनेसिया बनेको छ', 'धेरै नेपालीहरू मानव तस्करको जालमा फसेका छन्', उद्धार गरेपछि बेनी आएकी खत्रीले भनिन्। खत्रीले इन्डोनेसियाबाट अस्ट्रेलिया र क्यानडा लैजाने भन्दै दलालले लाखौँ रकम असुलेर इन्डोनेसियामा बन्धक बनाउने गरेको जानकारी दिइन्। 'टिकट दिएर लैजाने, बन्धक बनाएर पैसा असुल्ने गिरोह छ', खत्रीले भनिन्, 'अन्तिम समयमा एउटा मोबाइलको प्रयोगबाट हामीले नयाँ जीवन पायौँ।' उनले दलालको दबाबमा अस्ट्रेलियाको तस्बिर राखेर घरमा पैसा मगाउने गरिएको बताउँदै सयौँ नेपालीलाई अलपत्र पार्ने योजना दलालको रहेको बताइन्। नेपालीलाई तीन दिनमा एकछाक खान दिएर राहदानी जफत गर्ने गरिएको थप घटना पनि सुनेको खत्रीको भनाइ छ। इन्डोनेसियामा रहेका नेपाली दलाल शिव शर्मा र अस्मिता चौलागाईले भारत पञ्जाबको पठानकोट गुर्दासपुर घर भइ हाल इन्डोनिसिया बस्दै आएका पुरषोत्तमलालको सहयोगमा नेपालबाट ल्याएर यातना दिने गरेको खत्रीको भनाइ छ । १० लाखमा अस्ट्रेलिया पुगिने बताए पनि बन्धक बनाएर कुटपिट गर्दै ३० लाखसम्म असुल्ने उनले बताइन्। 'नेपाली दलालको सहयोगमा भारतीयले पैसा माग्ने गर्दथे', मुनासँगै उद्धार गरिएका विक्रम बरालले भने, 'मार्ने योजना सुनाउन थालेपछि नेपालबाट पैसा ल्याउन बाध्य हुन्थ्यौँ।' बरालसँगै विजय लामा र गणेशप्रसाद रिजालसमेत नेपाल फर्किएका छन्। सोही समूहले नेपाली दलाल चौलागाईं र शर्मालाई समेतसँगै ल्याएर त्रिभुवन अन्तर्राष्ट्रिय विमानस्थल, अध्यागमन कार्यालयबाट प्रहरीको जिम्मा लगाइएको थियो। त्यस्तै जर्नी टु अष्ट्रेलिया नामको फेसबुक पेजबाट सम्पर्कमा आएका थप नेपालीलाई ल्याउन नेपाल आएका मुख्य दलाल पुरषोत्तमलाललाई समेत केन्द्रीय अनुसन्धान ब्यूरो (सिआइबी) को मानव बेचबिखन तथा ओसारपसार नियन्त्रण ब्यूरोले पक्राउ गरेको अलपत्र नेपालीको उद्धारमा सक्रिय चन्द्रकुमार केसीले जानकारी दिनुभयो। 'म्याग्देली चेलीको प्रयासमा एउटा अन्तर्राष्ट्रिय मानव तस्करको जालो तोड्न सफल भएका छौँ', सामाजिक अभियान्तासमेत रहेका केसीले भने, 'सयौँ नेपाली युवालाई इन्डोनेसिया लैजाने प्रयास असफल भएको छ।' खत्रीले ज्यान जोखिममा मोलेर लुकाएको एउटा मोबाइलको आधारमा सम्पर्क गरी इन्डोनेसिया हुँदै अस्ट्रेलिया र क्यानडा पठाउने भन्दै नेपाललगायतका धेरै देशबाट लगेर पैसा असुल्ने र अलपत्र पार्ने अन्तर्राष्ट्रिय मानव तस्करको जालो सहजै तोड्न सफल भएको बताउँदै थप मानव तस्करको खोजीकार्यका लागि नेपाल सरकारलाई सहज भएको केसीको भनाइ छ। फेसबुक र म्यासेजमार्फत नेपाली दलालको सहयोगमा बेलायत र युरोपका विभिन्न देशको नक्कली पासर्पोट बनाएर फसाउने गरेको अनुसन्धानमा भेटिएको मानव बेचबिखन तथा नियन्त्रण ब्यूरोले जनाएको छ। बन्धक अवस्थामा रहेका नेपालीको प्रयासमा मुख्य दलालसहित नेपालका सम्पूर्ण सहयोगीलाई पक्राउ गरिएको मानव बेचबिखन तथा नियन्त्रण व्युरो काठमाडौँका प्रहरी उपरीक्षक अनुपम शम्शेर राणाले जानकारी दिए। प्रवेशाज्ञा लगाउन भनी प्रतिव्यक्ति १५ लाखदेखि २० लाखसम्म रकम असुल गरी काठमाडौँबाट मलेसिया हुँदै इन्डोनेसियामा पुर्याउने गरेको र पीडितको राहदानी, नगद तथा भिसासमेतका कागजात नियन्त्रणमा लिइ अलपत्र पार्ने गरेको खुलेको छ। मुख्य नाइकेसहित पक्राउ नेपालबाट अवैध बाटो प्रयोग गरी विभिन्न प्रलोभनमा फसाउने गरेका मानव तस्करलाई प्रहरीले पक्राउ गरेको छ। रोजगारीका लागि अष्ट्रेलिया लैजाने भन्दै इन्डोनेसियामा नेपाली अलपत्र पार्ने एक भारतीयसहित छ जना पक्राउ परेको मानव बेचविखन तथा नियन्त्रण ब्यूरोका प्रहरी उपरीक्षक राणाले बताए। उनका अनुसार उनीहरुलाई विभिन्न स्थानबाट पक्राउ गरेको हो। पक्राउ पर्नेमा भारत पञ्जाबको पठानकोट गुर्दासपुर घर भइ हाल इन्डोनिसिया बस्दै आएका ३० वर्षीय परषोत्तमलाल छन्। उनलाई त्रिभुवन अन्तर्राष्ट्रिय विमानस्थल, अध्यागमन कार्यालयबाट पक्राउ गरिएको हो। यस्तै दोलखाको गैरीमुदी गाउँपालिका१ का ३० वर्षीय शशी लामा भन्ने शशीकुमार तामाङलाई ठमेलस्थित सोफिया क्याफेबाट र म्याग्दीको बेनी नगरपालिकाका ३० वर्षीय डोलेन्द्र कार्कीलाई माइतीघरबाट पक्राउ गरिएको हो। पर्वतको कुस्मा नगरपालिका३ का २७ वर्षीय शिव शर्मा र काभ्रेको चौरीदेउराली ९ की २२ वर्षीय अस्मिता चौलागाईं त्रिभुवन अन्तर्राष्टिय विमानस्थल अध्यागमन कार्यालयबाट पक्राउ परेका छन्। काभ्रेको पनौती नगरपालिका ४ का २८ वर्षीय अर्जुन कार्की पनि आइतबार बबरमहलबाट पक्राउ परेको ब्यूरोले जनाएको छ। उनीहरूले सङ्गठितरुपमा अष्ट्रेलियामा आकर्षक रोजगारी तथा अध्ययनको प्रलोभनमा पारी ठगी गर्ने गरेको पाइएको प्रहरीले जनाएको छ। उनीहरूले यस्तै प्रलोभनमा पारेर विभिन्न स्थानबाट काठमाडौँ ल्याउने तथा जर्नी टु अष्ट्रेलिया नामको फेसबुक पेजको प्रयोग र मेसेजसमेत गरी मानिस भेला पार्ने गरेका थिए। गिरोहसँग संलग्न अन्यको खोजतलास भइरहेको ब्यूरोका प्रवक्ता प्रहरी उपरीक्षक गोविन्द थपलियाले जानकारी दिए। स्रोतका अनुसार यो गिरोहले युरोपियन मुलुकमा मानव तस्कर गर्ने गरेको अवस्थामा ठूलो सफलता मिलेको बताइएको छ। खत्रीलाई लायन्सको साहसिक सम्मान सामाजिक तथा मानवीय सेवामा समर्पित लायन्स क्लब अफ ३२५ बी १ अन्तर्गत म्याग्दी र पर्वत बेनीमा स्थापना भएको लायन्स क्लबले इन्डोनेसियामा बन्धक बनाउने मानव तस्करको जालो तोड्न सफल भइ नेपालमै आएको इन्डोनेसियाली नागरिकलाई पक्राउ गर्न सफल भएकोमा खत्रीलाई दोसल्ला र कदरपत्रले सम्मान गरेको छ। खत्रीले मोलेको जोखिमले अलपत्र परेका नेपालीसँगै थप नेपालबाट लैजाने तयारीमा रहेका ६० भन्दा बढी व्यक्तिलाई रोक्न सफल भएको भन्दै लायन्स क्लबका डिष्ट्रिक ३२५ बी १ अन्तर्राष्ट्रिय एरिया लिडर बालकृष्ण बुर्लाकोटी, डिष्ट्रिक गर्भनर इन्दु लम्साल, म्याग्दीका प्रमुख जिल्ला अधिकारी ज्ञाननाथ ढकाल, लान्यसका पिएमसिसी राजन लम्सालले सम्मान गरेका हुन्।"
बस दुर्घटनामा १२ यात्रु घाइते,दमौली : म्याग्दी १ बरचौर स्थित पृथ्वी राजमार्गमा दुई बस ठोक्किँदा १२ यात्रु घाइते भएका छन् । ऋषिङबाट दमौली आउँदै गरेको ग १ ख ७५३४ नम्बरको बसले पोखराबाट दमौली आउँदै गरेको ग १ ख ८५८२ नम्बरको बसलाई पछाडिबाट ठक्कर दिँदा अघिल्लो बसमा सवार यात्रु घाइते भएका हुन् । यात्रु झार्न रोकिरहेका बेला अघिल्लो बसले पछिल्लोलाई ठक्कर दिएको थियो । घाइतेहरुको रत्नहरि अस्पताल दमौलीमा उपचार भैरहेको प्रहरीले जनाएको छ ।
लुक्लामा अलपत्र यात्रु लिएर फर्केका ९ हेलिकप्टर विभिन्न ठाउँमा रोकिए,"राजु बास्कोटाकाठमाडौं  रोजन तामाङकाभ्रे  लुक्लाबाट काठमाडौं उडेका हेलिकप्टर विभिन्न ठाउँमा रोकिएका छन्। बिहान ८ बजे आसपास यी हेलिकप्टर आकस्मिक अवतरण गरिएको हो। हेलिकप्टर सोसाइटीका महासचिव योगराज शर्मा कँडेलका अनुसार अहिलेसम्म ९ वटा हेलिकप्टर आकस्मिक अवतरण गराइएको छ। काभ्रे प्रहरीले सुरुमा चारवटा हेलिकप्टर आकस्मिक अवतरण गरिएको बताएको थियो। सोसाइटीका महासचिव कँडेलले सिम्रिक एयरका तीन तथा अल्टिच्युड, कैलाश, डाइनास्टी, श्री, मनाङ, फिस्टेल एअरका एकएक हेलिकप्टर विभिन्न ठाउँमा रोकिएको बताए। कँडेलका अनुसार लुक्ला विमानस्थलमा हेलिकप्टर जान नसकेपछि नजिकैको सुर्केबाट यात्रुहरू राखेर ल्याइएको थियो। तर काठमाडौंको भिजिबिलिटी कम भएपछि जुन हेलिकप्टर जहाँ छ त्यहीँ 'रेस्ट' उनले बताए। यी हेलिकप्टरहरू लुक्लामै 'नाइट स्टप' मा थिए। लुक्लामा ३०० यात्रु अलपत्र शनिबारदेखि बिग्रिएको मौसमका कारण लुक्लामा करिब ३०० यात्रु अलपत्र छन्। मौसम खराबीका कारण गएको शनिबारयता लुक्ला विमानस्थलबाट उडान भएको छैन। काभ्रे, सिन्धुली र रामेछापमा आकस्मिक अवतरण गराइएका हेलिकप्टर पनि अलपत्र परेका मध्येकै यात्रु लिन त्यहाँ पुगेका थिए। गएको शनिबार ४ वटा मात्रै उडान भएका थिए। त्यसयता यहाँबाट आन्तरिक उडान अवरुद्ध भएको छ। काभ्रे पाँचखालमा हेलिकप्टर हेर्न जम्मा भएका स्थानीय । तस्बिर : हरि खतिवडाको फेसबुकबाट दैनिक २० वटा भन्दा बढी उडान हुने लुक्लामा नियमित उडानका कुनै पनि जहाज जान नसकेपछि यात्रुहरू रोकिएको त्रिभुवन अन्तर्रास्ट्रिय विमानस्थलका महाप्रबन्धक राजकुमार क्षेत्रीले बताए। 'मौसमका कारण फ्लाइट भएको छैन। उडान नहुँदा यात्रुहरू थुप्रिएको अवस्था छ', उनले भने। सिम्रिक एयरका तीन मध्ये २ वटा काभ्रेको पाँचखालमा छन्। एउटा सिन्धुलीमा छ। अल्टिच्युडको हेलिकप्टर काभ्रेको रोसीखोलामा रोकिएको छ। कैलाश एयरको हेलिकप्टर धुलिखेलमा छ। एयर डाइनास्टीको हेलिकप्टर लुक्लानजिकै सुर्केमा छ। श्री एअरलाइन्सको हेलिकप्टर रामेछापमा रोकिएको छ। मनाङ एयरको हेलिकप्टर पाँचखालमा रोकिएको छ। फिस्टेल एयरको हेलिकप्टर पनि पाँचखालमै रोकिएको छ। हेलिकप्टर सोसाइटीले यात्रुहरूलाई धैर्यतापूर्वक पर्खिन अनुरोध गरेको छ। 'यात्रुहरूलाई नआत्तिन आग्रह गर्छु, मौसम सुध्रिएपछि हामी एकै दिनमा फँसेका सबै यात्रुलाई काठमाडौं ल्याउन सक्छौँ', कँडेलले अन्नपूर्णसँग भने।"
कर्णालीलाई हिमाली सहर बनाउने प्रतिवद्धता,"धो तराप, डोल्पा : मुलुकभित्र सबैभन्दा उच्च भेगमा मानव वस्ती बसेको हिमाली जिल्ला डोल्पाको धो तरापमा समग्र कर्णाली प्रदेशको विकासबारे बहस भएको छ । माथिल्लो डोल्पाको डोल्पोबुद्ध गाउँ पालिकामा २४ गतेदेखि सुरु भएको डोल्पो महोत्सव तथा क्रिष्टल माउन्टेन स्कुलको रजत महोत्सवका सहभागीले कर्णालीलाई हिमाली सहरको रुपमा विकास गरेर मुलुककै धनी प्रदेशको रुपमा विकास गर्न प्रतिवद्ध जनाएका छन् । जडीबुटी, स्थानीय उत्पादन, कला तथा संस्कृतिको प्रचार प्रसार गर्न र जिल्लाकै नमूना विद्यालयको रुपमा परिचित क्रिस्टल माउन्टेन स्कुल स्थापना भएको २५ वर्ष पुगेको अवसरमा महोत्सवको आयोजना गरिएको हो । सरकारका प्रतिनीधि, राजनीतिक दलका नेता तथा यस क्षेत्रका जानकारले कर्णालीमा प्रशस्त सम्भावना भएपनि केन्द्रीय सरकारको प्राथमिकतामा नपर्दा विकासले गति लिन नसकेको गुनासो गरे । उच्च भेगमा मानववस्ती रहेको यस जिल्लामा पहिलो पटक यस्तो महोत्सव आयोजना गरिएको हो । सदरमुकाम दुनैबाट तीन दिनको पैदल यात्रापछि मात्र पुगिने यो गाउँ सुन्दर धो उपत्यकाको रुपमा परिचित छ । विकट स्थानमा वस्ती भएका कारण यस क्षेत्रका वासिन्दाले शिक्षा, स्वास्थ्य, सञ्चार, खानेपानीलगायतका समस्या बेहोरिरहेका छन् । विशेषगरी सडक सञ्जालको अभावमा यो भेगका नागरिकले हरेक वर्ष खाद्यान्न अभावको समस्या बेहोर्नुपर्छ । सदरमुकाम दुनैबाट खच्चड, याक तथा भरियालाई सामान बोकाएर ल्याउनसक्ने परिवारले मात्र सहज खाद्यान्न उपभोग गर्न पाउँछन् । दुई दिनको हिंडाइपछि पुगिने डोल्पासँग जोडिएको तिब्बती नाका मरिम्ला पनि वर्षमा एक पटक मात्र खुल्छ । १५ दिन मात्र खुल्ने भएका कारण यहाँका बासिन्दाले उक्त समयमा पर्याप्त सामग्री जोहो गर्न सक्दैनन् । महोत्सवमा सहभागी भएका संघीय सरकारका उपप्रधानमन्त्री तथा रक्षामन्त्री ईश्वर पोखरेलले डोल्पाको मात्र नभएर समग्र कर्णाली प्रदेशकै विकासका लागि संघीय सरकारले सक्दो सहयोग गर्ने प्रतिवद्धता जनाए । यस क्षेत्रको विकासको लागि उपयुक्त मोडलसहितको योजना पेश गर्न उनले प्रदेश र स्थानीय सरकारलाई अनुरोध गरे । साथै, पछिल्लो समय स्थानीय सरकारको नाममा विनियोजन गरिएको रकमको दुरुपयोग नगर्न प्रदेश तथा स्थानीय सरकारका प्रमुखलाई समेत पोखरेलले चेतावनी दिए । कर्णाली प्रदेशको विकासको लागि प्रदेश र स्थानीय सरकारको पहलले मात्र काम नगर्ने हुनाले संघीय सरकारले सहयोग गर्ने उनको भनाइ थियो । यस भेगका बासिन्दाले व्यवस्थित हवाई मैदान, एकीकृत वस्ती, चिनियाँ नाका खुलाउने विषयमा पहल गिरिदिन सरकारसँग माग गर्दै आएका छन् । केन्द्रीय सरकारको तर्फबाट यो ठाउँमा आउने पोखरेल अहिलेसम्मकै उच्च प्रतिनिधि हुन् । कार्यक्रममा नेकपाका कर्णाली प्रदेश इन्चार्ज तथा पूर्वमन्त्री जनार्दन शर्माले कर्णालीलाई सुन्दर हिमाली प्रदेशको रुपमा विकास गरिने बताए । उनले भने, 'यस विषयमा म संघीय सरकारलाई पनि अनुरोध गर्छु । यहाँ उपस्थित हुनुभएका उप प्रधानमन्त्रीज्युलाई पनि यहीबाट अनुरोध गर्छु ।' संघीय सरकारका पर्यटन राज्यमन्त्री धनबहादुर बुढाले डोल्पाको विकासका लागि जिल्लामा क्रियासिल सबै राजनीतिक दल एक भएको बताउँदै आफ्नो कार्यकालमा यस क्षत्रको विकासका लागि सक्दो प्रयास गर्ने बताए । कर्णाली प्रदेशका अर्थमन्त्री प्रकाश ज्वाला, पर्यटनमन्त्री नन्दसिंह बुढा, सामाजिक विकास मन्त्री दलबहादुर रावललगायतले तीनै तहको सरकारको संयुक्त प्रयासमा मात्र कर्णाली प्रदेशको विकासले गति लिने बताए । नेकपा डोल्पा जिल्ला इन्चार्ज हंसवहादुर शाहीले डोल्पा जिल्ला पर्यटकीय दृष्टिले समेत आकर्षक गन्तव्यको रुपमा विकास गर्न सबै एकजुट हुनुपर्ने बताए । हिमाली जिल्ला भएपनि माथिल्लो डोल्पा विकासको हिसाबले निकै पछाडी छ । यो भेगमा तीनवटा गाउँपालिका पर्छन् । तर कुनै पनि गाउँपालिकामा सडक सञ्जालले छोएको छैन । प्रशस्त गुम्बाहरु रहेको तथा पर्यटकीय दृष्टिले समेत आकर्षक गन्तव्य भएपनि योजनावद्ध विकासको अभावमा यो भेगले महत्व पाउन नसकेको महोत्सवका संयोजक ग्याल्बो भोटेले बताए । बहुमूल्य जडीबुटी यार्चा गुम्बाको लागि पनि डोल्पा प्रसिद्ध छ।"
मन्त्रीज्यू डाक्टर पठाइदिनुपर्यो,"विराटनगर : अस्पताल विकास समिति ताप्लेजुङका अध्यक्ष धनेन्द्र मादेन र सदस्य तथा फुङ्लिङ नगरपालिका उपप्रमुख तारा भट्टराई डाक्टर खोज्दै मन्त्रालय चहारिरहेका छन् । आइतबार प्रदेश १ का सामाजिक विकास मन्त्री जीवन घिमिरेलाई भेटेर उपप्रमुख भट्टराईले भने, 'मन्त्रीज्यू, हामी अस्पतालका लागि डाक्टर खोज्न हिँडेका हौँ, अन्य सबै व्यवस्था भएपनि डाक्टर र कर्मचारीको दरबन्दी काटियो, अस्पताल चलाउनै समस्या भयो, डाक्टर पठाइदिनुपर्यो ।' बिरामीको अत्याधिक चाप हुने जिल्ला अस्पताल ताप्लेजुङमा एकैपटक डाक्टरसहित सात कर्मचारीको दरबन्दी काटिदा अस्पताल प्रशासन समेत सञ्चालन गर्न समस्या भएको भट्टराईले मन्त्रीलाई दर्शाए । 'बिरामीको अत्याधिक चाप छ, उपकरण पनि नयाँ नयाँ भित्र्याइएको छ। तर, ल्यावका प्राविधिकदेखि अहेब, एचए, स्टाफनर्स सबै ११ जनाको दरबन्दी काटिएपछि अस्पताल उपकरणले मात्रै चल्दैन, मन्त्रीज्यू, कर्मचारी त खटाउनुपर्यो,' समितिका अध्यक्ष धनेन्द्र मादेनले थपे । जिल्ला अस्पताल ताप्लेजुङका प्रशासन हेर्ने एक चिकित्सकसहित सातजनाको यसै आर्थिक वर्षदेखि दरबन्दी काटिएको हो । २९ जनाको दरबन्दी रहेको जिल्ला अस्पतालमा दरबन्दी काटिए पछि नयाँ २२ दरबन्दी तोकिएको छ । त्यसमध्ये पनि हाल १२ जना कर्मचारी मात्रै कार्यरत रहेको विकास समिति अध्यक्ष मादेनले बताए । दरबन्दी काटिनु अघिनै १७ पद रिक्त रहेको थियो । अहिले भएकै १२ कर्मचारी पनि जाने भएपछि अस्पताल चलाउनै समस्या भएको मादेनले बताए । अस्पतालका डाक्टर साजन ङाखुसीका अनुसार ल्याब टेक्निसियन, मेडिकल रेकडर, एक्सरे रेडियो ग्राफर तथा डार्क रुम अफिसर, अहेब, एचए, नासु र स्टाफनर्स ११ जना गरी सातजनाको दरबन्दी काटिएको छ। ल्याब टेक्निसियन, मेडिकल रेकडर र एक्सरे रेडियो ग्राफर एकएक जना मात्रै रहेको र सो दरबन्दी समेत काटिएपछि अस्पतालको रेकर्ड राख्ने देखि एक्सरे गर्ने सेवा नै बन्द भएको डाक्टर ङाखुसी बताउँछन् । 'उपकरण छ, भौतिक संरचना पनि छ, भएका कर्मचारी जाने भएपछि अस्पताल बन्द गर्नुपर्ने अवस्था सृजना हुन्छ,' उनले भने। पहिले नै १७ जनाको दरबन्दी रिक्त रहँदा समस्या झेल्दै आएको अस्पतालले दरबन्दी नै काटिएपछि झनै लथालिंगको अवस्थामा पुग्न लागेको समितिका सदस्य तथा उपप्रमुख भट्टराईले बताए। अस्पतालमा ९ जना कार्यालय सहायक रहेकोमा कोही समायोजन त कोही अनिवार्य अवकासमा परेकाले कार्यालय सहायक समेत नरहेको उनको भनाई छ । सो स्थानमा नियुक्ति नभएसम्म अस्पताल विकास समितिको कोषबाट करारमा कर्मचारी राख्ने सोच बनाए पनि पहिले कर्मचारी पदपुर्ति र काटिएका दरबन्दी फिर्ताको पहलमा लागेको उनको भनाई छ । अस्पतालमा बिरामीको चापसँग उपचार पनि राम्ररी भइरहेको समयमा अकस्मात सातजनाको दरबन्दी काटिनु ताप्लेजुङका नागरिकका लागि दु:खत कुरा भएको समिति अध्यक्ष मादेन बताउँछन् । 'ताप्लेजुङ ठूलो जिल्ला, त्यसमा पनि उपचारका लागि अन्य राम्रा अस्पताल छैन, सबैले यसै अस्पतालको भर पर्नुपर्ने बाध्यता छ, तर सरकारले दरबन्दी काटेर उपचार सेवानै प्रभावित बनाउने काम गरेको छ, दरबन्दी थप्नु पर्नेमा किन काट्यो खोज्न हिडेका हौँ,' उनले भने । ०३६ सालमा स्थापना भएको अस्पतालमा १५ शैया छन् । अन्य विकल्प नहुँदा सबै नागरिक यसै अस्पतालको भरपर्नु पर्ने बाध्यता रहेको मादेन बताउँछन् । पछिल्लो समय अस्पतालको सेवा र भौतिक संरचनाको विकास आधुनिक रुपमा गरेर सेवा दिन सुरु हुँदा अचानक दरबन्दी काटिएको उनको भनाई छ । गत आर्थिक वर्षमा मात्रै अस्पतालबाट २४ हजार बिरामीले सेवा लिएका थिए । सो समयमा ५ सय ४६ जना महिलाले प्रसूति सेवा लिएका थिए । जसमध्ये ४ सय ५१ को नर्मल र ९५ जनाको अप्रेशन गरी सेवा दिएको डाक्टर साजन बताउँछन् । प्रदेश १ का अन्य पहाडी जिल्लाको तुलनामा बिरामीको अत्याधिक चाप हुने ताप्लेजुङ अस्पतालमा कर्मचारीको दरबन्दी काटिनु आश्चार्यजनक भएको ताप्लेजुङबाट निर्वाचित प्रदेश सांसद बलबहादुर साम्सोहाङ बताउँछन् । उनले प्रदेश १ को ताप्लेजुङ र तेह्रथुमको अस्पतालको मात्रै दरबन्दी काटिएको बताए । स्वास्थ्य क्षेत्र समेत हेर्दै आएका सामाजिक विकास मन्त्री जीवन घिमिरेले अस्पतालमा करारमा कर्मचारी नियुक्ति गर्ने कार्यविधि प्रदेशले तयार गरेको र केही दिनमा नै मन्त्रिपरिषद्ले पास गर्ने तयारी रहेको बताए । सो निर्देशिका पास भएपछि रिक्त रहेको दरबन्दी पूरा गर्ने आश्वासन दिए । 'ताप्लेजुङको जस्तै धेरै समस्या अन्य जिल्लामा पनि छ, रिक्त रहेको स्थानमा पहिले पूर्ति गरौँ, काटिएका दरबन्दी थप्ने विषयमा संघीय सरकारसँग पनि समन्वय गर्नुपर्छ,' मन्त्री घिमिरेले भने । उनले दसैं अघिनै कार्यविधि ल्याएर रिक्त स्थानमा नियुक्ति गर्ने जानकारी दिए । डाक्टर खोज्दै हिँडेको टोली संघीय सरकारलाई समेत भेटेर दरबन्दी कायम गर्न र डाक्टर पठाउन आग्रह गर्न काठमाडौं जाने समिति अध्यक्ष मादेनले जानकारी दिए ।"
मापसे कारबाहीले घटेन दुर्घटना,"घटना १ भदौ २२ अपराह्न साढे चार बजे भक्तपुर सडकखण्डमा गठ्ठाघर जाँदै गरेको बा९ च ६५७४ नम्बरको टाटासुमोलाई ग१३ प ३५२१ नम्बरको मोटरसाइकलले ठक्कर दियो। दुर्घटनामा मोटरसाइकल चालक र पछाडि बस्ने घाइते भए। दुवैले मादक पदार्थ सेवन (मापसे) गरेका थिए। दुर्घटना हुँदा उनीहरू बोल्न नसक्ने अवस्थामा थिए। उपचारका लागि प्रहरीले दुवैलाई मध्यपुर अस्पताल पुर्याएपछि सामान्य अवस्थामा उनीहरू दुवै फर्किएका थिए। घटना २ भदौ २२ गते राति सवा आठ बजे बाँसबारीस्थित गंगालाल अस्पतालअगाडि बूढानीलकण्ठतर्फ जाँदै गरेको बा९० प ७९१९ नम्बरको मोटरसाइकलले पैदलयात्री मोहन नेपाललाई ठक्कर दियो। उनको बाँया खुट्टामा चोट लाग्यो। चालकले मापसे गरेका थिए। ती चालकको साथमा सवारी अनुमति पत्र (लाइसेन्स) समेत थिएन। ट्राफिकले उनीहरूलाई जरिवाना तिराएर छाड्यो। घटना ३ भदौ २० गते राति साढे आठ बजे बौद्ध माकलबारी सडकखण्डमा बा३९ प ८०३३ ननम्बरको मोटरसाइकललाई बा३३ प ६९९९ नम्बरको मोटरसाइकलले ठक्कर दियो। दुवै मोटरसाइकलका चालक घाइते भएपछि उनीहरूलाई अत्तरखेलस्थित मेडिकल कलेजमा पुर्याइयो। ८०३३ का चालकसँग लाइसेन्स थिएन भने ६९९९ का चालकले मापसे गरेका थिए। उपत्यकाका तीन भिन्न स्थानमा भएका यी तीनवटा दुर्घटना मापसेबाट सिर्जित देखिन्छ। महानगरीय ट्राफिक प्रहरी महाशाखाका अनुसार अघिल्लो वर्षको साउनदेखि असारसम्म मापसेले सिर्जित सवारी दुर्घटना संख्या दुई सय ८३ वटा छन्। दुर्घटनामा १६ जनाले ज्यान गुमाएका छन् भने २४ जना गम्भीर घाइते र दुई सय ५५ जना साधारण घाइते भएका थिए। गत आर्थिक वर्षमा आठ हजार पाँच सय ११ वटा दुर्घटना भएका थिए। कुल दुर्घटनाको झन्डै ४ प्रतिशत (३३३) मापसेबाटै सिर्जित देखिन्छ। गत आर्थिक वर्ष र यो आवको साउनसम्मको अभिलेख हेर्दा दुर्घटनामा सबै भन्दा बढी मोटरसाइकल र स्कुटी संलग्न छन्। गत आवमा १५ हजार एक सय ९० वटा विभिन्न सवारीसाधन दुर्घटनामा परे। तीमध्ये पाँच हजार एक सय ११ वटा दुर्घटना मोटरसाइकल र स्कुटर छन। मोटरसाइकल पछि कार, जीप र भ्यान, बस र ट्रकटिपर छन्। दुर्घटनामा मोटरसाइकल र स्कुटीमै सवारको मृत्यु भएको छ। गत आवमा दुई सय ५४ जना सवारी दुर्घटनामा मृत्यु भएका थिए। कुल दुर्घटनामध्ये एक सय १५ जना स्कुटी र मोटरसाइकलमा सवारको मृत्यु भएको छ। यो आवमा मात्रै मोटरसाइकलस्कुटरका कारण आठ जनाको मृत्यु भएको छ। पैदलयात्री पनि दुर्घटनाको सिकार बनेका छन्। गत आवमा मात्रै ९३ जना पैदलयात्री, १६ जना कारमा सवार, १२ जना ट्रकमा सवार, १२ जना बसमा सवार, पाँच जना साईकलमा सवार र १ जना माईक्रोमा सवार व्यक्तिको मृत्यु भएको छ। यो अर्थिक वर्षको साउनसम्ममा पैदलयात्री सात जना र कारमा सवार १ जनाको मृत्यु भएको छ। मोटरसाइकल दुर्घटनाको दर बढ्दो छ। गत आवमा दुई सय ५४ जनाको मोटरसाइकल दुर्घटनामा ज्यान गयो। यस्तै बसले ३३, टिपरले २१, ट्रकले २०, पिकअपले १६, ट्यांकरले ११, माइक्रोले आठ, कन्टेनरले तीन, ट्याक्टरले दुई र साइकलले दुर्घटना गराउँदा एक जनाको मृत्यु भएको छ। नम्बर नखुलेका सवारी साधनको ठक्करबाट ६ जनाको ज्यान गएको छ। यो आवको साउनमा मात्रै मोटरसाइकल दुर्घटनामा ११ जना, पिकअपबाट दुई जना, जिपबाट एक जना, बसका कारण एक जना र टिपरले एक जनाको ज्यान लिएको छ। मापसे गरी सवारी हाँक्ने र दुर्घटना गराउनेलाई कारबाही घटेको छैन। तैपनि, दुर्घटना घटेको छैन। गत आवमा ट्राफिक प्रहरीले ३२ हजार दुई सय ५७ जना चालकलाई मापसे गरी सवारी हाँकेको भन्दै कारबाही गरेको थियो। ६० जनालाई सार्वजनिक अपराध सजाय ऐनअन्तर्गत मुद्दा पनि चलाइयो। ०६९ असोज १५ देखि मापसे गर्ने चालकलाई कारबाही थालेको ट्राफिक प्रहरीले यो साउनसम्म ३ लाख आठ हजार ६ सय ३३ जनालाई कारबाही गरिसकेको छ। मापसे गर्ने चालकमाथि कारबाही गर्दा पनि किन दुर्घटनाको दर घटेन भन्ने प्रश्नमा महाशाखा प्रमुख एसएसपी भीम ढकाल भन्छन्, हामीले दुर्घटनालाई निरुत्साहित गर्न मापसे कारबाहीलाई बढावा दिएका छौं। दुर्घटनामा चालकको लापरबाही बढी देखिन्छ। कक्षा लिँदा पनि दुर्घटना घटेको छैन ढकाले भने, पहिला त चालक आफैं सचेत हुनु जरुरी छ। ट्राफिकले मापसे गरेर सवारी नहाँक्नु भनेकै छ। चालक आफैंमा चेतना नभएसम्म यो क्रम रोकिँदैन। तर, नियन्त्रण गर्न हामी प्रयासरत छौं।"
अभावमा अनाथलय,"इलाम : इलामको गोलाखर्कमा रहेको राहसल बाल अनाथलयमा बालबालिकाको चाप बढेसँगै निर्माण थालिएको अनाथ गृहमा आर्थिक अभाव खट्किएको छ।अनाथलयको भवन निर्माणका लागि चन्दा दिने वाचा गरेका दाताले समयमा रकम उपलब्ध नगराउँदा काम अघि बढ्न नसकेको निर्माण समितिका संयोजक चन्द्र राईले बताए । ८ कोठासहितको २ तले भवन निर्माणको काम सात महिनाअघि सुरु भएको थियो । संयोजक राईले भने, ' सात लाख रुपयाँको उदारोमा सामान ल्याएर काम सक्न लागेका छौ।' भवनमा टीभी , सीसी क्यामेरासहित जडान गरेर जिम्मा लगाउने तयारी गरेको राईले बताए । सम्पूर्ण काम सक्दा ४० लाख लाग्ने अनुमान गरिएको छ। अहिले आश्रममा १५ जना बालबालिका रहेका छन् । इलाम, झापा, पाँचथर, ताप्लेजुङ बाहेक बाबुआमाको टुंगो नभएका बालबालिका समेत आश्रममा रहेको संयोजक राईले बताए । २०६८ सालमा २ जना बालबालिकाबाट अनाथालय शुरु भएको थियो । सानो भवन थोरै आर्थिक स्रोतमा सञ्चालमा रहेको अनाथालयमा अहिले बालबालिका अटाउन समेत समस्या भएपछि स्वदेश र विदेशमा भएका नेपालीको सहयोगमा भवन निर्माण गरेको सदस्य तिम्सीनाले जानकारी दिए । इलाम नगरपालिका ९ गोलाखर्कका राजेन्द्र चौहानले संस्थाकै नाममा आठ रोपनी जग्गा निशुल्क दान गरी शुरु गरेको अनाथालयमा बालबालिकाको चाप बढ्दै गएको चौहानले बताए। आश्रमा रहेका बालबालिकाको शिक्षाका लागि नजिकै रहेको सुनाखरी बोर्डिङ स्कुलले ८ जना बालबालिकालाई निशुल्क पढाइरहेको छ। अनाथलयमा रहेका ६ जना बालबालिकको विभिन्न व्यक्तिले एसईईसम्मको शिक्षाको व्यवस्था गरिरहेका छन् । इलाम टी हाउसका हरि गुरुङले अनाथलयमा रहेको ३ जना बालबलिकाको जिम्मा लिएका छन्। त्यस्तै इलामकै प्रविण श्रेष्ठ ३ जना र चन्द्र राईले एक एक जनाको जिम्मा लिएका छन् । संस्थामा हाल ८ रोपनी क्षेत्रफल जग्गा, एघार लाख पचास हजार अक्षयकोष, १ सानो पक्की भवन,१ भान्सा घर, ट्वाइलेट वाथरुम, रहेको छ भने एक गाई पनि पालेको छ ।"
चाडपर्व लक्षित सुरक्षा योजना : अपरेसन थ्रि एस सिद्धान्तमा प्रहरी परिचालन,"काठमाडौं : दसैं, तिहार र छठ पर्वलाई लिएर प्रहरीले विशेष सुरक्षा योजना तयार पारेको छ। असोज ४ गतेबाट उपत्यकाभर यो योजना लागू गर्ने तयारी प्रहरीको छ। विशेष गरी यी पर्वमा, पाकेटमारी, चोरी, डकैती र लुटपाटका घटना धेरै हुँदै आएका छन्। बैंक तथा वित्तीय संस्था, अति भीडभाड हुने स्थान, मेला लाग्ने मठमन्दिरलगायत सहरका भित्री क्षेत्रमा प्रहरीले उल्लेख्य संख्यामा चेक प्वाइन्ट, गस्ती खटाउने भएको छ। थ्रि एस (सर्च, स्वीप र स्क्रिनिङ) सिद्धान्तलाई आधार बनाएर प्रहरी खटाउने तयारी भइरहेको जानकारी महानगरीय प्रहरी प्रमुख डीआइजी शैलेस थापा क्षेत्रीले बताए। रातको समयमा एम्बुस थाप्ने र विशेष गरी बैंक तथा वित्तीय संस्थालाई लक्ष्य गरेर सुरक्षाकर्मी परिचालन सुरु भइसकेको क्षेत्रीले जानकारी दिए। विशेष सुरक्षा योजनाअन्तर्गत ६ हजारभन्दा बढी सुरक्षाकर्मी परिचालन गर्ने तयारी छ। दसैं मान्न गृहथलो जाने सर्वसाधारणको संख्या बढी हुने भएकाले उनीहरू बस्दै आएको घर तथा डेरालाई लक्ष्य गरेर प्रहरी परिचालन गरिने क्षेत्रीले बताए। व्यापारिक प्रतिष्ठानमा सर्वसाधारणको भीड हुने भएपछि सादा पोसाकमा सुरक्षाकर्मी परिचालन गर्ने तयारी प्रहरीको छ। प्रहरीले सरकारी कार्यालयको सुरक्षामा खटिएका सुरक्षाकर्मीलाई पनि अलर्ट गर्नेछ। प्रत्येक लामा दुरीका बसमा कम्तीमा दुई वटा चालक अनिवार्य राख्नुपर्ने मापदण्डलाई प्रहरीले विशेष जोड दिने भएको छ। डीआईजी क्षेत्रीले भने, नागढुंगामा २४ सै घण्टा चेक प्वाइन्ट हुन्छ। प्रत्येक लामा दुरीका सवारीमा दुई चालक दुरुस्त छन् वा छैन भनेर अनिवार्य जाँच गर्छौं। दुई जना चालक नराख्ने सवारीलाई रोक्छौं। ट्राफिक प्रहरीले मादक पदार्थ सेवन गरेर सवारी हाँक्ने चालकमाथि कडाइ गर्ने तयारी गरेको छ। बसको टिकटमा हुने कालोबजारी नियन्त्रण गर्न १० वटा नागरिक हेल्प डेस्क खडा गर्ने र त्यहाँ ट्राफिकसँगै बस व्यवसायीका प्रतिनिधिले टिकटलाई सहज बनाउने भएका छन्। चोरको टार्गेट गहना र पैसा उपत्यकामा चल्ला ग्रुप, पेच कस ग्रुपलगायत चोरका ३० वटा ग्रुप छन्। महानगरीय प्रहरी अपराध महाशाखाले उपत्यकामा हुने ठूला चोरीको अनुसन्धान गर्दै आएको छ। अनुसन्धान गर्दा चोरको मुख्य टार्गेट गरगहना र पैसा हुने गरेको छ। चोरले दिउँसोको समयमा बढी चोरी गर्दै आएका छन्। महाशाखाका अनुसार बिहान ११ बजेदेखि दिउँसो चार बजेसम्म र राति एक बजेदेखि ३ बजेसम्म चोरीका घटना धेरै हुँदै आएका छन्। चोरीका लागि यसअघि भारतको मुजफ्फरपुर र समस्तीपुरबाट चोरका गिरोह काठमाडौं आउने र केही स्थानमा चोरी गरी तत्काल भाग्ने प्रवृत्ति देखिन्छ। महाशाखाका डीएसपी मुकुन्दप्रसाद रिजालले भने, यो गिरोह बिहान चोर्छ, साँझ नेपालीसीमा कटिसक्छ। केही पत्ता लगाएका छौं धेरै फरार छन्। उनले अधिकांश घटनामा गरगहना र पैसा चोरी हुने गरेको बताए। चाडपर्वमा चोरीका घटना बढ्ने भएकाले सर्वसाधारणलाई सचेत हुन आग्रह गरेका छन्। उनले ताल्चा मारेको घर चोरलाई निम्ता गरेजस्तै हुने भएकाले घर छाड्दा छिमेकीलाई समेत जानकारी गराउनुपर्ने बताए।"
भक्तपुरमा डेंगु संक्रमित १४६ पुगे,"भक्तपुर : भक्तपुरमा लामखुट्टेको टोकाइबाट डेंगु संक्रमण हुने संख्या एक सय ४६ जना पुगेका छन् । जिल्ला जनस्वास्थ्य कार्यालय भक्तपुरका अनुसार भक्तपुरमा डेंगु संक्रमण पुष्टि हुनेको संख्या एक सय ४६ पुगेको हो। भक्तपुरमा डेंगु संक्रमण नियन्त्रण बाहिर रहेको कार्यालयका प्रमुख कृष्णबहादुर मिजारले बताए ।देशकै बढी जनघनत्व रहेको भक्तपुरमा डेंगु संक्रमणको उच्च जोखिममा रहेको उनले बताए। यस वर्ष भक्तपुरमा गएको भाद्र ८ गते पहिलो डेंगु संक्रमितको पहिचान भएको थियो ।कार्यालयका अनुसार डेंगु आशंकामा अस्पताल तथा स्वास्थ्य संस्था पुग्नेहरुको संख्या घट्न सकेको छैन । अहिलेसम्म डेंगु संक्रमितमध्ये सबैभन्दा बढी भक्तपुर नगर क्षेत्रका रहेका छन् । बस्तीबीच पानीको स्रोत खुला भएको ठाउँमा यो लामखुट्टे बढी पाइन्छ । त्यसैले भक्तपुरमा डेंगु नियन्त्रण गर्न डेंगु संक्रमण फैलाउने लामखुट्टेको 'खोज र नष्ट गर' अभियान सञ्चालन गर्नुपर्ने प्रमुख मिजारले स्पष्ट पारे । 'डेंगु नियन्त्रण बाहिर रहेकाले त्यसलाई नियन्त्रण गर्न डेंगु संक्रमण गर्ने लामखुट्टेको खोज र नष्ट गर अभियान सञ्चालन चलाउनुपर्छ', उनले भने, 'यसले डेंगु नियन्त्रणमा सघाउ पुग्छ ।' उनले डेंगु सार्ने लामखुट्टे मानव वस्तीमै बस्ने भएकाले यसबाट बच्न सबै सचेत हुन आह्वान गरे ।उनले डेंगु प्राणघातक रोग नभएकाले यसबाट नआत्तिन भक्तपुरवासीलाई आग्रह गरेका छन् ।"
शान्ति सेनामा जाने सैनिकको भत्ता बढ्यो,"काठमाडौं : नेपाली सेनाले शान्ति सेनामा खटिने सैनिकको भत्ता बढाएको छ। सैनिक कल्याणकारी कोष सञ्चालन तथा व्यवस्थापन समितिको बैठकले भत्ता बढाउने निर्णय गरेको हो। प्रधानसेनापति पूर्णचन्द्र थापाको अध्यक्षतामा सोमबार बसेको बैठकले सिपाहीले प्रति महिना ८५ अमेरिकी डलर भत्ता बढाएको हो। हाल उनीहरूले मासिक अमेरिकी डलर १०२९ प्राप्त गर्छन्। भत्ता बढाइएपछि अब उनीहरूले प्रति महिना अमेरिकी डलर १११४ पाउनेछन्। गण कमान्ड गर्ने गणपति प्रमुख सेनानीको भत्ता अमेरिकी डलर २१ बढाइएको छ। महिनामा १३७८ अमेरिकी डलर भत्ता उने प्रमुख सेनानीले अब १३९९ डलर पाउनेछन्। बढेको भत्तादर १ अक्टोबर देखि लागू हुने छ। 'सैनिक ऐन, २०६३ र सैनिक कल्याणकारी कोष नियमावली २०६५ को परिधिभित्र रही अध्ययन कार्यदल गठन गरि सकलदर्जाबाट प्राप्त राय सुझावका आधारमा भत्ता वृद्धि गरिएको हो', सैनिक प्रवक्ता सहायक रथी विज्ञानदेव पाण्डेले भने, 'यसले सैनिक कल्याणकारी कोषलाई वार्षिक करिब ४६ करोड ३० लाख रुपैयाँ व्ययभार पर्ने भए पनि तल्लो तहका सकलदर्जालाई लक्षित गरी थप लाभान्वित गराउने उद्देश्यले भत्तादर वृद्धि गरिएको हो।' राष्ट्रसंघीय शान्ति स्थापना कार्यमा अहिले पाँच हजार भन्दा बढी नेपाली सैनिक कार्यरत छन्। ४३ मिसनमा गरी हालसम्म एक लाख २७ हजार ३९० सैनिक शान्ति स्थापनामा सहभागी भएका छन्। अहिले नेपाली सेना १२ देशमा शान्ति मिसनमा खटिएका छन्। सन् १९५८ देखि नेपाली सेना राष्ट्रसंघीय शान्ति मिसनमा सहभागी भएको हो।"
उपचार गराइदिने बहानामा झाँक्रीले पेटमा प्वाल पारिदिएका राजुको मृत्यु,धादिङ : झाँक्रीको विश्वासमा जण्डिसको उपचार गर्दा पेटमा प्वाल पारिदिएका राजु मगरको मृत्यु भएको छ । नीलकण्ठ नगरपालिका ९ का राजु मगरलाई नीलकण्ठ नगरपालिका३ धादिङबेसीका लामाझाँक्री गजबहादुर लामाले गत भदौ १५ गते उपचार गर्ने बहानामा पेटमा ब्लेडले काटी घाइते बनाएका थिए । २ महिना अघिदेखि जण्डिसले ग्रसित भएका मगरको उपचारको क्रममा मृत्यु भएको हो । पेट काटिएपछि झनै गम्भीर घाइते भएका मगरलाई उपचारका लागि काठमाडौं लगेपनि जन्डिस अन्तिम चरणमा रहेको र उपचार गर्न नसकिने भन्दै काठमाडौं नयाँ बजारको पिपुल अस्पतालले फिर्ता पठाइदिएको थियो । घटना सार्वजनिक भएपछि जनप्रतिनिधिको पहलमा फेरी उपचारका लागि उनलाई वीर अस्पतालमा भर्ना गरिएको थियो। जण्डिस पनि बिग्रिएको र त्यही बेलामा झाँक्रीले थप समस्या उत्पन्न गराइदिएपछि उनको मृत्यु भएको परिवारको भनाइ छ। जण्डिसको उपचार गर्ने बहानामा पेटमा ब्लेडले काटेर प्वाल पारिदिने लामा झाँक्री विरुद्ध पीडितका आफन्तले प्रहरीमा उजुरी दिएका थिए। तर झाँक्री पक्राउ परेका छैनन् । पीडितका भाइ र श्रीमती विमला मगरले लामाविरुद्ध कारवाहीको माग गर्दै प्रहरी कार्यलयमा उजुरी दिएका हुन्। झाँक्रीको खोजी भइरहेको धादिङ प्रहरीले बताएको छ ।
धुवाँले पनि उडाएन डेंगु,"काठमाडौं : पछिल्लो चार महिनामा डेंगु संक्रमणबाट सात जनाको मृत्यु भएको छ। ६२ जिल्लामा संक्रमण फैलिएको सरकारी तथ्यांक छ। तर डेंगुबाट जोगिने उपायबारे ८७ प्रतिशत नागरिक अझै अनभिज्ञ छन्। नेपाल स्वास्थ्य अनुसन्धान परिषद्को सर्वेक्षणले यस्तो तथ्य फेला पारेको हो। परिषद्ले चितवन, धादिङ, काठमाडौं, ललितपुर, नुवाकोट र रसुवाका ६ सय ६० जनामा सर्वेक्षण गरेको थियो। परिषद्का अनुसार माथिल्लो भूभागका जिल्लामा १६ प्रतिशत नागरिकलाई मात्र डेंगुबारे थाहा छ। तल्लो भूभागका जिल्लामा ५३ प्रतिशत जनताले डेंगुबारे सुनेको परिषद्ले जनाएको छ। यीमध्ये १३ प्रतिशतले मात्र डेंगु रोकथामका उपाय अपनाएका छन्। डेंगु प्रभावित क्षेत्रको स्थलगत अध्ययन गरिरहेका कीटजन्य रोग नियन्त्रण शाखाका वरिष्ठ स्वास्थ्य प्रशासक डा प्रकाश शाह भन्छन्, लामखुट्टेको अण्डा, लार्भा नष्ट गर्नुबाहेक विकल्प छैन। जनचेतना फेलाउन ढिलाइ भइसक्यो। एडिस एजिप्टाई र एडिस एल्बोपिक्टस जातको संक्रमित लामखुट्टेको टोकाइबाट डेंगु लाग्छ। मानिसबाट मानिसमा यो रोग सर्दैन। फगिङले लार्भा जीवितै टोलटोलमा धुवाँउने विषादी (फगिङ) प्रयोग गर्दा पनि डेंगु फैलाउने लामखुट्टेको लार्भा जीवितै भेटिएपछि नियन्त्रणको त्यो उपाय प्रभावहीन भएको छ। फगिङ विधिले वयस्क लामखुट्टे मात्र मर्न सक्ने तर अण्डा र लार्भा नष्ट गर्न नसक्ने विज्ञहरूले नै बताएका छन्। धुवाँबाट नियन्त्रण गर्न खोज्दा मुटु र दमका बिरामी, गर्भवती आदिलाई असर गर्ने भएकाले जैविक विधि अपनाउन विज्ञहरूले सुझाव दिएका छन्। धुवाँउने विषादी (फगिङ) जस्ता वातावरण र मानव स्वास्थ्यमा नकारात्मक असर उत्पन्न गर्ने र डेंगुवाहक लामखुट्टेका प्रजातिको जनसंख्या नियन्त्रण गर्न नसक्ने उपाय अवलम्बन गर्नुभन्दा विश्वमा प्रचलित प्रभावी विधिको अभ्यास गर्न ढिलो गर्नु हुँदैन, परिषद्द्वारा सोमबार जारी विज्ञप्तिमा उल्लेख छ। परिषद्का अनुसन्धान शाखा प्रमुख डा मेघनाथ धिमालले फगिङले गर्भवती र बालबालिकाको स्वास्थ्यमा नकारात्मक प्रभाव पार्ने बताए। परिषद्द्वारा आयोजित पत्रकार सम्मेलनमा डा इशान गौतमले फगिङ विधिले फोक्सोमा असर गरी दमको जोखिम हुने बताए। कीटजन्य रोग अनुसन्धान तथा तालिम केन्द्र हेटैाँडाका निर्देशक डा यदुचन्द्र घिमिरे धुवाँउने विषादी (फगिङ) विधिले बयस्क लामखुट्टे मात्र मार्न सक्ने बताउँछन्। रोगको रोकथाम, निवारण, सुरक्षा वा नियन्त्रणका निम्ति चेतना अभिवृद्धि गर्न महाअभियान सञ्चालन गर्नुपर्ने परिषद्का अध्यक्ष डा अञ्जनीकुमार झाले बताए। सबैको साथ डेंगुको नाश संक्रमणको चार महिनापछि सरकारले डेंगु रोकथामबारे नयाँ नारा तय गरेको छ सबैको साथ डेंगुको नाश। हप्ताको एक दिन एक घण्टा हुँदैन कुनै कष्ट। सबैको सहभागितामा लामखुट्टेको लार्भा नष्ट।सरकारले जनचेतना फैलाउन नसक्दा संक्रमणले सीमा विस्तार गरिरहेकोे विज्ञहरूको दाबी छ। आधिकारिक तथ्यांक छैन सरकारसँग स्वास्थ्य सेवा विभाग, इपिडिमियोलोजी तथा रोग नियन्त्रण महाशाखाले आधिकारिक तथ्यांक समयमै सार्वजनिक गर्न सकेको छैन। चितवनमा २, रुपन्देहीमा १, सुनसरीमा १, सिन्धुपाल्चोकमा १, मोरङ १ र डोटीमा १ गरी ७ को ज्यान गएको तथ्यांक विभागसँग छ। मृत्यु भएका व्यक्तिहरूलाई डेंगु संक्रमणका साथै अन्य समस्या पनि देखिएको कीटजन्य रोग नियन्त्रण शाखाका वरिष्ठ स्वास्थ्य प्रशासक डा शाहले जानकारी दिए। डेंगुको ६२ भन्दा बढी जिल्लामा फैलिएको छ। अलिअघि ६२ जिल्लामा संक्रमण थियो। पछिल्लो अपडेट छैन। एकदुई दिनपछि सार्वजनिक गर्छौं। कीटजन्य रोग नियन्त्रण शाखाका वरिष्ठ स्वास्थ्य प्रशासक डा शाहले भने। डेंगुका संक्रमितमध्ये कति जनाको रगतमा डेंगु पोजेटिभ भेटिएको छ भन्ने यकिन तथ्यांक पनि स्वास्थ्य सेवा विभागमा छैन। चितवनमा साउनयता २ हजार ४६ जनामा डेंगु पोजेटिभ भेटिएको छ। राष्ट्रिय सूचना आयोगले डेंगुबाट बच्न आवश्यक सूचना प्रवाहको तत्काल उचित व्यवस्था गर्न सरकारका सम्बद्ध निकायलाई निर्देशन दिएको छ। डेंगु लाग्न नदिन र बच्ने उपायबारे आमनागरिकलाई उचित व्यवस्था हुने गरी मुलुकभर आवश्यक प्रबन्ध गर्न निर्देशन दिइएको आयोगकी आयुक्त तथा प्रवक्ता यशोदा तिम्सिनाले बताइन्।"
सुर्खेतका सुपथ पसलमा अर्गानिक सिमी र फापर किन्नेको भीड,"सुर्खेत : चाडपर्व नजिकिँदै गर्दा सुर्खेतमा सहुलियत दरको सुपथ मुल्य पसल संचालनमा आएको छ । सुपथ मुल्यका पसलमा कर्णालीमा उत्पादन हुने अर्गानिक सिमी र फापर बढी रुचाइएको छ । सर्वसाधारणले अर्गानिक सिमी र फापर बढी खरिद गर्न थालेका हुन् । नजिकिदै गरेका दसैं, तिहार र छठ पर्वको अवसरमा वीरेन्द्रनगरमा संचालित सहुलियत दरको सुपथ मुल्य पसलमा अर्गानिक सिमी र फापर किन्नेको भीड नै लाग्न थालेको हो । खाद्य व्यवस्था तथा व्यापार कम्पनी लिमिटेड शाखा कार्यालय सुर्खेतले गत सोमबारदेखि संचालन गरेको सहुलियत दरको पसलमा चामलदेखि जुम्लाको अर्गानिक सिमी र फापरमा छुट दिएको छ । अर्गानिक सिमी र फापरको बजार मुल्यभन्दा प्रतिकिलो कम्तिमा ३० रुपैयाँ छुट दिएपछि सहुलियत पसलमा सामान किन्ने उपभोक्ताको भीड बढ्दै गएको हो । नेपाल खाद्य संस्थान सुर्खेतले संचालन गरेको सहुलियत पसल आउँदो कार्तिक १७ गतेसम्म संचालन हुनेछ । प्रतिकिलो कम्तिमा एक सय ५० रुपैयाँ बजार मुल्य रहेको अर्गानिक सिमी सहुलियत पसलमा प्रतिकिलो एक सय २० रुपैयाँमा बिक्री हुँदै आएको छ । त्यस्तै बजारमा प्रतिकिलो कम्तिमा एक सय ३० रुपैयाँ पर्ने अर्गानिक फापर सहुलियत पसलमा ८० रुपैयाँमा बिक्री भइरहेको छ । बजार मुल्यभन्दा सस्तो र प्याकेजिङ तथा लेवलिङ गरिएको गुणस्तरीय अर्गानिक सिमी किन्न पाएपछि वीरेन्द्रनगर इत्रामका नविन शाहीले खुसी व्यक्त गरे । उनले भने, 'गरिबले पनि चाडबाडमा मिठोमसिनो खान सक्नुपर्छ, त्यसका लागि सुपथ मुल्य पसल लाभकारी बनेको छ ।' सहुलियत पसल संचालन भएपछि चाडपर्वमा बजारको महंगी र ठगिनबाट जोगिएको वीरेन्द्रनगरका रत्न परियारले बताए । सहुलियत पसलबाट खाद्य संस्थानको चामलसमेत प्रतिकिलो पाँच रुपैयाँ छुटमा बिक्री भइरहेको छ । खाद्य संस्थान सुर्खेतका प्रमुख भीम थापाका अनुसार सहुलियत पसलबाट प्रति व्यक्तिले ६ किलो सिमी र एक क्वीन्टल चामल किन्न पाउने व्यवस्था छ । एक व्यक्तिले एक पटकमा ६ किलो सिमी र एक क्वीन्टल चामल मात्रै लिन किन्न पाउने उनले बताए । 'गत मंसिरमा जुम्ला र मुगुबाट खरिद गरिएको दुई सय ७१ क्वीन्टल सिमी र ८८ क्वीन्टल फापरमध्ये चाडपर्वका लागि एक सय क्वीन्टल सिमी र ६५ क्वीन्टल फापर मौज्दात गरिएको थियो, उनले भने, 'सोही मौज्दात सिमी अहिले सहुलियतमा बेच्न थालेका हौं ।' संस्थानले गएको मंसिरमा जुम्लाबाट प्रतिकिलो सिमी एक सय ३० र फापर ८० रुपैयाँमा खरिद गरेको थियो ।"
लुक्लाबाट उडेका ४ हेलिकप्टर काभ्रेमा आकस्मिक अवतरण,"रोजन तामाङकाभ्रे काठमाडौंमा राजु बाँस्कोटा लुक्लाबाट काठमाडौं उडेका चारवटा हेलिकप्टर काभ्रेमा आकस्मिक अवतरण गरिएको छ। पाँचखाल नगरपालिका २ जोरपाटीमा तीन र पाँचखालकै होक्सेमा एउटा हेलिकोप्टर आकस्मिक अवतर गरिएको प्रहरीले जनाएको छ। काभ्रेका प्रहरी प्रमुख जयराज सापकोटाले लुक्लाबाट ८ वटा हेलिकोप्टर उडेकोमा खराब मौसमका कारण चारवटा काभ्रेमा आकस्मिक अवतरण गरेको पुष्टि गरे। 'एउटा सिन्धुलीमा ल्यान्ड गरेको सूचना छ', उनले भने, '८ वटा हेलिकप्टर लुक्लाबाट उडेका रहेछन्। खराब मौसमका कारण ल्यान्ड गर्नुपरेको सूचना पाएका छौँ।' हेलिकप्टर सोसाइटीका महासचिव योगराज शर्माका अनुसार सिम्रिक एयरका दुई तथा मानङ एयर, कैलाश एअर र अल्टिच्युड एयरका एकएकवटा हेलिकप्टर काभ्रेमा अवतरण गरिएको हो। हेलिकप्टरमा विदेशी पर्यटकहरू छन्। काठमाडौंको भिजिबिलिटी कम भएका कारण हेलिकप्टरहरू ल्यान्ड गर्न नसक्ने भएकाले काभ्रेमा ल्यान्ड गरिएको हेलिकप्टर सोसाइटीका महासचिव योगराज शर्मा कँडेलले जानकारी दिए। एयर डाइनास्टीको एउटा हेलिकप्टर लुक्ला नजिकैको सुर्केमा रहेको उनले बताए। मौसम खराब भएका कारण जुन हेलिकप्टर जहाँ छन्, त्यही रेस्ट गर्न भनिएको उनले बताए।"
