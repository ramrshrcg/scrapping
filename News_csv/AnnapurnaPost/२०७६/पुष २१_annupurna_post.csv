शीर्षक,विवरण
राष्ट्र हितमा उपेक्षा,"ऊर्जा, जलस्रोत र सिँचाइ मन्त्रालयअन्तर्गत अहिले तीनवटा प्रमुख मुद्दाले सरकारको कार्यक्षमतामाथि प्रश्न उठाएको छ पहिलो, माथिल्लो तामाकोसी, दोस्रो सिक्टा सिँंचाइ र तेस्रो स्वदेशी लगानीमा निर्माण हुन लागेका पाँच आयोजनाको अन्योलपूर्ण भविष्य। माथिल्लो तामाकोसी र सिक्टा सिँचाइ राष्ट्रिय गौरवका आयोजना घोषित छन््। स्वदेशी लगानी र भारतीय बिजुली आयात कटौती अर्को राष्ट्रिय सरोकारको विषय हो। एउटा भारतीय कम्पनीले समयमै काम नगरिदिँदा माथिल्लो तामाकोसी (४५६ मेगावाट) अनिश्चित बनेको छ, जसले दैनिक पाँच करोड रुपैयाँ नोक्सान भइरहेको छ। यस्तो नोक्सानी कहिलेसम्म बेहोर्नुपर्ने हो, कुनै टुंगो छैन। त्यस्तै सिक्टा सिँचाइको मूल पश्चिमी नहर क्षतवक्षत् छ। यतिबेलासम्म किसानका खेतका गरामा सिक्टा सिँचाइले सिञ्चित गरिसक्नुपर्ने थियो। माथिल्लो तामाकोसीले भारतीय बिजुली आयातलाई केही हदसम्म प्रतिस्थापन गर्न सक्छ हिउँदमा। त्यस्तै दुई सय ५० मेगावाटका ती पाँचवटा आयोजनाले आयातीत बिजुलीको ५० प्रतिशत हिस्सा लिन सक्छ। त्यसैगरी सिक्टाले नेपालको जलअधिकार स्थापित गरी मध्यपश्चिम क्षेत्रको गरिबी निवारणमा उल्लेखनीय भूमिका खेल्न सक्छ। संयोग नै भनौं यी तीनवटै आयोजना भारतसित जोडिएको छ। टेक्सम्याको भन्ने भारतीय कम्पनीले हाइड्रोमेकानिकलको कामै गरिदिएन। यसले भारतीय विद्युत् ऊर्जा निर्भरतालाई बढाइदिएको छ। त्यस्तै पुँजीको प्रतिफल सीमादर तोकिदिएर लगानी हुन नपाएका ती पाँच आयोजनाको शीघ्र सम्पन्नले पनि भारतीय आयात नै विस्थापित गर्ने हो। सिक्टा सिँचाइ पूर्ण नभएसम्म राप्ती नदीको पानीमाथिको नेपालको हक सुनिश्चित हुँदैन। भारतीय स्वार्थ जोडिएका यस्ता राष्ट्रिय मुद्दामा ऊर्जा मन्त्रालय गम्भीर नभएको हो कि यो एउटा संयोग मात्र ? शंका उब्जिएको छ। भारतीय जलराजनीतिका कारण तीन दशक रोकिएको सिक्टा स्वदेशी लगानीमा निर्माण सुरु गरियो। द्विपक्षीय र बहुपक्षीय दातृ निकायको सहयोगका हातहरूलाई भारतले पन्छाइदिएको थियो। तर स्वदेशी लगानीमा निर्माण सुरु भएपछि यसमा कुनै अवरोध थिएन। कतै भारतीय पक्षको स्वार्थसिद्ध गर्न आयोजनाका कर्मचारी, सिँचाइमन्त्री र सचिवको मिलेमतोमा जानाजान यसमा कच्चा काम गरिएको त होइन भन्ने आशंकाले मलजल पाइरहेको प्रतीत हुन्छ। मूल नहरको ६ किमि खण्डमा भ्वाङ नै भ्वाङ हुने गरी निर्माण गर्नुपछाडिको उद्देश्य के थियो ? डिजाइनमा त्रुटि, भौगोलिक अवस्थाको निरूपणमा असमर्थता, निर्माण गुणस्तरमा सम्झौता ? यसमा भएका चरम लापरबाहीमा आयोजनाका केही कर्मचारीलाई मात्र मुद्दा चलाइएको छ ? तत्कालीन सिँचाइ (जलस्रोत) मन्त्री, सचिव र महानिर्देशकहरूले उन्मुक्ति पाएका छन्। मूल नहर बनाउँदा माटो कस्तो छ भनी पहिल्यै निरूपण गरिएको हुन्छ। माटोको अवस्था र बनोटअनुसारको संरचना निर्माण गर्न परामर्शदाता र डिजाइनकर्ताले सिफारिस गरेका हुन्छन््। मूल नहर कुनै सुरुङ मार्ग थिएन। सुरुङ खन्नुअघि त भौगर्भिक अध्ययन भएको हुन्छ र अधिकांश भौगर्भिक अनुमान मिलेका हुन्छन््। तर सिक्टाको मूल नहर सतहको हो। प्रतिसेकेन्ड ५० हजार लिटर (५० क्युमेक्स) पानी बग्ने क्षमताको भनेर निर्माण गरिएको सिक्टाको पश्चिमी मूल नहरले परीक्षणकालमै प्रतिसेकेन्ड चार हजार लिटर पानीको दबाब थेग्न सकेन। यो जानाजान भएको लापरबाही र सम्झौताको पराकाष्ठा हो। राष्ट्र हितका लागि परिलक्ष्यित विषयमा ल्याएको रोकावटका सन्दर्भमा सरकारले गम्भीर र विस्तृत अनुसन्धान गर्न आवश्यक छ। किनभने सिक्टा मूल नहर मर्मतपछि पनि काम नलाग्ने भएको छ। अख्तियार दुरुपयोग अनुसन्धान आयोगले गरेको अनुसन्धान र चलाएको मुद्दा आफ्नो ठाउँमा छ। सरकारले स्वतन्त्र विज्ञ राखी छुट्टै पूरक अनुसन्धान आवश्यक छ। माथिल्लो तामाकोसीमा टेक्सम्याको भन्ने भारतीय कम्पनीको लापरबाहीलाई कहिलेसम्म सहिरहने ? त्यसको पनि छानबिन हुनुपर्छ। त्यस्तै स्वदेशी लगानीलाई प्र श्रय दिई विद्युत्् ऊर्जा परनिर्भरता अन्त्य गर्ने सरकारको उद्देश्यमा तुषारापात गर्नेउपर पनि छानबिन हुनुपर्छ। यस्ता आयोजना विनारोकवाट निर्बाध सञ्चालनमा अपनाउनुपर्ने तौरतरिका र पद्धति तत्काल अपनाइहाल्नुपर्छ। यथास्थितिमै बस्ने हो भने जलस्रोतमा राष्ट्रिय हितको उपेक्षा भएको ठहर हुनेछ।"
आज जिल्ला सभापति भेला : निर्णय सच्याउन देउवालाई दबाब,"काठमाडौं : कांग्रेस सभापति शेरबहादुर देउवालाई दबाब दिन वरिष्ठ नेता रामचन्द्र पौडेल पक्षले सोमबार जिल्ला सभापति भेला बोलाएको छ। सहमति प्रयास भइरहेका बेला देउवाले एकपक्षीय रूपमा निर्णय गरेको भन्दै असन्तुष्ट पक्षले त्यसलाई सच्याउनका लागि दबाबस्वरूप भेला तय गरेको हो। जिल्ला सभापतिहरूसँग पछिल्लो विकसित घटनाक्रमबारे छलफल गर्छाैं। उहाँहरूसँग परामर्श गर्न भेला बोलाएका हौं, केन्द्रीय सदस्य नवीन्द्रराज जोशीले अन्नपूर्णसँग भने, पुस ११ गतेको निर्णयले पार्टीलाई थप कमजोर बनाउने काम गरेको छ। बलियो कम्युनिस्ट पार्टी र सरकारको सामना गर्न सक्ने सशक्त कांग्रेस बनाउनुपर्ने अहिलेको आवश्यकता हो। यसकै लागि सभापतिसँग छलफल र परामर्श गर्नेछौं। भेला पार्टी मुख्यालय सानेपामा बिहान ११ बजे बोलाइएको छ। केन्द्रीय कार्यसमितिको पुस ११ को बैठकले महाधिवेशन कार्यतालिका सार्वजनिक, विभाग संख्या दोब्बर बनाउनेलगायत निर्णय बहुमतबाट गरेपछि पौडेल पक्ष चिढिएको छ। पौडेल र नेता कृष्णप्रसाद सिटौला समूहले देउवालाई निर्णय सच्याउन दबाब दिँदै आएका छन्। देउवाले अर्काे वर्ष फागुन ७ देखि १० गतेसम्म १४ औं महाधिवशेन गर्ने, विभाग संख्या २८ बाट ४७ बनाउने तथा नेपाल तरुण दलको समयावधि ६ महिना थप गर्ने निर्णय बहुमतका आधारमा लिएका थिए। क्रियाशील सदस्यता वितरणसम्बन्धी विधानको व्यवस्था निलम्बन गरी १४ औं महाधिवेशन प्रभावित गर्न खोजेको आरोप असन्तुष्ट समूहले लगाएको छ। उनीहरूले क्रियाशील सदस्यतासम्बन्धी नयाँ व्यवस्थाप्रति आपत्ति जनाएका छन्। सिटौलाले गत मंगलबार देउवालाई पार्टीभित्र एकताका लागि ज्ञापनपत्र बुझाएका थिए। पार्टी एकढिक्का बनाउन सभापतिको भूमिका महŒवपूर्ण हुने भन्दै उनले पहलकदमीका लागि आग्रह गरेका थिए। पौडेल पक्षले देउवाविरुद्ध देशव्यापी रूपमा अभियान सञ्चालन गर्ने निर्णय गरिसकेको छ। सुरुमा नेताकार्यकर्तासँग संवाद गर्ने निर्णय गरेको असन्तुष्ट समूहले पहिलो चरणमा जिल्ला सभापति भेलाको आयोजना गरेको हो। भेलाको पूर्वसन्ध्यमा युवा नेता एनपी साउद, सुरेन्द्र पाण्डे, गगन थापा, चन्द्र भण्डारी, धनराज गुरुङ, सरिता प्रसाईं र भीष्मराज आङदम्बेलगायतले देउवा र पौडेललाई छुट्टाछुट्टै भेट गरे। सभापति देउवाले उनीहरूसँग भने, म सहमतिकै पक्षमा छु। बैठक स्थगन गरी सहमतिको प्रयत्न गर्दा उहाँहरू आउनुभएन। उहाँहरूको मुख्य माग महाधिवेशन कार्यतालिका सार्वजनिक गर्नुपर्ने थियो, त्यो निर्णय भएको छ। निर्णयमा केही असहमति छन् भने छलफल गर्न तयार रहेको उनले बताएका थिए। बहुमतबाटै पार्टी चलाउने पक्षमा म छैन, उनले भनेका थिए। त्यसलगत्तै युवा नेताले बोहोराटारस्थित निवासमा पौडेलसँग भेट गरेका थिए। पौडेलले भनेका थिए, सोमबारको जिल्ला सभापति भेला विवाद ल्याउनका लागि होइन। पार्टीभित्र विकसित राजनीतिक अवस्थाबारे परामर्श गर्न डाकिएको हो। पौडेललाई उद्धृत गर्दै युवा नेता पाण्डेले भने, म एकताकै पक्षमा छु। सभापतिजीले बहुमतबाट निर्णय गर्नुभयो। निर्णयबारे म छलफल गर्न तयार छु। जिल्ला सभापति भेला गुट जोगाउन होइन, विशुद्ध परामर्शका लागि हो। देउवा सहमतिको राजनीति अन्त्य गरेर बहुमतबाट अगाडि बढ्न खोजेको आरोप नेता हृदयराम थानीले लगाए। प्याकेजमै सहमतिको प्रयास भइरहेका बेला बहुमतबाट गरिएको निर्णय हामी मान्दैनौं, उनले भने, त्यसलाई सच्याउनुपर्छ। विवाद बढेसँगै असन्तुष्ट पक्ष देउवाविरुद्ध एकजुट भएको छ। विगतमा सभापतिलाई सहयोग गर्नुपर्ने अभिव्यक्ति दिने महामन्त्री डाशशांक कोइराला पनि देउवाकै कारण पार्टी कमजोर भएको बताउन थालेका छन्। उनले देउवाको विकल्प खोज्न सबै नेता एक ठाउँमा उभिनुपर्नेमा जोड दिएका छन्। संस्थापनइतरका नेतालाई एकजुट बनाउन असन्तुष्ट समूहको बैठक बस्ने गरेको छ। केन्द्रीय नेताकै उपस्थितिमा भ्रातृसंस्थाको पनि छट्टाछुट्टै बैठक बस्ने गरेको छ। शनिबार मात्र नेता नवीन्द्रराज जोशी निवासमा संस्थापनइतर समूहका विद्यार्थी नेताको भेला भएको थियो। नेता जोशीले १४ औं महाधिवेशनसम्म सबै जना एक ठाउँमा उभिनुपर्नेमा जोड दिएका थिए। असन्तुष्टलाई सहमतिमा ल्याउन देउवा पनि सक्रिय छन्। उनले उपसभापति विमलेन्द्र निधिलाई सहमतिका लागि जिम्मेवारी दिएका छन्। जिल्ला सभापति भेला रोक्न देउवाले पौडेललाई आग्रह गरेका थिए। उनले पार्टीलाई सहमतिमै अगाडि बढाउन आफू तयार रहेको भन्दै समानान्तर गतिविधिले पार्टी थप कमजोर हुनेतर्फ पौडेललाई सचेत गराएका हुन्। सभापति सहमतिमै पार्टीलाई अगाडि बढाउनुपर्छ र तोकिएकै समयमा महाधिवेशन गर्नुपर्छ भन्नेमा दृढ हुनुहुन्छ, संस्थापन पक्षका एक केन्द्रीय सदस्यले भने, यसका लागि सबैले सभापतिलाई सहयोग गर्नुपर्छ। पार्टीमा आफूले भनेजस्तै हुनुपर्छ भन्ने ढिपी उहाँहरू (असन्तुष्ट समूह)ले त्याग्नुपर्छ। भेलाले द्वन्द्व बढाउने होइन, द्वन्द्व न्यून गर्दै सहमति निर्माण गर्न योगदान गर्नुपर्ने प्रवक्ता विश्वप्रकाश शर्माले बताए। उनले जिल्ला सभापति भेलाले आन्तरिक विवाद कम गरी महाधिवेशनतर्फ केन्द्रित हुने वातावरण बनाउने विश्वास व्यक्त गरे।"
"संसदीय दलको बैठक स्थगित, राजधानीबारे बहस जारी","हेटौंडा : स्थायी राजधानी र नामबारे छलफल गर्न ३ दिनदेखि जारी नेकपा प्रदेश ३ को संसदीय दलको बैठक प्रदेशसभा सदस्यहरूले बोल्ने क्रम सकिएपछि आइतबार साँझ स्थगन भएको छ। हेटौंडामा २० पुसदेखि जारी बैठक २२ गते बिहान ११ बजेसम्मका लागि स्थगन भएको नेकपा प्रदेश संसदीय दलका प्रमुख सचेतक रामेश्वर फुयाँलले जानकारी दिए। प्रदेश राजधानीबारे मुख्यमन्त्री डोरमणि पौडेलसहित ६४ जना प्रदेशसभा सदस्यले आफ्नो धारणा व्यक्त गरेपछि बैठक स्थगन भएको छ, उनले भने, बैठकमा प्रदेशको स्थायी राजधानी र नामबारे छलफल भएको छ, हामी २२ गते ११ बजे पुनः बैठक बस्छौं। बैठक समापन गर्दै मुख्यमन्त्री पौडेलले पार्टी केन्द्रको भावनाअनुसार अगाडि बढ्न प्रदेशसभा सदस्यहरूलाई आग्रह गरेका थिए। बैठकमा स्थायी राजधानी र नामको विषयसँगै नेकपा केन्द्रीय सचिवालयले गरेको निर्देशन पार्टी विधानविपरीत भन्दै कतिपयले विरोध गरेका थिए। विरोध गर्दै समर्थन नेकपा केन्द्रीय सचिवालयले पार्टीको विधान र संविधानविपरीत निर्देशन दिएको भन्दै विरोध गरेका कतिपय प्रदेशसभा सदस्यले समर्थन गर्ने बताएका छन्। प्रदेशको राजधानी र नामबारे एकमत भएरै जाने सबैको भनाइ छ, नेकपा प्रदेश संसदीय दलका प्रमुख सचेतक फुयाँलले भने, कतिपय साथीले केन्द्रको निर्देशनको विरोध गरे पनि समर्थन गरेर जाने भन्नुभएको छ। आइतबार २४ जना नेकपाका प्रदेशसभा सदस्यले बैठकमा मन्तव्य व्यक्त गरेका थिए। पार्टी नेताहरूले सबैको धारण सुन्नुभएको छ, हामीले राजधानीको विषय दूरगामी महŒव राख्ने विषय भएकाले सोचेर निर्णय लिन सुझाव दिएका छौं, नेकपाका प्रदेशसभा सदस्य डा रामकुमार अधिकारीले भने। बैठकमा सहभागी कतिपय प्रदेशसभा सदस्यहरूले स्थानबारे सहमति जनाए पनि नामको विषयमा असहमति जनाएको प्रदेशसभा सदस्य ओम घलानले बताए। प्रदेशसभामा दर्ता भएको नाममध्येबाट प्रदेशको नाम राखिनुपर्छ भन्ने हाम्रो माग छ, उनले भने, यसबारे अन्य पार्टीका माननीसँग पनि कुरा भइरहेको छ, हामी बागमतीलाई नै स्वीकार गरेर जाने पक्षमा छैनौं। जित हुने विकल्पको खोजी पार्टी केन्द्रको निर्देशनअनुसार अघि बढ्दा पार्टी र सबै प्रदेशसभा सदस्यको जित हुने विकल्पको खोजी भइरहेको प्रदेशसभा सदस्य सीता अधिकारीले बताइन्। हामीले निर्वाचन क्षेत्रमा फर्कंदा हेल्मेट लगाएर जाने अवस्था आउनु भएन, पार्टी, जनता र माननीयहरू सबैको जित हुने विधिको खोजी गर्नुपर्छ भनेका छौं, उनले भनिन्। प्रदेशसभा सदस्यहरूको भावनाअनुसार स्थायी राजधानी सम्भाव्यता अध्ययन विशेष समितिले सिफारिस गरेका स्थानमध्येबाट प्रस्ताव दर्ता हुने सभामुख सानुकुमार श्रेष्ठले बताए। समितिले मकवानपुर, काभ्रे, नुवाकोट, भक्तपुर र चितवन प्रदेश राजधानीका लागि उपयुक्त हुने सिफारिस गरेको छ। समितिले सिफारिस गरेका स्थानमध्येबाट प्रदेश स्थायी राजधानी तोक्नेसम्बन्धी कार्यविधिको अनुसूची १ बमोजिमको ढाँचामा प्रस्ताव दर्ता हुन्छ, दर्ता भएको स्थानमध्ये वर्णानुक्रमका आधारमा मतदान हुन्छ, सभामुख श्रेष्ठले भने, जसको पक्षमा दुई तिहाइ मत पुग्छ त्यही स्थायी राजधानी हुन्छ। कतै पनि दुई तिहाई पुगेन भने हेटौंडा नै अस्थायी राजधानीका रूपमा कायम रहन्छ। वर्णानुक्रमअनुसार प्रस्ताव दर्ता भएका स्थानमा पालैपालो निर्वाचत हुने उनको भनाइ छ। पुस २१ गते सोमबार प्रदेश नामकरणसम्बन्धी कार्यविधि प्रदेशसभामा पेस हुनेछ। पुस २२ गते नै प्रदेशको नामकरणसम्बन्धी प्रस्तावलाई पनि निर्णयार्थ प्रस्तुत गर्ने प्रदेशसभा सचिवालयको तयारी छ। पूर्वएमाले र माओवादीको आन्तरिक सर्कुलर पार्टी केन्द्रीय सचिवालयको निर्णयअनुसार अगाडि बढ्न नेकपा सम्बद्ध पूर्व नेकपा एमाले र नेकपा माओवादी केन्द्रले आफ्ना प्रदेशसभा सदस्यलाई सर्कुलर गरेका छन्। मुख्यमन्त्री डोरमणि पौडेलले शनिबार साँझ पूर्व एमालेसम्बद्ध प्रदेशसभा सदस्यलाई पार्टी निर्णयअनुसार अगाडि बढ्न आग्रह गरेको बैठकमा सहभागी एक नेताले बताए। यता, आन्तरिक मामिला तथा कानुनमन्त्री शालिकराम जम्कट्टेलले पूर्वमाओवादीसम्बद्ध प्रदेशसभा सदस्यहरूलाई बोलाएर पार्टी निर्देशनबारे जानकारी गराएको स्रोतले बताएको छ। अष्टलक्ष्मीको अडान नेकपा प्रदेशसभा सदस्य तथा नेकपा प्रदेश ३ की इन्चार्ज अष्टलक्ष्मी शाक्यले पार्टी निर्णय मान्नु कम्युनिस्ट पार्टीको नीति र विधि भए पनि पार्टीले केन्द्रीयता लादेर गलत गरेको बताइन्। उनले पार्टी केन्द्रीय सचिवालयको निर्णयलगत्तै उक्त निर्णय कार्यान्वयन गर्न नसकिने पार्टीका दुवै अध्यक्षलाई जवाफ दिएकी थिइन्। मुख्यमन्त्रीका प्रमुख दावेदार समेत रहेकी शाक्यले प्रधानमन्त्री तथा पार्टी अध्यक्ष केपी ओलीले मुख्यमन्त्री हुनबाट रोकेको बदला लिने उपयुक्त अवसरका रूपमा यसलाई लिनुभएको छ, नेकपा प्रदेश कमिटीका एक नेताले भने, पार्टी केन्द्रीय सचिवालयभित्र पर्नका लागि उहाँले यसलाई बार्गेनिङका रूपमा राख्नुभएको छ। नेकपाका अध्यक्ष र महासचिव आउने पार्टी केन्द्रीय सचिवालयको निर्देशनबारे जानकारी गराउन नेकपाका अध्यक्ष पुष्पकमल दाहाल र महासचिव विष्णु पौडेल पुस २२ गते मंगलबार आउने भएका छन्। पार्टीभित्र बोल्न चाहने सबै प्रदेशसभा सदस्यको भावना सुनिसक्यौं, अब कसरी अगाडि बढ्ने भन्नेबारे अध्यक्ष र महासचिव आएर छलफलमा बोल्ने कार्यक्रम छ। प्रदेश सरकारका एक मन्त्रीले भने। २२ गतेको बैठकपछि ठोस निर्णयसहित एकमत भएर प्रदेशसभा बैठकमा निर्णयार्थ प्रदेश राजधानीको विषय लैजाने तयारीमा रहेको मुख्य सचेतक फुयाँलले बताए।"
डेपुटी गभर्नरको खडेरी !,"काठमाडौं : सरकारले शिवराज श्रेष्ठको बर्खास्ती प्रक्रिया चाँडो नटुंग्याए आगामी एक वर्ष केन्द्रीय बैंकमा डेपुटी गभर्नर बन्ने उम्मेदवारको अभाव हुने देखिएको छ। शिवराज श्रेष्ठलाई बर्खास्त गर्ने प्रक्रिया अघि बढाएपछि राष्ट्र बैंकका कार्यकारी निर्देशक डेपुटी गभर्नरमा पदोन्नति नहुने मानसिकतामा पुगेका छन्। विशिष्ट अधिकृतबीच सधैं हानाथाप हुने यो आकर्षक पदमा अहिले सबैको अरुचि देखिएको राष्ट्र बैंकका अधिकारी बताउँछन्। सम्भवतः सोमबारको मन्त्रिपरिषद् बैठकले श्रेष्ठको बर्खास्तीबारे निर्णय लिनसक्ने राष्ट्र बैंकका अधिकारी बताउँछन्। श्रेष्ठलाई मन्त्रिपरिषद्ले सफाइ दिएमा नयाँ डेपुटी गभर्नरको आवश्यक पर्दैन। उनलाई बर्खास्त गर्ने निर्णय भए उनको ठाउँमा अर्को व्यक्ति नियुक्त गर्नुपर्ने हुन्छ। तर, छोटो कार्यकाल र पेन्सन सुविधाका कारण राष्ट्र बैंकका विशिष्ट अधिकारी डेपुटी गभर्नरमा जान अनिच्छुक देखिएको उनीहरूनै बताउँछन्। ३० वर्षे सेवा अवधिका कारण पुराना कर्मचारी धमाधम बाहिरिएपछि छोटो समयमै राष्ट्र बैंकका कर्मचारी उपल्लो तहमा पुगेका छन्। त्यसले गर्दा केही कार्यकारी निर्देशकको पेन्सन अवधिसमेत पुगेको छैन। डेपुटी गभर्नर बन्ने वित्तिकै राष्ट्र बैंकको कर्मचारीबाट स्वतः अवकाश हुने कानुनी व्यवस्था छ। जीवनभर काम गरेर राष्ट्र बैंकको पेन्सन नखाइ घर जान कोही पनि इच्छुक छैन, एक कार्यकारी निर्देशक भन्छन्। त्यसो त, सुरक्षा निकायमा जस्तो एउटा पदमा एकै दरको पेन्सन सुविधा राष्ट्र बैंकमा छैन। अहिले कतिपय पूर्वगभर्नरभन्दा राष्ट्र बैंकका सवारीचालकले बढी पेन्सन पाइरहेको छ, अर्का एक अधिकारी भन्छन्, यस्तो व्यवस्था हटाउन कैयौं प्रयास गर्दा पनि कर्मचारी युनियनले दिँदैन। सेवा अवधि र जागिर छाड्दाको तलब स्केलका आधारमा पेन्सनको गणना हुने भएकाले पनि अहिले अधिकांश विशिष्ट अधिकृत डेपुटी गभर्नर बन्न अनिच्छुक देखिएका हुन्। अहिले राष्ट्र बैंकमा १७ जना कार्यकारी निर्देशक छन्। ऐनले उनीहरूमात्रै डेपुटी गभर्नरका लागि योग्य मान्छ। त्यसमध्ये लक्ष्मी प्रपन्न निरौला र महेश्वरलाल श्रेष्ठ माघ पहिलो साता अवकाश पाउँदै छन्। उनीहरू दुवै बिदामा बसिसकेका छन्। माघअघि नै सरकारले उनीहरूमध्ये एक जनालाई नियुक्त गर्दा सजिलो पर्छ, राष्ट्र बैंकका अर्का एक अधिकारी भन्छन्, ती दुई जनाले अवकाश पाएपछि समस्या हुन्छ। बाँकी १५ जना कार्यकारी निर्देशकले कम्तीमा ४ वर्ष जागिर खान पाउने भएकाले उनीहरू एक वर्षे डेपुटी गभर्नरमा नजाने एक कार्यकारी निर्देशक बताउँछन्। १९ फागुन २०७२ मा नियुक्त शिवराजको कार्यकाल २०७७ फागुनमा सकिँदै छ। उनको कार्यकाल अब १४ महिनामात्र बाँकी छ। एक महिना अघि बिदा बस्नुपर्ने व्यवस्था र नियुक्ति प्रक्रियामा लाग्ने समयका कारण नयाँ बन्ने डेपुटी गभर्नरले बढीमा एक वर्षमात्रै काम गर्न पाउँछन्। यति छोटो अवधिमा कसैले पनि आफूले चाहेको नतिजा दिन सक्दैनन्, भावी डेपुटी गभर्नरको चर्चामा रहेका एक कार्यकारी निर्देशक भन्छन्, यताको जागिर जाने, उता काम गर्न नसक्ने अवस्था छ। चाँडो अवकाश लिँदा त्यसपछिको अवसर खोज्न पनि कठिन हुने उनी बताउँछन्। यही कारण बहालवाला कार्यकारी निर्देशक अवकाश पाउन लागेका अधिकृतलाई नै डेपुटी गभर्नरमा ल्याउन पहल गरिरहेका छन्। त्यसो नभए सरकारले अनिच्छुक कर्मचारीलाई जबरजस्ती डेपुटी गभर्नर नियुक्त गर्ने वा बाँकी कार्यकाल पद रिक्त राख्ने बाटो रोज्न सक्छ। यसको अर्को बाटो पनि छ। राष्ट्र बैंक ऐन नै संशोधन गरेर ५ वर्षकै लागि नियुक्ति दिने व्यवस्था गर्न सकिने जानकार बताउँछन्। त्यसो गर्नु उचित हुने कतिपय बैंकर बताउँछन्। एकै पटक दुई जना डेपुटी गभर्नर नियुक्त गर्ने अहिलेको व्यवस्थाभन्दा केही समयको अन्तरालमा नियुक्त गर्ने प्रक्रियाले केन्द्रीय बैंकको व्यवस्थापनमा सन्तुलन ल्याउने एक बैंकर बताउँछन्। ऐन संशोधन गरेर राष्ट्र बैंक बाहिरबाट पनि डेपुटी गभर्नर नियुक्त गर्न सक्ने व्यवस्था गरेमा पनि सरकारलाई बाटो खुल्छ। बैंकरले विगतदेखि नै खुला प्रक्रियाबाट एक जना डेपुटी गभर्नर नियुक्त गर्नुपर्ने व्यवस्थाको माग गर्दै आएका थिए। यस्तो व्यवस्थाले बैंकिङ क्षेत्रमा लामो समय काम गरेका व्यक्तिलाई राष्ट्र बैंक छिर्न सजिलो पर्छ। त्यसबाहेक डेपुटी गभर्नर भएपछि स्वतः अवकाश हुने व्यवस्था हटाउन सकिने अर्को बाटो पनि छ। अवकाश प्राप्त कर्मचारीलाई पुनःनियुक्ति दिने व्यवस्था गर्न पनि राष्ट्र बैंकलाई सर्वोच्च अदालतले बाटो खोलिदिएको छ। गत वर्ष ३० वर्षे सेवा अबधि हटाउन माग गर्दै केही कर्मचारीले मुद्दा दायर गरेपछि अदालतले त्यसपछि अवकाश पाएका कर्मचारीलाई समेत पुनः नियुक्ति गर्न सक्ने गरी कर्मचारी नियमावली संशोधन गर्नसक्ने फैसला सुनाएको थियो।"
गाउँ छिर्यो जंगली हात्ती,"भद्रपुर : ठूलो शरीर, बेसुरमा हिँड्छ। बाटोमा जे अगाडि छ बिगारेरै छाड्छ। एउटा दाह्रा छ। उमेर कति पुग्यो ठ्याक्कै कसैलाई थाहा छैन। उसको नाम गाउँलेले अन्धो हात्ती राखेका छन्। अरू हात्ती प्रायः रातिको समयमा गाउँ छिर्ने गर्छन् तर अन्धो हात्ती भने जब उज्यालो हुन्छ अनि गाउँ पस्छ। गाउँमा पनि जहाँ धान र चामलको गन्ध आउँछ तिनै घरतिर मोडिने गर्छ स्थानीय भवानी खतिवडाले भने। अहिलेसम्म मान्छेको क्षति भने नगरेको उनी बताउँछन्। उनका अनुसार धान चामलसँगै बारीमा अन्य खेतीसमेत सखाप पार्छ। बिनामेसो हिँड्छ। ऊ आपैं धेरै पटक घाइते भएको छ। बिजुलीको तार, घरका चेपबाट जबर्जस्ती छिर्न खोज्छ। ज्यान जोगाएर बाँच्नै मुस्किल हुने अवस्थामा छ। खतिवडाले भने, हामी भर्खरका त जता पनि भाग्छौँ। बूढाबूढी र केटाकेटीलाई दिउँसो एक्लै घरमा छाडेर हिँड्न सकिँदैन। अरू हात्ती भगाउँदा भाग्छन् अन्धो हात्ती भने मन जितेझैँ गरी खाने कुरा खाइसकेर मात्र चलमलाउँछ। अरू हात्तीजस्तो छुच्चो छैन। केटाकेटी पछिपछि पुच्छर समात्दै जाँदा पनि हत्तपत्त वास्ता गर्दैन। कसैलाई टेर्दैन, अर्का स्थानीय हरिनारायण न्यौपानेले भने। आँसु चुहाएर हिँड्छ। जंगलमा त एकदमै कम बस्छ। जंगलको छेउमा घर हुनेलाई जोगिनै समस्या छ। कहिले मानवीय त कहिले धनजनको क्षतिले स्थानीय बासिन्दा त्रसित हुँदै आएका छन्। बुधबारेको वडा नम्बर ३ मा आदर्श नमुना सामुदायिक वन छ। उक्त वनका अध्यक्ष तिलक रिजालका अनुसार बुधबारेकोे उक्त क्षेत्रमा ५ वर्षको अवधिमा ४ जना मान्छे हात्तीले मारेको छ। खानेकुरा जंगलमा छैन। जंगलमा रुखको बोक्रा पनि उप्काएर खाने गर्छ। कलिला सालका मुना, बाँस पनि खानकै लागि फाँडेर लडाउँछ तर खाँदैन। उसलाई जंगलमा खाना छैन। आँखा देख्दैन। अनि बिहान, बेलुका, दिउँसो जतिबेलै गाउँ छिर्छ। रिजालका अनुसार बुधबारेकोे उक्त क्षेत्रमा ५ वर्षको अवधिमा हात्तीले यति धेरै मानिस मारिसक्दा पनि कसैको ध्यानाकर्षण भएको छैन। स्थानीय हरिनारायण न्यौपाने भन्छन्, पक्की घरको सटर फुटाएर समेत चामल, चोक्कर खाएको छ। जताबाट हुन्छ घरमै क्षति पुर्याउँछ। बुद्धशान्ति गाउँपालिकाका अध्यक्ष रमेश भुझेलका अनुसार गाउँपालिकाले घरमा राखेका अन्न हात्तीले खाएमा क्षतिपूर्ति दिने गरिएको छ। भत्किएका घरको पनि गाउँपालिकाले सहयोग गर्ने गरेको छ। गाउँपालिकासँग हात्ती नै रोक्न सक्ने क्षमता छैन। जंगल नजिक भएका घरमा रातिको समयका लागि लाइट दिने गरेका छौँ। अन्धो हात्तीले धेरै दुःख दिएको छ। उसको गाउँ छिर्ने समय हुँदैन। त्यसैले पनि गाउँ असुरक्षित भएको छ। भुझेलले भने, यसबारे जिल्ला डिभिजन वनमा पनि ज्ञापनपत्र बुझाइसक्यौँ तर अहिलेसम्म सुनुवाइ भएको छैन। जिल्ला वन डिभिजन कार्यालय झापाका प्रमुख विष्णुलाल घिमिरेका अनुसार उक्त हात्ती दिउँसो गाउँमा निस्कनु नै अस्वाभाविक छ। गाउँलेले हात्तीको दुवै आखाँबाट आँसु झरिराख्ने र बिनामेसो हिँड्ने हुँदा अन्धो हात्ती नाम दिएका छन्। बिरामी हुन सक्छ। उसका क्रियाकलाप अन्य हात्तीभन्दा फरक छ। स्थानीय जोखिममा भएको पनि थाहा छ तर दिगो उपाय पनि केही गर्न सकिँदैन, उनी भन्छन्। दुःख दिने उक्त हात्ती कोसी टप्पुसम्म लगेर छाड्दा पनि गन्ध सुँघेरै पुरानै ठाउँमा फर्कन्छन्। कोसीभन्दा अभै टाढा लगेर छाड्ने विषयमा छलफल भइरहेको घिमिरेले बताए। उनका अनुसार अर्को उपाय भनेको रेडियो कलरिङ हो। यसबाट हात्ती कता लाग्यो। गाउँ पस्दै छ कि भन्ने थाहा हुन्छ। गाउँ छिर्ने मुखमा १२ जना कर्मचारी राख्न सक्दा त्यो उपायले पनि केही हदसम्म गाउँमा जथाभावी पस्नबाट रोक्न सकिन्छ। कहिले मानवीय त कहिले धनजनको क्षतिले स्थानीय बासिन्दा त्रसित हुँदै आएका छन्। जिल्ला वन कार्यालय झापाको पछिल्लो तथ्यांकअनुसार ०६९ सालयता जिल्लामा जंगली हात्तीबाट ४० मान्छे र ११ जंगली हात्तीको मृत्यु भइसकेको छ।"
इरानद्वारा बदलाको धम्की,"तेहरान : आफ्ना शीर्ष कमान्डर जनरल कासिम सुलेमानी मारिएपछि इरानले अमेरिकासँग बदला लिने धम्की दिएको छ । अमेरिकाको विरोधमा निकालिएको विशाल जुलुसपछि इरानको कोम शहरको मस्जिदमा रातो झण्डा फहराइएको छ । इरानी सभ्यतामा रातो झण्डा बदला र रगतको संकेत भएको सञ्चारमाध्यमले उल्लेख गरेका छन् । इरानले जनरलको हत्यापछि अमेरिकासँग बदला लिने धम्की दिएको थियो । इरानको धम्कीसँगै अमेरिकी राष्ट्रपति डोनल्ड ट्रम्पले पनि इरानले आक्रमण गरे आफूले इरानलाई समाप्त पारिदिने चेतावनी दिएका छन् । यो आक्रमणमा अमेरिकाले अत्याधुनिक हतियार प्रयोग गर्ने र त्यो इरानले झेल्न पनि नसक्ने दाबी गरेका छन् । सामाजिक सञ्जालमा इरानी नागरिकले यसरी झण्डा राखिएको पहिलोपटक भएको पनि उल्लेख गरेका छन् । इरानमा अमेरिकासँग बदला लिनुपर्ने माग गरी लाखौं व्यक्तिले प्रदर्शन गरेका छन् । उनीहरूले अमेरिका शैतान हो भन्न्ने नारा लगाएका छन् । आइतवार सुलेमानीको शव बगदादबाट इरान ल्याइएको थियो । सुलेमानीको अन्तिम यात्रामा अत्यधिक व्यक्ति सहभागी थिए । सन् १९७९ मा इरानस्थित अमेरिकी दूतावासबाट इरानले ५२ अमेरिकीलाई बन्दी बनाएको थियो । ती बन्द्यीलाई छुटाउन अमेरिकालाई निकै कठिनाइ भएको थियो । त्यसकै बदलामा ट्रम्पले पनि ५२ ठाउँमा आक्रमण गरिने शब्द प्रयोग गरेका छन् । इराकले अमेरिकी आक्रमणको निन्दा गरेको छ । इराकी विदेश मन्त्रालयले बगदादस्थित अमेरिकी राजदूत म्याथ्यु ट्युलरलाई आइतवार स्पष्टीकरण लिएको छ । मन्त्रालयले उल्लेख गरेको छ, अमेरिकी आक्रमणबाट इराकी सम्प्रभुताको स्पष्ट रूपमा उल्लंघन भएको छ । यसले अन्तर्राष्ट्रिय गठबन्धनको सहमतिको विपरीत छ । सुलेमानीको हत्यापछि अमेरिकी विदेशमन्त्री माइकल पोम्पियोले आइतवार इजरायली प्रधानमन्त्री बेन्जामिन नेतन्याहुसँग वार्ता गरेका छन् । उनले ट्वीट गर्दै लेखेका छन्, इजरायली प्रधानमन्त्री र मैले यस क्षेत्रमा हुने इरानी आक्रमणको प्रतिरोध गर्ने विषयमा छलफल गरेका छौं । आतंकवादलाई निरस्त पार्न इजरायलबाट मिलेको सहयोगप्रति आभारी छु । अमेरिका र इजरायलबीच अटुट सम्बन्ध छ । नेतन्याहुले पनि उक्त आक्रमणको पक्षमा समर्थन गर्दै अमेरिकालाई आत्मरक्षाको अधिकार भएको बताएका छन् । ईयूद्वारा इरानी विदेशमन्त्रीलाई निमन्त्रणा खाडीमा देखिएको तनावबारे छलफलका लागि यूरोपेली संघ (ईयू) ले इरानका विदेशमन्त्रीलाई ब्रसेल्स भ्रमणका लागि निमन्त्रणा गरेको छ । ईयूका विदेश नीति प्रमुख जोसेफ बोरेलले इरानी विदेशमन्त्री मोहम्मद जावेद जरिफलाई पछिल्लो विकसित घटनाक्रमबारे छलफलका लागि ब्रसेल्स आउन आग्रह गरेको ईयूले जनाएको छ । विज्ञप्तिमा उल्लेख छ, बोरेलले इरान तथा खाडी क्षेत्रबारे छलफलका लागि इरानी विदेशमन्त्री जरिफलाई निमन्त्रणा दिनुभएको छ । यसैबीच इरानले आइतबार नै आफू सन् २०१५ को आणविक सन्धिबाट पाँचौँ कदम पछाडि हटेको बताएको छ । अमेरिकाले बहुपक्षीय सम्झौताबाट हट्दै इरानमाथि प्रतिबन्ध लगाएको बदलामा इरानले आफू पनि क्रमशः आणविक सम्झौताबाट फिर्ता हुने बताउँदै आएको थियो । इरानी विदेश मन्त्रालयका प्रवक्ता अब्बास मौसवीले उक्त घोषणा गरेका छन् । सन् २०१५ मा विश्वका शक्ति राष्ट्रहरूसँग इरानले गरेको सम्झौताबाट अमेरिका एकतर्फीरूपमा सन् २०१८ मा नै फिर्ता भएको थियो भने इरानले पनि उक्त सम्झौताबाट अमेरिका फिर्ता भएको अवस्थामा यसलाई मानेर अघि बढ्न सम्भव नहुने बताउँदै आएको थियो । चीन र रूसबीच छलफल आक्रमणपछि विकसित परिस्थितिका बारेमा चिनियाँ विदेशमन्त्री वाङ यी र रूसी विदेशमन्त्री सर्गेइ लाभरोभबीच फोनवार्ता भएको छ । उनीहरूबीच इरानी कमान्डर मारिएपछि इराक र इरानसहित खाडी क्षेत्रमा देखा परिरहेको अवस्थाका बारेमा कुराकानी भएको छ । उनीहरूले यस विषयमा आगामी दिनमा चाल्नुपर्ने कदमका बारेमा पनि कुराकानी गर्नुभएको जनाइएको छ । मारिएका सुलेमानलाई अमेरिकाले विगतदेखि नै आतंककारी समूहका नाइके भएको बताउँदै आएको थियो । अमेरिकी राष्ट्रपति डोनल्ड ट्रम्पले नै उनको हत्याको निर्देशन दिएको अमेरिकी रक्षा मन्त्रालय पेन्टागनले बताएको छ । उता अमेरिकी राष्ट्रपति डोनल्ड ट्रम्पले भने इरानले अमेरिकी नागरिक र उसको सम्पत्तिमाथि आक्रमण गरे इरानमाथि नै कडा हमला गर्ने बताएका छन् । ट्रम्पले चेतावनी दिँदै भने, इरानले अमेरिकी नागरिक र सम्पत्तिमा आक्रमण गरे त्यस विरुद्धको जवाफी आक्रमण गर्न अमेरिका तयार छ र इरानका महत्वका ५२ वटा स्थानको पहिचान गरिसकेको छ । क्याप्सन"
"उखु किसानको समस्यामा चासो : खेती करारमा, भुक्तानी किस्ताबन्दीमा","काठमाडौं : उखु किसानको समस्या समाधानका लागि करारका आधारमा खेती गर्नुपर्ने सुझाव विज्ञले दिएका छन् । त्यसपछि किस्ताबन्दीमा भुक्तानी दिनुपर्ने धारणा उनीहरूको छ । उखु बाली लगाउनुपूर्व नै सरकारले समर्थन मूल्य तोक्नुपर्छ । त्यसकै आधारमा चिनी मिल र किसानबीच करार हुनेबित्तिकै पहिलो किस्ता दिनुपर्छ, पूर्वअर्थसचिव रामेश्वर खनालले संसदीय समितिमा भने, करारमा भुक्तानीको किस्ता र परिमाण खुलाउनुपर्छ । प्रतिनिधिसभाको उद्योग तथा वाणिज्य र श्रम तथा उपभोक्ता हित समितिले आइतबार यो विषयमा सर्वपक्षीय छलफल चलाएको थियो । त्यसमा सहभागी पूर्वसचिव खनालले सरकारले समर्थन मूल्य तोक्ने, त्यसका आधारमा चिनी उद्योगीले किसानसँग करार गरी किस्ताबन्दीमा भुक्तानी दिनुपर्ने धारणा व्यक्त गरे । करार हुनेबित्तिकै उखु मिलमा पठाएपछि र क्रसिङपछि तीन किस्तामा भुक्तानी दिनुपर्ने उनको भनाइ थियो । खेती गर्ने बेला प्रारम्भिक खर्चका आधारमा १० देखि २५ प्रतिशत नगदै किसानलाई उद्योगीले उपलब्ध गराउन प्रस्ताव गरिएको छ । उखु उत्पादनपश्चात् उद्योगमा पुयाउँदा नगदै ३० प्रतिशत किसानलाई दिनुपर्छ । त्यसपछि बाँकी कुपन उपलब्ध गराएर क्रसिङ सकेको तीन या चार महिनापछि भुक्तानी दिने गरे समस्या समाधान हुने सहभागीको भनाइ थियो । खनालले अर्थ, कृषि तथा पशुपन्छी, उद्योग, वाणिज्य तथा आपूर्ति मन्त्रालयसहित किसान आयोग, कृषि विज्ञ, चिनी उद्योगी सम्मिलित कार्यदल गठन गर्न पनि सुझाव दिए । उन्नत बीउ, मल, कृषि उपकरण, सिँचाइ, बिमा र बैंकको ऋण सुविधा उपलब्धताको सवालमा कार्ययोजना बनाउन कार्यदललाई जिम्मेवारी दिनुपर्ने प्रस्ताव उनले गरे । चिनी उद्योगको तहमा ढुवानी, क्रसिङ, क्षमता विस्तार, वैकल्पिक उत्पादन, चिनीको बजारीकरण, बजार हस्तक्षेप, उद्योगको ऋण र भुक्तानीसम्बन्धी विषयमा कार्ययोजना बनाउने जिम्मेवारी कार्यदललाई दिन सुझाइएको छ । कार्यदल प्रतिवेदन अक्षरशः पालना गर्न समितिले सरकारलाई निर्देशन दिनुपर्छ, उनले भने, यसका साथै किसानको हकहितसम्बन्धी संरक्षण ऐन आउन पनि आवश्यक छ । समिति सभापति विमल श्रीवास्तवले सुझावका आधारमा तत्काल कार्यदल बनाउन सरकारलाई निर्देशन दिने बताए । उखु किसान राजेश यादव र बेचन राय यादवले मिलमा उखु पठाएको १५ दिनभित्र भुक्तानी नपाए आगामी वर्षदेखि खेतीबाट पलायन हुने सुनाए । मिल सञ्चालकले किसानलाई उखुबाट विस्थापित गराए घाटा उनीहरूले बेहोर्नुपर्ने बेचनले बताए । अब पनि उखुको भुक्तानी र सरकारी अनुदान समयमा नपाइए उखु मिलसहित सरकारविरुद्ध वारपारको आन्दोलन गर्छौंं, राजेशले भने, सरकारी अनुदान र उखुको मूल्य एकमुष्ठ हाम्रो खातामा चाहिन्छ । सरकारी चिनी उद्योग नहुँदा उखु किसान प्रताडित बनेको किसान आयोगका प्रवक्ता रवीन्द्र केसीले बताए । वीरगन्ज चिनी उद्योगलाई तत्काल सञ्चालनमा ल्याउनुपर्ने सुझाव उनले दिए । उद्योगलाई राजनीतिक भर्तीकेन्द्र नबनाउने गरी पीपीपी मोडेलमा किसानको पनि सेयर रहने गरी वीरगन्ज चिनी उद्योग तत्कालै सञ्चालनमा ल्याउनुपर्छ, उनले भने । नेपाल चिनी उद्योग संघका अध्यक्ष शशीकान्त अग्रवालले चिनी उद्योगीले किसानलाई समयमा भुक्तानी गर्न नसक्नु गलत भएको बताए । बक्यौता रकम भुक्तानी गर्न नसक्ने उद्योगीलाई कारबाहीको दायरामा ल्याउनुपर्ने उनको भनाइ थियो । किसानले भुक्तानी समस्या अर्को वर्ष फेरि बेहोर्ने दाबी उनले गरे । स्वदेशी चिनी बिक्री नहुँदासम्म उद्योगीले किसानलाई भुक्तानी दिन सक्दैनन् । चिनी आयातमा फेरि सरकारले प्रतिबन्ध लगाउनुपर्छ, उनले भने, पछिल्लो १० वर्ष अवधिमा चिनीको मूल्य पनि वृद्धि भएको छैन । सरकारले चिनीको मूल्य बढाएर उद्योगलाई संरक्षण गर्नुपर्छ । उद्योगी हितेश गोल्छाले चिनी उद्योग धरासायी बनेको दाबी गरे । श्रीराम सुगर मिल पनि धरासायी भएर उखु किसानलाई समयमा भुक्तानी दिन नसकेको उनले सुनाए । उक्त मिल बैंकको सूक्ष्म निगरानीमा परेका कारण बैंकले थप ऋण दिन नमान्दा भुक्तानी गर्न समस्या परेको उनको भनाइ थियो । सरकारले श्रीराम सुगर मिलजस्तै अन्य उद्योगलाई रुग्ण उद्योगभित्र राखेर समस्या समाधान गर्न बाटो खोलिदिए किसानलाई भुक्तानी दिन सहज हुनेछ, उनले भने ।"
खाडीका नेपालीबारे चिन्ता : परराष्ट्र र श्रम मन्त्रीको आकस्मिक बैठक,"काठमाडौं : अमेरिका र इरानबीच उत्पन्न तनावसँगै खाडी क्षेत्रमा रहेका नेपालीहरुबारे चिन्ता शुरु भएको छ। इराक र इरानसँगै अन्य राष्ट्रमा समेत यसको प्रभाव पर्न सक्ने भन्दै परिस्थिति थप चिन्ताजनक भएमा सरकारले त्यहाँ रहेका नेपालीहरुलाई कसरी उद्धार गर्ने भन्दै छलफल अघि बढाएको छ। त्यहाँ समस्या बढ्दै गए नेपालीको उद्धार र सहजीकरण कसरी गर्ने भन्ने विषयमा परराष्ट्र मन्त्रालय आफै अन्यौलमा छ। हामीले ती दुई मुलुक हेर्ने दूतावासलाई निर्देशन दिएका छौं भने खाडीमा रहेका अन्य दूतावासलाई पनि त्यहाँको परिस्थिति बारेमा बुझ्न भनेका छौं, परराष्ट्रमन्त्री प्रदीप ज्ञवालीले आइतबार अन्नपूर्णसँग भने, समस्या बढेमा के गर्ने भनेर छलफल गरिरहेका छौं। बैठकमा परराष्ट्र मन्त्री प्रदीपकुमार ज्ञवाली, श्रम, रोजगार तथा सामाजिक सुरक्षा मन्त्री रामेश्वर राय यादव, दुवै मन्त्रालयका सचिवहरु र परराष्ट्रका खाडी क्षेत्र हेर्ने महाशाखा प्रमुख तथा श्रम मन्त्रालयका अधिकारीहरु सहभागी थिए। मन्त्रालयले खाडीमा ठूलो समस्या परे के गर्ने भनेर अहिलेसम्म विशेष अध्ययन र बहस गराएको थिएन। यस्तै समस्या पर्दा पटकपटक भारतीय कामदारसँग उनीहरुकै सहयोगमा उद्धार गरेका विगत छ। खास परिस्थिति सिर्जना भए समस्या सम्बोधन गर्ने तयारी बैठक भएको जानकारी परराष्ट्र र श्रम, रोजगार तथा सामाजिक मन्त्रालयले प्रधानमन्त्री केपी ओलीलाई जानकारी दिएको छ। खाडीमा रहेका नेपाली कामदारसँग प्रत्यक्ष सरोकार राख्ने आकस्मिक बठकर श्रम, रोजगार तथा समाजिक सुरक्षा मन्त्रालय मन्त्री र अधिकारीहरु बीच छलफल भएको हो। छलफलमा मन्त्रालयले इरान र इराकमा भएका नेपालीहरुको प्रत्यक्ष सम्पर्कमा रहनका लागि दूतावासलाई निर्देशन दिएको छ। उनीहरुलाई हरेक क्षणको अवस्थाबारे परराष्ट्र मन्त्री, सचिव र महाशाखालाई जानकारी दिन पनि निर्देशन दिइएको मन्त्रालयले जनाएको छ। ती दूतावासहरुको प्रतिवेदनका आधारमा त्यस क्षेत्रमा आफ्नो धारणा तय गर्ने र यसबारे विज्ञ बहस पनि गर्ने तयारी मन्त्रालयको छ। इराक र इरानमा तनाव बढेपछि परराष्ट्र मन्त्रालयले त्यहाँ रहेका नेपालीसँग सम्पर्कमा रहने र परिस्थिति थप बिग्रिएमा तत्काल उद्धार प्रक्रिया अघि बढाउनेसम्मका तयारी गरेको हो। इरानसमेत हेर्ने पाकिस्ता स्थित नेपाली दूतावास र इराक हेर्ने कुवेत स्थित दूतावासलाई त्यहाँको परिस्थितिको विश्लेषण गर्न र आफ्ना नागरिकसँग सम्पर्कमा रहन परराष्ट्रले आइतबार नै निर्देशन दिएको छ। पाकिस्तानका लागि नेपाली राजदूत सेवा लम्साल र कुवेतका लागि नेपाली राजदूत दुर्गाप्रसाद भण्डारीलाई सम्पर्क गर्दै त्यहाँको अवस्थाबारे जानकारी दिन भनिएको हो। त्यहाँको परिस्थितिको वास्तविक मुल्यांकन गरेर त्यसको रिपोर्ट मन्त्रालय पठाउनसमेत उनीहरुलाई भनिएको छ। आवश्यक परे त्यस क्षेत्रमा दूतको रुपमा गएर समेत उद्धारमा खटिने प्रकारको तयारी परराष्ट्रले गरेको छ। गत शुक्रबार देखि अमेरिका र इरानबीच तनाव बढेपछि परराष्ट्रले कुनै त्यस्तो खास परिस्थिति उत्पन्न भए तत्काल उद्धारको लागि दुतावासलाई निर्देशन गर्दै २४ सै घण्टा सम्पर्कमा रहिरहन भनेको छ। पाकिस्तानस्थित नेपाली दूतावासका अनुसार इरानमा हालसम्म २५ जना नेपाली सम्पर्कमा आएका छन। इराकमा १५ हजार बढि नेपाली रहेको अनुमान छ। इराकमा काम गर्न जान पाउँदैनन तर अनेकन उपाएबाट पुगेर काम गरिरहेकालाई भने सरकारले छुट दिएको छ। यद्यपि उनीहरुको कुनै आधिकारिक तथ्यांक छैन। तर खाडीमा कति नेपाली छन भन्ने आधिकारिक तथ्यांक सरकारसँग छैन। जनगणनालाई आधारमान्दा २० लाख पनि पुग्दैनन। तर, वास्तविकतामा मलेसियासहित ३० लाख बढि रहेको अनुमान सरकारको छ। पश्चिम एसियामा देखिएको राजनीतिक संकटले नेपालको अर्थतन्त्रलाई समेत प्रभावित पार्ने देखिएको छ। साउदी, कतार, मलेसिया, यूएई, बहराईन, कुबेत, इजरायल र लेबलान लगायतका मुलुकबाट नेपालमा वर्षेनि तीन खर्ब रुपैयाँभन्दा बढी विप्रेषण (रेमिट्यान्स) भित्रिंदै आएको राष्ट्र बैंकको तथ्यांक छ। अमेरिकाले ड्रोन आक्रमण गरी शुक्रबार सोलेमानीलाई बग्दादमा मारेको अन्तराष्ट्रिय संचार माध्यममा आएको दुई दिनपछि सरकारले त्यहाँ रहेका नेपालीको अवस्थाबारेमा चासो राखेको हो। इरानले यसको कडा बदला लिने घोषणा र पछिल्लो अवस्थाले सरकार बढी नै गम्भीर बनेको छ। इराकमा रहेका आफ्ना नागरिकमाथि हुनसक्ने सम्भावित आक्रमणबाट जोगाउन अमेरिकाले तत्काल इराक छोड्न सूचना जारी गरेको छ। गत साताको आरम्भमा प्रदर्शनकारीले बग्दादमा रहेको अमेरिकी दूतावासमा आक्रमण गरे भने आइतबार पनि दूतावास नजिकै बम बिस्फोट भएको छ। अमेरिकी राष्ट्रपति डोनाल्ड ट्रम्पको निर्देशनमा इराकको बग्दादमा इरानका सैन्य जनरल कासेम सोलेमानी मारिएपछि खाडि क्षेत्रमा पूरै त्रास फैलिएको हो। इरानले पनि जवाफी कारबाही गर्ने भनेपछि त्यहाँ थप समस्या सिर्जना हुने भएको छ। अमेरिका र इरानबीच लामो समय देखिको तनाव अहिले थप उत्कर्षमा पुगेको हो। इराक र इरान दुवै मुलुकमा अमेरिका विरोधी प्रदर्शनहरू भइरहेका छन् भने त्यहाँ अमेरिकी सैन्यको कुनै कारबाही भएका युद्ध भड्कने भनिएको र विश्वका नेताहरुले दुवै तर्फ संयमता अपनाउन भनेका छन। अमेरिकाले इरानका ५२ स्थानलाई आफ्नो निशानामा राखेको जनाएको छ। यही कारण पनि खाडीमा झन सन्त्रास फैलिएको जानकारी दूतावासले दिएको छ। कुनै पनि समय युद्ध हुनसक्ने आंकलन खाडी राष्ट्रले गरेकाले सरकार यसमा गम्भीर बनेको छ। त्यही आंकलनको बीचमा अमेरिकाले आप्ना नागरिकलाई तत्काल इराक छाड्न सूचना जारी गरेपछि झन युद्धको संकेत देखिएको अन्तर्राष्ट्रिय सञ्चार माध्यमले जनाएका छन््। यद्यपि, अमेरिकाले इरानसँग आफूले युद्ध नचाहेको बताउँदै आएको छ। केही मुलुकले अमेरिकामा रहेका आफ्ना नागरिकलाई समेत सुरक्षित रहन विज्ञप्ति जारी गरेको छ।"
नेपालमा पक्राउ परेका १२२ जना चिनियाँलाई जहाजमा देश फर्काइँदै,"काठमाडौं : चिनियाँ दूतावासले १ सय २२ चिनियाँको राहदानी रद्द गर्ने भएको छ। प्रवेशाज्ञा (भिसा) दुरुपयोग गरी शंकास्पद गतिविधिमा संलग्न रहेको आरोपमा उनीहरू काठमाडौंबाट पक्राउ परेका थिए। उनीहरूका राहदानी एकमुष्ठ रद्द गरी नयाँ ट्राभल डकुमेन्ट जारी गर्ने तयारी दूतावासले गरेको हो। व्यक्ति छन्, राहदानी छैन। राहदानी छ, व्यक्ति फरार छन्, एक प्रहरी अधिकारीले अन्नपूर्णसँग भने। प्रहरीका अनुसार ९६ जनाको राहदानी छैन। बाँकी २६ जनाको राहदानी प्रहरीसँग छ। राहदानी हराए दूतावासले नयाँ उपलब्ध गराउँदै आएको थियो। राहदानीबेगर पक्राउ परेकालाई ट्राभल डकुमेन्टका आधारमा चीन फर्काउने तयारी छ। त्यसका लागि दूतावासले प्रहरीसँग समन्वय गरिरहेको छ। ट्राभल डकुमेन्टमा भिसा नियमित गरी पक्राउ परेका सबैलाई बुधबार चीन फर्काइनेछ। बुधबार बिहान र बेलुका दुई सिफ्टमा चीनबाट दुईवटा जहाज काठमाडौं आउनेछन्। चीन सरकारले काठमाडांैमा पक्राउ परेका आफ्ना नागरिकलाई बुधबार (८ जनवरी) दुईवटा चार्टर विमानबाट फिर्ता लैजाने भएको हो। त्यसका लागि चीनले चाइना साउदन र चाइना वेस्टर्न नामका दुई विमान नेपाल पठाउन लागेको छ। एउटामा ८० र अर्काेमा ४२ जना लगिने भएको छ। ती जहाज अवतरण गराउन दूतावासले नागरिक उड्डयन प्राधिकरणबाट अनुमति लिएको छ। प्रहरीले हिरासतमा रहेका चिनियाँको कागजपत्र बुझाएपछि अध्यागमन विभागले निष्काशन प्रक्रिया थाल्नेछ। विभागका महानिर्देशक ईश्वरराज पौडेलले पक्राउ परेका शंकास्पद सबै चिनियाँलाई निष्काशन गरिने बताए। उनीहरू सबैले व्यापारिक र पर्यटक भिसा दुरुपयोग गरेका छन्। सोहीबमोजिम कारबाही गरी निष्काशन गर्छौं, महानिर्देशक पौडेलले अन्नपूर्णसँग भने, पक्राउ परेकामध्ये एक जनासँग मात्रै व्यापारिक भिसा छ। बाँकी सबैको पर्यटक भिसा छ। ईजी ३८९३५०३ नम्बरको चिनियाँ राहदानीवाहक हु चेङगुईले व्यापारिक भिसा लिएका हुन्। चेङगुईले ली चाओ नामको आईटी कम्पनी खोल्न व्यापारिक भिसा लिएको पाइएको छ। यो कम्पनीका नामबाट व्यापारिक भिसा लिएका अन्य चिनियाँ फरार छन्। उनीहरूलाई फिर्ता लैजाने तयारीस्वरूप चीनको पब्लिक सेक्युरिटी मन्त्रालयअन्तर्गतको अपराध अनुसन्धान विभागका उपनिर्देशक बाङ हुवा नेपालमा छन्। उनले गृह मन्त्रालय, अध्यागमन विभाग र प्रहरीसँग समन्वय गरिरहेका छन्। गैरकानुनी ढंगले नेपाल बसेका चिनियाँविरुद्धको विशेष अप्रेसनका लागि उपनिर्देशक बाङ नेतृत्वको चिनियाँ टोली नेपाल आएको हो। कम्बोडिया, फिलिपिन्स, लाओसलगायत पूर्वी एसियाली मुलुकमा अवैध चिनियाँविरुद्ध अप्रेसन थालिएपछि त्यहाँबाट हजारौं चिनियाँ नेपाल प्रवेश गरेका थिए। चीन सरकारको सूचनाका आधारमा नेपाल प्रहरीले पुस ७ मा १ सय २२ चिनियाँलाई पक्राउ गरेको थियो। यसअघि सात चिनियाँ पक्राउ परेका थिए। उनीहरूको भिसा म्याद गुज्रिएको थियो। अध्यामगनले भिसा नियमित नगर्नेलाई विलम्ब शुल्क लिएर भिसा नियमित गरी निष्काशन गर्छ। भिसा भएका चिनियाँलाई कसरी निष्काशन गर्ने भन्नेबारे गृह मन्त्रालय परामर्शमा छ। निश्चित समयसम्म नेपाल प्रवेशमा प्रतिबन्ध लगाउने गरी निष्काशन गर्नेबारे छलफल भइरहेको जनाइएको छ। पहिलो चरणमा झन्डै १ हजार चिनियाँ पक्राउ गर्ने चीन सरकारको योजना सूचना चुहिएका कारण पूरा हुन सकेन। चिनियाँ पक्ष अप्रेसन पूरा नहुँदै सूचना चुहिएकोप्रति गम्भीर बनेको छ। केहीलाई पक्राउ गर्नेबित्तिकै सूचना चुहिएपछि काठमाडांै, पोखरा, चितवनलगायत स्थानमा शंकास्पद ढंगले बसेका हजारौं चिनियाँ भागेको भन्दै चिनियाँ पक्षले असन्तुष्टि जनाएको छ। १ हजार जरिवाना साइबर अपराधमा संलग्न १ सय २२ चिनियाँलाई जिल्ला प्रशासन कार्यालय काठमाडौंले जनही १ हजार रुपैयाँ जरिवाना गरेको छ। प्रमुख जिल्ला अधिकारी जनकराज दाहालको इजलासले आइतबार उनीहरूको कसुरका आधारमा जरिवाना तोकेको हो। अभद्र व्यवहार मुद्दामा प्रहरी र सरकारी वकिलको राय प्रतिवेदनका आधारमा सीडीओ दाहालले यस्तो फैसला गरेका हुन्। महानगरीय प्रहरी परिसर टेकुका प्रमुख एसएसपी उत्तमराज सुवेदीले ती चिनियाँलाई अध्यागमन विभागको जिम्मा लगाइने बताए।"
