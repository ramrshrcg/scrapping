शीर्षक,विवरण
सत्ता र विपक्षमा कचिंगल,"सत्तारूढ दल विवादमा, प्रमुख विपक्षी पेचिलो कचिंगलमा। नेकपा सभामुख उम्मेदवार तय गर्न नसकी संसद्लाई बन्धकी बनाउँदैछ, कांग्रेस असन्तुष्ट समूहको धारणा व्यवस्थापन गर्न नसक्ने अवस्थामा छ। संसद्को कार्यसूचीअनुरूप बैठकसमेत बस्न नसकी सूचना का आधारमा पर सारिएको स्थिति छ। सूचनाका आधारमा बैठक किन सारियो ? भन्ने आवाज उठाउनुपर्ने विपक्षी दिनभरि सानेपा र चाक्सीबारीमा आफ्नै फन्दामा अड्कियो। कांग्रेस लोकतान्त्रिक विधि छल्न असन्तुष्ट समूहकै बहिष्कारबीच निर्णय लिन उद्यत् देखियो। आफ्नै रडाकोमा अल्झिएपछि संसद् बन्धकमा परेको विषय उठान गर्ने हैसियत पनि कांग्रेसले गुमाएको छ। खासमा दुवैतिर भागबण्डा राजनीति हावी भएपछि आन्तरिक कचिंगल का भुमरी सिर्जित भएका हुन्। औपचारिक हिसाबले एमाले र माओवादी एकीकरण भइसकेको छ र नेकपा बनेको छ। तर जब पदीय राजनीतिको सवाल आउँछ, तब पूर्वएमाले र पूर्व एमाओवादी को सन्दर्भमा जोडिन आइपुग्छ। पार्टी एकीकरण भएपछि पदीय भागबण्डा चलिरहकै थियो। त्यहीअनुरूप सभामुख पद पूर्वमाओवादीको भागमा परेको थियो। माओवादीबाट सभामुख भएका कृष्णबहादुर महरा बलात्कार प्रकरणमा परेपछि पद रिक्त हुन पुग्यो। संसद्को मर्यादा, गरिमा र शक्ति सन्तुलनको हिसाबकिताब राख्न सक्ने योग्य उम्मेदवार नेकपामा को हुन सक्छ भन्ने बहसभन्दा पनि आफ्नो भागमा परेको पदमा आफ्नै मानिस हुनुपर्छ भनी अड्डीमा पूर्वमाओवादी समूह छ। उनीहरूले अर्काे महाधिवेशन नभएसम्म भागबण्डाकै आधारमा हुनुपर्छ, नभए एकतामा भावनात्मक रूपमै असर पर्नेसम्मको धारणा राख्दै आएका छन्। उनीहरू पदीय राजनीतिमा पूर्वएमाले हावी भएको सन्देश प्रवाहित हुन नदिने रणनीतिमा छन्, कार्यकर्ता फकाइराख्न। भागबण्डा को राजनीति यति संस्थागत भएको छ कि ०६४ मै एकीकरण भएको कांग्रेसमा यतिखेर पनि त्यही विकृत खेलमा अल्झिएको छ। फरक यति हो, उतिबेला असन्तुष्ट समूहमा गोलबद्ध भएकाहरू यतिखेर संस्थापनमा रूपान्तरण भएका छन् भने उतिबेला संस्थापन खेमाले यतिखेर असन्तुष्ट समूह ले पगरी पाएको छ। उतिबेला संस्थापन र असन्तुष्टबीच ६०४० को भागबण्डा थियो। यतिबेला प्राप्त मतलाई आधार बनाउँदै हरेक निकायमा भागबण्डा खोजिँदै छ। तर सानेपा केन्द्रीय कार्यालयमा संस्थापन एकलौटी निर्णयमा उद्यत् भएपछि रोष र आक्रोशले कांग्रेसको किचलो विभाजनसम्मै पुर्याउने खतरा देखापरेको छ। असन्तुष्ट समूह हुँदा कोइराला परिवारको पेलाइ को रोदनले राजनीति रंग्याउनेहरू यतिबेला त्यही पुरानै दृश्य मञ्चनमा मस्त छन्। उतिबेला पार्टीमा लोकतन्त्रको गुन्जायस भएन र बहुमतले हुर्मत काट्यो भन्नेहरू त्यसैमा रम्नुलाई नेपालको राजनीतिक संस्कार मै परिणत भएको देखाउँछ। आफूलाई लोकतन्त्रको प्रखर हिमायती ठान्ने कांग्रेस समयमै लोकतान्त्रिक विधिअनुरूप भ्रातृ संस्थाको चुनाव गराउनेदेखि पार्टी विभाग गठन गर्नसमेत असफल छ। एउटा महाधिवेशन सकिएर अर्काे महाधिवेशनको मुखमा पुग्दासमेत पार्टीका विभागहरू गठन गर्न नसक्ने दुर्भाग्यको सिकार कांग्रेस बन्दैछ। विभाग गठन नहुँदा महŒवपूर्ण विषयमा छलफल नहुनेदेखि नेतृत्वनिम्ति गु्रमिङ समेत हुन सक्दैन। त्यसका अतिरिक्त नेतृत्वकै निम्ति परिष्कृत र परिमार्जित थलो भ्रातृ संस्थाहरूको समयमै महाधिवेशन गर्न नदिने, भागबण्डाको संस्कार स्थापित गर्दैछन्। उनीहरू प्रतिस्पर्धामा आधारमा भ्रातृ संस्थाको निर्वाचन समयमै नगराउने, बारम्बार तजविजी, भागबण्डाका आधारमा निगाहमा पद प्रदान गर्ने प्रवृत्तिमै मस्त छन्। लोकतान्त्रिक पद्धतिभित्र निगाह मा पद प्रदान गर्ने शैली वर्जित हुन्छ, लोकतन्त्र वादी भनिएका नेताहरूले बुझ्न नसकेको तथ्य हो। पञ्चायतकालीन शब्द हो, निगाह। पञ्चायतमा दरबारको निगाह मा पद दिइन्थ्यो। हुन त, प्रमुख विपक्षतिर क्रियाशील बहुमत नेताहरू पञ्चायतकालीन राजनीति देखेका र त्यस्तो पद्धतिको विरोधमा १०१५ वर्ष जेल गुजारेकाहरू हावी छन्। पञ्चायतकालीन सर्वसम्मति, मनोनीत, निगाहमा पद वितरण गर्ने शैलीविरुद्ध उभिएकाहरू त्यही पद्धतिमा मोहित हुनुको रहस्य खोतल्नैपर्छ। नया संविधान र शासकीय संरचनासँगै आमनागरिकमा आशा र अपेक्षा जगाएको थियो। तर सत्तारूढ र विपक्षी नागरिकको चाहना बुझ्ने र त्यसअनुरूप चल्नेभन्दा पनि पुरानै प्रकृतिका किचलो नियमित बनाएपछि निराशा बढाउँदैछ। विपक्षी कमजोर हुँदै जाँदा मतीय आधारमा शक्तिशाली सरकारलाई तजबिजी मा निर्णय लिन सजिलो भएको छ। त्यसकारण, यतिखेर आमनागरिक निराशा सत्तारूढ दलप्रति मात्र लक्षित छैन कि प्रमुख विपक्षीतिर सोझिँदैछ। लोकतन्त्रप्रति आस्था बढाउने हो भने प्रमुख विपक्षीले पनि त्यही प्रकृतिको चरित्र प्रदर्शन गर्नु नितान्त जरुरी छ।"
संवैधानिक राष्ट्रपतिका चौघेरा,"समाजवादउन्मुख स्वतन्त्र र समृद्ध अर्थतन्त्र निर्माण गर्ने संविधानका निर्देशक सिद्धान्तका विषयमा छलफल गर्नु राजनीतिक सक्रियताको परिभाषाभित्र पर्दैन विद्यार्थी जीवनदेखि नै राजनीतिमा संलग्न हुँदै यहाँसम्म आइपुग्नुभएकी राष्ट्रपति विद्या भण्डारीका राजनीतिक सुझबुझ र विषयवस्तुलाई गहिराइसम्म पुगेर बुझ्न चाहने स्वभाव छ। आमसञ्चारमाध्यममा छाएका समाचार र टिप्पणीका आधारमा यस्तो आकलन गर्न सकिन्छ र यसलाई उहाँको व्यक्तित्वको सबल पक्ष मान्नुपर्छ। पारिवारिक कारणले केही वर्ष सक्रिय राजनीतिबाट अलिकति टाढा रहे पनि विगत साढे दुई दशकयता उहाँ नेपाली राजनीतिको केन्द्र भागमै हुनुहुन्छ। तत्कालीन नेकपा (एमाले) का सबैभन्दा लोकप्रिय नेता मदन भण्डारीले दासढुंगा दुर्घटनामा जीवन गुमाएपछि पार्टीपंक्ति शोकलाई शक्तिमा परिणत गर्न संकल्पबद्ध भयो। त्यस्तो घडीमा आफ्नो पार्टीपंक्तिलाई निराश हुन नदिन उहाँ व्यक्तिगत पीडा बिर्सिएर अग्रसर हुनुभएको थियो। सक्रिय राजनीतिमा होमिएपछि उहाँ कहिल्यै पछाडि हट्नुभएन। त्यही विगतले उहाँलाई यस स्थानसम्म ल्याइपुर्याएको हो। यतिखेर उहाँ संवैधानिक व्यवस्थाअनुसार नेपालका राष्ट्राध्यक्ष हुनुहुन्छ। संविधान र संघीय कानुनबमोजिम आफ्नो कार्य सम्पादन गरिरहनुभएको छ। देशको राष्ट्रिय एकताको प्रवर्द्धन गर्ने अनि संविधानको पालना र संरक्षण गर्ने उहाँको प्रमुख कर्तव्य हो। त्यसैअन्तर्गत महत्वपूर्ण राजनीतिक वा गैरराजनीतिक व्यक्तिहरूसँगका अनौपचारिक भेटघाट पनि पर्छन्। यति कुराले नेकपाभित्र वा बाहिरका कोही नेता आत्तिएका छन् भने अत्यासको त्यो अवस्था ती नेताहरूका मनको बाघका कारण उत्पन्न्न भएको हो। समाजवादउन्मुख स्वतन्त्र र समृद्ध अर्थतन्त्र निर्माण गर्ने संविधानका निर्देशक सिद्धान्तका विषयमा छलफल गर्नु राजनीतिक सक्रियताको परिभाषाभित्र पर्दैन। जिम्मेवारीका हिसाबले आफूलाई उहाँले हजुरआमा ठान्नु संविधानको परिकल्पनाभन्दा परको कर्तव्य बोध होइन। त्यसैले जसरी देश चलेको छ, त्यसमा मेरो चासो रहन्छ भन्नु संविधानको दायराभन्दा बाहिर जानु होइन। तसर्थ संविधान संशोधन गरेर भए पनि कार्यकारी भूमिका निर्वाह गर्ने उहाँको इच्छा छ भन्ने संशयको कुनै आधार देखिँदैन। तर संविधानले दिएको दायित्व पूर्णरूपमा निर्वाह गर्न भने उहाँ प्रतिबद्ध हुनुहुन्छ भन्ने बुझ्न गाह्रो छैन। भारतको स्वतन्त्रता संग्रामको अग्रपंक्तिका नेता डा राजेन्द्र प्रसादले राष्ट्रपतिमा निर्वाचित भएपछि आफ्ना निकटस्थहरूको वृत्तमा चाखलाग्दो ढंगले भनेछन्, बेलायतीहरूका समयमा स्वतन्त्रताका लागि लडेकाले मलाई जेलमा राखियो। अब मलाई आफ्नै देशवासीको कैदमा राखिँदैछ। जेलमात्रै परिवर्तन भएको छ। सक्रिय राजनीतिको पृष्ठभूमिबाट आएको व्यक्तिलाई थिति नमिलेको देख्दा खसखस लाग्नु अस्वाभाविक होइन। इतिहासकारका विश्लेषण र लोकसभाको प्रकाशनहरूमा अभिलिखित छन्, डा प्रसादले संवैधानिक राष्ट्रपति पदका सम्बन्धमा भनेका कुरा मननयोग्य छन्। उनले भनेका छन् यद्यपि मैले बुझेसम्म हाम्रो संविधानमै पनि राष्ट्रपतिलाई मन्त्रिपरिषद्को सल्लाह स्वीकार गर्न बाध्य पार्ने खास प्रावधान छैन। राजाले जहिले पनि उनका मन्त्रीहरूको सल्लाहमा चल्नुपर्ने बेलायतको परम्परालाई यस देशमा पनि स्थापना गरिएको मात्र हो। राष्ट्रपति संविधानका अक्षरहरूका आधारमा होइन, यो स्वस्थ्य परम्पराको उपजका रूपमा सबै मामिलामा संवैधानिक राष्ट्रपति भएका छन्। सन् १९५२ को सुरुवातमै भारतको पहिलो राष्ट्रपतिका रूपमा निर्वाचित भएका डा राजेन्द्रप्रसादले दुई कार्यकाल निरन्तर त्यस पदमा रहेर सन् ६२ मा बिदा लिए। भनिन्छ यसरी दोहोर्याएर राष्ट्रपतिमा निर्वाचित हुनुको कारण उनको कुनै राजनीतिक महत्वाकांक्षा नहुनु नै थियो। खासमा उनी देशको भविष्यलाई दृष्टिगत गर्दै संयमित भएका थिए। उनी आफ्नो सोचमा प्रस्ट थिए। उनका विचारमा संविधानमै राष्ट्रपतिको शक्तिका बारेमा प्रस्ट उल्लेख गरिनुपथ्र्यो। उनी सोच्थे संविधानले नै निर्वाचित राष्ट्र प्रमुखको पदलाई वंशानुगत क्रममा स्थापित हुने सार्वभौम बेलायती शासकसमान बुझ्नु हुँदैनथ्यो। यतिखेर राष्ट्रपति भण्डारीलाई संविधानको दायरा नाघेको आरोप तीनवटा कोणबाट लगाइएको छ। पहिलो बेलायतको वेस्टमिन्स्टर प्रणाली आत्मसात गर्ने भारतको हुबहु सिको गर्नुपर्छ भन्नेहरू छन्। त्यस मतका पक्षधरहरू उहाँले म उमेरका कारणले होइन, भूमिकाका कारणले अभिभावकको ठाउँमा छु, त्यसैले केकस्तो भइरहेको छ, थाहा पाउन मन लाग्छ भन्दा पनि अनुचित ठानिरहेका छन्। दोस्रोथरी नेपालमा छयालीस सालपछि राजालाई सक्रिय भएर निर्वाचित सरकारका काममा व्यवधान उत्पन्न गर्न दिनु हुँदैन भन्ने गरिएको सम्झिन्छन्। त्यो कुरा त्यो समयमा जायज थियो। तर अहिलेका निर्वाचित राष्ट्रप्रमुखको हिजो वंशानुगतक्रममा गद्दीनसीन भएका राष्ट्रप्रमुखको भूमिकासँग हरेक विषय र प्रसंगमा तुलना गर्नु उपयुक्त हुँदैन। तेस्रो थरीमा खासगरी नेकपाभित्रकै नेताहरू पर्छन्। खासगरी पूर्वएमालेका ती नेताहरू छन्, जसलाई २६ वर्षअघि विद्या भण्डारीले नेपाली कांग्रेसका तत्कालीन सभापति कृष्णप्रसाद भट्टराईसँग काठमाडौं क्षेत्र नम्बर १ को उपनिर्वाचनमा प्रतिस्पर्धा गरेको मन परेको थिएन। उहाँले भट्टराईलाई पराजित गर्दै तत्कालीन एमालेको राजनीतिमा सशक्त उपस्थिति जनाएको पनि मन परेको थिएन। पहिलोपटक संसदीय निर्वाचनमा विजयी भएर सिंहदरबार प्रवेश गरिसकेपछिका दिनमा पनि उहाँले अनेक व्यवधानहरूको सामना गर्नुपर्यो। कैयन् अड्चन नेपाली समाजमा त्यसबेला विद्यमान पितृसत्तात्मक सोचको बाहुल्यका कारण पनि खडा भएका थिए। उहाँका पति मदन भण्डारीले अघि सार्नुभएको जनताको बहुदलीय जनवादको अवधारणालाई समयक्रममा उहाँको पार्टीले सिद्धान्तका रूपमा अंगीकार गर्यो। तर त्यसक्रममा पार्टीभित्र चलेको आन्तरिक द्वन्द्वमा उहाँले अजात शत्रु भएर लोकप्रिय बन्ने इच्छा राख्नुभएन। जिम्मेवारीका हिसाबले आफूलाई उहाँले हजुरआमा ठान्नु संविधानको परिकल्पनाभन्दा परको कर्तव्यबोध होइन। त्यसैले जसरी देश चलेको छ, त्यसमा मेरो चासो रहन्छ भन्नु संविधानको दायराभन्दा बाहिर जानु होइन। तसर्थ संविधान संशोधन गरेर भए पनि कार्यकारी भूमिका निर्वाह गर्ने उहाँको इच्छा छ भन्ने संशयको कुनै आधार देखिँदैन। आज उहाँलाई राष्ट्रपतिका रूपमा पूर्ण अकर्मण्यतामा कैद गर्न चाहनेहरूको झस्काइ अर्थहीन छ। किनभने वेस्टमिन्स्टर टाइप अफ पार्लियामेन्ट्री डेमोक्रेसीमा राष्ट्रपतिको अधिक सक्रियता थाहा पाउने आधिकारिक संस्था प्रधानमन्त्री हो। यस व्यवस्थाको सुमधुर गति राष्ट्रपति र प्रधानमन्त्रीबीचको कार्यसम्पादन समन्वयबाटै हासिल हुन्छ। राष्ट्रपतिले संविधानको दायरा नाघेको हो भने सबैभन्दा बढी प्रधानमन्त्रीको संवेदनशीलतामा आघात पुगेको हुन्छ। नेपालमा यसअघि एकपटक त्यस्तो भएको थियो। ०६६ साल वैशाखमा तत्कालीन प्रधानमन्त्री पुष्पकमल दाहाल प्रचण्डले प्रधानसेनापति कटुवाललाई पदबाट बर्खास्त गर्नुभयो। तर तत्कालीन राष्ट्रपति रामवरण यादवले संविधानको दायराभन्दा बाहिर निस्किएर त्यो निर्णयलाई अस्वीकृत गर्नुभयो। उहाँले आवश्यकताको सिद्धान्त अनुसरण गर्दै संविधानकोे दायराभन्दा बाहिर गएर प्रधानसेनापतिको हात थाम्नुभयो। अहिले राष्ट्रपतिको भूमिकाका सम्बन्धमा प्रधानमन्त्री ओलीको कुनै गुनासो सुनिएको छैन, बरु दुई संस्थाहरूबीच पूर्ण समन्वय कायम रहेको देखिन्छ। यस्तो अवस्थामा लोकतान्त्रिक गणतन्त्रका कुनै पनि शुभचिन्तकले झस्किनु पर्दैन। प्रधानमन्त्रीले कुनै संकेतसम्म नदिएको अवस्थामा कसैले चिन्तित हुनै पर्दैन। राष्ट्रपतिको पद सक्रिय राजनीतिक गतिविधिमा मुछिनु हुँदैन भन्ने हाम्रो राजनीतिक प्रणालीको मान्यताको कदाचित पालना नभएको भए चिन्ता गर्ने ठाउँ रहन्थ्यो। तर राष्ट्रपतिसामु सत्तारूढ दलका दुई अध्यक्षले सरकार र दल सञ्चालन गर्ने समझदारीलाई अन्तिम रूप दिए वा राजकीय मामिलामा केकस्तो विमर्श गरे, सार्वजनिक स्थल र पहुँचमा भएको कुरा होइन। प्रधानमन्त्री र सत्तारूढ दलका एक प्रमुख नेतासँग राष्ट्रपतिको भेटघाट अस्वाभाविक पनि होइन। यस्ता विषयमा संलग्न व्यक्तिहरूले भन्दा बढी अरूले जासुसी ढंगले व्याख्या गर्नु उपयुक्त होइन। अमूक राजकीय मामिलामा राष्ट्रपतिलाई सुझाव दिने अधिकारबाट संविधानले वञ्चित गर्दैन। सन् १९५० को अक्टोबरमा भारतको महान्यायाधिवक्ताले दिएको लामो ज्ञापनपत्रमा संलग्न सुझावअनुसार राष्ट्रपतिको पद र शक्ति बेलायती मुकुटसरह नै हुन्छ, त्यसैले राजासँग सुझाव वा चेतावनी दिने र उत्साहित गर्ने तर त्योभन्दा बढी भने गर्न नपाउने अधिकार हुन्छ। यस्तो विषय राष्ट्रपति र प्रधानमन्त्रीको व्यक्तिगत समीकरणबाट निर्धारित हुन्छ। भारतमा त्यसबेला डा प्रसाद र नेहरू दुवैले विवेकले भ्याएसम्म उत्तम प्रयास गरेका थिए। दुवैले एकअर्काका पारदर्शिता, इमानदारी र चारित्रिक बलको सम्मान गरेका थिए। तर राष्ट्रपतिका रूपमा डा प्रसाद संविधानले पृष्ठपोषण गरेको अवस्थामा सशक्त हुँदा हानि हुँदैन भन्ने ठान्थे। जब उनले गभर्नर र राजदूतजस्ता उच्च पदस्थ नियुक्तिका सम्बन्धमा आफूलाई बेवास्ता गरेको अनुभव गरे, असहमति प्रकट गरिहाले। पटक्कै नहिच्किचाई उनले सोझो भाषामा नेहरूलाई लेखे, तपाईं गलत नजिर कायम गर्दै हुनुहुन्छ, एउटा राष्ट्रपति जो तपाईंलाई मन पराउँदैनथ्यो भने धेरै दुःख दिन सक्थ्यो। त्यसपछि यो विषयमा मन्त्रिपरिषद्मै छलफल भयो। मन्त्रिपरिषद्ले उच्च पदस्थ नियुक्तिहरूका फाइल अन्तिम निर्णय गर्नुअघि राष्ट्रपतिसमक्ष प्रस्तुत गर्ने निर्णय गर्यो। डा प्रसादले अरू सन्दर्भमा पनि आवश्यकताअनुसार सरकारलाई चेतावनी दिने संवैधानिक कर्तव्य पूरा गरेका थिए। हिन्दु कोड बिलका सन्दर्भमा उनले सरकारलाई लिखित रूपमा आफ्नो राय दिएका थिए। राष्ट्रपति भण्डारीले पनि संविधानअनुसार आफ्नो भूमिका निर्वाह गर्ने प्रस्ट संकेत गर्दै आउनुभएको छ। प्रतिनिधिसभाबाट मात्रै पारित राहदानी विधेयकलाई प्रमाणीकरण नगरी पुनर्विचारका लागि संघीय संसद्मा फिर्ता पठाएर उहाँले आफ्नो सोच र कार्यशैली प्रस्ट पारिसक्नुभएको छ। ०७६ जेठ ८ गते उहाँले त्यसरी विधेयक फिर्ता पठाउनुभएपछि टिप्पणी गरिएको थियो गणतान्त्रिक व्यवस्थामा राष्ट्रपतिले विधेयकलाई पुनर्विचारका लागि संसद्मा फिर्ता पठाएको यो पहिलो घटना हो। भर्खरै उपनिर्वाचन सम्पन्न भएपछि प्रमुख निर्वाचन आयुक्तको नेतृत्वमा प्रतिवेदन बुझाउन शीतल निवास पुगेको निर्वाचन आयोगको प्रमण्डलसमक्ष राष्ट्रपतिले सोध्नुभयो मतदाताका संख्यामा महिला र पुरुषको अनुपात कस्तो थियो ? उहाँले अर्को प्रश्न सोध्नुभयो अघिल्लो निर्वाचनभन्दा यसपटक मतदाता किन घटे ? प्रमण्डलले राष्ट्रपतिको जिज्ञासाको चित्तबुझ्दो उत्तर दिन सकेन। फर्किंदा स्वयं प्रमुख आयुक्तलाई महसुस भयो राष्ट्रपतिसमक्ष आउँदा सम्पूर्ण विवरण तयार गरेर आउनुपर्ने रहेछ। देशको परिवेशका सम्बन्धमा हरेक क्षण सुसूचित रहने उहाँको यस्तो आकांक्षाले राष्ट्रपति पदको मार्यादा घटाउँदैन, अझ बढाउँछ। राजनीतिलाई देशको आर्थिकसामाजिक रूपान्तरणको माध्यमका रूपमा गहिरो ढंगले आत्मसात गर्ने यस्तो व्यक्तिलाई सधैं पर्यवेक्षकजस्तो स्थानमा बस्न गाह्रो हुन सक्छ। पदीय दायित्वको सीमा सकिएपछि नयाँ बाटो पनि त खुल्न सक्छ। त्यसैले भोलि भूतपूर्व राष्ट्रपतिको दायरामा सीमित नभएर उहाँले नयाँ बाटो रोज्नुभयो भने आश्चर्य नहुन सक्छ।"
सुस्तायो अर्थतन्त्र,"काठमाडौं : मुलुकको अर्थतन्त्र विस्तारमा गतिरोध उत्पन्न भएको छ। अर्थतन्त्र गतिशील बनाउने एक्टर हरू घरायसी, निजी क्षेत्र र सरकार हुन्। आर्थिक क्रियाकलाप विस्तारमा योगदान गर्ने तीनै क्षेत्र शिथिल हुँदै छन्। उपभोग निरुत्साहित गर्ने नीतिले घरायसी क्षेत्रबाट अर्थतन्त्रमा हुने योगदान घटेको छ। व्यक्तिगत कर्जा उपभोगमा समेत सरकारले कडाइ गरेको छ। सवारी र घरकर्जामा आम्दानीको ५० प्रतिशतभन्दा बढी मासिक किस्ता हुने गरी अब कर्जा पाइने छैन। यसले व्यक्तिगत आवास खरिद तथा निर्माण र सवारीसाधन खरिदलाई निरुत्साहित गर्नेछ। राष्ट्रिय योजना आयोगका पूर्वउपाध्यक्ष दीपेन्द्रबहादुर क्षत्रीले व्यक्तिगत कर्जाको हिस्सा निर्धारण (रासनिङ) गर्दा आवास र सवारीसाधनका क्षेत्रमा हुने उपभोग खर्च निरुत्साहित हुने बताए। ऋण कटौतीले बैंकमा लगानीयोग्य पुँजी अभाव नहोला र ऋण लिन कर चुक्ताको प्रमाण पेस गर्नुपर्ने भएपछि करको दायरा विस्तार हुन्छ भन्ने सोचले यो नियम निर्देशित देखिन्छ, राष्ट्र बैंकका पूर्वगभर्नरसमेत रहेका क्षत्री भन्छन्, आर्थिक क्रियाकलाप नभएपछि कर कहाँबाट उठ्छ भन्नेतिर सोच नपुगेको जस्तो देखिन्छ। अर्थशास्त्री केशव आचार्यको विचारमा सरकारको पछिल्लो नीतिले अनौपचारिक अर्थतन्त्रलाई बढावा दिन्छ। अब आवास र सवारीका लागि कर्जा लिन चाहनेले सहकारी या अनौपचारिक क्षेत्रबाट कर्जा लिन थाल्छन्। सरकारले कर अनुपालनाका लागि सेवा प्रवाहमा सुधार र प्रोत्साहन गर्नुपर्नेमा सबैतिरबाट कस्ने काम प्रत्युत्पादक हुन सक्ने आचार्य बताउँछन्। विदेश जानेलाई विदेशी मुद्रा सटहीमा कडाइ गर्दा त्यसको असर रेमिट्यान्स आप्रवाह घटेको छ, उनले भने, हुन्डी बढेको आशंका छ। त्यस कारण कतै प्रोत्साहन र कतै कडाइ गर्दै लैजानुपर्छ। यस वर्ष बैंक तथा वित्तीय संस्थाबाट कर्जाको उपभोग घटिरहेको छ। व्यवसायी ऋण लिन उत्साही छैनन्। व्यक्तिगत कर्जामा कडाइ गर्दा बैंक तथा वित्तीय संस्थाको आम्दानी प्रभावित हुनेछ। ऋण प्रवाह कमजोर भएकै कारण यस वर्ष पहिलो त्रैमासिक अवधिमा बैंकको नाफा घटेको छ। आव ०७५७६ को पहिलो तीन महिनामा ४६५९ प्रतिशत बढेको बैंकको नाफा यस वर्ष ६२६ प्रतिशत मात्र बढेको छ। बैंकले सरकारलाई बुझाउने आयकर घटेको छ। बैंकको कर्जा प्रवाहमा कमी आउनुले निजी क्षेत्रको व्यावसायिक गतिविधि कमजोर भएको संकेत गर्छ। सरकार, निजी क्षेत्र र घरायसी क्षेत्रको अन्योन्या िश्रत सम्बन्ध छ। सरकारले पूर्वाधार निर्माण र लगानीमैत्री नीति निर्माण गरेर निजी क्षेत्रलाई व्यवसाय विस्तार र उत्पादनका लागि प्रोत्साहित गर्छ। घरायसी क्षेत्रलाई उपभोगका लागि प्रोत्साहित गरेर निजी क्षेत्रले नाफा आर्जन गर्छ। व्यवसाय गरेर सरकारलाई कर तिर्छ। सरकारले त्यो कर पूर्वाधार निर्माण, सार्वजनिक सेवा र वस्तुको गुणस्तर र आपूर्ति सुधारमा खर्च गर्छ। अर्थतन्त्रमा अप्रत्यक्ष करको हिस्सा बढ्दै जानु भनेको उपभोक्ताले तिर्ने कर बढेको हो। नेपालजस्तो विकासोन्मुख अर्थतन्त्रमा कर्जाको माग घट्नु शुभसंकेत होइन। आर्थिक गतिविधि सुस्त हुँदा राजस्व घटेको छ। चालु आवको पहिलो पाँच महिना (साउनमंसिर) मा राजस्वको लक्ष्य र असुलीको खाडल साढे ९३ अर्ब रुपैयाँ पुगेको छ। सरकारले पहिलो पाँच महिनामा चार खर्ब दुई अर्ब ३४ करोड राजस्व उठाउने लक्ष्य राखेकोमा तीन खर्ब ८ अर्ब ८२ करोड रुपैयाँमात्र राजस्व संकलन भएको अर्थ मन्त्रालयले जनाएको छ। राजस्व कम हुँदा सरकारले विकास निर्माणमा गर्ने खर्च घट्छ। स्रोत कटौती भए पनि तलबभत्ता, पेन्सन, सामाजिक सुरक्षा भत्तालगायत अनिवार्य दायित्वका साधरण प्रकृतिका खर्च घटाउन सम्भव हुँदैन। यस्तो अवस्थामा विकासतर्फको खर्च कटौती हुन्छ। अर्थशास्त्री डा डिल्लीराज खनालका अनुसार लामो समयदेखि विकास खर्चलाई अर्थतन्त्रमा उत्पादन विकास हुने गरी प्राथमिकता निर्धारण गरेर खर्च गर्न नसक्दा समस्या भएको हो। सरकारले बर्सेनि अर्बौं रकम विकासका लागि खन्याएको छ। त्यसको प्रतिफलमा कति उत्पादन वृद्धि भयो ? कति लगानी आकर्षित भयो ? कति रोजगारी सिर्जना भयो ? भनेर उत्पादनमूलक र किफायती ढंगले खर्च गर्न सकिएको छ। एक त बजेटमा विकास आयोजना र कार्यक्रमको प्राथमिकता निर्धारण ठिक छैन। बजेटलाई उपलब्धि (रिजल्ट) सँग जोड्ने गरी आयोजना कार्यक्रम छनोट गर्नुपर्छ, खनाल भन्छन्, खर्च गर्ने तरिका पनि अपारदर्शी र आर्थिक वर्षको अन्त्यमै जथाभाबी गर्ने चलन छ। खनालले अर्थतन्त्रमा उत्पादनशील क्षमता बढाउने गरी पूर्वाधारको प्राथमिकीकरण गरे मात्र लगानी, उत्पादन र रोजगारी वृद्धि हुने र राजस्व पनि वृद्धि हुने बताए। प्राथमिकीकरण र प्रक्रिया मिलाएर खर्च गर्दा सबै पक्ष लाभान्वित हुन्छन्। मुलुकमा उत्पादन र रोजगारी बढ्छ। भएको विकास खर्चलाई अपारदर्शी ढंगले खर्च गरेर दुरुपयोग गर्दा परिणाम आउँदैन। देशमा गरिबी र अविकास रहिरहन्छ। यस्तो अवस्थामा राजस्व प्राप्त गर्ने क्षमता पनि ह्रास हुन्छ। कतिपयले विकास नहुनुमा अर्थ मन्त्रालयलाई दोष दिनु उपयुक्त नहुने तर्क गर्छन्। तर विकास निर्माण नहुनुको मुख्य जड आयोजना छनोट र विकास आयोजना तथा कार्यक्रमको प्राथमिकीकरणबाट सुरु हुन्छ। जुन अर्थ मन्त्रालयको जिम्मेवारीमा पर्छ। सरकारको खर्च निजी लगानीका लागि आफैंमा उत्प्रेरक हो। सरकारले विकास निर्माणमा खर्च बढाएपछि त्यो पैसा बैंकमा निक्षेपका रूपमा जम्मा गर्छ। बैंकले त्यही पैसा सिमेन्ट, छड या अन्य निर्माण सामग्री व्यवसायीलाई ऋण दिन्छ। त्यो ऋणले व्यवसायीले निर्माण सामग्रीको उत्पादन बढाएर निर्माण कम्पनीलाई बेच्छ। त्यो बीचमा कारोबार हुन्छ। त्यहाँ नाफामा र उपभोगमा सरकारले कर पाइरहेको हुन्छ। उद्योगले उत्पादन बढाउँदा रोजगारी बढाइरहेको हुन्छ। कर्जा दिने बैंकले पनि ऋण दिएर नाफा कमाइरहेको हुन्छ। यसरी एउटा चक्रमा अर्थतन्त्र चल्ने हो। सम्पूर्ण चक्र (इकोसिस्टम) लाई अनुकूल ढंगले सञ्चालन गर्न सकिएन भने त्यहाँ समस्या देखापर्छ। अहिले अर्थतन्त्रमा त्यही भइरहेको हो। सरकारले कर अनुपालनाका लागि विभिन्न नियमनका माध्यमबाट निजी क्षेत्रलाई चेपिरहेको छ। कर उठाउन मात्र खोज्ने र निजी क्षेत्रलाई प्रोत्साहन गर्ने कार्यक्रम नआउँदा निजी क्षेत्र हतोत्साही भएको हो। सरकारले निजी क्षेत्रलाई कस्ने मात्र होइन, प्रोत्साहन पनि गर्न सक्नुपर्छ, एक व्यवसायी भन्छन्, अहिले संसारभर मौद्रिक नीतिमार्फत परिमाणात्मक सहजता (क्वान्टिटिभ इजिङ) मार्फत कर्जा र लगानीलाई प्रोत्साहित गरिन्छ। हामीकहाँ त वित्तीय नीति र यसलाई सञ्चालन गर्ने धेरै अनुदार भए। अर्थतन्त्रको अहिलेको गतिरोध त्यसैको प्रतिक्रिया हो। गत वर्ष सरकारले विकास खर्च सिलोसाङ्लो ७८ प्रतिशत पुर्याएको छ। यो वर्ष पनि विकास खर्च सुस्त देखिन्छ। आर्थिक वर्षको पाँच महिना बितिसक्दा पनि विकास खर्च ९ प्रतिशतमात्र छ। आर्थिक वर्षको अन्तिममा र अपारदर्शी खर्च गर्ने क्रम यो वर्ष पनि दोहोरिने देखिन्छ। सरकारको विकास निर्माणको काम नहुँदा मुलुकमा सिमेन्टछड उत्पादन गर्ने कम्पनीले क्रमशः उत्पादन कम गर्दै लगेका छन्। सरकारको सुस्त विकास खर्च र भूकम्पपछिको पुनर्निर्माण पनि अधिकांश सम्पन्न भइसकेकाले निर्माण सामग्रीको प्रयोग कम हुने अनुमानका आधारमा उत्पादन कटौती भएको हो। सरकारको विकास खर्च कम हुँदा बजारमा नगद प्रवाह कम भएको छ। जसले समग्रमा उपभोगमा हास ल्याउनेछ। भूकम्प र नाकाबन्दीपछि भइरहेको आर्थिक वृद्धि उच्च आर्थिक वृद्धिदर नजिक छ। तर राजस्व प्राप्तिमा आएको कमीले सरकारको सम्भावित विकास खर्च कटौतीले यस आर्थिक वर्षमा आर्थिक वृद्धिदर कमजोर हुने अनुमान गरिएको छ।"
एउटै किसानको २५ लाखसम्म बक्यौता,"काठमाडौं : उखुको भुक्तानी माग गर्दै किसानले काठमाडौंमा प्रदर्शन गरेका छन्। उखु बिक्री गरेबापत चिनी उद्योगबाट लामो समयसम्म भुक्तानी नपाएपछि उनीहरूले शनिबार माइतीघर मण्डलामा प्रदर्शन गरेका हुन्। उखु किसान संघर्ष समिति सर्लाहीको अगुवाइमा करिब डेढ सय किसान प्रदर्शनीमा सहभागी थिए। संघर्ष समितिका सचिव हरेश्याम रायले सर्लाहीका दुई चिनी उद्योगले उखु खरिद गरको रकम किसानलाई दिन बाँकी रहेको जानकारी दिए। उनका अनुसार अन्नपूर्ण सुगर मिलले २०७० देखि २०७५ सम्मको बक्यौता दिएको छैन। यस्तो बक्यौता करिब ५० करोड रुपैयाँ छ। २०७० सालदेखि पुरानो बक्यौता हालसम्म पाएको छैनौं, सचिव रायले भने,गत वर्षकै रकम पनि बाँकी छ। राजनीतिक पहुँच भएका किसानले भुक्तानी पाए। तर, पहुँच नभएका किसानले हालसम्म पाएनन्। अन्नपूर्ण सुगर मिलबाट १२ हजार किसानले भुक्तानी पाउन बाँकी छ। सुगर मिलबाट एउटै किसानले २५ हजारदेखि २५ लाख रुपैयाँसम्म भुक्तानी लिन बाँकी छ। उनका अनुसार पुरानो भुक्तानी र नयाँ भुक्तानी उपलब्ध गराउने विषयमा पटक पटक स्थानीय जिल्ला प्रशासन कार्यालयको रोहवरमा उद्योगी र किसानबीच सहमति भए पनि बक्यौदा रकम उपलब्ध गराइएको छैन। गत असार मसान्तसम्म पुरानो बक्यौदा रकम भुक्तान गर्ने र गत कात्तिक मसान्तसम्ममा नयाँ भुक्तानी उपलब्ध गराउने भनेर स्थानीय जिल्ला प्रशासन कार्यालय, उद्योगी र किसानबीच गत जेठ ६ गते सहमति भएको थियो। पटकपटक सहमति गरेर पनि बक्यौदा रकम प्राप्त नभएकाले र उक्त रकम उपलब्ध गराउन सरकारी निकायले पनि चासो नदिएकाले आन्दोलन गर्न राजधानी आइपुगेका छौं, रायले भने। सर्लाहीकै महालक्ष्मी सुगर मिलले गत वर्ष उखु खरिद गरेबापत साढे २१ करोड रुपैयाँ किसानलाई झुक्तानी गर्न बाँकी छ। महालक्ष्मीले ६० करोडको उखु खरिद गरेकोमध्ये १३ हजार किसानको साढे २१ करोड रुपैयाँ भुक्तानी गरेको छैन।भुक्तानी लिन हामी उद्योगदेखि सुगर मिलको सञ्चालकको घरदैलोसम्म धर्ना दियौं, रायले भने, तर पनि भुक्तानी पाइएन। अहिले त सञ्चालक घरमा पनि भेटिँदैन। उद्योगमा पनि आउँदैनन्। संघर्ष समितिले माग तत्कालै सुनुवाइ नभए यसै साता बालुवाटारस्थित प्रधानमन्त्रीको निबास र संघीय संसद् भवन घेराउ गर्नेसम्मका कार्यक्रम तय गरेको छ। किसानले माग पूरा नहुँदासम्म काठमाडौंमै बसेर आन्दोलनलाई निष्कर्षमा पुर्याउने जानकारी गराएका छन्। किसानले उद्योगीले उखु खरिद गर्दा प्रतिक्विन्टल सुक्खा शीर्षकअन्तर्गत ५ देखि २० प्रतिशत रकम कटौती गर्न नपाउने, बलजफ्ती चिनी मिलद्वारा आफूखुसी कायम गरिएको प्रतिक्विन्टल पाँच सय रुपैयाँ खारेज गरी सरकारले तोकेको प्रतिक्विन्टल पाँच सय ३६ रुपैयाँ ६५ पैसा कायम गर्नुपर्ने, उखुको मूल्य अनुदानसहित पाँच सय ३६ रुपैयाँ ६५ पैसा नै उपलब्ध गराउनुपर्नेलगायत माग राखेका छन्। मन्त्रिपरिषद्को बैठकमार्फत सरकारले यो वर्षका लागि प्रतिक्विन्टल उखुलाई पाँच सय ३६ रुपैयाँ ६५ पैसा मूल्य निर्धारण गरेको छ। उखु उत्पादक किसान महासंघका अध्यक्ष कपिलमुनी मैनालीका अनुसार सरकारले समर्थन मूल्य तोकेपछि अहिले इन्दुशंकर, हिमाल, एभरेस्ट, रिलायन्स, बाबा बैजनाथलगायत उद्योगले किसानबाट उखु खरिद गरी क्रसिङ गर्न थालेका छन्। मैनालीले उखुको समर्थन मूल्य तोक्न ढिला भएका कारण सरकारले तोकेको मूल्य आफूले बाध्य भएर स्वीकार गरेको बताए। घाटा सधैं हामीले नै खाने हो। मूल्य निर्धारण गर्न ढिलाइ भएकाले हाम्रो उखुको रस सुकेर हामीलाई नै घाटा हुन थाल्यो, उनले भने,मूल्य स्वीकार गरौंभन्दा लागत मूल्य पनि उठेन। अस्वीकार गर्दा रस सुखेर हामीलाई नै घाटा भयो। घाटा सहनुभन्दा तोकिएको मूल्य स्वीकार गर्न बाध्य भयौं।"
बहुमतको निर्णयप्रति पौडेलको आपत्ति,"काठमाडौं : कांग्रेस केन्द्रीय कार्यसमिति बैठकका निर्णयप्रति असन्तुष्ट पक्षले आपत्ति जनाएको छ। बहुमतका नाममा एकलौटी ढंगले अगाडि बढ्न खोजेकाले अब नेतृत्वसँग संवाद नगर्ने वरिष्ठ नेता रामचन्द्र पौडेलले बताएका छन्। हाम्रा कुरा स्पष्टसँग राखेका छौं। हामी सभापतिज्यूसँग कुरा गर्न जाँदैनौं। देशभरका नेताकार्यकर्तासँग संवादमा छौं, पौडेलले भने, हामी कम्युनिस्ट सरकारलाई धेरै मत ल्यायौं भन्दैमा संवैधानिक निकायमा मनपरी कहाँ गर्न पाइन्छ भनेर शेरबहादुर देउवाजीकै नेतृत्वमा सरकारलाई खबरदारी गरिरहेका छौं। तर, यहाँ बहुमत छ भन्दैमा एकलौटी निर्णय कसरी भइरहेका छन् ? प्रश्न उठेका छन्। वरिष्ठ नेता पौडेल र अर्का नेता कृष्णप्रसाद सिटौला पक्षले बहिष्कार गरे पनि बिहीबार सभापति देउवाले अर्काे वर्ष फागुनमा महाधिवेशन गर्ने गरी कार्यतालिका सार्वजनिकलगायत विभिन्न निर्णय गराएका थिए। त्यसपछि सामूहिक धारणा तय गर्न शुक्रबार संस्थापनइतरको बैठक महामन्त्री डा शशांक कोइराला निवास महाराजगन्जमा बसेको थियो। केन्द्रीय कार्यसमितिको निर्णय गलत भएको निष्कर्ष निकाल्दै बैठकले मुलुकभरका पार्टी नेताकार्यकर्तासँग संवाद गर्ने निर्णय गरेको हो। निर्णयहरू गलत मनसायमा भएका छन्, सच्याइनुपर्छ। पार्टीलाई निष्पक्षता, पारदर्शी र न्यायका आधारमा सञ्चालन गरेर लैजानुपर्छ, बैठकपछि पौडेलले भने, हिजोका निर्णय विधान र सहमतिको भावनाविपरीत छन्। प्रजातान्त्रिक मर्मविपरीत छन् र पार्टी परम्पराविपरीत छन्। भ्रातृसंस्था गठन र विभाग बढाउने कुरा पनि विधानअनुसारै हुनुपर्नेमा उनले जोड दिए। उनले महामन्त्री डा कोइराला र पूर्वमहामन्त्री प्रकाशमान सिंहलाई छेउमा राखेर पत्रकारसँग असाधारण अवस्थामा मात्र पार्टीको कार्यकाल एक वर्ष थप्ने प्रावधान रहेको सुनाए। सभापति देउवाले भने पार्टीलाई संकटमा धकेल्ने गरी अर्काे वर्ष फागुनमा महाधिवेशनको मिति तोकेको आरोप उनले लगाए। पार्टी धरापमा पार्ने निर्णय भएको छ। २०७७ मंसिरमा वडा तहको अधिवेशन गरेर फागुनमा केन्द्रीय अधिवेशन गर्ने कुरा छ। त्यसअघि लामो समय के गर्ने ? उनले भने, यही फागुनमा कार्यकाल सकिँदै छ। कुनै कारणले तोकिएको समयमा महाधिवेशन भएन भने पार्टीको भविष्य के हुन्छ ? सरकारले विपक्षीसँग छलफलपछि मात्र सहमतिमा आमनिर्वाचनको मिति सार्वजनिक गर्ने गरेको उनले उल्लेख गरे। सभापति देउवाले भने पार्टीभित्र केही मान्छेसँग बसेर महाधिवेशन कार्यतालिका सार्वजनिक गरेको टिप्पणी उनले गरे। आफूहरू सहमतिमै पार्टी सञ्चालन गर्नुपर्ने पक्षमा रहँदारहँदै पनि सभापतिले सहमतिविपरीत बहुमतबाट पार्टी विधानका महत्त्वपूर्ण धाराहरू निलम्बन गरेको बताए। महामन्त्री डा कोइरालाले पनि सभापतिले एकल निर्णय गरेर पार्टीलाई धराशायी बनाएको आरोप लगाए। मैले सभापतिज्यू र वरिष्ठ नेता रामचन्द्र दाइलाई सधैं भन्दै आएको छु तपाईंहरू एकढिक्का हुनुस्, नत्र पार्टी धराशायी हुन्छ, उनले भने, पार्टी एक हुनुपर्छ भन्दै गर्दा सभापतिले एकल निर्णय गर्नुभयो। ठीक भएन। यसले पार्टीलाई धराशायी बनाएको छ। एकताका लागि पार्टी सभापतिले नै पहल गर्नुपर्नेमा उनले जोड दिए। पूर्वमहामन्त्री एवं पौडेल समूहद्वारा गठित वार्ता समिति संयोजक सिंहले सहमतिका लागि सकारात्मक प्रयास भइरहेका बेला सभापति देउवाले एकलौटी निर्णय गरेर गैरलोकतान्त्रिक काम गरेको आरोप लगाए। सहमतिको नजिकनजिक पुगिसकेका थियौं। त्यसलाई अन्तिम रूप दिन बाँकी थियो। पार्टी सभापतिसँग पनि कुरा भएको थियो, उहाँबाट पनि सकारात्मक आश्वासन आएको थियो, उनले भने, तर, वार्ता निष्कर्षमा नपुगी एकलौटी ढंगबाट भएको निर्णय पार्टीको परम्परा, संस्थागत निर्णयविपरीत र गैरलोकतान्त्रिक भएको छ। यसको विरोध गर्छाैं। पार्टीलाई सच्याउन र सही दिशामा ल्याउन लाग्छौं। समय हुँदा काम नगर्ने तर अन्तिममा आएर दबाबमा काम गर्न खोज्ने नेतृत्वको कार्यशैलीकै कारण आफूहरुले १४ औं महाधिवेशन समयमै गर्ने गरी प्रस्तावकै रूपमा केन्द्रीय कार्यसमितिमा पेस गर्न माग गरेको उनले जनाए। असन्तुष्ट समूहको बैठकमा नेता सिटौला भने अनुपस्थित थिए। उनी काठमाडौंबाहिर रहेको जनाइएको छ। बैठकमा सहभागी नेताले पार्टी नेतृत्व बहुमतबाट अगाडि बढ्न खोजेकाले कडा रूपमा प्रस्तुत हुनुपर्नेमा जोड दिएका थिए। उनीहरूले वार्ता समितिको प्रारम्भै गलत तरिकाले भएको बताएका थिए। विधानअनुसार पार्टीमा भ्रातृसंस्थाबारे छलफल हुनुपथ्र्याे तर लेनदेनका आधारमा गर्न खोज्दा संस्थापन पक्षले धेरै राख्ने कुरा स्वाभाविकै हो, केन्द्रीय सदस्य प्रदीप पौडेलले भने, त्यसकारण विधानलाई बटमलाइन बनाउनुपर्छ। सहमतिका नाममा विधानलाई बेवास्ता गर्ने कुरा उचित हुँदैन।"
सचिवले नै टेरेनन् प्रधानमन्त्रीलाई,"काठमाडौं : संघीय राजधानी मात्र नभएर देशकै प्रशासनिक केन्द्र सिंहदरबारको कर्मचारी संयन्त्र नै सबैभन्दा धेरै अटेरी देखिएको छ। प्रधानमन्त्रीकै प्रत्यक्ष निगरानीको सतर्कता केन्द्रको निर्देशनसमेत कर्मचारीले लत्याएको पाइएको छ। १५ दिनभित्र कारवाहीको जानकारी पठाउनुपर्ने व्यवस्था भए पनि छड्के अनुगमनको दुई महिनाभन्दा बढी भइसक्दा पनि अधिकांश मन्त्रालयले कारवाहीको जानकारी नपठाएको सतर्कता केन्द्रले जनाएको छ। कारवाहीको विवरण मन्त्रालयकार्यालयका प्रमुखले पठाउनुपर्ने व्यवस्था छ। सहसचिवसम्मका कर्मचारी छड्केमा परेकाले मन्त्रालयका सचिवले कारवाहीको विवरण पठाउन आलटाल गरिरहेका छन््। प्रधानमन्त्रीको निगरानीमा रहेको सतर्कता केन्द्रले भ्रष्टाचार तथा अनुचित काम न्यूनीकरण गर्न स्थलगत अनुगमन, निगरानी, छड्के जाँच र अन्वेषण गर्ने व्यवस्था छ। उसले मन्त्रालय कार्यालयको अनुगमन गर्ने क्रममा कर्र्मचारीको कार्यालय समय पालना र तोकिएको पोसाक लगाएनलगाएको अनुगमन गर्दै आएको छ। केन्द्रले ०७६ असोस २८ गते सिंहदरबारमा रहेका ऊर्जा, जलस्रोत तथा सिँचाइ मन्त्रालय, भूमि व्यवस्था, सहकारी तथा गरिबी निवारण मन्त्रालय, वन तथा वातावरण मन्त्रालय, महिला, बालबालिका तथा ज्येष्ठ नागरिक मन्त्रालय, भौतिक पूर्वाधार तथा यातायात मन्त्रालय, संघीय मामिला तथा सामान्य प्रशासन मन्त्रालय, शिक्षा, विज्ञान तथा प्रविधि मन्त्रालय, सहरी विकास मन्त्रालय, गृह मन्त्रालय, श्रम, रोजगार तथा सामाजिक विकास मन्त्रालयमा छड्के गरेको थियो। असोज ३० गते सिंहदरबारमै रहेका खानेपानी मन्त्रालय, उद्योग, वाणिज्य तथा आपूर्ति मन्त्रालय, अर्थ मन्त्रालय, राष्ट्रिय पुनर्निर्माण प्राधिकरण, मुद्रण विभागको पनि अनुगमन गरेका थियो। दुई सहसचिव सहितका कर्मचारी छड्केमा परेका थिए। केन्द्रले सचिवस्तरीय निर्णय गरेर कारवाहीको जानकारी सम्बन्धित मन्त्रालयकार्यालयलाई पठाउने गरेको छ। ऊर्जाका १७ कर्मचारी छड्केमा परेका थिए। छड्के गर्दा उनीहरू अनुपस्थित पाइएको थियो। छड्केमा परेका ऊर्जाका १७ र भूमि व्यवस्थाका २८ कर्मचारीको कारवाहीबारे कुनै जानकारी नआएको केन्द्रले जनाएको छ। भूमि व्यवस्थाका २५ कर्मचारी अनुपस्थित थिए र ३ जनाले समय पालना गरेका थिएनन्। भौतिक पूर्वाधार, संघीय मामिला, शिक्षा, सहरी विकास, श्रम तथा रोजगार, उद्योग, अर्थ मन्त्रालयले पनि कारवाहीको जानकारी पठाएका छैनन्। भौतिक पूर्वाधारका १२ जना अनुपस्थित थिए भने ३ जनाले तोकिएको पोसाक लगाएका थिएनन्। संघीय मामिलाका २९ र शिक्षाका १० कर्मचारी छड्केमा अनुपस्थित पाइएको थियो। सहरी विकासका २ कर्मचारीले समय पालना नगरेको भेटिएको थियो भने ४ जनाले पोसाक उल्लंघन गरेका थिए। श्रम तथा रोजगारका ४९ कर्मचारी कार्यालयमा भेटिएका थिएनन्। उद्योगका ३६ जना अनुपस्थित थिए भने ३ जनाले पोसाक लगाएका थिएनन्। सिंहदरबारभित्रकै मुद्रण विभाग, पुनर्निर्माण प्राधिकरणले पनि कारवाहीको विवरण पठाएको छैन। सम्बन्धित मन्त्रालयका विभाग, परियोजना, आयोजनाले समेत कारवाहीको विवरण पठाएका छैनन्। सतर्कता केन्द्रका सूचना अधिकारी डालनाथ अर्यालका अनुसार आर्थिक वर्ष ०७६७७ को मंसिर १५ सम्म १ हजार ७ सय ६० कर्मचारी छड्केमा परेका छन्। १ हजार ४ सय ४५ जना अनुपस्थित थिए भने ३ सय १५ जनाले तोकिएको पोसाक लगाएका थिएनन्। छड्ेकमा परेकामध्ये ५ सय ३० जनामाथि कारवाहीको जानकारी केन्द्रलाई प्राप्त भएको उनले बताए। अझै १ हजार २ सय ३० कर्मचारीको कारवाही विवरण सम्बन्धित मन्त्रालयकार्यालयले दिएका छैनन्। उनले पटक पटक ताकेता गर्दा पनि सम्बन्धित मन्त्रालयकार्यालयले कारवाहीको विवरण नपठाएको बताए। हामीले पटक पटक ताकेता गरेका छौं, उनले भने, फोन र पत्रबाट ताकेता गरिरहेका छौं। उनका अनुसार कारवाही विवरण नपठाए सम्बन्धित मन्त्रालय वा कार्यालय प्रमुखलाई कारवाहीको सिफारिस गरिनेछ। केन्द्रले पहिलो पटक छड्केमा पर्ने कर्मचारीलाई अलर्ट गराउने गरेको छ। दोस्रो पटक पनि छड्केमा परे कार्य सम्पादनको अंक घट्नेछ जसले बढुवा लगायतमा असर पर्न सक्छ। लोक सेवा आयोगको परामर्शमा कर्मचारी नसिहत पाउनेछ। अस्पतालमा झन् अटेरी सरकारी अस्पताल अझै अटेरी देखिएका छन्। सरकारी अस्पतालका चिकित्सक तथा कर्मचारी ठूलो संख्यामा छड्के अनुगमनमा परेका थिए। सर्तकता केन्द्रले वीर अस्पतालमा साउन २५ गते छड्के अनुगमन गरेको थियो भने कान्ति बाल अस्पतालमा भदौ १० मा छ्ड्के गरेको थियो। सतर्कता केन्द्रका शाखा अधिकृत नारायणप्रसाद दाहालका अनुसार वीर अस्पतालमा ३ सय २१ कर्मचारी अनुगमनका बेला अनुपस्थित थिए भने १० जनाले तोकिएको पोसाक लगाएका थिएनन्। वीरले छड्के अनुगमन भएको ५ महिना हुन लाग्दा पनि कारवाही विवरण केन्द्रमा पठाएको छैन। कान्तिले ढिलै भए पनि कारवाहीको विवरण पठाएको छ।"
तस्करको निसानामा महिला,"काठमाडौं : नेपाल प्रहरीको मानव बेचबिखन अनुसन्धान ब्युरोले १० महिना अवधिमा विभिन्न मुलुकबाट २ सय ७२ नेपालीको उद्धार गरेको छ। तीमध्ये २ सय ६ जना महिला छन्। तस्करले पुरुषभन्दा महिलालाई बढी निसानामा पार्ने गरेको यो तथ्यांकले देखाउँछ। गिरोहले वैदेशिक रोजगारीका नाममा उनीहरूलाई विदेश पुर्याएर इच्छाविपरीत कार्य गर्न बाध्य पारेका थिए। ब्युरोका प्रवक्ता एसपी गोविन्द थपलियाका अनुसार मानव तस्करीको अवस्था भयावह छ। पीडितले उजुरी नगर्दा अनुसन्धानमा कठिनाइ भोग्नुपरिरहेको प्रवक्ता थपलिया बताउँछन्। पीडित महिलाले आफूलाई लैजाने व्यक्तिको नाम बताए पनि माथिल्लो तहको गिरोहबारे जानकार नभएको ब्युरोमा बताएका छन्। भारतको मणिपुरमा हुने गरेको संगठित वेश्यावृत्तिमा नेपाली महिला बेचिए, उनी भन्छन्, पीडित आफैं र उनीहरूका आफन्तको सूचनाका आधारमा दिल्लीस्थित नेपाली दूतावासको समन्वयमा १० महिनामा ७४ जना महिलाको उद्धार गर्यौं। मणिपुर, दिल्ली हुँदै इराकको किर्किस्तान, इन्डोनेसिया र म्यान्मासम्म पुर्याइएका नेपालीलाई ब्युरोले उद्धार गरेको हो। यसका लागि ब्युरोले परराष्ट्र मन्त्रालय र सम्बन्धित मुलुकस्थित दूतावाससँगको समन्वय गरेको थियो। गिरोहले भारतदेखि केन्यासम्म पुर्याएका ७४ महिलाको पनि उद्धार गरिएको ब्युरोले जनाएको छ। यी सबैलाई जबरजस्ती वेश्यावृत्तिमा लगाएको पाइएको ब्युरोको अनुसन्धानले देखाएको छ। कोरिया र चीनमा घरजम गर्ने भनेर पुर्याइएका २९ महिला र बालबालिकालाई ब्युरोले उद्धार गरेको छ। ब्युरोका अनुसार यो घटनामा भने पीडितकै अभिभावकसम्मको मिलेमतो देखिन्छ। गरिबीकै कारण अभिभावकले छोरीलाई चीन पठाएबापत ५० देखि ६० हजार रुपैयाँ बुझेको खुलेको छ। बेचबिखनकै उद्देश्यले विभिन्न मुलुक पुर्याइएका ८४ पुरुष, महिला र बालबालिकाको उद्धार ब्युरोले गरेको छ। उनीहरूलाई घरेलु कामदारका रूपमा गिरोहले बेचेर आएका थिए। भारतको मणिपालमा मिर्गाैला तस्करीका लागि पुर्याइएका दुई जनालाई ब्युरोले उद्धार गरेको थियो। समयमै प्रहरीमा खबर गरेका कारण उनीहरू जोगिएका थिए। मणिपुर पुगेका अधिकांशलाई काँकडभिट्टा हुँदै लगिएका थिए। प्रहरीले केही अपरेसन माइती नेपालको समन्वयमा गरेको थियो। ब्युरोका अनुसार उद्धार गरिएका पीडित धेरै पैसा कमाउने अभिलासा बोकेर तस्करलाई रकम बुझाउँछन्। कति त तस्करले भनेका मुलुकसम्म पुग्नै पाउँदैनन्। केन्या, मलावी, लिबिया र इन्डोनेसियामा वैदेशिक रोजगारका नाममा पीडितलाई भारतको दिल्ली हुँदै लगिन्छ। ब्युरोका अनुसार दिल्लीमै १० देखि १५ दिनसम्म तस्करले पैसा लिएर बेपत्ता भएपछि नेपालीलाई स्वदेश फकाईएका घटना पनि छन्। सम्बन्धित देशमा कामदारको भिसा लाग्दैन भन्ने जान्दाजान्दै चोरबाटो हुँदै जान पीडितहरू राजी देखिएका छन्, उनी भन्छन्, जब तस्करले सबै पैसा हात पार्छ र बेपत्ता हुन्छ तब मात्रै उनीहरूले ठगिएको थाहा पाउँछन्। लिंग, उमेर र शोषणका आधारमा ३ सय ८७ जनाले ब्युरोमा उजुरी दिएका थिए। त्यसअनुरुप मुद्दा प्रक्रिया अघि बढाइएको ब्युरो जनाएको छ।"
एमसीसीमा नेकपा लचिलो,"काठमाडौं : सत्तारूढ नेकपाले विकास र सहयोगसम्बन्धी अमेरिकी सहयोग मिलेनियम च्यालेन्स कर्पाेरेसन (एमसीसी) संसद्बाट पारित गर्ने संकेत गरेको छ। पार्टी स्थायी समिति बैठकपछि अध्यक्ष केपी ओली र पुष्पकमल दाहालले केन्द्रीय नेताहरूलाई जारी गोप्य अन्तरपार्टी निर्देशन ३ मा एमसीसीप्रति लचक देखिएको हो। सर्कुलरमा छलफल र प्राप्त तथ्यले एमसीसी इन्डो प्यासिफिक रणनीतिको अधीनस्थ छैन भन्ने देखाएको उल्लेख छ। निर्देशनमा भनिएको छ, एमसीसी इन्डो प्यासिफिक रणनीति अधीनस्थ छ कि छैन ? र एमसीसीअन्तर्गतको ५०० (५० करोड अमेरिकी डलर हुनुपर्नेमा निर्देशनमा अंक गलत लेखिएको छ) अमेरिकी डलर बराबरको अनुदान सहयोग नेपालले लिन हुन्छ कि हुँदैन ? भन्ने विषयमा बैठकमा गम्भीरतापूर्वक छलफल भयो। प्राप्त तथ्यले एमसीसी इन्डो प्यासिफिक रणनीति अधीनस्थ छैन भन्ने देखाएको छ। तथापि बैठकले समग्र पक्ष बुझेर उपयुक्त निर्णय गर्ने जिम्मेवारी पार्टी केन्द्रीय सचिवालयलाई दिएको छ। अध्यक्षद्वयले १० पुसमा हस्ताक्षर गरेको सर्कुलर शनिबार नेताहरूलाई जारी गरिएको हो। स्थायी समिति बैठकमा नेताहरूले एमसीसीलाई इन्डो प्यासिफिक रणनीतिकै अंग होहोइन स्पष्ट पारिनुपर्ने र अमेरिकी सैन्य गठबन्धनको अधीनस्थ भए स्वीकार गर्न नहुने विषयमा चर्को बहस गरेका थिए। सरकारमा रहेका नेताहरू एमसीसी पारित गर्ने पक्षमा र अन्य केही नेता विपक्षमा थिए। स्थायी समितिले यस सम्बन्धमा निर्णय लिन नसकेपछि पार्टीले सचिवालयलाई जिम्मेवारी दिएको थियो। नेता भीम रावलले बैठकमा अपानिमा उल्लेख भएअनुसार तथ्यले अधीनस्थ नदेखाएको भन्ने ढंगले निषकर्ष ननिकलिएको बताए। उनले बैठकमा एमसीसी इन्डो प्यासिफिककै अंग भएको र यसलाई पारित गर्न नहुने भन्दै चर्काे आलोचना गरेका थिए। अहिलेसम्म प्राप्त तथ्यले एमसीसी इन्डो प्यासिफिकको अधीनस्थ छैन भनेर उहाँहरू (अध्यक्षद्वय) ले कसरी भन्न सक्नुभयो ? त्यसरी स्थायी कमिटीमा छलफल भएकै होइन, रावलले अन्नपूर्णसँग भने, बैठकमा अध्यक्षले अन्तिममा निर्णय गर्दा प्रधानमन्त्रीसहितको सचिवालय बैठकमा छलफल गर्ने र त्यसपछि निर्णय गर्ने सारांश सुनाउनुभएको हो। परराष्ट्रमन्त्रीसमेत रहेका स्थायी समिति सदस्य प्रदीप ज्ञवालीले भने बैठकमा एमसीसी इन्डो प्यासिफिक रणनीतिभन्दा अलग र धेरै अगाडिदेखि नेपालले पहल गर्दै आएको विषय भएको बताएका थिए। सन् २००२ मा जर्ज बुसले घोषणा गरेको र २००४ मा अमेरिकी कंग्रेसले स्थापना गरेको एमसीसीबाट सहयोग पाउन नेपालले सन् २००८ देखि पहल गर्दै आएको थियो। यस विषयमा २०१४ देखि वार्ता हुँदै नेपाली कांग्रेस र तत्कालीन माओवादी केन्द्रको संयुक्त सरकारको पालामा सन् २०१७ सेप्टेम्बरमा सम्झौता गरिएको हो। आईपीएस सन् २०१७ नोभेम्बरबाट अगाडि आएको हो, ज्ञवालीको तर्क थियो। ऊर्जा पूर्वाधार तथा सडक स्तरोन्नतिका लागि अमेरिकाले ५० करोड अर्थात् करिब ५७ अर्ब रुपैयाँ र नेपालको १३ करोड डलर अर्थात् १५ अर्ब ९६ करोड रुपैयाँ राखेर निर्माण सम्पन्न गर्ने गरी कम्प्याक्ट नामक सहयोगमा २०७४ भदौ २९ गते सम्झौता भएको थियो। एमसीसी नेपाल कम्प्याक्टको औपचारिक कार्यान्वयन २०७७ असार १६ देखि हुँदै छ। तर त्यसको कार्यान्वयनअघि ६ वटा सर्त पूरा गर्नुपर्ने सम्झौतामा उल्लेख छ। चार सर्त पूरा भइसकेका छन्। संसदीय अनुमोदन र आयोजना क्षेत्रमा पहुँच मात्र कार्यान्वयन बाँकी रहेको परियोजना कार्यालयले जनाएको छ। सरकारले संसद्बाट अनुमोदन गराउन २०७५ असार ३० दर्ता गरेको थियो। तर निवर्तमान सभामुख कृष्णबहादुर महराले प्रस्ताव अनुमोदनका लागि प्रस्ताव नगरेपछि प्रधानमन्त्री केपी ओलीले सार्वजनिक रूपमै असन्तुष्टि जनाएका थिए। अमेरिकी दूतावासले शुक्रबार अमेरिकाले अगाडि बढाएका सबै परियोजना इन्डो प्यासिफिक रणनीतिकै अंग भएको स्पष्ट पारेको थियो। दूतावासका अधिकारी कार्ल रोजर्सले सञ्चारमाध्यमलाई प्रतिक्रिया दिँदै नेपाल आफंै यसमा सहभागी हुन चाहेको बताएका थिए। नेता रावलले भने अमेरिकी दूतावासकै अधिकारीको अभिव्यक्ति आइसकेपछि नेताहरूले जनतालाई ढाँटेको पुष्टि भएको बताए। अमेरिकी दूतावासका अधिकारी कार्ल रोजर्सले एमसीसी इन्डो प्यासिफिक रणनीतिको अंग भएको तथ्य सञ्चारमाध्यममा स्पष्ट गर्नुभएको छ। नेपाल सरकार र पार्टीका उच्च पदमा बसेर एमसीसी इन्डो प्यासिफिक रणनीतिको अंग होइन, संसद्बाट पारित गर्छौं भन्नेहरूले जनतालाई ढाँटेको स्पष्ट भएन र ? रावलले भने।"
