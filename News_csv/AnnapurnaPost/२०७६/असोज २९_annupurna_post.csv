शीर्षक,विवरण
विद्युतमा विदेशी लगानी,"जलविद्युत् विकास कसरी र कुन मोडेलमा गर्दा राष्ट्रको अधिकतम हित हुन्छ भन्ने महत्वपूर्ण पक्ष जहिले पनि ओझेल र उपेक्षामा पर्दै आएको छ। जनताबाट उठाइएको कर (राजस्व) ले साधारण खर्चसमेत नधान्ने हाम्रोजस्तो तन्नम अर्थतन्त्र भएको मुलुकका लागि विदेशी लगानी अनपेक्षित होइन। तर विदेशी लगानीलाई कुन ढाँचा वा प्रारूपमा ल्याउन सकिन्छ, ल्याउँदा देश र लगानीकर्ता दुवैलाई कसरी फाइदा पुग्छ भन्ने मुद्दामा बहस हुने गरेको छैन। नीति तर्जुमा र परिमार्जन गर्न सक्ने हैसियत भएकाहरूले यो विषयलाई स्वार्थपरक ढंगले मात्र कर्म गरे। फलतः दीर्घकालसम्म राज्यले बिजुलीजस्तो यहीं उत्पादन हुन सक्ने विषय पनि आयात गर्नु परिरहेको छ। मुलुकको प्रणालीमा जलाशययुक्त आयोजनाको सख्त जरुरत छ। नेपालका खोलानाला, गल्छी, दह्रा पहाडमा जम्मा गर्न सकिने पानी नै डिजेलपेट्रोल हो। अझ भन्नुपर्दा कच्चा पदार्थ नलाग्ने उत्पादन भनेकै हाम्रो सन्दर्भमा जलविद्युत् हो। अन्य भएका उद्योगले कच्चा पदार्थ आयात गर्नुपर्छ। आयातीत कच्चा पदार्थबाट उत्पादित वस्तु प्रतिस्पर्धी हुँदैन, बजार पाउँदैन। यो सन्दर्भमा तमोर जलाशययुक्त आयोजनामा विदेशी लगानीका लागि प्रयास गरिएको छ। यसमा चिनियाँ कम्पनी इच्छुक देखिएको छ। इच्छुक हुनु आफैंमा सकारात्मक हो तर पूर्ण भने होइन। हिजो संसारकै सबैभन्दा ठूलो जलविद्युत् उत्पादन गर्ने थ्री गर्जेजले समेत पश्चिम सेती (७५० मेगावाट) बनाउन चाहेन। नेपालको ऊर्जा बजारप्रति आश्वस्त हुन सकेन। भारतसित गाँठो फुकिसकेको छैन भन्ने सन्दर्भमा। यहाँको बिजुली न बंगलादेश जान्छ, न त भारतमै भन्ने अहिले पनि लगानीकर्ताको मानसिकता र त्यसअनुसारको प्रवृत्ति छ। यसले हिजो पश्चिम सेती १६ वर्ष अस्ट्रेलियन कम्पनीले होल्ड गर्यो। किन होल्ड भयो भनेर हामीले कहिले पनि सोचेनौं, केवल भन्दियौं सकेन। किन सकेन भनेर पनि गम्भीर भएनौं। अब यतातिर गम्भीर हुने समय प्रबल रूपमा देखा परिसकेको छ। किनकि हाम्रो विद्युत् आयात र परनिर्भरता दिन प्रतिदिन बढ्दो छ। राज्यले अभै पनि विदेशी लगानीसम्बन्धी नीति प्रस्ट पार्न सकेको छैन। नीति एकातिर तर ऐन र नियम अर्कातिर। त्यसमाथि नियमावली र कार्यविधि उस्तै मनलागी। यो परिवेशमा अपेक्षित विदेशी लगानी आउन सकेको छैन। निश्चय पनि लगानीकर्ता बिनाप्रतिफल, जोखिम मोलेर नेपालमा लगानी गर्न आउँदैन। लगानी भित्र्याउँदा नेपालको अधिकतम हित पनि मर्नु भएन, लगानीकर्ताका व्यावसायिक अपेक्षा पनि पूरा हुनुपर्छ। यी दुई समानान्तर अपेक्षाबीच नीति तर्जुमा हुने र त्यसअनुसार कार्यान्वयन गर्ने हो भने मात्रै लगानी आउँछ। नत्र लाइसेन्स लियो, अन्तर्राष्ट्रिय समुदायलाई देखायो, आयोजना ओगट्ने बस्यो। तसर्थ जलाशययुक्त आयोजनामा लगानीकर्ता र राष्ट्रिय स्वार्थ दुवैको हित रक्षा हुने गरी पुनः एकपटक नीतिगत रूपमै गृहकार्य गर्न जरुरी देखिएको छ। निश्चय पनि खिम्ती र भोटेकोसी शैलीको डलर पीपीए राज्यले धान्न सक्दैन। डलर नदिए लगानीकर्ता आउँदैन। यस्तो विरोधाभासपूर्ण स्थितिमा राज्यले दुवै पक्षको हित हुने गरी नीतिगत रेखा तान्नुपर्छ। त्यो भनेको लगानीकर्ता पनि आकर्षित होस्, उसको बिजुली खरिद गरेबापत राज्यलाई भार होइन त्यसबाट अर्थतन्त्रमा योगदान पुगोस्। यस्तो खालको नीतिगत व्यवस्था पुनः तर्जुमा गर्नु अबका दिनमा किन पनि आवश्यकता छ भने हामीलाई कयौं वर्षसम्म जलाशययुक्त विद्युत्को आवश्यकता परिरहन्छ। यस्तो अत्यावश्यक र आयात विस्थापित गर्न सक्ने विषयमा हामी गम्भीर छैनौं। चीन, दक्षिण कोरिया, जापानजस्ता देश विकसित हुनुमा लगानी र प्रविधि आयात गरेर मात्र होइन, हस्तान्तरण भएर हो। यो पाटोमा गम्भीर हुनु जरुरी छ।"
खुल्लामञ्चमा रातारात फेरि ढलान,"काठमाडौं : दसैंमा सर्वसाधारण घरतिर लागे। स्थानीय बासिन्दा जात्रा पर्वमा व्यस्त भए। यही मौका छोपेर काठमाडौं महानगरपालिकाले रातारात बसपार्कमा ढलान गरेको छ। काठमाडौं महानगरका मेयर विद्यासुन्दर शाक्यको ठाडो आदेशमा बसपार्कमा ढलान भएको हो। खुल्लामञ्चमा सारिएको अस्थाई बसपार्कमा व्यवसायीले फेरि टहरा बनाएको विवाद नसकिँदै ढलान विवाद सुरु भएको छ। बसपार्कमा महानगरपालिकाले ढलान गर्न लागेको थाहा पाएपछि स्थानीयहरूले यसअघि ढलान भत्काएका थिए। तर महानगरपालिकाले रातिको समय पारेर फेरि ढलान गर्यो। बसपार्कलाई व्यवसायीको हातमा दिन महानगरपालिकाले स्थायी ढलान गरेको स्थानीय आरोप लगाउँछन्। महानगरपालिकाले अस्थायी बसपार्कमा कालोपत्रे गरे पुग्ने स्थानीय गणपतिलाल श्रेष्ठ बताउँछन्। महानगरले खुल्लामञ्च अतिक्रमण गर्न कालोपत्रेको सट्टा ढलान गरी माफियालाई संरक्षण गरेको उनको आरोप छ। हामी कालोपत्रे गर्ने विरोधमा छैनौं, उनले भने, तर ढलान नै गर्नु भनेको अहिलेको बसपार्कलाई स्थायी बनाउने खेल हो। बसपार्कमा बनाइएको ढलानका विषयमा महानगरपालिकाका प्रवक्ता ईश्वरमान डंगोलले उक्त ढलान अस्थायी प्रयोगका लागि मात्र गरेको दाबी गरे। बसपार्कलाई धुवाँधुलो, खाल्डाखुल्डी र हिलोमुक्त बनाउन ढलान गरिएको हो, प्रवक्ता डंगोलले भने। पुरानो बसपार्कमा भ्युटावर बनेपछि खुल्लामञ्चमा राखिएको अस्थायी बसपार्क त्यहाँबाट हटाइने उनको भनाइ छ। पुरानो बसपार्कमा भ्युटावर निर्माण प्रक्रिया लम्बिएसँगै अस्थायी बसपार्कमा नयाँ नयाँ विवाद आउन थालेको हो। ०७१ माघ ११ मा महानगरले जलेश्वर स्वच्छन्द बिकोईलाई निर्माण गर्न ठेक्का दिएको भ्युटावर बनाउन अझै अघि बढेको छैन। महानगर र ठेकेदार कम्पनीबीच ५ वर्षमा टावर बनाइ सक्नुपर्ने सम्झौता भएको थियो। तर कम्पनीले टावर निर्माण अलपत्र छाड्दा अस्थायी बसपार्कमा समस्या खडा भएको हो। समयामा निर्माणको जिम्मेवारी लिएको कम्पनीले भ्युटावर बनाउन नसके विकल्प खोजिने काठमाडौं महानगरपालिकाले बताउँदै आएको छ। तर काम नगर्ने ठेकेदारलाई कुनै कारवाही गर्न भने अहिलेसम्म सकेको छैन। उल्टै १२ तलामात्र बनाउने सम्झौता भएको उक्त टावर अझै १० तला थपिएर बन्ने भएको छ। यसबाट भ्युटावरको निर्माण अवधि अझै लम्बिने देखिन्छ। यसको प्रत्यक्ष असर खुल्लामञ्चमा वर्षौंसम्म पर्ने निश्चित छ। ६ महिनाअघि खुलामञ्चमा अवैध सटर सञ्चालनमा थिए। राजनीतिक महत्वको खुलामञ्च व्यवसायीको हातमा दिएको भन्दै काठमाडौं महानगरका मेयर शाक्यको चर्को विरोधसमेत भयो। स्थानीयको विरोधपछि प्रधानमन्त्री केपी ओलीको निर्देशनमा ती टहरा भत्काइएको थियो। अहिले फेरि दुईमाजु मन्दिर परिसरमा सटर बनाइएको छ। तर यसलाई हटाउन महानगरले कुनै पहल गरेको छैन।"
समाजवादी पार्टीमा सरकारबाट बाहिरिन दबाब,"काठमाडौं : उपप्रधानमन्त्री पद लिएर सरकारमा सामेल भएको समाजवादी पार्टीभित्रै सरकारबाट बाहिरिन दबाब बढ्दै गएको छ। डेढ वर्षअघि नेकपाका दुवै अध्यक्षसँग संविधान संशोधन गराउने हस्ताक्षर गराएर सरकारमा गएका समाजवादीका अध्यक्ष उपेन्द्र यादवमाथि अहिले दबाब बढ्दै गएको छ। गत वैशाखमा पूर्वप्रधानमन्त्री डा बाबुराम भट्टराई नेतृत्वको नयाँ शक्तिसँग एकीकरणपछि नयाँ पार्टीको केन्द्रीय समितिको बैठक गरेर सरकारबारे आधिकारिक धारणा बनाउने सहमति भएको थियो। समाजवादीका नेता राजेन्द्र श्रेष्ठले कात्तिकको २९ र ३० गते बस्न लागेको केन्द्रीय समिति बैठकले यसबारेमा धारणा तय गर्ने बताए। बैठक बसेमा एकीकरणपछिको पहिलो बैठक हुनेछ। पार्टीे पदाधिकारीको सोमबार बसेको बैठकले कात्तिक २८ गते संघीय परिषद्को बैठक गर्ने निर्णय गरेको छ। पार्टीमा संघीय परिषद्को अध्यक्षता पूर्वप्रधानमन्त्री भट्टराईले र केन्द्रीय समितिको अध्यक्षता उपेन्द्र यादवले गर्ने व्यवस्था छ। संशोधनको मुद्दा उठाउँदै संविधानविरुद्ध आन्दोलन गरेकाले यादवको पार्टीमा सरकारप्रति दिन प्रतिदिन प्रश्न उठ्न थालेको छ। यसअघि सरकारको विरोधमा रहेका पूर्वप्रधानमन्त्री भट्टराई पनि त्यसमा थपिएपछि यो मुद्दा बलियो भएर आउन थालेको छ। गत साता राजविराजमा आयोजित पार्टीको कार्यक्रममा उपाध्यक्ष रेणु यादवले नै संविधान संशोधन नभएकाले पार्टी किन सरकारमा बसिरहेको प्रश्न गरिन्। अध्यक्ष यादवसमेत उपस्थित उक्त कार्यक्रममा नेत्री यादवले सरकारमा सहभागिताको प्रश्न उठाएपछि अध्यक्ष यादवले अब चाँडै सरकारसँग संशोधनबारे ठोस कुराकानी गर्ने आश्वासन दिए। उनले संविधान संशोधन नभए पार्टी चाँडै सडक आन्दोलनमा उत्रने चेतावनीसमेत दिए। नेता श्रेष्ठले पार्टीको मुख्य एजेन्डा नै संविधान संशोधन भएकाले त्यसबारे पार्टीभित्र प्रश्न उठ्नु स्वाभाविक भएको टिप्पणी गरे। पार्टीभित्र छलफल र विमर्श हुनु स्वाभाविक कुरा हो, उनले भने, केन्द्रीय समिति बैठकले यसबारे टुंगो लगाउनेछ। सोमबार बसेकोे समाजवादीकोे पदाधिकारी बैठकले केन्द्रीय समिति र संघीय समितिको बैठकसँगै विभागहरूलाई पूर्णता दिएको छ। बैठकले महेन्द्र श्रेष्ठको नेतृत्वमा १९ सदस्यीय अनुशासन आयोग, अमरेशनारायण झाको नेतृत्वमा १७ सदस्यीय लेखा आयोग र डा शिवजी यादवको नेतृत्वमा १९ सदस्यीय निर्वाचन आयोग गठन गरेको छ। त्यसैगरी मोहनलाल चौधरी प्रमुख रहेको संवैधानिक तथा कानुनी व्यवस्था विभाग, उदयकान्त मि श्र प्रमुख रहेको भ्रष्टाचार निवारण तथा सुशासन विभाग र रामरिझन यादव संयोजक रहेको समाजवादी जनअभियान गठन गरेको छ। केन्द्रीय कार्यालयको भवन निर्माण गर्न वरिष्ठ नेता अशोककुमार राईको संयोजकत्वमा राजेन्द्र श्रेष्ठ, हिसिला यमी, दुर्गा सोब, मोहम्मद इस्तियाक राई, प्रेमनारायण थापा, गणेश योन्जन, आङकाजी शेर्पा, वीरेन्द्र महतो, कमला गुरुङ र श्रवण अग्रवाल रहेको ११ सदस्यीय भवन निर्माण समितिसमेत गठन गरेको छ। समाजवादीले काठमाडौं केन्द्रीय कार्यालय निर्माण गर्न लागेको छ।"
"बारीभरि झार, घरभरि कुपोषण","गत महिना धादिङको मलेखुबाट करिब एक घण्टा गाडी यात्रामा पुगिने महादेवबेसी जाँदा बाटोभरि दायाँबायाँ कतै धान पसाउनै लागेका फाटिला खेत देखिए भने कतै झार फुलिरहेको देखियो। साँधै जोडिएको खेतबारीमा पौरखीले धान, कोदो फलाउन लाग्दा अर्को पाटोका खेतबारी दुबो र सिलामे झारले ढाकेको थियो। अर्को दिनभरि मलेखुदेखि धादिङबेसी हुँदै नलाङ, मादीसम्मको यात्रामा देखिएका अधिकांश खेतबारीमा अन्न फल्ने सिजनमा झार फुलिरहेको थियो। तर स्वास्थ्य चौकीमा कुपोषित भएर आएका बालबालिकाको संख्या उल्लेख्य थियो। विशेषगरी नौबिसे, मलेखुआसपासका चेपाङ बस्तीहरूमा खेतबारीभरि झार उम्रेको देखिन्छ भने घरघरमा कुनै न कुनै प्रकारको कुपोषण भेटिन्छ। धादिङमा मात्र हैन गत दुई महिनामा नेपालको ताप्लेजुङ, पाँचथर, सिन्धुपाल्चोकदेखि रोल्पा, प्युठानलगायतका जिल्लाका गाउँमा पुग्दा खेतीयोग्य धेरै जमिन बाँझो भएको देखियो। कुपोषण न्यूनीकरणकै कार्यक्रम सिलसिलामा गरिएको उक्त यात्रामा जति झार उम्रेका खेतबारी देखिए त्यति नै भोकमरी र कुपोषणले गाँजेका मानिस भेटिए। अर्थात् खेतबारीभरि झार तर घरघरमा कुपोषण देखियो। सरकारी तथ्यांकअनुसार नेपालमा कुल खेतीयोग्य भूमि करिब ३१ लाख ९५ हजार छ र कुल जनसंख्याको ६५ प्रतिशत जनता कृषि पेसामा आश्रित छन्। तर पछिल्लो समय बसाइँसराइ र अन्य विभिन्न कारणले पहाडी जिल्लाका खेतीयोग्य जमिन बाँझै छन्। तराईका मलिला फाँट भूखण्डीकरण र कंक्रिटको जंगलमा परिणत हुँदैछन्। परिणामस्वरूप कृषि प्रधान मुलुक भएर पनि खर्बौंको खाद्यवस्तु आयात भइरहेको छ, भोकमरी झेल्नु परिरहेको छ, कुपोषणले पिरोलिरहेको छ। संसारभरमा कुपोषणको दर कहाँ बढी होलाभन्दा हामी झट्ट अफ्रिकी मुलुक सम्झन्छ। तर कुपोषण मापन गर्ने विश्वव्यापी सूचकहरूलाई आधार मान्ने हो भने अफ्रिकाभन्दा दक्षिण एसियाली मुलुकहरू बढी कुपोषणको सिकार भइरहेका छन्। पाँच वर्षमुनिका बालबालिकामा ख्याउटेपनाको अवस्था पश्चिमी अफ्रिकी क्षेत्रमा ८५ प्रतिशत छ भने दक्षिण एसियाली मुलुकहरूमा औसत १५४ प्रतिशत र नेपालमा करिब १० प्रतिशत छ। नेपालमा ५ वर्षमुनिका बच्चामा पुड्कोपना ३६ प्रतिशत र कम तौल २७ प्रतिशत छ। यसको अर्थ अझै पनि हाम्रा करिब एकतिहाइ बालबालिका प्रोटिन र शक्तिको कमीका कारण हुने कुपोषणबाट ग्रसित छन्। यो त भयो देखिने भोकमरी। हामीकहाँ नदेखिने भोकमरी अर्थात् सूक्ष्म पोषक तत्वको कमीका कारण हुने कुपोषणको अवस्था झन् भयावह छ। किसानलाई छुट्याइएको अनुदान सहयोग वास्तविक किसानले मात्र पाउने, कृषि उत्पादन वृद्धिका लागि आधुनिकीकरण गरी लागतमा समेत कमी ल्याउने र वितरण प्रणालीलाई पनि वैज्ञानिक बनाउँदै बिचौलियारहित बनाउन सक्नुपर्छ। नेपालका पाँच वर्षमुनिका करिब ५३ प्रतिशत बालबालिकाको रगतमा आइरनको मात्रा कमी छ। यसको अर्थ दुईमध्ये एक बच्चामा रक्तअल्पता छ जसको प्रभाव उसको समग्र शारीरिक तथा मानसिक विकासमा परिरहेको हुन्छ। त्यस्तै प्रजनन उमेरका ४१ प्रतिशत महिला रक्तअल्पता र १७ प्रतिशत प्रोटिन र शक्तिको कमीका कारण हुने कुपोषणबाट ग्रसित छन्। करिब ४३ प्रतिशत किशोरी रक्तअल्पताबाट पीडित छन्। भोलि यो मुलुकको बागडोर सम्हाल्ने करिब आधा बालबालिका र किशोरी कुनै न कुनै खालको कुपोषणको सिकार भइरहेका छन्। अर्कोतिर अधिक तौल र मोटोपना र यसका कारण निम्तिइरहेका मधुमेह, क्यान्सर, उच्च रक्तचाप, मुटुरोगजस्ता प्राणघातक स्वास्थ्य समस्या भोगिरहेको जनसंख्या पनि ठूलो र बढ्दो छ। झन्डै आधा जनसख्ंया न्यूनतम खाद्य विविधीकरण नगरी खान्छन् जसको परिणामस्वरूप भिटामिन, खनिजजस्ता सूक्ष्म पोषक तत्वको कमीका कारण हुने कुपोषण बढिरहेको छ। खाद्य सुरक्षा भनेको खान पाउनु मात्र पनि हैन। सामान्यतः हरेक व्यक्तिलाई सधैंभरि (वर्षभरि) स्वस्थ र उत्पादनशील जीवनयापनका लागि आवश्यक स्वच्छ, पोषणयुक्त र पर्याप्त खानामा भौतिक तथा आर्थिक पहुँच भएको अवस्थालाई खाद्य सुरक्षाको अवस्था मानिन्छ। हामीले खाइरहेको खाना कत्तिको स्वच्छ, पोषणयुक्त र पर्याप्त छ भन्नेले नै हाम्रो स्वास्थ्य निर्धारण गर्छ। स्वच्छ, पोषणयुक्त खानेकुराको पर्याप्त उपलब्धता र उपभोग नै स्वस्थ जीवनको आधार हो। भन्सार विभागको तथ्यांकअनुसार गत आर्थिक वर्ष ४५ अर्ब ४१ करोडको दाल तथा गेडागुडी, २९ अर्बको चामल, ४ करोडको कोदो, ३ करोडको फापर, ५३ करोडको केरा र ५७ करोडको सुन्तला आयात भएको छ। खाने तेलका लागि करिब २७ अर्ब, स्याउका लागि ५ अर्ब ६३ करोड र लसुन, प्याजका लागि करिब ६ अर्ब नेपाली रुपैयाँ प्रतिवर्ष बाहिरिइरहेको छ। यो त औपचारिक सरकारी तथ्यांक हो। हाम्रो आयात निर्यात प्रणाली र बजारीकरणमा तथ्यांकको संकलन र अध्यावधिक गर्ने तरिका हेर्दा योभन्दा धेरै ठूलो धनराशि अर्को मुलुकमा गइरहेको छ। दैनिक उपभोग्य खाद्यवस्तुका लागि करिब दुई खर्ब नेपाली रुपैयाँ बाहिरिइरहँदा निर्यातको लाज भने करिब ५ अर्बको अलैंची, ३ अर्बको चिया, ५ अर्बको जुस, १ करोडको गेडागुडी आदिले ढाकेको छ। अर्बौंको तरकारी आयात गर्दा जेनतेन करोडको तरकारी निर्यात गर्ने हाम्रो कृषि बजारले राज्यको व्यापार घाटाको ठूलो हिस्सा ओगटेको छ। नेपाल त्यही मुलुक हो जहाँबाट तीसको दशकमा धानचामल निर्यात हुन्थ्यो। कृषिमा व्यावसायिकताको कुरा आउँदा इजरायलबाट सिक्नुपर्छ भन्ने गरिन्छ। हुन पनि हो नेपालभन्दा भन्डै सात गुणा सानो इजरायल जसको ६० प्रतिशत क्षेत्रफल मरुभूमि छ, पानी आक्कलझुक्कल मात्र पर्छ, कुल जनसंख्यामध्ये १७ प्रतिशत अर्थात् ७२ हजार जनता कृषि पेसामा आबद्ध छन् र पनि पर्याप्त परिमाणमा तरकारी र फलफूल उत्पादन गरी २१ मुलुकमा निर्यात गरेर वैदेशिक मुद्रा आर्जन गर्दै आएको छ। नेपालमा कुल जनसंख्याको ६५ प्रतिशत (करिब १ करोड ९० लाख) जनताले कृषि पेसा अपनाएर कुल खेतीयोग्य भूमि करिब ३१ लाख ९५ हजार एक सय ७३ हेक्टरमा खेती गर्दा समेत खर्बौं रुपैयाँको खाद्य वस्तु आयात गरेर एकाध अरब हाराहारीको निर्यातमा चित्त बुझाउनु परेको अवस्था छ। निर्वाहमुखी कृषि कर्म गर्ने निम्न आर्थिकस्तरका किसानलाई आयमुखी र व्यावसायिकतातर्फ आकर्षित गर्न सरकारले गरेको खर्बैांको लगानीको प्रतिफल निराशाजनक छ। सरकारले दिने अनुदान र सहायता वास्तविक किसानभन्दा बिचौलिया र टाठाबाठाका खल्तीमा गइरहेको दृष्टान्त छताछुल्ल छन्। सरकारले नै गठन गरेको अध्ययन समितिले पनि यस्ता अनुदान र लगानी दुरुपयोग भइरहेको निष्कर्ष निकालेको छ। व्यावसायिक कृषि गर्न सुरुआत गरेका कृषकहरूसमेत पलाएन भइरहेको वर्तमान अवस्थालाई सूक्ष्म विश्लेषण गरी तत्काल सुधारका काम नगर्ने हो भने व्यापार घाटा बढी राष्ट्रिय अर्थतन्त्रमा मात्रमा असर पर्दैन कुपोषण र भोकमरी वृद्धि भई मुलुकलाई सम्हाल्नै नसक्ने जनस्वास्थ्य संकटकालमा पुर्याउन सक्छ। एकातिर खेती योग्य जमिन बाँझो छ अर्कोतिर काठमाडौंको बजारमा ४० रुपैयाँ पर्ने तरकारी काठमाडौंबाट एक घण्टाभन्दा कम समयमै पुग्न सकिने काभ्रे, धादिङका किसानबाट दुई रुपैयाँमा पनि बेच्न नसकेर बारीमै कुहाउनु परेको छ जसले किसानलाई निराश र पलायन बनाउँदैछ। किसानलाई छुट्याइएको अनुदान सहयोग वास्तविक किसानले मात्र पाउने, कृषि उत्पादन वृद्धिका लागि आधुनिकीकरण गरी लागतमा समेत कमी ल्याउने र वितरण प्रणालीलाई पनि वैज्ञानिक बनाउँदै बिचौलियारहित बनाउन सक्नुपर्छ। कृषि उत्पादन कसरी बढाउने भन्ने बारेमा सेमिनारहरू तारे होटेलमा हैन किसानको माझमा, किसानको खेतबारीमा गर्नुपर्छ। अनुदान र सहयोग बिचौलिया र पहुँचवालले हैन वास्तविक किसानले पाउने सुनिश्चित गर्नुपर्छ। दिइने अनुदान र सहुलियत भ्रष्टाचार र झन्झटरहित तथा पारदर्शी बनाउनुपर्छ। कृषियोग्य जमिनको खण्डीकरण नियन्त्रण र कृषिमा यान्त्रीकरण, उन्नत जातका पशुपालन, मल बीउ विषादीमा सहुलियत र अनुदानजस्ता काम कागजमा मात्र हैन वास्तविक किसानसामु लागू गर्नुपर्छ। कृषि उत्पादनको स्वच्छता र पोषणका दृष्टिले बढी पोषिला खानेकुराको उत्पादनमा जोड दिनुपर्छ। अनि मात्र कृषिजन्य वस्तुको आयातका कारण हुने व्यापार घाटा कम भई खाद्य सुरक्षा मजबुत हुन्छ र कुपोषणको दर कम हुन्छ। समृद्ध नेपाल सुखी नेपाली बनाउने सरकारको सपनाको आधारशीला पनि यही हो।"
मान्छे बोकेको किलोको २ सय,"ताप्लेजुङ : पासाङ शेर्पा दिनमा चार पटकसम्म पाथीभरा मन्दिर पुग्छन्। उनी दर्शन गर्न नभएर तिर्थयात्री बोकेर पाथीभरा मन्दिर पुग्ने गरेका हुन्। तिर्थयात्री बोकेर उकालो ओरालो गरिरहने पासाङजस्ता ३ सयभन्दा बढी मजदुर पाथीभरा क्षेत्रमा क्रियासिल छन्। यहाँ हिड्न नसक्ने तिर्थयात्रीलाई प्रतिकिलो २ सय रुपैंयाँ लिएर बोक्ने गरिएको छ। ३ हजार ७ सय ९४ मिटर उचाइमा रहेको पाथीभरा मन्दिरसम्म पुग्ने चाहना भए पनि हिड्न नसक्ने भत्तजनलाई भरियाले पिठ्युँमा बोकेर पुर्याउने र फर्काउने गरेका छन्। ५ वर्षदेखि तिर्थयात्रीलाई बोक्दै आएका छौं। हालसम्म पाँचसयभन्दा बढी तिर्थयात्रीलाई बोकेर दर्शन गराएका छौं, पासाङले भने, खासगरी बालबालिका, वृद्धवृद्धा र हिड्न नसक्नेलाई बोक्छौं। गन्तव्यमा पुर्याएर फर्काएपछि तिर्थयात्रीले धन्यवाद दिँदा खुसी लाग्ने उनले सुनाए। तौलका आधारमा पैसा लिने मजदुरले यात्रुलाई मन्दिर पुर्याएर पुनः गाडी चल्ने सडकसम्म बोकेर ल्याउँछन्। मान्छे बोकेरै गुजारा चलाइरहेको दिवश लिम्बुले बताए। सिजनमा महिनाको ७० हजारसम्म कमाई हुन्छ, उनले भने। अधिकांश समय हिउँ पर्ने भएकाले मान्छे बोक्न कठिन हुने लिम्बुको भनाइ छ। मान्छे बोक्न निकै गाह्रो हुन्छ, उनले भने, तापनि गुजारा चलाउनै पर्ने भएकाले काम गर्दै आएका छौं। नवरात्रदेखि मंसिरसम्म र रामनवमीका बेला पाथीभरामा अत्याधिक तिर्थयात्री पुग्ने सिजन हो। फुङलिङको सुकेटारसम्म कालोपत्रे र काफ्ले पाटीसम्म कच्चि सडक छ। त्यहाँबाट साढे ४ किलोमिटर दुरीमा मन्दिर छ। त्यति दुरी पैदल हिड्नु पर्छ। गाडिबाट ओर्लिएर डेढ किलोमिटर दुरीमा रहेको माथील्लो फेदीसम्म अधिकांश तिर्थयात्री हिड्ने गर्छन्। हिड्न नसक्नेले प्रायः माथील्लो फेदीदेखि सहारा लिने गरेको फेदी प्रहरी चौकिका इन्चार्ज धनराज तुम्बापोले बताए। हिड्न नसक्नेलाई मन्दिर पुग्न निकै कठिन छ। लेक लाग्ने, उकालोमा स्याँ स्याँ हुने समस्या आउँछ, तुम्बापोले भने, तर कतिपय तिर्थयात्री बोकिएर भए पनि मन्दिर पुगेर पुजा तथा दर्शन गर्न चाहन्छन्। पाथीभरा क्षेत्र विकास समिति र प्रहरी चौकीमा दर्ता गरेर भरियाको रेकर्ड राखिने उनले जानकारी दिए। सेवालाई भरपर्दो र सुरक्षित बनाउन प्रहरी र होटल व्यवसायीले मिलेर निगरानी गर्दै आएका छौं, फेदीका होटल व्यावसायी इन्द्रनारायण भट्टराईले भने, मान्छे बोक्ने सबैलाई नम्बरसहितका पहेंलो पोशाक तोकिएको छ। कम तौल भएका बच्चा एकै जनाले बोक्छन्। तर बढी तौल भएकालाई बोक्न भने दुईदेखि चार जनासम्म लाग्ने मजदुरको भनाइ छ।"
सधैं मैदान अभाव,"चितवन : नारायणगढको क्याम्पाचौरको स्वरूप केही दिनदेखि बेग्लै छ। चौरमा उमारिएको दुबोलाई हरियो बनाउन दिनहुँ पानी हालिन्छ। लामो भएका दुबो मेसिनले काटेर एकैनासको बनाइएको छ। सामान्यदेखि ठूला कार्यक्रमका लागि रोजाइ स्थलको रूपमा चिनिएको क्याम्पाचौर अहिले सिँगारिएको छ। असोज ३० देखि सुरु हुन लागेको जेसिज विकास रनिङ सिल्ड फुटबल प्रतियोगिताका लागि तीन महिनादेखि चौर बनाउन आयोजक नारायणगढ जेसिज लागिपरेको छ। अहिले दैनिक पाँच जना कामदार मैदान बनाउन खटिएका छन्। खेल अवलोकन गर्न करिब सत्र सय जना अट्ने प्यारापिट निर्माण गरिएको छ। स्तरीय प्रतियोगिता गर्न पनि मैदान बनाउनु आयोजकलाई बाध्यता हुने गर्छ। जिल्लामा स्तरीय फुटबल मैदान छैन। फुटबल मैदान नहुँदा क्याम्पाचौरलाई हरेक पटक मर्मत गरेर प्रतियोगिता आयोजना गरिने गरेको छ। हरेक पटक मैदानकै लागि रकम छुट्याउनुपर्छ, जेसिज विकास रनिङ सिल्ड प्रतियोगिताका प्रचार संयोजक सूर्यभक्त अधिकारीले भने, स्थायी संरचना नहुँदा हरेक पटक समस्या झेल्नु परेको छ। जिल्लामा स्तरीय फुटबल मैदान नहुँदा प्रतियोगिता आयोजना गर्न आयोजकलाई विद्यालय, क्याम्पस र प्रहरीको मैदान माग्नुपर्ने बाध्यता छ। पछिल्लो समय जिल्लामा ठूलो धनराशि राखेर फुटबल आयोजना गर्न प्रतिस्पर्धा चले पनि मैदान नहुनुको पीडा सबैलाई खड्किने गरेको छ। हरेक पटक प्रतियोगिताको बखत क्याम्पाचौरलाई मर्मत गर्नुपर्छ। चौर बनाउन मात्रै चारपाँच लाख रुपियाँसम्म खर्च हुने गरेको छ। पाँच दशकदेखि क्याम्पाचौरको स्वरूप उस्तै छ। २०१६ सालदेखि फुटबल खेलेका कलाकार ऋद्धिचरण श्रेष्ठले कुरोको झाडी उखलेर खेलेको स्मरण गरे। देशका विभिन्न स्थानमा राष्ट्रिय प्रतियोगिता खेलेका श्रेष्ठले त्यति बेलादेखिको मैदान अभाव अहिलेसम्म पनि उस्तै रहेको दुःखेसो पोखे। चौर संरक्षण भएको छ तर स्वरूप भने फेर्न सकेन, उनले भने, सामान्य मर्मतसम्भारबाहेक अरू काम हुन सकेन। पछिल्लो समय चौर जोगाउन माटो लिन आउनेलाई रोक लगाएको उनले बताए। सामूहिक प्रयास नहुँदा रंगशाला निर्माणको काम अगाडि बढ्न सकेको छैन। रत्ननगर नगरपालिकास्थित टिकौलीचौरमा ०६७ सालमा प्रस्तावित क्षेत्रीय रंगशालाको शिलान्यास गरिएको थियो। तत्कालीन अर्थमन्त्री सुरेन्द्र पाण्डे र खेलकुदमन्त्री गणेश नेपालीले चौरमा खनिएको खाल्डोमा पूजापाठ गरेर शिलान्यास गरेका थिए। तर, निर्माणको काम भने अगाडि बढ्न सकेन। वन विभागले फाइल नै अघि नसारिदिएपछि टिकौलाीमा रंगशाला निर्माण गर्ने काम अलपत्र परेको छ। जैविक मार्गमा पर्ने भएकाले वन विभागले उक्त ठाउँमा रंगशाला बनाउन स्वीकृति दिएन। त्यसमा चितवन राष्ट्रिय निकुञ्जले विरोध जनाएको थियो। अहिले पश्चिम चितवनको नयाँबजारमा फुटबल मैदानको काम सुरु गरिएको छ। पाँच वर्षअघि साविकको चित्रवन नगरपालिकाको खेलकुद विकास समितिको अग्रसरतामा काम सुरु गरिएको हो। पर्याप्त बजेट अभावले सोचेअनुसार कामले गति लिन नसकेको चित्रवन रंगशाला निर्माण समितिका कोषाध्यक्ष विजय घलेले बताए। अहिले त्यहाँ पर्खाल मात्र लगाइएको छ। डीपीआर तयार भएर पनि बजेट अभावमा टेन्डर हुन सकेको छैन, घलेले भने, मन्त्रालयमा फाइल पुगे पनि बजेट निकास नहुँदा समस्या भएको छ। गाउँमा स्थानीयस्तरका प्रतियोगिता आयोजना भए पनि ठूला खेल सञ्चालनमा कठिनाइ भइरहेको छ। क्याम्पाचौरलाई फुटबल मैदानका रूपमा विकास गर्ने विषय उठे पनि त्यसले सार्थकता पाउन सकेको छैन। क्याम्पाचौरमै अन्य बेला क्रिकेट खेल्दा पनि चौरको स्वरूप बिग्रने गरेको छ। पूर्वखेलाडी मञ्जुल प्रधानले मैदान अभाव अझै उस्तै रहेको गुनासो गरे। २०४० सालदेखि उनले झन्डै १५ वर्ष फुटबल खेले। उनले फुटबलमा पूर्वाधार नभएको बताए। ठाउँ भएर पनि केही नभएको जस्तो छ, उनले भने, फुटबल खेल्न ग्राउन्ड छैन भन्नु लाजमर्दो कुरा हो। प्रतियोगिताको अवधिमा पानी परे खेल सञ्चालन गर्न गाह्रो हुन्छ। मैदानमा पानी जम्ने गरेका कारण खेलाडी चिप्लिने, हिलाम्मे हुने समस्या छ। मैदान अभावको समस्या पुरानो भए पनि समाधान हुन सकेको छैन। कतिपयले क्याम्पाचौरलाई मिनी स्टेडियमका रूपमा विकास गर्न सुझाव दिएका छन्। जिल्ला फुटबल संघका अध्यक्ष श्रीकृष्ण कार्कीले मैदान अभावले जिल्लामा फुटबलको विकासमा असर परेको बताए। मैदानको अभावले ए डिभिजन खेल खेलाउन सकिएको छैन, कार्कीले भने, गतिलो ग्राउन्ड नहुँदा प्रतियोगिता गर्न गाह्रो छ। क्याम्पाचौर बालकुमारी माध्यमिक विद्यालयको नाममा छ। क्याम्पाचौर संरक्षण समितिले संरक्षणको काम गरेको छ। जिल्ला खेलकुद विकास समितिको बजेटमा तारबार मात्रै गरिएको छ। मिनी स्टेडियम निमार्णको प्रस्तावमा राष्ट्रिय खेलकुद परिषद्ले जग्गाको भोगाधिकार मागेपछि प्रक्रिया अघि बढ्न नसकेको समितिका संयोजक दीपक प्रधानले बताए। हामीले चौर जोगाउने काम मात्रै गरेका छौं, उनले भने, बजेट र योजना नहुँदा विकासले गति लिन सकेको छैन। टुबोर्ग जेसिज रनिङ बिहीबारदेखि बिहीबारदेखि नारायणगढमा जिल्लाकै सर्वाधिक पुरस्कार राशिको टुबोर्ग जेसिज विकास रनिङ सिल्ड फुटबल प्रतियोगिता सुरु हुने भएको छ। क्याम्पाचौरमा नारायणगढ जेसिजको आयोजनामा प्रतियोगिता हुन लागेको हो। प्रतियोगिताको सबै तयारी पूरा भएको आयोजकले जनाएको छ। दर्शकको सुविधाका लागि अस्थायी प्यारापिट निर्माण गरिएको छ। मंगलबार पत्रकार सम्मेलन गरेर आयोजकले तयारी पूरा भएको जनाएको छ। प्रतियोगिता कात्तिक ९ सम्म चल्नेछ। यसअघि जेसिजले आयोजना गरेको जेसिजकप र विकास सिल्ड समितिले आयोजना गर्दै आइरहेको विकास रनिङ सिल्डलाई मर्ज गरिएको हो। प्रतियोगितालाई स्तरीय बनाउन लागेको नारायणगढ जेसिजका अध्यक्ष विकासमान श्रेष्ठले बताए। यसपटकको प्रतियोगितामा ए डिभिजनका आठ क्लब र आयोजकसहितको दुई क्षेत्रीय क्लबबीच प्रतिस्पर्धा हुनेछ। प्रतियोगितामा मनाङ मस्र्याङ्दी, एपीएफ, नेपाल पुलिस, त्रिभुवन आर्मी, जावलाखेल, सरस्वती, फ्रेन्ड्स, संकटा, चितवन११ र मकवानपुर११ बीच प्रतिस्पर्धा हुनेछ। प्रतियोगिताका विजेताले ६ लाख ६ हजार ६६ रुपैयाँ र उपविजेताले तीन लाख तीन हजार ३३ रुपैयाँ पाउने छन्।"
विदेशी बजारसम्म ऊर्जा पहुँच,"काठमाडौं : नेपाल र भारतबीच दोस्रो सीमापार अन्तर्देशीय प्रसारण लाइन (४०० केभी) निर्माण गर्ने सहमति भएको छ। यसले अन्तर्राष्ट्रिय ऊर्जा बजारसम्म नेपालको पहुँच (कनेक्टिभी) पुर्याई नेपालको जलविद्युत्मा स्वदेशी तथा प्रत्यक्ष वैदेशिक लगानी भित्र्याउन सहज हुनेछ। नेपालभारत ऊर्जासचिवस्तरीय संयुक्त सञ्चालन समिति (जेएससी)को छैटौं बैठकले दोस्रो प्रसारण लाइन निर्माणसम्बन्धी नेपालले गरेको प्रस्तावलाई अन्तिम स्वीकृति दिएको छ। भारतको बैङलोरमा मंगलबार भएको सहमतिअनुसार साढे तीन वर्षभित्र यो संरचना निर्माण भइसक्नेछ। यो प्रसारण लाइनले २ हजारदेखि २ हजार ५ सय मेगावाट बिजुली बोक्ने क्षमता राख्नेछ। नेपालले प्रस्ताव गरेको निर्माणको ढाँचा (मोडालिटी) पारित भएको नेपाली पक्षको नेतृत्व गरेका ऊर्जा, सिँचाइ तथा जलस्रोतसचिव दिनेशकुमार घिमिरेले बताए। बैठकमा भारत सरकार पनि सकारात्मक रूपले प्रस्तुत भयो, सचिव घिमिरेले वार्तापछि टेलिफोनमा अन्नपूर्णसित भने, आजको सहमति महत्त्वपूर्ण उपलब्धि हो। अब यो प्रसारण लाइन निर्माण प्रक्रियाले नयाँ गति लिन्छ। एमसीसीलाई बाटो खुला भारतसँग प्रसारण लाइनमा भएको सहमतिले अमेरिकाले नेपाललाई दिन लागेको ५० अर्ब रुपैयाँको मिलेनियम च्यालेन्ज कम्प्याक्ट (एमसीसी) आयोजना कार्यान्वयनको बाटो खोलेको छ। यो अनुदान नेपालले पाउन (न्यू) बुटवलगोरखपुर प्रसारण लाइनमा नेपाल र भारतबीच सहमति हुनुपर्ने सर्त थियो। सर्त पूरा नभए आउनै लागेको अनुदान फर्किने भयले सरकारी अधिकारी आक्रान्त थिए। एमसीसीअन्तर्गत ४ सय केभी क्षमताको ३ सय १८ किलोमिटर लामो प्रसारण लाइन, तीनवटा उच्च क्षमतायुक्त सबस्टेसन निर्माण र ३ सय किलोमिटर रणनीतिक सडक मर्मत गर्ने योजना छ। यसबाट २ करोड ३५ लाख जनतालाई विद्युत्मा पहुँच पुग्ने, ९० लाख जनसंख्या सडकबाट लाभान्वित हुने र ऊर्जा खपत प्रतिव्यक्ति ५ सय युनिट पुग्ने लक्ष्य छ। आगामी वर्षदेखि नेपालमा उत्पादन हुने विद्युत् सबै स्वदेशमा खपत नहुने तथ्यांक विद्युत् प्राधिकरणले सार्वजनिक गरिसकेको छ। विद्यमान प्रसारण लाइन संरचनाबाट १५ सय मेगावाट मात्रै बिजुली कारोबार हुन्छ। प्राधिकरणले ३ हजार ५ सय मेगावाट विद्युत्को खरिद सम्झौता (पीपीए) गरिसकेको छ। जगेडा बिजुली खपत गराउन बुटवलगोरखपुर प्रसारण लाइन अत्यावश्यक मानिन्छ। मोडालिटी पनि स्वीकृत ऊर्जासचिव घिमिरेका अनुसार प्रसारण लाइन बनाउन तीन महिनाभित्र नेपाल र भारत सम्मिलित छुट्टै संयुक्त उपक्रम (कम्पनी) स्थापना हुनेछ। कम्पनीमा नेपालका तर्पबाट विद्युत् प्राधिकरणको ५० र भारतको पावर ग्रिड अफ इन्डिया लिमिटेडको ५० प्रतिशत सेयर रहनेछ। कम्पनीको वित्तीय संरचनामा २० प्रतिशत स्वपँुजी (इक्विटी) र ८० प्रतिशत ऋण हुनेछ। उक्त स्वपुँजी आआफ्ना देशका सरकारले अनुदानका रूपमा कम्पनीमा लगानी गर्न सक्नेछन्। नेपालले भारतबाहेक अन्य बहुपक्षीय दातृ निकायबाट सहुलियत कर्जा लिने सुविधा हुनेछ। भारतीय वित्तीय संस्था वा एक्जिम बैंकबाट ऋण लिँदा ब्याजदर उच्च पर्ने तर बहुपक्षीय दातृ निकायबाट लिँदा एकदुई प्रतिशत ब्याजदरमा पाइने प्रावधान छ। नेपालले सुरुदेखि यो प्रसारण लाइनका लागि एसियाली विकास बैंकलाई अनुरोध गर्दै आएको छ। बैंक पनि सकारात्मक देखिएको छ। बैठकले यो प्रसारण लाइनबाट भारततर्फ बिजुली निर्यात गर्दा भारतकै गोरखपुरस्थित विद्यमान सबस्टेसनमा जोड्न पाउने सहमति गरेको छ। यसअघि भारतले गोरखपुरमा छुट्टै सबस्टेसन बनाउनुपर्ने अडान राख्दै आएको थियो। नयाँ सबस्टेसन बनाउन नपरेपछि यो प्रसारण लाइनको लागत १ अर्ब २८ करोड रुपैयाँले घट्नेछ, सचिव घिमिरेले भने, यो पनि ठूलो उपलब्धि हो। सहमतिअनुसार प्राधिकरणले २५ वर्षका लागि यसको क्यापासिटी बुक (प्राधिकरणले सञ्चालन गर्ने) गर्नेछ। उक्त अवधिसम्म प्रसारण लाइनका सम्पूर्ण संरचना प्राधिकरणको सम्पत्ति हुनेछ। यसमा प्राधिकरणले अन्य विद्युत्प्रदायक, उत्पादकको बिजुलीसमेत प्रसारण गराएर व्हिलिङ चार्ज (प्रसारण शुल्क) उठाउन पाउनेछ। प्रसारण लाइन सञ्चालनमा आएको तीनचार वर्षभित्रै प्राधिकरणले सम्पूर्ण सञ्चालन खर्च उठाइसक्नेछ। बंगलादेश निर्यातमा भारत सकारात्मक नेपालबाट उत्पादन हुने बिजुली बंगलादेशसम्म पुर्याउन आवश्यक बन्दोबस्तीका लागि भारत सकारात्मक भएको छ। बैठकले आगामी तीन महिनाभित्र बंगलादेशसम्म बिजुली कसरी पुर्याउने भन्ने प्राविधिक, नीतिगत, कानुनी प्रावधान र व्यवस्थाबारे त्रिदेशीय छलफल गर्ने निर्णय गरेको सचिव घिमिरेले बताए। बंगलादेशले नेपालसँग ५ हजार मेगावाट बिजुली खरिद गर्ने समझदारीपत्रमा गत वर्ष हस्ताक्षर गरिसकेको छ। बंगलादेशसम्म नेपालको बिजुली पुर्याउन भारतीय भूमिमा छुट्टै प्रसारण लाइन निर्माणको अनुमति दिनुपर्छ वा उसको विद्युत् प्रणालीमार्फत निकासी गर्नुपर्छ। बंगलादेशले माथिल्लो कर्णालीको बिजुली लिने प्रारम्भिक सहमतिसमेत गरिसकेको छ। कार्यान्वयन हुँदै इनर्जी बैकिङ पोखरामा गत माघमा भएको पाँचौं सचिवस्तरीय बैठकमा दुई देशबीच गर्ने इनर्जी बैकिङसम्बन्धी सहमति कार्यान्वयन गर्न भारत सकारात्मक भएको छ। भारतमा इनर्जी बंैकिङसम्बन्धी निर्देशिका र नियमन मात्र भएकाले कार्यान्वयन गर्न नीतिगत अप्ठेरो परेको भन्दै भारतले छिट्टै नीतिगत व्यवस्था गर्ने भएको छ। नेपालमा वर्षायाममा जगेडा भएको बिजुली भारतलाई दिने र हिउँदमा अपुग भएका बखत उताबाट बिजुली लिने संयन्त्र इनर्जी बैंकिङ हो। यो संयन्त्रले काम गरे प्राधिकरणको टाउको दुखाइ बनेको जगेडा बिजुली खपत तथा थप जलविद्युत् आयोजनामा लगानी आउने नेपालको अपेक्षा छ। अन्य प्रसारण लाइन लम्कीबरेली र दुहबीपुर्णिया ४ सय केभी प्रसारण लाइन निर्माणसम्बन्धी प्रस्तावमा पनि भारत सकारात्मक भएको छ। दुवै देशका प्राविधिकले अध्ययन गरिसकेको यो संरचनाका लागि भारतले आवश्यक प्रक्रिया अघि बढाउने सहमति बैठकमा भएको छ। यसैगरी रूपन्देहीमा पर्ने मैनियाबाट भारतको नौतनवासम्म पर्ने १ सय ३२ केभी प्रसारण लाइनमा पनि भारत सहमत भएको छ। यसअघि नौतनवामा बिजुली जोड्ने स्थान (बे) छैन भन्दै आएको भारत यो बैठकमा सहमत भएको हो। यो सहमतिपछि सीमासम्म करिब ४ सय मिटर प्रसारण लाइन बनाए पुग्छ। यसले प्रदेश ५ को विद्युत् गुणस्तर र आपूर्ति सुनिश्चिततालाई मद्दत पुर्याउँछ। परवानीपुररक्सौल, कटैयाकुसाहा प्रसारण लाइनमा पनि उपलब्धि हासिल भएको सचिव घिमिरेले बताए। सुदूरपश्चिम प्रदेशको विद्युत् आपूर्तिलाई भरपर्दाे बनाउन टनकपुरमा सय एमभीएको ट्रान्सफरमर छिट्टै चालू गर्न भारत सहमत भएको छ। यसबाट ७० मेगावाटसम्म बिजुली आयात गर्न सकिन्छ। महाकाली सन्धिअन्तर्गत टनकपुरबाट १३१४ मेगावाट बिजुली आयात हुँदै आएको छ। बैठकमा भारतीय पक्षको नेतृत्व विद्युत् मन्त्रालयका सचिव सुवासचन्द्र गर्गले गरेका थिए। नेपालले सन् २००६ देखि बुटवलगोरखपुर निर्माणको प्रयास गरेको थियो। सन् २०१३ जुनमा तत्कालीन ऊर्जासचिव हरिराम कोइरालाले यो प्रसारण लाइनको अवधारणापत्र भारत सरकारलाई प्रस्तुत गरेपछि यसले औपचारिकता पाएको थियो। बैठकका सहमति ० प्रसारण लाइन बनाउन छुट्टै संयुक्त उपक्रम (कम्पनी) गठन तीन महिनाभित्र ० नेपालको स्वामित्व आधा ० ८० प्रतिशत ऋण र २० प्रतिशत स्वपुँजी ० गोरखपुरमा छुट्टै सबस्टेसन बनाउनु नपर्ने, भएकैमा जोड्ने ० नेपालले बहुपक्षीय सुविधाजनक ऋण लिन पाउने ० भारत हुँदै बंगलादेशसम्म बिजुली निर्यातमा सकारात्मक"
बेनीजोमसोम सडकमा सधैं सास्ती,"बेनी : एक दशकअघि ट्रयाक खुलेको बेनीजोमसोम सडक स्तरोन्नतिमा भएको ढिलाइले यात्रुलाई सास्ती भएको छ। ७६ किलोमिटर दूरीको सडक स्तरोन्नतिका लागि सञ्चालित आयोजनाको ठेक्का अवधि सकिन तीन महिना बाँकी रहँदा ५० प्रतिशत मात्रै भौतिक प्रगति भएको छ। कालोपत्रे गर्ने लक्ष्यसहित सञ्चालित आयोजनामा भएको ढिलाइले म्याग्दीको उत्तरी क्षेत्रका साथै मुस्ताङका बासिन्दा, पर्यटक र तीर्थयात्रीलाई सास्ती भएको हो। साँघुरो, जीर्ण, ग्रेड तथा घुम्ती नमिलेको सडकमा जोखिम मोलेर यात्रा गर्नुपर्ने बाध्यता छ। विभिन्न ठाउँमा पहिरो खसेर दैनिक तीनचार पटक सडक अवरुद्ध हुन्छ। घन्टौंसम्म जाम हुँदा यात्रु समयमा गन्तव्यमा पुग्न सकेका छैनन्। ठाउँठाउँमा गाडी परिवर्तन गरेर गन्तव्यमा पुग्नु परेको यात्रुको गुनासो छ। सडक विस्तारका क्रममा निस्किएको माटोको व्यवस्थापन नहुँदा कालीगण्डकीमा बाढी आएर तटीय बस्तीमा कटान गरेको छ। दानाको फगाम, गुइँठे र काभ्रेको बस्ती पहिरोको जोखिममा परेको छ। बर्खामा हिलाम्मे र हिउँदमा धुलाम्मे सडकमा सास्ती भएको सवारी चालक दीपक खड्काले बताए। जीर्ण सडकमा गाडी चलाउन जोखिम र सास्ती छ, उनले भने सामान्य अवस्था भए तीन घण्टा लाग्ने बेनीदेखि जोमसोम पुग्न पूरै दिन लाग्छ। म्याग्दीको गलेश्वरदेखि मुस्ताङको लेतेसम्मको सडक जोखिमयुक्त भएको यातायात व्यवसायी सुमन श्रेष्ठले बताए। यात्रु र गाडीको चाप बढेपनि सडकको अवस्था बेहाल छ, उनले भने। २०७४ असारमा चारवटा प्याकेज (भाग) मा विभाजन गरिएको सडक स्तरोन्नतिका लागि विभिन्न कम्पनीले दुई अर्ब पचास करोड रुपैयाँमा ठेक्का लिएका थिए। २०७६ मंसिरसम्म काम सक्ने ठेक्का लिएका निर्माण व्यवसायीले हालसम्म करिब ५० प्रतिशत मात्र काम गरेका बेनीजोमसोमकोरला आयोजनाका प्रमुख मुकुन्द अधिकारीले बताए। शर्मागजुरमुखी जेभीले दुईवटा र पप्पुतामाङकोशीन्यौपाने जेभीले एउटा प्याकेजको ठेक्का लिएको छ। कोवाङटुकुचे खण्डमा ग्राभेल गरिए पनि अन्य ठाउँमा सडक फराकिलो बनाउने र पर्खाल लगाउने बाहेकका काम भएको छैन। शर्मायुनाइटेड जेभीले ठेक्का लिएको गलेश्वरनारच्याङ पुलसम्मको सडक स्तरोन्नतिको प्रगति सबैभन्दा निराशाजनक छ। निर्माण व्यवसायीलाई ताकेता गरिए पनि तीब्रता दिन नसकेपछि ठेक्का तोड्ने चेतावनी दिएका छौं, आयोजना प्रमुख अधिकारीले भने, ठेकेदारले पर्याप्त मजदुर, उपकरण परिचालन गर्न सकेको छैन। प्रमुख जिल्ला अधिकारी ज्ञाननाथ ढकालले बेनीजोमसोम सडक आयोजनाका ठेकेदारले मजदुरलाई ज्याला र आपूर्तिकर्तालाई भुक्तानी नदिएको विषयमा दैनिक गुनासो आउने गरेको बताए। २०६४ मा नेपाली सेनाले ट्रयाक खालेर २०६७ मा सडक विभागलाई हस्तान्तरण गरेको बेनीजोमसोम सडक कच्ची अवस्थामा छ। आयोजनाका इञ्जिनियर किरण सुवेदीका अनुसार बेनीघाँसा खण्डमा डीबीएसडी र घाँसाजोमसोम खण्डमा अस्फाल्ट प्रविधिको कालोपत्रे गरिने भएको छ।"
१२ वर्षपछि न्याय पाउने आश,"गौर : ७६ बर्षीया कमला सिंहको मन नहाँसेको १२ वर्ष भयो। २०६४ चैत २७ गते छोरा मारिएको खबर सुनेपछि उनको खुशी हराएको हो। बुढ्यौलीले गलाउँदै लगेको शरीर छोरा मारिएको पिरले झनै गलाएको छ। जेठा छोरा सतेन्द्रप्रताप सिंहका अनुसार भाइ त्रिलोकप्रताप सिंह मारिएको खबर सुनेदेखी आमाको स्वास्थमा समस्या आएको हो। ७९ बर्षीय त्रिलोकका बाबु श्रीनारायण सिंह न्यायको लागी भौतारिएको पनि १२ वर्ष भयो। २०६५ वैसाख ९ गते प्रहरी कार्यालयमा जाहेरी दर्ता गराउन खोजे तर भएन। अदालतको आदेशपछि जाहेरी दर्ता भयो। सर्वोच्च अदालतको फैसला कार्यान्वयन निर्देशनालयले २०६९ सालमै दोषीमाथी अनुशन्धान गर्न प्रहरीलाई निर्देशन दिएको थियो तर लामो समयसम्म दोषी पक्राउ परेनन्। अदालतको निर्देशनअनुसार घटनाका मुख्य ओरोपी सांसद मोहम्मत आफ्ताव आलमलाई जिल्ला प्रहरी कार्यालय रौतहटले पक्राउ गरेपछि श्रीनारायणलाई न्याय पाउने आश पलाएको हो। पक्राउ परेका रौतहट क्षेत्र नम्वर २ का निलम्वित सांसद आलममाथि अनुशन्धान गर्न जिल्ला अदालतले प्रहरीलाई सात दिनको म्याद दिएको छ। इटाभट्टामा जलाइएका भनिएका त्रिलोकका बाबु श्रीनारायणले भने, छोरा मारीएको होइन भने खोइ त। जिल्ला अदालतका ५ नम्वर बेन्चका न्यायाधिक चित्रबहादुर गुरुङको इजलासले मंगलवार नेता आलममाथि छानविन गर्न सात दिनको म्याद दिएको तहसिलदार सुरथप्रसाद तिमल्सेनाले जानकारी दिए। रौतहटका प्रहरी प्रमुख भुपेन्द्र खत्रीले सरकारी वकिल कार्यालयमार्फत १० दिनको म्याद माग गरीएकोमा सात दिनको म्याद पाएको र थप प्रमाण जुटाउने कार्यमा प्रहरी जुटेको जानकारी दिए। गाउँकै यमुनामाइ माविमा एसएलसी उतिर्ण भएपछि त्रिलोक राधाकृष्ण कलेज सितामणी भारतमा उच्च शिक्षा पढ्न गएका थिए। व्यवस्थापन बिषयमा स्नातक पढ्दै थिए। नेपालमा पहिलो संविधानसभा चुनावको माहोल सुरुभयो। उनी पनि भोट खसाल्न बिदा लिएर घर आए। पढेलेखेको युवक भन्दै त्रिलोकलाई पनि प्रचारमा लैजान नेता आलमका नजिकका कार्यकर्ताले प्रश्ताव गरे। छोरालाई नपठाउने भन्दै श्रीनारायणले त्यसदिन लिन आएकालाई फर्काए। तर भोलिपल्ट गहुँ काट्न खेतमा गएको बेला छोरालाई लिएर गए। २१ गते राजपुर फरदवा पुगेर छोरा ल्याउन खोज्दा हामीसँगै बस्छ तपाइँको छोरा हाम्रो जिम्मा भो भनेको श्रीनारयणले स्मरण गरे। २७ गते साँझ भएको बिस्फोटनमा छोरा घाइते भएको र घटना लुकाउन पछि इटाभट्टामा जिउँदै जलाएर मारेको उनको आरोप छ। २०६४ सालको पहिलो संविधानसभा चुनावको अघिल्लो रात चैत २७ गते पूर्वमन्त्री शेख इद्रिसको पुरानो घरमा बम विस्फोट भएको थियो। तत्कालीन सरुअठा गाबिस२ का २४ वर्षका पिन्टु भन्ने त्रिलोकप्रताप सिंह र अर्का २२ वर्र्षका ओसी अख्तर मारिएको जाहेरीमा उल्लेख छ। त्रिलोकका बाबु श्रीनारायण र ओसी अख्तरका आमा रोक्साना खातुनले काग्रेस नेता मोहम्मद आफ्ताब आलम, उनका भाइ मोहम्द महताब आलम, मोविन आलम, शेख भदई र शेख सवेजविरुद्ध किटानी जाहेरी दिएका थिए। रोक्सना खातुनको २०६७ माघमा हत्या भइसकेको छ।"
सरकारको निर्देशन : बर्जर टेर्दैन,"काठमाडौं : सरकारले राजपत्रमै सूचना निकालेर मापदण्ड तोकेको छ नेपालमा आयात एवं उत्पादन हुने रंगहरूमा लिडको अधिकतम मात्रा ९० पीपीएम वा ९० एमजीएल हुनुपर्ने, बट्टामा लिडको मात्रा र व्यवसायजन्य सुरक्षासम्बन्धी सावधानीमूलक सन्देशसमेत उल्लेख गर्नुपर्ने (हेर्नुहोस्, राजपत्रको सूचना)। सम्पूर्ण मापदण्ड पूरा गरेको दाबी गर्ने बर्जर पेन्ट्सले बट्टामा लिडको मात्रा र व्यवसायजन्य सुरक्षासम्बन्धी सावधानीमूलक सन्देश लेख्ने गरेको छैन। ९० पीपीएमभन्दा कम लिड भएको भए मात्रा खुलाएर बट्टामा किन नलेखेको ? , गुणस्तर तथा नापतौल विभागका एक वरिष्ठ अधिकारी भन्छन्, परीक्षण गर्दा झुटो सावित हुने भएकाले नलेखिएको प्रस्टै छ। यसमा सरकारी निकायको भूमिकासमेत शंकास्पद पाइएको छ। लिडको मात्रा नलेखिएको मात्र होइन, कति छ भनेर सरकारी निकायले निक्र्योल गरी कारबाही गर्न सकेका छैनन्। वातावरण विभागका प्रवक्ता इन्द्रविक्रम जोशीले प्रयोगशाला नभएकाले लिडको परीक्षण हुन नसकेको स्वीकार गरे। उपकरण थन्किएको छ, प्रयोगशाला नै छैन, उनले भने, त्यही भएर लिडको परीक्षण हुन सकेको छैन। यो वर्ष प्रयोगशाला बनाउन बजेट छुट्याइएको छ। अनुगमन पनि गरिनेछ। बर्जरले भने आफ्नै विज्ञप्तिमा लिडबाहेक अन्य घातक रसायन प्रयोगबारे पनि स्विकारोक्ति जनाएको छ। उसको विज्ञप्तिमा भनिएको छ, नेपालमा भोलाटाइल अग्र्यानिक कम्पाउन्ड (भीओसी) को कुनै मापदण्ड नरहे तापनि हाम्रा अधिकतम ब्रान्डहरू लो (कम) भीओसी मापदण्डभित्र रही उत्पादन भएका छन्। भीओसी अत्यधिक घातक वायुप्रदूषक रसायन हो। विश्व स्वास्थ्य संगठन (डब्लूएचओ)ले यसलाई प्रमुख इन्डोर (घरभित्रको) प्रदूषक भनेको छ। बेल्जियमको ब्रसेल्समा सन् १९९५ अक्टोबर २ देखि ६ सम्म डब्लूएचओको संयुक्त कार्यसमूहले भीओसीबारे मापदण्ड बनाएको थियो। २५ वर्षअघि नै उक्त टोलीले भनेको थियो, भीओसी घातक हो, उपयोग नगरौं। नेपालले मापदण्ड बनाएको छैन भन्दैमा बर्जरले कम भीओसी प्रयोग गरिरहेको खुलेरै सुनाएको छ। खासमा भीओसी शून्य हुनुपर्ने हो। किनकि, यो मानव स्वास्थ्य र वातावरणीय दुवै हिसाबले घातक पाइएको छ। भीओसी पेन्ट्समा प्रयोग हुने रसायन हुन्, जुन भित्तामा लगाएको रंगबाट बिस्तारै उडेर हावामा मिसिन्छन्। र, कोठाको वातावरण दूषित मात्र होइन, घातक बनाउँछन्। यसको जोखिम पक्ष यो छ कि यस्ता रसायन रंगाएको वर्षौंसम्म उडिरहन्छन्। जोखिम रंग नफेरुञ्जेल रहिरहन्छ। विभागका प्रवक्ता जोशीले भीओसी हानिकारक भएको बताए। भीओसीको मापदण्ड नभएकैले मनपरी बढेको हो, उनले भने, यसले रंग लगाउने कामदारलाई पनि असर पार्छ। उनले भीओसीको मापदण्ड मन्त्रालयबाटै बन्नुपर्ने धारणा राखे। अमेरिकी सरकारको इन्भाइरोमेन्टल प्रोटेक्सन एजेन्सीका अनुसार धेरै कारणले भीओसी घातक छ। यो बेन्जाइन, मेथिलिन क्लोराइड, बुटाडाइन, डाइक्लोरोमेथान, पोलिसाइक्लिक अरोमेटिक हाइड्रोकार्बन, स्टिरिन, टेट्राक्लोरोइथिलिनलगायत रसायनको समष्टिगत रूप हो। यो क्यान्सरको एक मुख्य स्रोत हो। हिउनोक चोईलगायत वैज्ञानिकले अनुसन्धान गरी सन् २०१० अक्टोबर १८ मा पीएलओएस जर्नलमा प्रकाशन गरेको शोधसामग्रीका अनुसार टाउको दुख्ने, दम बढ्ने, जीउ चिलाउनेजस्ता रोगको जड पनि भीओसी हो। धेरै देशले लो भीओसी होइन, नो भीओसी कानुन बनाएका छन्। बर्जरले नेपाली उपभोक्तालाई भीओसीका घातक रसायनसहितको रंग उपयोग गराइरहेको उसैले देखाएको छ। अन्नपूर्ण पोस्ट्ले असोज १४ मा बर्जर पेन्ट्समा घातक रसायन उजागर गरेपछि बर्जर जेन्सन एन्ड निकोल्सन नेपाल प्रालिले आपत्ति जनाउँदै विज्ञप्ति निकालेको थियो। त्यसमा उसले आफ्ना उत्पादनहरूको प्रयोगले मानव स्वास्थ्यमा कुनै असर नगर्ने जिकिर गरेको थियो। भारतको विज्ञान तथा वातावरण केन्द्रले गरेको अध्ययनमा बर्जर पेन्ट्समा १ लाख ६२ हजार ५ सय ५९ पीपीएम लिडको मात्रा पाइएको थियो। नेपालमा जनसंख्या तथा वातावरण प्रवद्र्धन केन्द्रले पनि यससम्बन्धी अध्ययन गरेको थियो। त्यसमा बर्जरको नमुनामा ९९ गुणा बढी अर्थात् ८ हजार ९ सय १९ पीपीएम लिडको मात्रा पाइएको थियो। त्यसयता यसबारे अध्ययन भएको छैन। सरकारले बनाएको मापदण्ड सरकारी निकायले कार्यान्वयनअनुगमन गरेका छैनन्। नेपाल गुणस्तर तथा नाप तौल विभागका महानिर्देशक विश्वबाबु पुडासैनीले बहुराष्ट्रिय कम्पनीले मापदण्डकै नाममा बेइमानी गरिरहेको उक्त समाचारमा बताएका थिए। उपभोक्ता रुष्ट अन्नपूर्ण पोस्ट्मा समाचार प्रकाशनपछि बर्जर पेन्ट्सले आफ्नो फेसबुक पेजमा पनि खण्ड विज्ञप्ति राखेको थियो। त्यसको कमेन्टमा उपभोक्ताले उसको दाबीप्रति तीव्र असन्तुष्टि जनाएका छन्। उनीहरूले गुणस्तरहीन रंग बेचिरहेको आरोपसमेत लगाएका छन्। मैले चार लाखको बर्जर पेन्ट्स लगाएँ, यो अति न्यून गुणस्तरको रहेछ, काठमाडौंका भिएन उपाध्यायले भनेका छन्। धादिङका रामजीप्रसाद सिलवालले बर्जरले ग्राहकलाई ठगेको उल्लेख गरेका छन्। लक्की ड्र भन्छ, अनि ग्राहकलाई उपहार परेको पनि जानकारी गराउँदैन। १०० वर्गफिट कलर पनि गरिदिँदैन, उनले लेखेका छन्। सामाजिक सञ्जालमा आएका गुनासा बर्जरले तत्काल हटाउने गरेको छ। गठ्ठाघर निवासी निरञ्जन केसीले आफ्नो घरमा रोयल पेन्ट्स गरिदिन्छु भनेर बैठक कोठाको भित्तामा बेस कलर मात्र लगाएर अलपत्र छोडिदिएको बताए। रोयल पेन्ट्स भनेको घरभरि रंग लगाउँदा कम्पनीले दिने सुविधा हो। बर्जरका डिलरले ठेक्का लिएका थिए। उनले घरको कम्पाउन्डसमेत रंग नै नलगाई अपुरै छाडिदिएका छन्। बैठक कोठा कति न राम्रो बनाउँछु भनेर सपना देखेको थिएँ, उनले भने, भित्तामा अमिल्दा रंग देख्दा कोठामै छिर्दा विरक्त लाग्छ। तीनकुनेस्थित बर्जरको केन्द्रीय कार्यालयमै गुनासो गर्दा बेवास्ता गरेको उनले बताए।"
मान गुमाउँदै माननीयहरू !,"काठमाडौं : ० यौन दुर्व्यवहार आरोप लागेपछि कृष्णबहादुर महराले सभामुख पद मात्र गुमाएनन्, प्रहरी हिरासतमै पुगेका छन्। उनी तत्कालीन माओवादीबाट दाङ निर्वाचन क्षेत्र नम्बर २ बाट प्रतिनिधिसभा सदस्य निर्वाचित भएका थिए। ० कांग्रेसका तर्फबाट रौतहट निर्वाचन क्षेत्र नम्बर २ बाट निर्वाचित मो अफ्ताब आलम १२ वर्षअघिको घटनामा तानिएका छन्। आइतबार पक्राउ परेका उनी पनि हिरासतमै छन्। पहिलो संविधानसभा चुनावका बेला बम विस्फोटका घाइतेलाई इँटाभट्टामा हालेर मारेको अभियोग उनलाई लागेको छ। ० राष्ट्रिय जनता दल (राजपा)का तर्फबाट सर्लाही निर्वाचन क्षेत्र नम्बर १ बाट निर्वाचित प्रमोदकुमार साहलाई मंगलबार मात्रै प्रहरीले पक्राउ गरेको छ। जनकपुर विमानस्थलमा बुद्ध एयरको काउन्टरमा तोडफोड गरेको आरोप उनमाथि लागेको छ। कानुन बनाउने महŒवपूर्ण जिम्मेवारीमा रहेका जनप्रतिनिधि एकपछि अर्काे गरी पक्राउ पर्न थालेका छन्। यौन दुर्व्यवहारदेखि व्यक्ति हत्याजस्ता जघन्य अपराधमा तानिनुले नेताहरूमा नैतिकताको प्रश्न उठ्न थालेको छ। ल मेकर नै ल ब्रेकर भएपछि यस्ता घटना दोहोरिरहन्छन्, विश्लेषक चन्द्रदेव भट्ट भन्छन्, आममान्छेले सोच्न पनि नसक्ने घटनामा सांसदको नाम जोडिएर नियमितजसो पक्राउ पर्नुले राजनीतिमा नैतिक आचरणको खडेरी रहेको प्रस्ट हुन्छ। सांसद नै एकपछि अर्का कानुनविपरीतका कार्यमा संलग्न भएका घटना सार्वजनिक हुनुले सार्वभौम संसद्कै बदनामी भइरहेको विश्लेषक बताउँछन्। सांसदहरूको गैरकानुनी कार्यले राजनीतिप्रति गलत सन्देश गइरहेको टिप्पणी हुँदै आएको छ। राजनीतिलाई सही मार्गमा लैजान कानुनसँगै नैतिक आचरण महत्त वपूर्ण हुने बताउँछन्, वरिष्ठ अधिवक्ता डा भीमार्जुन आचार्य। विगतमा हामीले परिवर्तनका नाममा समाजको नैतिक पुँजीलाई समग्र रूपमा नष्ट गर्यौं। नैतिक पुँजी सकिएपछि यसले समाजमा अपराधलाई प्र श्रय दिने नै भयो, उनी भन्छन्, हिंसाको राजनीतिलाई हामीले वैधानिकता दियौं। पैसा, शक्ति र अहंकारको राजनीतिको परिणाम राजनीतिमा अपराध बढेको छ। तत्कालीन सभासदहरू गायत्री साह, बीपी यादव, शिवपुजन राय यादव र नारदमुनी राना कूटनीतिक राहदानी दुरुपयोगमा मुछिएका थिए। उनीहरूविरुद्धको मुद्दा सर्वाेच्च अदालतमा विचाराधीन छ । रानाले विशेष अदालतबाट सफाइ पाएका थिए। सांसद रेशमलाल चौधरी टीकापुर घटनामा अदालतबाट दोषी ठहर भई जेल सजाय भोगिरहेका छन्। उनी राजपाका तर्फबाट कैलाली निर्वाचन क्षेत्र नम्बर १ बाट प्रतिनिधिसभा सदस्य निर्वाचित भएका हुन्। पर्सा निर्वाचन क्षेत्र नम्बर ३ बाट प्रतिनिधिसभा सदस्य निर्वाचित समाजवादी पार्टी नेता हरिनारायण रौनियार भ्रष्टाचार मुद्दामा निलम्बित छन्। बंगलादेशमा अध्ययनरत नेपाली छात्राहरूबारे दिएको अभिव्यक्ति विवादास्पद भएपछि शेरबहादुर तामाङ मन्त्री पदबाटै हट्नुपर्यो। काठमाडौं महानगरको मेयर हुँदा कर्मचारीलाई यौन दुर्व्यवहार गरेको आरोप लागेपछि केशव स्थापित प्रदेश ३ को मन्त्री पदबाट राजीनामा दिन बाध्य भए। सुदूरपश्चिम प्रदेश सरकारका मन्त्री दीर्घ सोडारीको नाम एक महिलासँग जोडिएपछि नेकपाले उनलाई कारबाही गर्यो भने मन्त्रीबाट पनि हटायो। किर्ते अभियोग लागेका नवराज सिलवाल प्रतिनिधिसभामा ललितपुर निर्वाचन क्षेत्र नम्बर १ बाट निर्वाचित भएपछि लामो समय प्रहरीको खोजीमा रहे। नेकपा नेतृत्वको सरकार गठनपछि मात्रै उनी सार्वजनिक भएका थिए। मनाङ खबाट गण्डकी प्रदेश सदस्य निर्वाचित राजीव गुरुङ अर्थात् दीपक मनाङे पनि लामो समय भूमिगत हुनुपर्यो। १३ वर्षअघिको कुटपिट घटनाका कारण मनाङेको सांसद पद धरापमा परेको थियो। उनले सांसद निर्वाचित भएको महिनौंपछि शपथ लिए। दण्डहीनताका कारण राजनीतिको आवरणमा अपराध बढेको विश्लेषक भट्टको निष्कर्ष छ। नेताहरूले राजनीतिलाई पेसाका रूपमा अगाडि बढाए, पेसाको सुरक्षाका लागि उनीहरूले जे पनि गर्न थाले, उनी भन्छन्, दण्डहीनताले पनि राजनीतिमा अपराधीकरण हावी भयो। राजनीति र ब्युरोक्रेसीबीचको नेक्ससका कारण पनि अपराधले बढावा पाएको उनको ठम्याइ छ। प्रभावशाली व्यक्तिहरूको आपराधिक कार्यप्रति सबै निकायले आँखा चिम्लने अवस्था रह्योे, उनी भन्छन्, उनीहरूको अपराधकर्मको संरक्षण भयो। वरिष्ठ अधिवक्ता आचार्य राजनीतिलाई सुदृढ बनाउन दलहरूभित्रै शुद्धीकरण हुनुपर्नेमा जोड दिन्छन्। राजनीति अब यसरी अगाडि बढ्नुहुँदैन। राजनीति गर्नेले पनि नैतिक आचरणको विषयलाई आत्मसात् गर्नुपर्छ। दलहरू आन्तरिक सुदृढीकरणमा लाग्नुपर्छ, उनी भन्छन्, जनता पनि सचेत हुुनुपर्छ। हाम्रा जनप्रतिनिधि कस्ता छन् भन्ने मतदाताले थाहा पाउनुपर्छ। कानुनको कडाइका साथ पालना हुनुपर्छ। व्यक्तिको अनुहार र पद हेरेर होइन, अपराध हेरेर प्रशासनले कारबाही गर्न सक्नुपर्छ। प्रतिनिधिसभाका २७५ सदस्यमध्ये चार जना निलम्वित छन्। निर्वाचनमा इमानदार र प्रतिबद्ध नेताकार्यकर्ताभन्दा पहुँच, प्रभाव र पैसाका आधारमा टिकट वितरण गर्ने र चुनाव जित्न हत्कण्डा अपनाउनुले अपराधलाई बढावा दिइरहेको टिप्पणी हुँदै आएको छ। केही दिनअघि नेपाल प्रहरी स्थापना दिवसको अवसरमा प्रधानमन्त्री केपी शर्मा ओलीले सत्ता र प्रतिपक्षी नभनी अपराधमा संलग्न जोसुकैलाई कानुनी दायरामा ल्याउन प्रहरीलाई निर्देशन दिएका थिए। पछिल्ला समय सांसदहरू पक्राउको घटनाले प्रधानमन्त्री ओलीको निर्देशनको परिणामका रूपमा पनि अथ्र्याउन थालिएको छ।"
तस्बिरमा नेकपाको चियापान,"काठमाडौं : सत्तारुढ नेपाल कम्युनिस्ट पार्टी (नेकपा) ले दसैं, तिहार, नेपाल संवत्, छठलगायत पर्वका अवसरमा शुभकामना आदानप्रदान तथा चियापन कार्यक्रम गरेको छ। काठमाडौँको भृकुटीमण्डपमा जारी चियापान कार्यक्रममा नेकपाका नेता तथा कार्यकर्ताको बाक्लो उपस्थिति रहेको छ। आगन्तुकलाई नेकपाका शीर्ष नेताहरुले स्वागत गरेका छन्। कार्यक्रमको व्यवस्थापनका लागि पार्टीले आवश्यक स्वयंसेवक परिचालन गरेको छ। चियापान समारोहको सुरक्षाका लागि नेपाल प्रहरीले पनि पर्याप्त मात्रामा जनशक्ति खटाएको छ। कार्यक्रममा विभिन्न जनसांस्कृतिक टोलीले प्रस्तुति गरिएको छ। दिउँसो १२ बजेदेखि ३ बजेसम्म पार्टीका नेता, कार्यकर्ता तथा आम जनसमुदायलाई र अपराह्न ३ बजेदेखि ५ बजेसम्म विभिन्न राजनीतिक दलका नेता, मन्त्री तथा सांसद, संवैधानिक अङ्गका पदाधिकारी, नेपालस्थित कूटनीतिक नियोगका प्रमुख तथा प्रतिनिधि, सरकारका उच्चपदस्थ पदाधिकारी, सेवानिवृत्त पदाधिकारीलाई आमन्त्रण गरिएको छ। मुलुकको बहुजातीय, बहुभाषिक तथा बहुधार्मिक विविधताभित्रको एकता, आपसी सद्भाव, सहिष्णुता, साझेदारी र सहकार्यको मौलिक विशेषतासँगै लामो समयदेखि चल्दै आएको चाडबाड तथा संस्कृतिले नेपाली नेपालीबीचको एकतालाई अझ मजबुत बनाउने उद्देश्यले नेकपाले हरेक वर्ष कार्यक्रम गर्दै आएको छ। चियापान कार्यक्रममा एक लाख बढीको सहभागिता हुने जनाइएको छ। पार्टी अध्यक्ष एवं प्रधानमन्त्री केपी शर्मा ओली र अध्यक्ष पुष्पकमल दाहाल प्रचण्डलगायत शीर्ष नेताले समारोहलाई सम्बोधन गरेका छन्।"
ठगी आरोपमा नेकपा प्रदेशसभा सदस्य उम्मेदवार पक्राउ,जनकपुरधाम : जनकपुरधामस्थित सहयोगी विकास बैंक लिमिटेड संचालक समितिका सदस्य दिपेन्द्रकुमार यादव (दिपु) पक्राउ परेका छन्। किर्ते गरेर ठगी गरेको आरोपमा फरार नेकपाका नेतासमेत रहेका यादव पक्राउ परेको धनुषाका प्रहरी उपरीक्षक शेखर खनालले जानकारी दिए। यादव जनकपुरधाम ८ बलवा टोलस्थित उनकै निवासबाट पक्राउ परेका हुन्। यादवमाथि जनकपुरधाम १० कालालबाबु रौनियारको धितो राखिएको जग्गाको रकमचुक्ता फिर्ता नगरेको अभियोग छ। ८ वर्षअघि रौनियारले महोत्तरीको बर्दिवास स्थित ५ कट्ठा जग्गा व्यक्तिगत रुपमा यादव कहाँ धितो राखि ५० लाख रुपैयाँ ऋण लिएका थिए। ऋण वापत यादवलाई ७३ लाख रुपैयाँ चुक्ता गरे पनि जग्गा फिर्ता नपाएपछि जिल्ला अदालत धनुषामा मुद्दा दायर गरेका थिए। पीडित रौनियारको बर्दिवास स्थित रहेको ५ कठ्ठाजग्गा २ करोड ७० लाख रुपैयाँमा यादवले बेचेको दाबी गरिएको छ। जिल्ला अदालत धनुषाले गत श्रावण १३ गते नै यादवलाई पक्राउ पुर्जी जारी गरेको थियो। तर उनी फरार थिए। यादव धनुषाको क्षेत्र नम्बर ३ (क) बाट प्रदेशसभामा नेकपाबाट चुनाव लडेका थिए। पक्राउ परेका यादवलाई जिल्ला अदालत धनुषाबाट तीन दिनको म्याद थप गरी थप अनुसन्धान अगाडि बढाएको प्रहरीले जनाएको छ।
हात्तीको आक्रमणबाट मृत्यु,महादेव अवस्थी महेन्द्रनगर : कञ्चनपुरको शुक्लाफाँटा नगरपालिका १ गणेशपुरका ६५ वर्षीय बलदेव बोहराको हात्तीको आक्रमणबाट मृत्यु भएको छ । बुधबार दिउँसो बोहरालाई हात्तीको बथानले आक्रमण गरेको अस्थायी प्रहरी पोष्ट बन्साहका प्रहरी सहायक निरीक्षक महादेव पन्तले बताए । घरदेखि जंगलको बाटो भएर बाणीतर्फ जाँदै गरेका बोहराको घटनास्थलमै मृत्यु भएको प्रहरीले जनाएको छ । घटनाबारे थप अनुसन्धान भइरहेको प्रहरीले जनाएको छ । केही सातायता कञ्चनपुरको शुक्लाफाँटा नगरपालिकामा हात्तीले खेतबारीमा क्षति गर्दै आएको छ।
अव्यवस्थित पार्किङ र होर्डिङ बोर्ड हटाउन घरपझोङ पालिकाको अल्टिमेटम,"जोमसोम : मुस्ताङ सदरमुकाम जोमसोम बजार क्षेत्रमा अव्यवस्थित पार्किङ र होर्डिङ बोर्ड हटाउने घरपझोङ गाउँपालिकाले निर्णय गरेको छ । बुधबार बसेको सरोकारवाला सम्मिलित बैठकमा एक साताभित्रै पार्किङ व्यवस्थापन तथा होर्डिङ बोर्ड हटाउने अल्टिमेटम दिएको हो । बजारक्षेत्रको सवारी आउजाउ सहज बनाउन सडक छेउछाउका होर्डिङ बोर्ड हटाउने गाउँपालिकाले प्रस्ताव गरेको हो । पछिल्लो समय सडक संञ्जाल सहज भएपछि मुस्ताङमा दिनहुँ सयौं सवारी साधन भित्रिने क्रम बढेको छ । सवारी बढेसँगै एयरपोर्ट र जोमसोम क्षेत्र भद्दा देखिएको हो । जहाँपायो त्यही सवारी पार्किङ गर्नाले सवारी आवागमन समेत साँघुरो बनेको अध्यक्ष आशबहादुर थकालीले बताए।' पार्किङ व्यवस्थित गर्दै लैजाने पालिकाको अवधारणा हो,उनले भने,' सवारी विश्राम गर्दा पनि पार्किङ स्थल प्रयोग गर्नुपर्छ, यस्तो भयो भने जोमसोम क्षेत्रको सुन्दरता समेत वृद्धि हुन्छ।' यस्तै, रातको समयमा पनि अनिवार्य पालिकाले निर्माण गरेको पार्किङ स्थलमा सवारी लगेर व्यवस्थापन गर्न समेत आग्रह गरिएको हो । गाउँपालिकाले पुथाङ एयरपोर्ट तलको ३ सय मिटर पर पार्किङस्थल निर्माण गरेको छ । तर, उक्त पार्किङ स्थल होटल व्यवसायीले अपायक भएको बताएका छन् । पालिकाले गत वर्ष ४८ लाख खर्चिएर पार्किङस्थल निर्माण गरेपनि प्रयोगमा आएको थिएन । अध्यक्ष थकालीले जोमसोम क्षेत्रमा सवारी चुस्त राख्न पार्किङ स्थलको उपयोग गर्न व्यवसायी तथा सवारी धनीलाई सुझाएका छन्। पुथाङ एयरपोर्टका गाउँ मुखिया शेरबहादुर गुरुङले पार्किङस्थलको उपयोग र होर्डिङ बोर्ड हटाउने पालिकाको निर्णयमा आफू सकारात्मक भएको जनाए । उनले यसबारे व्यवसायीसँग छलफल गर्ने बताए । बैठकमा,जनप्रतिनिधि, प्रजिअ वेदप्रसाद अर्याल, सुरक्षा निकाय ,आमा समृह, नागरिक समाज र व्यवसायीको उपस्थित थियो।"
स्नातकोत्तर तह दोस्रो वर्ष प्राइभेट फाराम भर्ने म्याद एक साता थप,काठमाडौं : त्रिभुवन विश्वविद्यालयले स्नातकोत्तर तह दोस्रो वर्षमा प्राइभेट परीक्षा दिने विद्यार्थीको फाराम भर्ने म्याद एक साता थप गरेको छ। फाराम भर्ने म्याद कात्तिक एक गतेसम्मका लागि मात्र तोकिएको थियो। फाराम भर्ने विद्यार्थीको चाप बढेकाले एक साता समय थपिएको पनिकाले जनाएको छ। नयाँ तालिका अनुसार कात्तिक ८ गतेसम्म फाराम भर्न सकिने छ। स्नातकोत्तर तह अन्तर्गत प्राइभेट फाराम भर्ने विद्यार्थीले जन प्रशासन र राजनीतिशास्त्र विषयमा परीक्षा दिन पाउँछन्। प्रयोगात्मक परीक्षा दिन नपर्ने हुनाले यी विषयमा मात्र फाराम भर्ने व्यवस्था मिलाइएको हो। प्राइभेट फाराम भर्नेले घरैमा बसेर पढेपछि परीक्षा दिन पाउँछ। त्रिविले यही वर्षदेखि प्राइभेट परीक्षा प्रणाली बन्द गर्ने तयारी गरेपनि विद्यार्थीको दबाबमा अन्तिम पटक भन्दै यो वर्षलाई मौका दिएको हो।
कसरी अर्कैको मिर्गौला प्रत्यारोपण गरियो ?,"काठमाडौं : एक व्यक्तिलाई तयार पारेर अर्कैको मिर्गौला प्रत्यारोपण गरेको आरोपमा प्रहरीले ललितपुरस्थित निदान अस्पतालका प्रमुख कार्यकारी अधिकृत (सीईओ) विपेन्द्र प्रधानसिहत पाँचजनालाई पक्राउ गरेको छ। एक व्यक्तिको मिर्गौला प्रत्यारोपण गर्ने स्वीकृति लिएर रामेछाप दोरम्बा घर भई हाल स्वयम्भू बस्दै आएका शंकरलाल लामालाई अर्कैको मिर्गौला प्रत्यारोपण गरेको आरोपमा उनीहरूलाई पक्राउ गरिएको हो। पक्राउ पर्नेमा अस्पतालका कानुनी अधिकृत कुमुदकुमार भट्टराई, अस्पतालका डाक्टर राजेश पन्त, जिल्ला प्रशासन कार्यालय ललितपुरका शाखा अधिकृत रामचन्द्र आले र मिर्गौला ग्रहरण गर्ने लामा रहेका नेपाल प्रहरीको मानव बेचविखन अनुसन्धान ब्यूरोले जनाएको छ। ब्यूरोले उनीहरूलाई बुधबार पत्रकार सम्मेलन गर्दै सार्वजनिक गरेको हो। ब्यूरोका सूचना अधिकारी प्रहरी उपरीक्षक गोविन्द थपलियाका अनुसार लामाबाहेक चारै जनता अस्पतालको मिर्गौला प्रत्यारोपण गर्न स्वीकृति दिने समितिमा थिए। बुधबार पक्राउ परेका पाँचै जनामाथि मानव बेचबिखन तथा ओसारपसार ऐनअनुसार अनुसन्धान भइरहेको प्रहरीले जनाएको छ। १८ भदौमा यस सम्बन्धि समाचार अन्नपूर्ण पोस्टमा प्रकाशित भएपछि प्रहरीले अनुसन्धान थालेको थियो। आर्थिक प्रलोभनमा पारेर मिर्गौला झिकियो लामा मिर्गौला प्रत्यारोपणका लागि केही समयअघि निदान अस्पताल पुगे। अस्पतालमा आफन्तबाट मिर्गौला नाता प्रमाणित गरे पुग्ने जानकारी पाए। नाता बाहिरबाट पनि लामो कानुनी प्रक्रिया हुन्छ। त्यसकारण मिर्गौला दिनका लागि लामाले आफ्नै भाञ्जा संजीव घिसिङ तयार पारे। रामेछाप पुगेर भाञ्जासँगको नाता पनि प्रमाणित गरियो। तर, मिर्गौला प्रत्यारोपण गर्ने बेलामा अर्कै एक मजदुरको गरियो। भाञ्जाको नाममा नाता प्रमाणित गरियो। त्यही प्रमाणका आधारमा नक्कली भञ्जा बनाएर ती मजदुरको मिर्गौला झिकियो, एसपी थपलियाले भने, सबै डकुमेन्ट उनकै उनकै भाञ्जाका नाममा छ तर, अप्रेसनमा लानेबेला अर्कै मान्छे लगियो। सबै कागजात लामाकै भाञ्जाको भएको र मिर्गौला दिने व्यक्ति फरक परेपछि अस्पतालमा लामो विवाद भएको प्रहरीको अनुसन्धानबाट खुलेको छ। लामो विवाद हुँदा पनि उसैको फोटो हो तर अहिले दुब्लाएर यस्तो भएको भन्दै टारेछन्, थपलियाले भने, यो घटना बाहिर मिडियामा आएपछि ढाकछोप गर्न कागजातमा फोटोचाहिँ ती मजदुरको राखियो तर, अन्य सबै विवरण भने बिरामीकै भाञ्जाको थियो। त्यति मात्रै हैन प्रत्यारोपणपछि कर्तुत बाहिरने डरले ती युवालाई भक्तपुरको एक घरमा बन्धक बनाएर राखिएको समेत प्रहरीले दाबी गरेको छ। घटना बाहिर आउने डरले भक्तपुरको गल्लीभित्र रहेको घरको अँध्यारो कोठामा उनलाई लुकाएर राखेको पाइयो, ब्यूरोका डीएसपी राजकुमार सिलवालले भने, चिसोमा बस्दा उनको स्वास्थ्य अवस्था पनि प्रतिकुल बन्दै गएको रहेछ। मृर्गौला किनबेचको आरोपमा निदान अस्पतालका सीईओसहित पाँच पक्राउ ती युवा दैनिकी चलाउन दैनिक ज्याला मजदुरी गर्दै आएका थिए। मिर्गौला दिएमा दैनिकी चलाउन पैसा पनि दिने भन्दै उनलाई आर्थिक प्रलोभनमा पारेर मिर्गौला प्रत्यारोपण गराइएको प्रहरीको प्रारम्भीक अनुसन्धानबाट खुलेको छ। उनको आर्थिक अवस्था निकै कमजोर रहेछ। आर्थिक प्रलोभनमै परेर उनले मिर्गौला दिएको पाइयो, एसपी थपलियाले भने, अहिलेसम्म उनले बैंकिङ कारोबारमार्फत तीन लाख रुपैयाँ लिएको पाइएको छ। थप पैसा पनि पाएको हुनसक्छ। अनुसन्धान हुँदैछ। ती युवाले आफ्नो परिवारमा समेत मिर्गौलन दिएको जानकारी नगराएको प्रहरीले जनाएको छ। मिर्गौला जो कोहीले दान गर्न सक्ने भए पनि पैसाको लेनदेनमा मिर्गौला दिन नहुन थपलियाले बताए। ती युवाले मलाई झुक्याएर कहाँकहाँ सही गराए थाहा छैन भन्ने प्रतिक्रिया दिएका छन्, डीएसपी सिलवालले भने। यी सबै काम मिलाउने विचौलिया पनि रहेको प्रहरीको आशंका छ। ती विचौलियाले मोटो रकम लिएको हुनसक्ने आशंका प्रहरीको छ। ती विचौलियाको नाम पत्ता लागे पनि अन्य कुनै विवरण पत्ता नलागेको भन्दै प्रहरीले सार्वजनिक गरेन।"
मृर्गौला किनबेचको आरोपमा निदान अस्पतालका सीईओसहित पाँच पक्राउ,"काठमाडौं : मृर्गौला किनबेच गरेको आरोपमा प्रहरीको मानव बेचविखन अनुसन्धान ब्यूरोले ललितपुरको निदान अस्पतालका प्रमुख कार्यकारी अधिकृत (सिईओ)सहित पाँच जनालाई पक्राउ गरेको छ। अस्पतालले एक व्यक्तिको नाममा अर्कौ व्यक्तिको मृर्गौला झिकेको आरोपमा सीईओ विपेन्द्र प्रधानसहित पाँचजना अनुसन्धानका लागि नियन्त्रणमा लिएको ब्यूरोका प्रवक्ता एसपी गोविन्द थपलीयाले जानकारी दिए। प्रहरीले सीईओ प्रधानसँगै रामेछाप दोरम्बा स्थायी घर भइ स्वयम्भु बस्ने शंकरलाल लामा (मृर्गौला लिने बिरामी), अस्पतालका कानुनी सल्लाहकार कुमार भट्टराई, डाक्टर राजेश पन्त, ललितपुरका शाखा अधिकृत रामचन्द्र आलेलाई नियन्त्रणमा लिएको हो।"
"सी हिँडेको सडक बन्यो, बाँकी धुलाम्मे","काठमाडौँ : केही दिनअघि राजधानीका केही सडक सफा बनेका छन्। सडकका खाल्डा खुल्डी पुरिए। रातारात कालोपत्रे गरेर चिल्लो बनाइयो। धुलो पनि उड्ने अवस्था थिएन सडकमा। चिनियाँ राष्ट्रपति सी जिङ पिङ सहितको टोलि नेपाल आउने भएपछि सरकारले राजधानीका केही सडकमा एकाएक परिवर्तन गर्यो। एयरपोर्टदेखि तीनकुने हुँदै बानेश्वरसम्म र बानेश्वरदेखि त्रिपुरेश्वर हुँदै सोल्टी मोडसम्मको सडक सबै मर्मत भए। त्यस्तै सोल्टीमोडबाट सुन्धारा हुँदै शितल निवास पुग्ने लगायतका केही सडक पनि मर्मत भएका छन्। रातारात कालोपत्रे गरेका सडकको मापदण्ड पुरा भएको छ वा छैन शंका हुने ठाउँ प्रसस्तै छन्। सर्वसाधरणले हेर्दासमेत थाहा पाइने गरी लेबल नमिलाइ कालोपत्रे गरेको देखिन्छ। अहिलेसडक विभागले जति सडक बनायो सबै सी हिँड्ने बाटोको मात्र मर्मत गरेजस्तो देखिन्छ। बाँकी सडकको हालत भने उस्तै छ। तर, सडक विभागका प्रवक्ता शिवहरि सापकोटा भने यो कुरा स्विकार गर्दैनन्। विभागले सधैँ सडक निर्माण एबम् मर्मत गर्ने गरेको उनको भनाइ छ। विदेशी पाहुँना आउने भएर सडक मर्मत गरिएको भन्ने भ्रम हो, उनले भने, हामी चाडपर्व आउनु अगाडि सधैँ पूर्व झापादेखि पश्चिम कञ्चनपुरसम्मकै सडक मर्मत गर्छौँ।' चिनियाँ राष्ट्रपति आउनु र सडक मर्मत थाल्नु संयोग मात्र भएको उनले बताए। पाहुना आउने भएपछि काम गर्न थप प्रेसर मात्र भएको उनको भनाइ छ। अहिले पनि विभिन्न ठाउँमा काम भइरहेको उनले जानकारी दिए। अहिले कलंकीबाट गौशालासम्म सडकमा धेरै समस्या देखिन्छ। सडक एकदमै धुलाम्य छ। सडकको बिचमा भएका खाल्डाखुल्डीले उत्तिकै समस्या गरेको छ। चाबहिलदेखि मित्रपार्कसम्म सडकको हालत सबैभन्दा खत्तम छ। सडकको कालोपत्रे सबै उप्किएको छ। सडकमा सबै खाल्डाखुल्डी मात्र छ। घाम लाग्दा धुलोले हिँड्न सकिँदैन। पानी पर्दा हिलोले समस्या गर्छ। चाबहिल चुच्चेपाटी सडकको पनि अवस्था पनि उस्तै नै छ। अहिले सडकमा उड्ने धुलोले वतावरण प्रदुषणमात्र नभइ स्वास्थ्यमासमेत असर गरेको स्थानीय बताउँछन्। सडकको अवस्था जहिले यस्तै छ, स्थानीय व्यपारी रुपेश श्रेष्ठले भने, जति भने पनि काम भएन। सडकको धुलोले स्वास्थ्यमा नै समस्या आउने अवस्था भएको छ। सडक विभागले समयमा काम गरिदिए यो समस्या नआउने उनी बताउँछन्। अहिले पाहुँना आउँने हुँदा सडक धमाधम बने, उनले भने, सरकारले चाह्यो भने यति छिटो काम हुँदो रहेछ। यसरी अरुबेला पनि काम गरे हामीले धुलाम्ये सडकमा हिँड्नु पर्ने थिएन। चाबहिल लगायत धेरै ठाउँमा सडक मर्मत गर्न पानीको पाइप व्यवस्थित नभएकाले काम नभएको प्रवक्ता शिवहरि सापकोटाले जानकारी दिए। अहिले धेरै ठाउँमा पानीको समस्या भएकोले काम गर्न सकिएको छैन, उनले भने, पानीको पाइप यति अव्यवस्थित छ कि अहिले कालो पत्रे गर्यो अहिले भिजेर काम नलाग्ने हुन्छ। सडकमा अन्य समस्या नभए यो वर्ष धेरै ठाउँमा कालोपत्रे योजना बनाएका उनले बताए।"
१६ प्रदर्शनकारी रिहा,"राजविराज : राजविराज नगरपालिका १ का २३ वर्षीय गुञ्जन झाको रिहाइको माग गर्दै आन्दोलनमा उत्रिएका १६ प्रदर्शनकारी बुधबार दिउँसो रिहा भएका छन्। राजविराजस्थित गजेन्द्रनारायण सिंह अस्पतालमा तोडफोड गरेको आरोपमा पक्राउ परेका गुञ्जनको रिहाइको माग गर्दै उनीहरु प्रदर्शनमा उत्रिएका थिए। राजविराज ५ का वडा सदस्य पार्थो सरकार, राजपा सर्लाहीकी कोषाध्यक्ष सीता यादव, राजविराज १ का दिलिपकुमार झा, सूर्यनारायण झा, सरोजकुमार झा, सागर झा, महेशकुमार यादव, सौरभ ठाकुर, विकास झा, दिपक ठाकुर, सन्दीप चौधरी, जितेन्द्र झा जितु, राजविराज २ का रन्जित यादव, राजविराज ६ का प्रसिसकुमार झा, गुञ्जे सिंह र सागर झा रिहा भएका हुन्। गुञ्जनका आफन्त र विद्यार्थीले जिल्ल प्रहरी कार्यालय अगाडि विरोध प्रदर्शन गर्दा उनीहरु पक्राउ परेका हुन्। सहिद दर्शन चोकमा टायर बालेपछि नाराबाजी गर्दै जिल्ला प्रहरी कार्यालय अगाडि प्रदर्शन गर्न थालेका उनीहरुलाई प्रहरीले मङ्गलबार राति पक्राउ गरेको थियो। अर्थोपेडिक विभागका डा ज्ञानेन्द्र झा र डा प्रानेश यादव सोमबार दिउँसो १ बजेसम्म पनि नआएपछि अस्पताल परिसरमा विरोध प्रदर्शनको नेतृत्व गर्ने गुञ्जनलाई भने जिल्ला प्रहरी कार्यालयले मङ्गलबार अभद्र व्यवहारको उजुरी दर्ता गरी कारवाही थालेको छ। आक्रोसित बिरामीका आफन्तहरूले नाराबाजी गर्दै अर्थोपेडिक विभागको टेबुल, कुर्सी र कागजात बाहिर ल्याएर मिल्काएपछि प्रहरीले प्रदर्शनको नेतृत्व गर्ने झालाई पक्राउ गरी कारवाही थालेको छ।"
पाँच किलो सुनसहित पक्राउपरेका सार्वजनिक,"खाँदबरी : भोटखोला गाउँपालिका५ मा पाँच किलो सुन र नगदसहित सोमबार पक्राउ परेका तोप्चेन भोटेलाई जिल्ला प्रहरी कार्यालय संखुवासभाले बुधबार सार्वजिनक गरेको छ । २६ वर्षीय तोप्चेनलाई ३ करोड ७ हजार ५ सय मुल्य बराबरको सुन र नगद ३८ हजार ८९ रुपैयाँसहित पक्राउ गरिएको जिल्ला प्रहरी डिएपी प्रमुख मीमबहादुर लामाले जानकारी गराए । जिल्लाप्रहरी कार्यालयमा पत्रकार सम्मेलन मार्फत अवैधरुपमा चीनबाट किमाथांका नाका हुँदै सुन खाँदबारी ल्याउने क्रममा सुराकीको आधारमा पक्राउ गरिएको प्रहरी प्रमुख लामाले बताए । मकालु गाउँपाकिला४ घर भएका शेर्पाले चीनबाट भन्सार चोरी पैठारी गरी अवैध रुपमा रिदाकको बाटो हुँदै सुन खाँदबारी ल्याउन लागिएको थियो । प्रहरीले भोटखोला२, घट्टेखोलाबाट शेर्पालाई पक्राउ गरेको हो । शेर्पाले शोलामा माथि विस्कुट, छुर्पी तथा चकलेट राखेको र त्यसभित्रको गोजीमा लुकाएर राखेको पाँच थान टिल सुन चेपुवा प्रहरी चौकी चेपुवाको प्रहरीले खानतलासी गर्दा फेलापरोको थियो । पक्राउ परेका तोप्चेनलाई बरामद सुनसहित थप कानूनी प्रक्रिया अघि बढाउन राजश्व अनुसन्धान विभाग सरिहर भावन ललितपुर पाठाइने प्रहरी प्रमुख लामाले जानकारी गराए । भोटे यस अघिबाट चोरी पैठारीको गटनामा संलग्न रहेको प्रहरी अनुसान्धमा खुलेको छ । सांगठनिक गिरोह नै संलग्न रहेकाले यस घटनामा अन्य व्यक्तिहरुसमेत संलग्न रहेको प्ररम्भिक अनुसन्धानका क्रममा खुलेको प्रमुख लामाले बताए । यस घटनामा संलग्न अन्यको पनि खोजी भइरहको प्रहरीले जनाएको छ ।"
भोकमरीको सूचांकमा नेपाल ७३ औं स्थानमा : भारत नेपालभन्दा पछाडि,"विश्व भोकमरीको सूचांकमा भारत नेपालभन्दा निकै पछाडि देखिएको छ। ग्लोबल हंगर इन्डेक्स(जीएचआई) नामक गैरसरकारी संस्थाले पछिल्लोपटक सार्वजनिक गरेको गरेको सूचांकअनुसार भारत दक्षिण एसियामै अफगानिस्तानपछि सबैभन्दा धेरै भोकमरी भएको देशमा परेको हो। जीएच्आईले ११७ देशको सूचक सार्वजनिक गरेकोमा उच्च आए भएका अमेरिका, बेलायत, फ्रान्स, जापान जस्ता देश समावेश छैनन्। विश्वको दोस्रो ठूलो अर्थतन्त्र चीन सूचांकको २५औं स्थानमा छ। नेपाल सूचांकको ७३औं स्थानमा रहँदा भारत १०२औं स्थानमा छ। अफगानस्थान १०८औं स्थानमा रहेको छ। सुचांकको ६६ औं स्थानमा रहेको श्रीलङ्का दक्षिणएसियामै सबैभन्दा माथि छ। नेपाल दक्षिण एसियाको दोस्रो स्थानमा छ। बंगलादेश ८८औं, पाकिस्तान ९४औं स्थानमा छ। संख्या थोरै भएका कारण दक्षिण एसियाका राष्ट्र भुटान र माल्दिभ्स समावेश नगरिएको जीएच्आईले जनाएको छ। संस्थाले त्यहाँ रहेको भोकमारी दरलाई अन्तर्राष्ट्रिय, क्षेत्रीय तथा राष्ट्रिय स्तरमा तुलनात्मक मापन गरी सूची तयार पारेको जनाएको छ। भोकमरी नभएकोलाई शुन्य अंकको आधार मानी सूचांक निकालिएकोमा ५ अंकभन्दा कम भएका र तथ्यांक प्राप्त नभएका मुलुकलाई सूचीमा समावेश नगरिएको जीएच्आईले उल्लेख गरेको छ। नेपालको अंक २०८ र भारतको ३०३, श्रीलङ्काको १७१, पाकिस्तानको २८५, अफगानिस्तानको ३३८ रहेको छ। सूचांकमा रहेका ११७ देशमध्ये ४३ देश भोकमरीमा रहेका छन्। सूचीको पुच्छारमा रहेका ४ देशलाई शंकटग्रस्त भनिएको छ। जसमा मडागस्कर(११४औं स्थान), चढ(११५औं स्थान), यमन(११६औं स्थान) र सेन्ट्रल अफ्रिकन रिपब्लिक(११७औं स्थान) रहेका छन्।"
काठमाडौंमा अन्तर्राष्ट्रिय युवा सम्मेलन : १२ मुलुकका वैज्ञानिक आउँदै,"काठमाडौं : विज्ञान तथा प्रविधि क्षेत्रको विकासका लागि छलफल गर्न काठमाडौंमा अन्तर्राष्ट्रिय युवा सम्मेलनको आयोजना गरिने भएको छ । सम्मेलनमा एसिया, युरोप, अष्ट्रेलिया तथा अमेरिकाकासहित १२ मुलुकका युवा वैज्ञानिक सहभागी हुने भएका छन् । सम्मेलन शिक्षा, विज्ञान तथा प्रविधी मन्त्रालय, नेपाल विज्ञान तथा प्रविधि प्रज्ञा प्रतिष्ठान (नास्ट) र राष्ट्रिय युवा परिषदले संयुक्त रुपमा आयोजना गर्न लागेका हुन् । सम्मेलन कार्तिक ४ देखि ६ गतेसम्म सञ्चालन हुनेछ । सहभागीमा रहेको विशिष्टकृत ज्ञान, सीप, प्रविधी र नविनतम विचारमार्फत मुलुकको विकास कसरी गर्न सकिन्छ भन्ने विषयमा सम्मेनमा छलफल गरिने सम्मेलनबारे जानाकारी दिन बुधबार आयोजित पत्रकार सम्मेलनमा जानकारी दिइएको छ। सहभागीको विचारमार्फत मुलुकभित्र रहेका युवालाई नविनतम कामका लागि अभिप्रेरित गर्न र नीति निर्माण तहमा समेत सुझाव प्राप्त हुने अपेक्षा गरिएको नास्टका उपकुलपति डा सुनीलबाबु श्रेष्ठले जानकारी दिए । श्रेष्ठका अनुसार स्वदेशभित्र तथा बाहिर रहेका उत्कृष्ट नेपाली तथा विदेशी वैज्ञानिक तथा प्राविधिज्ञ, प्राध्यापक, पेशागत समूहका प्रतिनिधि, उद्योगी, वयवसायी, नीति निर्माता, सरकारी अधिकारीको सहभागिता रहनेछ । सम्मेलन अवधिभर ६५ वटा कार्यपत्र प्रस्तुत हुनेछ । ५० वटा पोस्टर प्रस्तुति, १८ वटा विषयगत प्रस्तुति रहनेछन् । भारत, बेलायत, जापान, दक्षिण अफ्रिका, थाइल्याण्ड, जर्मनी, चिन, नर्वे, कोरिया, सिंगापुर, अमरिकालगायतका मुलुकबाट सहभागी आउनेछन् । राष्ट्रिय युवा परिषदका कार्यकारी उपाध्यक्ष माधव ढुंगेलका अनुसार गैर आवासीय नेपालीको तर्फबाट २५ जना वक्ता सहभागी हुनेछन् । सम्मेलनबाट प्राप्त भएका निष्कर्ष सरकारलाई बुझाउने योजना रहेको आयोजकले जनाएको छ।"
सिन्धुलीमा नाइट हेलिप्याड,"सिन्धुली : सिन्धुलीमा नाइट हेलिप्याड निर्माण सम्पन्न गरिएको छ ।सिन्धुलीको कमलामाई नगरपालिका ६ मा रहेको नेपाली सेनाको श्री नम्बर ९ बाहिनी अड्डामा त्रिभुवन विमानस्थलपछिको पहिलो र एक मात्र नाइट हेलिप्याड निर्माण गरिएको हो। कमलामाई नगरपालिका सिन्धुली र नेपाली सेनाको संयुक्त लागतमा निर्माण गरिएको नाइट हेलिप्याडको बुधबार एक कार्यक्रमका बीच नेपाली सेनाको हेटौंडास्थित पृतनका पृतनापति उपरथी ताराध्वज पाण्डेले उद्धघाटन गरे। सेनाको सिन्धुलीमा रहेको श्री बर्दबहादुर गणले कमलामाई नगरपालिकाको ६ लाख ५० हजार रुपैयाँ सहयोग र सेनाको श्रमदान गरी कुल २२ लाख रुपैयाँमा हेली प्याड निर्माण सम्पन्न गरेको बर्दबहादुर गणका गणपति राजीव थापाले जानकारी दिए । उनले भने, 'जिल्लामा एउटा पनि हेलिप्याड नभएको अवस्थामा नेपाली सेनाको प्रयासमा चौबिसै घण्टा सञ्चालमा रहने गरी रात्रीकाली समयमा अवतरण र उडान गर्न सकिने मध्य आकारको मिलिटरी स्ट्याण्डरको हेलिप्याड निर्माण गरिएको छ।' सिन्धुली जिल्ला र आसपासका जिल्लामा आपद विपदको समयमा उद्धार तथा मौसम प्रतिकुलताको समयमा सैनिक तथा गैर सैनिकले पनि अवतरण गर्न मिल्ने गरी निर्माण गरिएको हेली प्याड ३ नम्बर प्रदेशकै पहिलो र एक मात्र भएको सेनाको दावी छ । निकट भविष्यमा सम्बन्धित निकायलाई पत्रचार गरी परीक्षण उडान गरिने हेलिप्याड सिन्धुली जिल्लामा बढ्दो सडक संजाल सँगै हुने सडक दुर्घटनाका घाइतेको उद्धारमा निक्कै प्रभावकारी हुने अनुमान समेत गरिएको छ। जिल्लामा वीपी राजमार्ग,मदन भण्डारी लोकमार्ग, मध्यपहाडी लोकमाग तथा जिल्ला सदरमुकाम माढीबाट ३७ किलोमिटर दुरीमा पूर्वपश्चिम महेन्द्र राजमार्गसमेत जोडीएकाले यस्ता क्षेत्रमा दैनिकजसो हुने सडक दुर्घटनाका घाइतेको समयमा उद्धार हुन नसक्दा मृत्यु हुने गरेको थियो। 'तर, अब त्यस्ता दुर्घटना तथा अन्य विपद्का समयमा समेत हुने आपत्तकालिन उद्धार रात्रीकालिन समयमा समेत गर्न सकिने गरी नाइट हेलिप्याड स्थापना गरिएको छ । यो जिल्लाबासीका लागि निक्कै महत्वूर्ण र खुसीको कुरा हो, 'कमलामाई नगरपालिकाका प्रमुख खड्गबहादुर खत्रीले भने ।"
दुर्घटनाको केशमा मिलापत्र गरेको घुस माग्ने प्रहरी अधिकृतविरुद्ध मुद्दा,"काठमाडौं : अख्तियार दुरुपयोग अनुसन्धान आयोगले महानगरीय प्रहरी प्रभाग थली, काठमाडौंमा प्रहरी नायव निरीक्षक विपिनचन्द्र पन्तविरुद्ध घुस मुद्दा दायर गरेको छ। सवारी दुर्घटना केशको सहमतिबमोजिम मिलापत्र गरिएकोमा मिलापत्र गरिदिएबापत सेवाग्राहीसँग घुस लिदालिदै पक्राउ परेका सई पन्तविरुद्ध विशेष अदालतमा मुद्दा दायर गरेको अख्तियारका प्रवक्ता प्रदीपकुमार कोइरालाले जानकारी दिए। उनी ५ हजार घुससहित पक्राउ परेका थिए। उनीविरुद्ध भ्रष्टाचार निवारण ऐन बमोजिम जरिवाना र कैद सजाय हुन मागदावी सहित विशेष अदालत काठमाडौंमा आरोपपत्र दायर गरिएको छ।"
"बसले किच्दा बालकको मृत्यु, झडप हुँदा १ प्रहरीसहित ११ जना घाइते",नुवाकोट : नुवाकोटको बट्टारमा बसले किच्दा एक बालकको घटनास्थलमै मृत्यु भएको छ। तारकेश्वर गाउँपालिकाख६ गोस्र्याङ घर भएका प्रताप तामाङका १० वर्षीय छोरा युनिक तामाङको मृत्यु भएको हो। मृतक बालक स्थानीय निल सरस्वती आधारभूत विद्यालय कक्षा १ का छात्र हुन्। घटनापछि नुवाकोटको बट्टार बजार तनावग्रस्त भएको छ । विदुर नगरपालिका ४ बट्टार बजारमा बसको ठक्करबाट बालकको ज्यान गएपछि स्थानीयवासी र प्रहरीबीच झडप भएको छ । झडप हुँदा प्रहरीले लाठीचार्ज र तीन राउण्डभन्दा बढी अश्रृग्यास प्रहार गरेको छ । झडपमा एक प्रहरीसहित ११ जना घाइते भएको प्रहरी निरीक्षक विष्णु फुयालले जानकारी दिए। काहुलेबाट काठमाडौंका लागि छुटेको बा४ख ७५०४ नम्बरको डिलक्स बसले दिउँसो बालक तामाङलाई किच्दा उनको घटनास्थलमै ज्यान गएको जिल्ला प्रहरी कार्यालय नुवाकोटका प्रमुख तथा प्रहरी उपरीक्षक अविनारायण काफ्लेले जानकारी दिए । मृतकका बुवाका अनुसार हात समातेर बजार हिँडिरहेका बेला बसले पछाडीबाट किचेको थियो। आक्रोशित स्थानीयबासीले चालक विदुर नगरपालिका ७ तुप्चेका राउद तामाङलाई कुटपिट समेत गरेका छन्। प्रहरीले बस र चालकलाई नियन्त्रणमा लिएको छ।घटनास्थलमा नेपाल प्रहरी र शसस्त्र प्रहरी परिचालन गरिएको छ।
३२ देश सहभागी सैन्य अभ्यासमा नेपाली सेना उत्कृष्ठ,"काठमाडौं : बेलायतमा भएको 'एक्सरसाइज क्याम्ब्रिन पेट्रोल २०१९' मा नेपाली सेनाले स्वर्ण पदक पाएको छ । सेनाका प्रमुख सेनानी अशीमदेव गुरुङको नेतृत्वमा गएको १० जनताको टोलीले सैन्य अभ्यासमा उत्कृष्ठ प्रदर्शन गर्दै स्वर्ण पदक पाएको हो । युद्धकालीन विशेष परिस्थितिको कल्पना गर्दै गरिने सैन्य अभ्यासमा नेपाल उत्कृष्ठ भएको सेनाले जनाएको छ । यसमा शारीरिक सहिष्णुता र पेशागत दक्षताको मूल्यांकन गरिने सेनाको विज्ञप्तिमा उल्लेख छ । अत्यन्तै कठिन भौगोलिक क्षेत्रमा गरिएको उक्त अभ्यासमा सहभागी सैनिकले २ दिनभित्रमा हतियार तथा करिब ५० पौण्ड तौल बराबरको उपकरणसहित ५० किलोमिटरको दूरी पार गरेका थिए । उक्त अभ्यासमा बेलायती फौजीका १०६ र नेपालसहित अन्य ३२ देश गरी १४० सैन्य टोलीको सहभागिता रहेको थियो । अभ्यासमा नेपाली सेनाको प्रतिनिधित्व विशेष फौजी बाहिनी, पशुपतिप्रसाद गण र गौरीबक्स गुल्मको टोलीले गरेका थिए । यस्तो अध्यास सन् १९६० बाट प्रत्येक वर्ष बेलायतमा हुँदै आएको छ ।"
ओझेलमा चुङ्सी गुफा (फोटो फिचर),"मुस्ताङ: मुस्ताङका विभिन्न क्षेत्रमा दर्जनौ गुफा छन् । गुफा ऐतिहासिक कथासंग पनि सम्बन्धित छन् । उपल्लो मुस्ताङको लोघेकर गाउँपालिका ३ चुङ्सीमा अवस्थित गुफा यस्तो गुफा हो जो धार्मिक दृष्टिकोणले महत्वपूर्ण छ । चुङ्सी गुफा सदियौं वर्ष पुरानो मानिएको छ । चीनको स्वशासितक्षेत्र तिब्बतमा बुद्ध धर्मको उदय हुनु अगावै यो गुफा उत्पती भएको स्थानीय बताउछन् । चुङ्सी भन्ने स्थानमा गुफा भएकाले यसलाई चुङ्सी गुफा भनिएको लोघेकर दामोदरकुण्ड गाउँपालिका वडाअध्यक्ष सम्तेन धावा गुरुङले जानकारी दिए । चुङ्सीमा धार्मिक महत्वका ३ वटा गुफा अवस्थित छन् । प्राकृतिक र धार्मिक महत्वका चमत्कारीक विभिन्न देवी देवताका आकृति र वास्तुकला देख्न सकिन्छ । जुन हिन्दु र बौद्ध धर्मका लागि समेत उक्तिकै महत्व छ । चुङ्सी नजिकको दुईवटा ठुलाठूला पहाडको खोचको गुफामा उ समय तिब्बती गुरु पद्य संम्भव अर्थात् रिम्र्पोछेले ध्यान गरेर बस्थे । पहिलो गुफाको चट्टानी वालमा आफै उत्पती भएको आश्चार्य लाग्दो आकारका चक्कुुन, शङ्ख, गुरु रिम्र्पोछे रुखको छहारी, रिम्र्पोछेको पैतालाको डोब, देवी देवताको खेत, रिम्र्पोछेले लगाउने छेगुम राङ्झेन कपडा र गुफा भित्रै साना ठूला हिमालय पर्वत जस्तो कलात्मक आकृति छ । पहिलो ग्फाको कडा चट्टाने पहाडबाट निस्केको पहेलो रङको माटो धार्मिक गुम्बामा हुने महाकाल पुजाआजामा प्रयोग हुने वडाअध्यक्ष सम्तेन धावाले बताए । चुङ्सीको दोश्रो गुफामा भित्ते ढुङ्गामा कुदिएको जस्तो हात्ती आकारको वस्तु छन् । यस्तै, गुफाभित्रै पाप र धर्म छुट्याउने सानो गुफा छ । पाप गर्ने व्यक्ति गुफाबाट बाहिर आउन नसक्ने र धर्म गर्ने व्यक्ति बाहिर निस्कने सक्ने धार्मिक मान्यता छ । तेश्रो गुफाको भित्तामा जीउ सर्पको जस्तो र टाउको चराको जस्तो आकृति पनि छन् । गुफाका अलावा यसको दाहिनेतर्फ खोला छेउको भित्तामा ससाना छिद्र प्वालहरु छन् जहा नुनिलो पानी छ । यि छिद्रबाट पानी बाहिर निस्कदैन तर गिलासको सहायताले सयौं लिटर नुनिलो पानी यहाबाट निकाल्न सकिन्छ । तल्लो भेकका मुस्ताङी समर हुँदै २ घण्टा पैदल हिँडेर चुङ्सी गुफा दर्शन गर्न जान्छन् । यस्तै उपल्लो मुस्ताङीहरु घिलिङ हुँदै यहाँ पुग्छन् । चुङ्सी गुफा आन्तरिक तथा बाह्य पर्यटकका लागि महत्वपूर्ण धार्मिक केन्द्र भएको अध्यक्ष लोप्साङ छोम्फेल बिष्टले जानकारी दिए । चुङ्सी गुफा संरक्षण तथा स्तरोन्नतिका लागि पालिकाले बजेट बिनियोजन गर्दै आईरहेको उनले बताए । यस्तै अन्नपूर्ण संरक्षणक्षेत्र आयोजना एक्याप र स्थानीयले समेत गुफा संरक्षणमा योगदान गरेको अध्यक्ष बिष्टको भनाइ छ । हरेक पूर्णिमाका दिन र दसै पर्वमा यहा लामाहरुबाट पूजाआजा गरिन्छ । दसैँमा पशु बलि बढी हुने भएकाले स्थानीयले शान्तिको कामना गर्दै बत्ती बाल्ने गर्छन् । धार्मिक दृष्टिकोणले महत्वपूर्ण मानिएपनि प्रचारप्रसारको अभावमा चुङ्सी गुफा ओझेलमा परेको हो । गुफा राष्ट्रिय गौरवको जोमसोमकोरला मुख्य सडकको पश्चिम खोलाको खोचमा छ । पछिल्लो समय घिलिङका स्थानीयहरुले गुफाको संरक्षण तथा व्यवस्थापन गर्दै आईरहेको शिक्षक नीमा विवशले जानकारी दिए । पर्यटन प्रर्वधनमा गुफाको विकास गर्न संघीय तथा प्रदेश सरकारले चाँसो दिनुपर्ने बताए । फोटो सौजन्य ः नीमा विवस घिलिङ । लोघेकर दामोदरकुण्ड गाउँपालिका३ स्थित ऐतिहासिक चुङ्सी गुफा भित्रको तस्विरहरु ।"
चिनियाँ स्याटलाइट बन्द हुँदा मोबाइल चलेन,"दुनै,डोल्पा : चिनियाँ स्याटलाइट बन्द भएपछि डोल्पाका २ स्थानीयतहमा मोबाइल सेवा बन्द भएको छ। जिल्लाका मुड्केचुला गाँउपालिका र काइके गाँउपालिकामा मोबाइले सेवा पूर्ण रुपमा बन्द भएको हो। दुरसञ्चार प्राधिकरण र चिनियाँ स्याटलाइट कम्पनी डिस्याटबीच भएको सम्झौता सकिएपछि उक्त चिनियाँ कम्पनीले स्याटलाइट बन्द गर्दा दुई स्थानीयतहमा सञ्चार सेवा पूर्णरुपमा बन्द भएको दुरसञ्चार कार्यालय डोल्पाले जानकारी दिएको छ। बिगत लामो समयदेखि चिनियाँ स्याटलाइटमार्फत मोबाईल सेवा प्रदान गर्दै आएको दुसरञ्चार प्राधिकरणले स्याटलाइट बन्द भएपछि सेवा दिन सकेको छैन। बुधबारबाट मोबाइल सेवा बन्द हुँदा करिब १५ हजार नागरिक सञ्चार बिहीन भएका छन्। दुरसञ्चार कार्यालयले डोल्पाले अब अर्को बिकल्प नभएसम्म मोबाइल सेवा सूचारु नहुने मुड्केचुलाका स्थानीय तिर्थ बुढाले बताए। चीनको डिस्याट कम्पनीसँगको सम्झौता सकिएको कारण बन्द भएको र अब केन्द्रीय कार्यालयको निर्णय अनुसार नै सेवा सुचारु हुने दुरसञ्चार कार्यालय डोल्पाका निमित्त प्रमुख नबराज भट्टराईले जानकारी दिए। उनी भन्छन्, 'स्थानीय सरकार र मन्त्रीहरूले पहल गरेमा तत्तकाल नागरिकले सेवा पाउँछन् तर अब स्याटलाइटबाटै सेवा दिन निकै लामो प्रकृया भएकोले सम्भव छैन।'"
ठगी आरोपमा सहयोगी विकास बैंकका सञ्चालक समिति सदस्य पक्राउ,जनकपुरधाम : जनकपुरधामस्थित सहयोगी विकास बैंक लिमिटेड संचालक समितिका सदस्य दिपेन्द्र कुमार यादव (दिपु) लाई प्रहरीले पक्राउ गरेको छ । किर्ते जालसाजी ठगी गरेको आरोपमा फरार नेकपाका नेता समेत रहेका यादवलाई पक्राउ गरिएको जिल्ला प्रहरी कार्यालय धनुषाले जनाएको छ । साहलाई जनकपुरधाम ८ बलवा टोलस्थित उनकै निजी निवासबाट पक्राउ गरिएको धनुषाका प्रहरी उपरीक्षक शेखर खनालले जानकारी दिए । यादवले जनकपुरधाम १० का लालबाबु रौनियारको धितो राखिएको जग्गाको रकम चुक्ता फिर्ता नगरेका कारण जालसाजी तथा ठगी गरी बिक्री गरेको अभियोग धनुषा प्रहरीले पक्राउ गरेको हो । ८ वर्षअघि रौनियारले महोत्तरीको बर्दिवास स्थित ५ कट्ठा जग्गा व्यक्तिगत रुपमा यादव कहाँ धितो राखी ५० लाख रुपैयाँ ऋण लिएका थिए । केहि वर्षभित्रै सो ऋण वापत यादवलाई ७३ लाख रुपैयाँ चुक्ता गरेपनि जग्गा फिर्ता नपाएपछि जिल्ला अदालत धनुषामा मुद्दा दायर गरेका थिए । पीडित रौनियारको बर्दिवासस्थित रहेको ५ कठ्ठा जग्गा २ करोड ७० लाख रुपैयाँमा यादवले बेचेको स्रोतको दाबी छ । जिल्ला अदालत धनुषाले गत श्रावण १३ गते नै यादवलाई पक्राउ पूर्जी जारी गरेको थियो । तर उनी फरार रहेका थिए । यादव धनुषाको क्षेत्र नं ३ (क) बाट प्रदेशसभामा नेकपाबाट चुनाव लडेका थिए ।
हात्ती धपाउँदै सकियो दसैं,"चितवन : देशैभर चाडवाडको माहोल भएको बखत ठोरीवासीको दसैं भने हात्ती धपाउँदै बित्यो। दसंैको बेला पनि उनीहरूलाई हात्ती धपाउने चटारो थियो। वर्षभरी खाने धान सखाप पार्न थालेपछि उनीहरूलाई चाडवाडले खासै छोएन। दशैभन्दा ठूलो उनीहरूको लागि धान जोगाउनु थियो। दसैंमा हात्ती लखेट्नमै व्यस्त रहे। हात्ती लखेटेर दसंै मनाए ठोरीवासीले। हात्ती गस्ती गर्न मचान निर्माण गरिएको छ। त्यसमा चढेर हात्ती आए नआएको हेरेर एक अर्कालाई खबर गर्छन्। झमक्क साँझ परेपछि ठोरीको खेतमा बत्ति झिलिमिली हुन्छ। स्थानीय हातमा लाइट बोकेर गस्तिका लागि तयार हुन्छन्। कसैले राँको बाल्ने, कसैले टिन ठोक्ने त कसैले साइरन बजाउँछन्। एक ठाउँबाट हल्ला गरेपछि अर्को ठाउँकाले आवाज दिएर संकेत गर्छन्। पछिल्लो दुई महिनादेखिको उनीहरूको कार्यतालिका हो। जंगली हात्तीबाट धानबाली जोगाउन उनीहरू दैनिक गस्ती छन्। जब साँझ पर्छ त्यसपछि हात्तीको गस्ती सुरु हुन्छ। हात्ती धपाउनकै लागी रातभर जाग्राम बस्ने गरेको इच्छानगरका शम्भु पन्तले बताए। एक घण्टा मात्रै चर्न पायो भने प्लट नै सखाप बनाउँछ, उनले भने हाम्रो दसैं त हात्ती लखेटेर सकियो। गत महिना हात्ती र मान्छेबीच नै द्वन्द्व चलेको उनी बताउँछन्। हरेक दिन खेतमा जंगली हात्ती आएर धान खाने, माडेर नष्ट गर्दै आएको छ। भित्र्याउने बेलाको धान हात्तीले नष्ट गर्न थालेपछि स्थानीय हैरान छन्। पर्साको ठोरी गाउँपालिकास्थित वडा नम्बर १, २ र ३ मा हात्तीको आतंक बढी छ। वर्षभरी खाने धान नष्ट हुँदा दसैं भनेर मात्रै मन नरमाउने रैछ पन्तले गुनासो गरे। वडा नम्बर ४ र ५ मा भने सोलार फेन्स जडान गरिएको छ। पर्सा राष्ट्रिय निकुञ्जले करिब २५ किलोमिटर दुरीमा सोलार फेन्स राखेको छ। चितवन राष्ट्रिय निकुञ्जतर्फ भने केही काम भएको छैन। स्थानीयले मध्यवर्ती क्षेत्र व्यवस्थापन परिषद्ले काम नगरेको गुनासो गरे। ठोरी गाउँपालिकाले आफ्नै बजेटमा काम थालेको छ। वडा नम्बर ३ मा अघिल्ला दुई आर्थिक वर्षमा २५ लाख बजेट विनियोजन गरेको थियो। अहिले ८ लाख रुपैयाँ विनियोजन गरेको छ। त्यस्तै वडा नम्बर १ र २ मा पनि बजेट छुट्याएको गाउँपालिका प्रमुख पदमलाल श्रेष्ठले बताए। हात्तीले किसानको वर्षभरी खाने अन्नबाली नष्ट गर्दा निकुञ्जले केही गरेन, उनले भने, गाउँपालिकाले मात्रै सबै गर्न गाह्रो छ। तै पनि सकेको गरेका छौं। जंगली हात्तीको आक्रमणको पीडा ठोरी गाउँपालिकाको बासिन्दाको वर्षौंदेखिको समस्या हो। ठोरी गाउँपालिकामा दैनिक हात्ती खेतमा पस्न थालेपछि धान लगाएका किसानहरु हैरान भएका छन्। पर्सा राष्ट्रिय निकुञ्ज तथा भारतको सिमावर्ती क्षेत्रमा रहेको जंगलबाट दैनिक रूपमा आउने हात्तीले ठोरी गाउँपालिकाका सबैजसो वडाहरुमा लाखौंको क्षति गरिसकेको छन्। बर्सेनि आउने हात्तीको समूहले स्थानीयको बालीनाली, घर आदि नष्ट गर्नुका साथै ज्यानैसमेत लिने गरेको छन् । वन्यजन्तुको आक्रमणको चरम पीडामा रहेका स्थानीयले दिर्घकालीन समाधानको माग गरेका छन्।"
सरकारको निर्देशन : बर्जर टेर्दैन,"काठमाडौं : सरकारले राजपत्रमै सूचना निकालेर मापदण्ड तोकेको छ नेपालमा आयात एवं उत्पादन हुने रंगहरूमा लिडको अधिकतम मात्रा ९० पीपीएम वा ९० एमजीएल हुनुपर्ने, बट्टामा लिडको मात्रा र व्यवसायजन्य सुरक्षासम्बन्धी सावधानीमूलक सन्देशसमेत उल्लेख गर्नुपर्ने (हेर्नुहोस्, राजपत्रको सूचना)। सम्पूर्ण मापदण्ड पूरा गरेको दाबी गर्ने बर्जर पेन्ट्सले बट्टामा लिडको मात्रा र व्यवसायजन्य सुरक्षासम्बन्धी सावधानीमूलक सन्देश लेख्ने गरेको छैन। ९० पीपीएमभन्दा कम लिड भएको भए मात्रा खुलाएर बट्टामा किन नलेखेको ? , गुणस्तर तथा नापतौल विभागका एक वरिष्ठ अधिकारी भन्छन्, परीक्षण गर्दा झुटो सावित हुने भएकाले नलेखिएको प्रस्टै छ। यसमा सरकारी निकायको भूमिकासमेत शंकास्पद पाइएको छ। लिडको मात्रा नलेखिएको मात्र होइन, कति छ भनेर सरकारी निकायले निक्र्योल गरी कारबाही गर्न सकेका छैनन्। वातावरण विभागका प्रवक्ता इन्द्रविक्रम जोशीले प्रयोगशाला नभएकाले लिडको परीक्षण हुन नसकेको स्वीकार गरे। उपकरण थन्किएको छ, प्रयोगशाला नै छैन, उनले भने, त्यही भएर लिडको परीक्षण हुन सकेको छैन। यो वर्ष प्रयोगशाला बनाउन बजेट छुट्याइएको छ। अनुगमन पनि गरिनेछ। बर्जरले भने आफ्नै विज्ञप्तिमा लिडबाहेक अन्य घातक रसायन प्रयोगबारे पनि स्विकारोक्ति जनाएको छ। उसको विज्ञप्तिमा भनिएको छ, नेपालमा भोलाटाइल अग्र्यानिक कम्पाउन्ड (भीओसी) को कुनै मापदण्ड नरहे तापनि हाम्रा अधिकतम ब्रान्डहरू लो (कम) भीओसी मापदण्डभित्र रही उत्पादन भएका छन्। भीओसी अत्यधिक घातक वायुप्रदूषक रसायन हो। विश्व स्वास्थ्य संगठन (डब्लूएचओ)ले यसलाई प्रमुख इन्डोर (घरभित्रको) प्रदूषक भनेको छ। बेल्जियमको ब्रसेल्समा सन् १९९५ अक्टोबर २ देखि ६ सम्म डब्लूएचओको संयुक्त कार्यसमूहले भीओसीबारे मापदण्ड बनाएको थियो। २५ वर्षअघि नै उक्त टोलीले भनेको थियो, भीओसी घातक हो, उपयोग नगरौं। नेपालले मापदण्ड बनाएको छैन भन्दैमा बर्जरले कम भीओसी प्रयोग गरिरहेको खुलेरै सुनाएको छ। खासमा भीओसी शून्य हुनुपर्ने हो। किनकि, यो मानव स्वास्थ्य र वातावरणीय दुवै हिसाबले घातक पाइएको छ। भीओसी पेन्ट्समा प्रयोग हुने रसायन हुन्, जुन भित्तामा लगाएको रंगबाट बिस्तारै उडेर हावामा मिसिन्छन्। र, कोठाको वातावरण दूषित मात्र होइन, घातक बनाउँछन्। यसको जोखिम पक्ष यो छ कि यस्ता रसायन रंगाएको वर्षौंसम्म उडिरहन्छन्। जोखिम रंग नफेरुञ्जेल रहिरहन्छ। विभागका प्रवक्ता जोशीले भीओसी हानिकारक भएको बताए। भीओसीको मापदण्ड नभएकैले मनपरी बढेको हो, उनले भने, यसले रंग लगाउने कामदारलाई पनि असर पार्छ। उनले भीओसीको मापदण्ड मन्त्रालयबाटै बन्नुपर्ने धारणा राखे। अमेरिकी सरकारको इन्भाइरोमेन्टल प्रोटेक्सन एजेन्सीका अनुसार धेरै कारणले भीओसी घातक छ। यो बेन्जाइन, मेथिलिन क्लोराइड, बुटाडाइन, डाइक्लोरोमेथान, पोलिसाइक्लिक अरोमेटिक हाइड्रोकार्बन, स्टिरिन, टेट्राक्लोरोइथिलिनलगायत रसायनको समष्टिगत रूप हो। यो क्यान्सरको एक मुख्य स्रोत हो। हिउनोक चोईलगायत वैज्ञानिकले अनुसन्धान गरी सन् २०१० अक्टोबर १८ मा पीएलओएस जर्नलमा प्रकाशन गरेको शोधसामग्रीका अनुसार टाउको दुख्ने, दम बढ्ने, जीउ चिलाउनेजस्ता रोगको जड पनि भीओसी हो। धेरै देशले लो भीओसी होइन, नो भीओसी कानुन बनाएका छन्। बर्जरले नेपाली उपभोक्तालाई भीओसीका घातक रसायनसहितको रंग उपयोग गराइरहेको उसैले देखाएको छ। अन्नपूर्ण पोस्ट्ले असोज १४ मा बर्जर पेन्ट्समा घातक रसायन उजागर गरेपछि बर्जर जेन्सन एन्ड निकोल्सन नेपाल प्रालिले आपत्ति जनाउँदै विज्ञप्ति निकालेको थियो। त्यसमा उसले आफ्ना उत्पादनहरूको प्रयोगले मानव स्वास्थ्यमा कुनै असर नगर्ने जिकिर गरेको थियो। भारतको विज्ञान तथा वातावरण केन्द्रले गरेको अध्ययनमा बर्जर पेन्ट्समा १ लाख ६२ हजार ५ सय ५९ पीपीएम लिडको मात्रा पाइएको थियो। नेपालमा जनसंख्या तथा वातावरण प्रवद्र्धन केन्द्रले पनि यससम्बन्धी अध्ययन गरेको थियो। त्यसमा बर्जरको नमुनामा ९९ गुणा बढी अर्थात् ८ हजार ९ सय १९ पीपीएम लिडको मात्रा पाइएको थियो। त्यसयता यसबारे अध्ययन भएको छैन। सरकारले बनाएको मापदण्ड सरकारी निकायले कार्यान्वयनअनुगमन गरेका छैनन्। नेपाल गुणस्तर तथा नाप तौल विभागका महानिर्देशक विश्वबाबु पुडासैनीले बहुराष्ट्रिय कम्पनीले मापदण्डकै नाममा बेइमानी गरिरहेको उक्त समाचारमा बताएका थिए। उपभोक्ता रुष्ट अन्नपूर्ण पोस्ट्मा समाचार प्रकाशनपछि बर्जर पेन्ट्सले आफ्नो फेसबुक पेजमा पनि खण्ड विज्ञप्ति राखेको थियो। त्यसको कमेन्टमा उपभोक्ताले उसको दाबीप्रति तीव्र असन्तुष्टि जनाएका छन्। उनीहरूले गुणस्तरहीन रंग बेचिरहेको आरोपसमेत लगाएका छन्। मैले चार लाखको बर्जर पेन्ट्स लगाएँ, यो अति न्यून गुणस्तरको रहेछ, काठमाडौंका भिएन उपाध्यायले भनेका छन्। धादिङका रामजीप्रसाद सिलवालले बर्जरले ग्राहकलाई ठगेको उल्लेख गरेका छन्। लक्की ड्र भन्छ, अनि ग्राहकलाई उपहार परेको पनि जानकारी गराउँदैन। १०० वर्गफिट कलर पनि गरिदिँदैन, उनले लेखेका छन्। सामाजिक सञ्जालमा आएका गुनासा बर्जरले तत्काल हटाउने गरेको छ। गठ्ठाघर निवासी निरञ्जन केसीले आफ्नो घरमा रोयल पेन्ट्स गरिदिन्छु भनेर बैठक कोठाको भित्तामा बेस कलर मात्र लगाएर अलपत्र छोडिदिएको बताए। रोयल पेन्ट्स भनेको घरभरि रंग लगाउँदा कम्पनीले दिने सुविधा हो। बर्जरका डिलरले ठेक्का लिएका थिए। उनले घरको कम्पाउन्डसमेत रंग नै नलगाई अपुरै छाडिदिएका छन्। बैठक कोठा कति न राम्रो बनाउँछु भनेर सपना देखेको थिएँ, उनले भने, भित्तामा अमिल्दा रंग देख्दा कोठामै छिर्दा विरक्त लाग्छ। तीनकुनेस्थित बर्जरको केन्द्रीय कार्यालयमै गुनासो गर्दा बेवास्ता गरेको उनले बताए।"
औषधि पसलमा लागुऔषध,"विराटनगर : प्रदेश १ को मुख्य सहरमा सञ्चालित अधिकांश औषधि पसलमा प्रतिबन्धित औषधिसँगै लागुऔषधको कारोबार हुने गरेको खुलेको छ। प्रहरीले सक्रियता बढाएसँगै पछिल्लो समय यस्ता प्रतिबन्धित र लागुऔषध कारोबार गर्ने पसलको बारेमा बाहिर आउन थालेको छ। केही दिनअघि मात्रै मोरङ प्रहरीले अवैध लागुऔषध कारोबार गर्ने मेडिकल सञ्चालकसहित दुई जनालाई पक्राउ गर्यो। इलाका प्रहरी कार्यालय बेलबारीले इटहरीमा तिरूपती मेडिकलका सञ्चालक २६ वर्षीय नरेश यादव र लागुऔषध ओसारपसार गर्ने इटहरी उपमहानगरपालिका२ पशुपति चोकका २० वर्षिय असिम श्रेष्ठलाई पक्राउ गरेको हो। प्रहरीले यादवको मेडिकल र श्रेष्ठको साथबाट ठूलो परिमाणमा लागुऔषध बरामद गरेको थियो। प्रहरीका अनुसार श्रेष्ठले ल्याएको लागुऔषध यादवकै मेडिकलमा भण्डारण गरी कारोबार हुने गरेको पाइएको मोरङ प्रहरीका एसपी विश्व अधिकारीले बताए। बुधबार पक्राउ परेका श्रेष्ठले ल्याएको लागुऔषध पनि इटहरीको मेडिकल हलमा ल्याउने तयारी देखिएको उनको भनाइ छ। यसअघि पनि मोरङ प्रहरीले विराटनगरको ठूला अस्पताल परिसरमा सञ्चालित मेडिकलमा छापा मारेर ठूलो माामा प्रतिबन्धित औषधि बरामद गरेको थियो। प्रतिबन्धित औषधि कारोबार हुने सुचना पाएको प्रहरीले अनुसन्धानका क्रममा भारतको सिलगुडी बस्दै आएका धरानका प्रतिबन्धित औषधि कारोबारी जीवन अग्रवालसँग मिलेर न्यूरो अस्पतालभित्र सञ्चालित लाईफ सर्पोट फार्मेसी, फेमली फार्मेसी, विराट नर्सिङहोमभित्र सञ्चालित मेडप्लस फार्मेसी, म्याक्स अस्पतालभित्र सञ्चालित लङ लाइफ फार्मेसी र विराट मेडिकल कलेजभित्र सञ्चालित विराट महुली फार्मेसीमा छापा मारेको थियो। सो क्रममा प्रहरीले नक्कली लेबल र स्टीकरसहित ३ हजार ४४ थान प्रतिबन्धित औषधि बरामद गरेको थियो। यसमा संलग्न जीवन अग्रवाल, दिपककुमार राय र प्रशान्तकुमार चौधरीविरुद्ध औषधि व्यवस्था विभागलाई कारबाहीको लागि बुझाएको छ। औषधि व्यवस्था विभाग(डीडीए) विराटनगरले भने अनुगमन भए पनि नरोकिएपछि प्रहरीको सहायता लिएको जनाएको छ। गतवर्ष दर्ता नभएको औषधि कारोबार गर्ने मोरङ, सुनसरी, झापाका फार्मेसी व्यवसायमाथि मुद्दा दर्ता गरेर कारबाही चलाएको औषधि व्यवस्था विभाग मोरङका प्रमुख सञ्जीत शर्मा कट्टेलले बताए। विभागको उदेश्य कार्यावन्यन गर्ने आफूले काम सुरु गरेको बताए। अस्पतालबाट नै अभियान सुरु गरेको छौं।मैले विभाग समालेको १० दिन मात्रै भयो, विगतमा के भयो थाहा छैन तर अब विभागको ऐन र कर्तव्य अनुसारका अनुगमन अघि बढाउनेछु, उनले भने। विभागको तथ्यांक अनुसार प्रदेश १ मा ४ हजार १ सय ६६ औषधि पसल सञ्चालनमा छन्। मोरङमा मात्रै १ हजार २ सय ५३ वटा र झापामा ८ सय ७० औषधि पसल सञ्चालनमा छन्। औषधि व्यवस्था विभागले प्रभावकारी अनुगमन गर्न नसक्दा अधिकांश मेडिकलमा प्रतिबन्धित औषधि र लागुऔषधको कारोबार नियन्त्रणमा आउन सकेको छैन।"
"सुनको भाउ घट्यो, यस्तो छ बजार",काठमाडौं : नेपाली बजारमा सुनको भाउमा सामान्य गिरावट आएको छ।मंगलबार ७ सयले बढेर ७० हजार ७ सय रुपैयाँमा कारोबार भएको सुन बुधबार १ सयले घटेर तोलाको ७० हजार ६ सय रुपैयाँमा कारोबार भइरहेको नेपाल सुन चाँदी व्यवसायी महासंघले जनाएको छ। तेजावी सुन तोलाको ७० हजार ३ सय रुपैयाँमा कारोबार भइरहेको छ।यस्तै चाँदीको भाउमा पनि सामान्य गिरावट आएको छ। आज चाँदी तोलाको ८५० रुपैयाँ कायम गरिएको छ।मंगलबार चाँदी ८६० रुपैयाँमा कारोबार भएको थियो।
खुल्लामञ्चमा रातारात फेरि ढलान,"काठमाडौं : दसैंमा सर्वसाधारण घरतिर लागे। स्थानीय बासिन्दा जात्रा पर्वमा व्यस्त भए। यही मौका छोपेर काठमाडौं महानगरपालिकाले रातारात बसपार्कमा ढलान गरेको छ। काठमाडौं महानगरका मेयर विद्यासुन्दर शाक्यको ठाडो आदेशमा बसपार्कमा ढलान भएको हो। खुल्लामञ्चमा सारिएको अस्थाई बसपार्कमा व्यवसायीले फेरि टहरा बनाएको विवाद नसकिँदै ढलान विवाद सुरु भएको छ। बसपार्कमा महानगरपालिकाले ढलान गर्न लागेको थाहा पाएपछि स्थानीयहरूले यसअघि ढलान भत्काएका थिए। तर महानगरपालिकाले रातिको समय पारेर फेरि ढलान गर्यो। बसपार्कलाई व्यवसायीको हातमा दिन महानगरपालिकाले स्थायी ढलान गरेको स्थानीय आरोप लगाउँछन्। महानगरपालिकाले अस्थायी बसपार्कमा कालोपत्रे गरे पुग्ने स्थानीय गणपतिलाल श्रेष्ठ बताउँछन्। महानगरले खुल्लामञ्च अतिक्रमण गर्न कालोपत्रेको सट्टा ढलान गरी माफियालाई संरक्षण गरेको उनको आरोप छ। हामी कालोपत्रे गर्ने विरोधमा छैनौं, उनले भने, तर ढलान नै गर्नु भनेको अहिलेको बसपार्कलाई स्थायी बनाउने खेल हो। बसपार्कमा बनाइएको ढलानका विषयमा महानगरपालिकाका प्रवक्ता ईश्वरमान डंगोलले उक्त ढलान अस्थायी प्रयोगका लागि मात्र गरेको दाबी गरे। बसपार्कलाई धुवाँधुलो, खाल्डाखुल्डी र हिलोमुक्त बनाउन ढलान गरिएको हो, प्रवक्ता डंगोलले भने। पुरानो बसपार्कमा भ्युटावर बनेपछि खुल्लामञ्चमा राखिएको अस्थायी बसपार्क त्यहाँबाट हटाइने उनको भनाइ छ। पुरानो बसपार्कमा भ्युटावर निर्माण प्रक्रिया लम्बिएसँगै अस्थायी बसपार्कमा नयाँ नयाँ विवाद आउन थालेको हो। ०७१ माघ ११ मा महानगरले जलेश्वर स्वच्छन्द बिकोईलाई निर्माण गर्न ठेक्का दिएको भ्युटावर बनाउन अझै अघि बढेको छैन। महानगर र ठेकेदार कम्पनीबीच ५ वर्षमा टावर बनाइ सक्नुपर्ने सम्झौता भएको थियो। तर कम्पनीले टावर निर्माण अलपत्र छाड्दा अस्थायी बसपार्कमा समस्या खडा भएको हो। समयामा निर्माणको जिम्मेवारी लिएको कम्पनीले भ्युटावर बनाउन नसके विकल्प खोजिने काठमाडौं महानगरपालिकाले बताउँदै आएको छ। तर काम नगर्ने ठेकेदारलाई कुनै कारवाही गर्न भने अहिलेसम्म सकेको छैन। उल्टै १२ तलामात्र बनाउने सम्झौता भएको उक्त टावर अझै १० तला थपिएर बन्ने भएको छ। यसबाट भ्युटावरको निर्माण अवधि अझै लम्बिने देखिन्छ। यसको प्रत्यक्ष असर खुल्लामञ्चमा वर्षौंसम्म पर्ने निश्चित छ। ६ महिनाअघि खुलामञ्चमा अवैध सटर सञ्चालनमा थिए। राजनीतिक महत्वको खुलामञ्च व्यवसायीको हातमा दिएको भन्दै काठमाडौं महानगरका मेयर शाक्यको चर्को विरोधसमेत भयो। स्थानीयको विरोधपछि प्रधानमन्त्री केपी ओलीको निर्देशनमा ती टहरा भत्काइएको थियो। अहिले फेरि दुईमाजु मन्दिर परिसरमा सटर बनाइएको छ। तर यसलाई हटाउन महानगरले कुनै पहल गरेको छैन। खुल्लामञ्चका अबैध सटर भत्काइयो खुल्लामञ्चमा डोजर : पैसा फिर्ता गर्दै ठेकेदार, अर्को सटर खाेज्दै व्यवसायी"
बेनीजोमसोम सडकमा सधैं सास्ती,"बेनी : एक दशकअघि ट्रयाक खुलेको बेनीजोमसोम सडक स्तरोन्नतिमा भएको ढिलाइले यात्रुलाई सास्ती भएको छ। ७६ किलोमिटर दूरीको सडक स्तरोन्नतिका लागि सञ्चालित आयोजनाको ठेक्का अवधि सकिन तीन महिना बाँकी रहँदा ५० प्रतिशत मात्रै भौतिक प्रगति भएको छ। कालोपत्रे गर्ने लक्ष्यसहित सञ्चालित आयोजनामा भएको ढिलाइले म्याग्दीको उत्तरी क्षेत्रका साथै मुस्ताङका बासिन्दा, पर्यटक र तीर्थयात्रीलाई सास्ती भएको हो। साँघुरो, जीर्ण, ग्रेड तथा घुम्ती नमिलेको सडकमा जोखिम मोलेर यात्रा गर्नुपर्ने बाध्यता छ। विभिन्न ठाउँमा पहिरो खसेर दैनिक तीनचार पटक सडक अवरुद्ध हुन्छ। घन्टौंसम्म जाम हुँदा यात्रु समयमा गन्तव्यमा पुग्न सकेका छैनन्। ठाउँठाउँमा गाडी परिवर्तन गरेर गन्तव्यमा पुग्नु परेको यात्रुको गुनासो छ। सडक विस्तारका क्रममा निस्किएको माटोको व्यवस्थापन नहुँदा कालीगण्डकीमा बाढी आएर तटीय बस्तीमा कटान गरेको छ। दानाको फगाम, गुइँठे र काभ्रेको बस्ती पहिरोको जोखिममा परेको छ। बर्खामा हिलाम्मे र हिउँदमा धुलाम्मे सडकमा सास्ती भएको सवारी चालक दीपक खड्काले बताए। जीर्ण सडकमा गाडी चलाउन जोखिम र सास्ती छ, उनले भने सामान्य अवस्था भए तीन घण्टा लाग्ने बेनीदेखि जोमसोम पुग्न पूरै दिन लाग्छ। म्याग्दीको गलेश्वरदेखि मुस्ताङको लेतेसम्मको सडक जोखिमयुक्त भएको यातायात व्यवसायी सुमन श्रेष्ठले बताए। यात्रु र गाडीको चाप बढेपनि सडकको अवस्था बेहाल छ, उनले भने। २०७४ असारमा चारवटा प्याकेज (भाग) मा विभाजन गरिएको सडक स्तरोन्नतिका लागि विभिन्न कम्पनीले दुई अर्ब पचास करोड रुपैयाँमा ठेक्का लिएका थिए। २०७६ मंसिरसम्म काम सक्ने ठेक्का लिएका निर्माण व्यवसायीले हालसम्म करिब ५० प्रतिशत मात्र काम गरेका बेनीजोमसोमकोरला आयोजनाका प्रमुख मुकुन्द अधिकारीले बताए। शर्मागजुरमुखी जेभीले दुईवटा र पप्पुतामाङकोशीन्यौपाने जेभीले एउटा प्याकेजको ठेक्का लिएको छ। कोवाङटुकुचे खण्डमा ग्राभेल गरिए पनि अन्य ठाउँमा सडक फराकिलो बनाउने र पर्खाल लगाउने बाहेकका काम भएको छैन। शर्मायुनाइटेड जेभीले ठेक्का लिएको गलेश्वरनारच्याङ पुलसम्मको सडक स्तरोन्नतिको प्रगति सबैभन्दा निराशाजनक छ। निर्माण व्यवसायीलाई ताकेता गरिए पनि तीब्रता दिन नसकेपछि ठेक्का तोड्ने चेतावनी दिएका छौं, आयोजना प्रमुख अधिकारीले भने, ठेकेदारले पर्याप्त मजदुर, उपकरण परिचालन गर्न सकेको छैन। प्रमुख जिल्ला अधिकारी ज्ञाननाथ ढकालले बेनीजोमसोम सडक आयोजनाका ठेकेदारले मजदुरलाई ज्याला र आपूर्तिकर्तालाई भुक्तानी नदिएको विषयमा दैनिक गुनासो आउने गरेको बताए। २०६४ मा नेपाली सेनाले ट्रयाक खालेर २०६७ मा सडक विभागलाई हस्तान्तरण गरेको बेनीजोमसोम सडक कच्ची अवस्थामा छ। आयोजनाका इञ्जिनियर किरण सुवेदीका अनुसार बेनीघाँसा खण्डमा डीबीएसडी र घाँसाजोमसोम खण्डमा अस्फाल्ट प्रविधिको कालोपत्रे गरिने भएको छ।"
"राष्ट्रपति म्यानमार प्रस्थान, हेलिकोप्टर चढेर विमानस्थल","काठमाडौं : राष्ट्रपति विद्यादेवी भण्डारी राजकीय भ्रमणका लागि म्यानमार प्रस्थान गरेकी छिन्।उनी सिधैं शीतलनिवासबाट हेलीकोप्टर चढेर विमानस्थल पुगेकी हुन्। सडक जाम हुने भएपछि राष्ट्रपति भण्डारी हेलिकोप्टर चढेर विमानस्थल पुगेको राष्ट्रपति कार्यालयका उपसचिव केशवप्रसाद घिमिरेले जानकारी दिए। यसअघि सवारीका कारण सडक जाम हुँदा राष्ट्रपतिको आलोचना हुँदै आएको थियो। राष्ट्रपति भण्डारीलाई उपराष्ट्रपति नन्दबहादुर पुन, प्रधानमन्त्री केपी शर्मा ओली, उपप्रधानमन्त्री एवं रक्षामन्त्री ईश्वर पोखरेल, नेकपाका संसदीय दलका उपनेता सुवास नेम्वाङ, गृहमन्त्री रामबहादुर थापाले त्रिभुवन अन्तर्राष्ट्रिय विमानस्थलबाट विदाइ गरे। राष्ट्रपति भण्डारी म्यानमारका राष्ट्रपति ऊ विन मिन्तको निमन्त्रणामा बुधबार म्यानमार प्रस्थान गरेकी हुन्।भण्डारी बुधबारदेखि कात्तिक ३ गतेसम्म म्यानमारमा रहने कार्यतालिका छ। भ्रमणका अवसरमा राष्ट्रपतिले आफ्ना समकक्षी मिन्तसँग द्विपक्षीय वार्ता गर्ने परराष्ट्र मन्त्रालयले जनाएको छ। राष्ट्रपतिले युनेस्कोको विश्व सम्पदा बगान र यंगोनको भ्रमण गर्ने कार्यक्रम छ। राष्ट्रपतिको प्रतिनिधिमण्डलमा परराष्ट्रमन्त्री प्रदीप ज्ञवाली, परराष्ट्र मन्त्रालय र राष्ट्रपति कार्यालयका सचिव, राष्ट्रपति कार्यालय र परराष्ट्र मन्त्रालयका उच्च पदस्थ अधिकारी रहेका छन्।"
घरमा लागेको आगो निभाउँदा एक घाइते,"राजविराज : घरमा लागेको आगो निभाउने क्रममा गएराति सप्तरीको सप्तकोशी नगरपालिकामा एक जना घाइते भएका छन् । वडा नम्बर १ हलेशी टोलका डिल्लीबहादुर बस्नेत आगो निभाउने क्रममा अनुहार, हातखुट्टा जलेको हो । उनको स्थानीय फत्तेपुरमा उपचार भइरहेको जिल्ला प्रहरी कार्यालय सप्तरीका डीएसपी तिलक भारतीले जानकारी दिए । बस्नेतको काठको दुई तल्ले घरमा अचानक आगलागी हुँदा घरमा रहेको अन्नपात, लत्ता कपडा, भाँडाकुँडा, काठपात र नगद दश हजार रुपैयाँ गरी पाँच लाख मूल्य बराबरको क्षति भएको पीडितले जानकारी दिए । स्थानीयवासी र प्रहरीको सहयोगमा आगो नियन्त्रणमा आएको डीएसपी भारतीले बताए ।"
मान्छे बोकेको किलोको २ सय,"ताप्लेजुङ : पासाङ शेर्पा दिनमा चार पटकसम्म पाथीभरा मन्दिर पुग्छन्। उनी दर्शन गर्न नभएर तिर्थयात्री बोकेर पाथीभरा मन्दिर पुग्ने गरेका हुन्। तिर्थयात्री बोकेर उकालो ओरालो गरिरहने पासाङजस्ता ३ सयभन्दा बढी मजदुर पाथीभरा क्षेत्रमा क्रियासिल छन्। यहाँ हिड्न नसक्ने तिर्थयात्रीलाई प्रतिकिलो २ सय रुपैंयाँ लिएर बोक्ने गरिएको छ। ३ हजार ७ सय ९४ मिटर उचाइमा रहेको पाथीभरा मन्दिरसम्म पुग्ने चाहना भए पनि हिड्न नसक्ने भत्तजनलाई भरियाले पिठ्युँमा बोकेर पुर्याउने र फर्काउने गरेका छन्। ५ वर्षदेखि तिर्थयात्रीलाई बोक्दै आएका छौं। हालसम्म पाँचसयभन्दा बढी तिर्थयात्रीलाई बोकेर दर्शन गराएका छौं, पासाङले भने, खासगरी बालबालिका, वृद्धवृद्धा र हिड्न नसक्नेलाई बोक्छौं। गन्तव्यमा पुर्याएर फर्काएपछि तिर्थयात्रीले धन्यवाद दिँदा खुसी लाग्ने उनले सुनाए। तौलका आधारमा पैसा लिने मजदुरले यात्रुलाई मन्दिर पुर्याएर पुनः गाडी चल्ने सडकसम्म बोकेर ल्याउँछन्। मान्छे बोकेरै गुजारा चलाइरहेको दिवश लिम्बुले बताए। सिजनमा महिनाको ७० हजारसम्म कमाई हुन्छ, उनले भने। अधिकांश समय हिउँ पर्ने भएकाले मान्छे बोक्न कठिन हुने लिम्बुको भनाइ छ। मान्छे बोक्न निकै गाह्रो हुन्छ, उनले भने, तापनि गुजारा चलाउनै पर्ने भएकाले काम गर्दै आएका छौं। नवरात्रदेखि मंसिरसम्म र रामनवमीका बेला पाथीभरामा अत्याधिक तिर्थयात्री पुग्ने सिजन हो। फुङलिङको सुकेटारसम्म कालोपत्रे र काफ्ले पाटीसम्म कच्चि सडक छ। त्यहाँबाट साढे ४ किलोमिटर दुरीमा मन्दिर छ। त्यति दुरी पैदल हिड्नु पर्छ। गाडिबाट ओर्लिएर डेढ किलोमिटर दुरीमा रहेको माथील्लो फेदीसम्म अधिकांश तिर्थयात्री हिड्ने गर्छन्। हिड्न नसक्नेले प्रायः माथील्लो फेदीदेखि सहारा लिने गरेको फेदी प्रहरी चौकिका इन्चार्ज धनराज तुम्बापोले बताए। हिड्न नसक्नेलाई मन्दिर पुग्न निकै कठिन छ। लेक लाग्ने, उकालोमा स्याँ स्याँ हुने समस्या आउँछ, तुम्बापोले भने, तर कतिपय तिर्थयात्री बोकिएर भए पनि मन्दिर पुगेर पुजा तथा दर्शन गर्न चाहन्छन्। पाथीभरा क्षेत्र विकास समिति र प्रहरी चौकीमा दर्ता गरेर भरियाको रेकर्ड राखिने उनले जानकारी दिए। सेवालाई भरपर्दो र सुरक्षित बनाउन प्रहरी र होटल व्यवसायीले मिलेर निगरानी गर्दै आएका छौं, फेदीका होटल व्यावसायी इन्द्रनारायण भट्टराईले भने, मान्छे बोक्ने सबैलाई नम्बरसहितका पहेंलो पोशाक तोकिएको छ। कम तौल भएका बच्चा एकै जनाले बोक्छन्। तर बढी तौल भएकालाई बोक्न भने दुईदेखि चार जनासम्म लाग्ने मजदुरको भनाइ छ।"
"१० राउण्ड हवाई फायर गरेर काठ बरामद, तस्कर फरार","रौतहट : वनगस्ती टोलीले रौतहटमा तस्करमाथि गोली प्रहार गरेर टायर गाडामा लोड गरेर लैजाँदै गरेको काठ बरामद गरेको छ । मंगलबार राति जंगलसैया इलाका वन क्षेत्रबाट दुईवटा टायर गाडामा राखेर लैजाँदै गरेको अवस्थामा गस्ती टोलीले दुईवटा गाडा, दुई हल पाडा र तीन थान सालको गोलीया बरामद गरेको साहयक वन अधिकृत अरुण कर्णले जानकारी दिए। ११२ जनाको समूहमा रहेका तस्कर नियन्त्रण लिन १० राउण्ड गोली चलाए पनि राति भएकाले उनीहरु भागेको अधिकृत कर्णले बताए।"
अस्पताल तोडफोड प्रकरण : राष्ट्रिय गान गाउँदै हिरासतमै अनसन,सौरभ यादव राजविराज राजविराजबाट पक्राउ परेका युवाहरुले हिरासतमै अनसन थालेका छन्। गजेन्द्रनारायण सिंह अस्पताल तोडफोडका आरोपीलाई रिहाईको मागमा टायर बालेर प्रदर्शन गरिरहेका १६ युवाहरुलाई प्रहरीले मंगलबार पक्राउ गरेको थियो। राजविराजस्थित जिल्ला प्रहरी कार्यालयको थुनुवा कक्षमा रहेका १७ जना थुनुवाले बुधबार बिहानदेखि अनसन सुरु गरेका छन्। गत सोमबार डाक्टर समयमा नआएको भन्दै गजेन्द्रनारायण सिंह अस्पतालमा बिरामीका आफन्तजनले प्रदर्शन र तोडफोड गरेका थिए। तोडफोडमा संलग्न रहेको भन्दै प्रहरीले राजविराज नगरपालिका१ का गुञ्जनलाई नियन्त्रणमा लिएको थियो। गुञ्जन रिहाईको माग गर्दै मंगलबार राजविराजमा प्रदर्शन भएको थियो।
स्वास्थ्य बिमामा सास्ती,"धरान : स्वास्थ्य बिमा गराएका व्यक्तिले बिरामी हुँदा उपचारभन्दा बढी सास्ती पाएको गुनासो गरेका छन्। देशभरि अभिकर्तामार्फत १ लाख रुपैयाँसम्मको स्वास्थ्य बिमा गरेका सर्वसाधारण सम्झौताअनुसार औषधि उपचार नपाउँदा निरास बनेका छन्। सरकारले प्रति परिवार ३ हजार ५ सय शुल्क लिएर स्वास्थ्य बिमा गरी १ लाखसम्मको औषधि उपचार निःशुल्क दिने व्यवस्था मिलाएको छ। तर बिमा सम्झौताअनुसार सर्वसाधारणले सरकारी र निजी स्वास्थ्य संस्थाबाट सहज उपचार पाउन सकेका छैनन्। धरानस्थित बीपी कोइराला स्वास्थ्य विज्ञान प्रतिष्ठानमा मात्र दैनिक ५ सयदेखि ६ सयको संख्यामा स्वास्थ्य बिमा गरेका व्यक्ति उपचारका लागि आउने गरेका छन्। प्रतिष्ठानले बिमा गरेका व्यक्तिको सहज उपचार व्यवस्था मिलाउन सकेको छैन। स्वास्थ्य बिमा गरेका बिरामीलाई १ लाखसम्मको सम्पूर्ण औषधि उपचार निःशुल्क गर्नुपर्ने सम्झौता छ। चिकित्सकले तर प्रतिष्ठानमा भर्ना भएका बिरामीको स्वास्थ्य परीक्षण मात्र गर्ने गरेका छन्। चिकित्सकको सल्लाहअनुसार रगत परीक्षण, एक्सरे, शल्यक्रिया र औषधि निःशुल्क नपाउँदा सरकारले सम्झौता अनुसारको स्वास्थ्य सेवा दिन नसकेको धरान उपमहानगरपालिका६ का केदार बस्नेतले बताए। उनले सम्झौताअनुसार औषधि उपचार नपाएपछि सरकारबाटै ठगिएको गुनासो गरे। सुनसरीकै इटहरी उपमहानगरपालिका२० की ७९ वर्षीया यशोधा पराजुलीले पनि सरकारले स्वास्थ्य बिमाको सम्झौताअनुसार सुविधा नदिएर वृद्धवृद्धालाई समेत दुःख दिएको बताइन्। उनले स्वास्थ्य बिमा गरेकालाई छुट्टै उपचारको व्यवस्था मिलाउन माग गरेकी छन्। प्रतिष्ठानमा एउटा मात्र टिकट काउन्टर भएकाले बिरामीलाई पुर्जी काट्नसमेत समस्या भएको सप्तरीको फत्तेपुर नगरपालिकाकी प्रमिला विष्टले गुनासो गरिन्। उनले प्रतिष्ठानमा भिडियो एक्सरे र सिटी स्क्यान, एमआरआईलगायत सेवा लिन चिकित्सकहरूले महिना दिनसम्म पर्खाउने गरेको बताइन्। प्रतिष्ठानमा प्रदेश १ का सुनसरी, मोरङ, झापा, धनकुटा, संखुवासभा, तेह्रथुम, भोजपुर, खोटाङ, इलामबाट उपचारका लागि बिरामी आउने गरेका छन्। त्यस्तै प्रदेश २ को सप्तरी, सिराहा, महोत्तरी र धनुषाबाट पनि उत्तिकै संख्यामा स्वास्थ्य बिमा गरेका बिरामी उपचारका लागि आउने गरेका छन्। तर बिमा गराएकाहरू अन्य बिरामीसरह नै लाइन बस्दा पनि सहज उपचार पाउन सकेका छैनन्। सुनसरीको बराहक्षेत्र नगरपालिकाका ४२ वर्षीय राम विष्टले सरकारले बिमा सम्झौताअनुसारको औषधि उपचार नगरेको गुनासो गरे। उनले बिमा गरेका बिरामीलाई प्रतिष्ठानले निःशुल्क औषधि दिनु पर्ने भए पनि उपलब्ध नगराउने गरेको बताए। प्रतिष्ठानमा सीटी स्क्यान मेसिन बिग्रिएको र क्याथ ल्याब बन्द भएकाले बिरामीलाई झन् समस्या भएको छ। प्रतिष्ठानका निर्देशक गौरीशंकर साहले सरकारले बिमामार्फत निःशुल्क स्वास्थ्य सेवाको सुरुवात गरेको भए पनि जनशक्तिको प्रबन्ध नमिलाएकाले सर्वसाधारणलाई सहज उपचार गर्न नसकिएको बताए। उनले प्रतिष्ठानले फार्मेसी सञ्चालन गर्न ढिलो भएकाले बिमित बिरामीलाई औषधि उपलब्ध गराउन नसकिएको बताए। प्रतिष्ठानका निमित्त उपकुलपति डा गुरु खनालले प्रतिष्ठानबाट दिने स्वास्थ्य सेवामा केही कमजोरी भएको स्विकार्दै सुधार गरि सहज बनाइने बताएका छन्।"
दरबन्दीविहिन १२७ विद्यालय,"जाजरकोट : भेरी नगरपालिका१ रिम्नास्थित त्रिवेणी माध्यमिक विद्यालयमा मावि तह कक्षा ९ र १० मा एक जना पनि शिक्षकको दरबन्दी छैन। विद्यालयमा शिक्षक दरबन्दी नहुँदा निजी स्रोतबाट शिक्षक राखेर १० वर्षदेखि पठनपाठन भइरहेको छ। तर अहिलेसम्म सरकारले यस विद्यालयमा दरबन्दीको व्यवस्था गर्न सकेको छैन। निजी स्रोतबाट राखिएका शिक्षकलाइसमेत तलब खुवाउन समुदायलाई धौ धौ छ। विद्यालयले विद्यार्थीबाट एकमुष्ट शिक्षण शुल्कसमेत लिने गरेको छ। पाँच जना शिक्षकलाई निजी स्रोतमा राखेका छौं, तलब खुवाउन मुिस्कल छ। शिक्षकले उदारोमा काम गरेका छन् प्रधानाध्यापक बिनोद सहनीले भने दरबन्दी आइहाल्ला भनेर मावि सञ्चालन गरिहाल्यौं। तर एक दशकदेखि दरबन्दी नहुँदा अहिले विद्यालय चलाउन समस्या भएको छ। छेडागाड नगरपालिका१२ मनघाटस्थित चन्द्रज्योती आधारभूत विद्यालयमा ८ कक्षा सम्म पढाइ हुन्छ। यहाँ पनि निमावि(६८) तहमा कुनै दरबन्दी छैन। प्रधानाध्यापक शर्माबहादुर खत्रीका अनुसार २०४६ सालमा स्थापना भएको यस विद्यालय ५ कक्षासम्म सञ्चालनमा थियो। तर कक्षा ५ माथिका विद्यार्थीलाई टाढाको विद्यालय जानबाट रोक्न र विद्यालयमा थप दरबन्दी पाउने आशामा निजी स्रोतबाटै निमावि सञ्चालन भए पनि अहिले शिक्षक दरबन्दी नपाउँदा समस्या भएको छ। यी दुई विद्यालय प्रतिनिधि मात्र हुन्। जिल्लाका चार सय ३३ मध्ये एक सय २७ विद्यालय दरबन्दीविहीन छन्। सामुदायिक विद्यालयमा कम्तिमा चार दरबन्दी अनिवार्य हुनुपर्ने शिक्षा ऐननियमावलीमा उल्लेख छ। तर शिक्षक दरबन्दी विनै हचुवाको भरमा विद्यालय सञ्चालन गर्नुपर्ने जाजरकोटको बाध्यता हो। मावि तहका २६, निमावि ४६ र प्रावि ५५ गरी एक सय २७ विद्यालय शून्य दरबन्दीमा सञ्चालन भइरहेको शिक्षा विकास तथा समन्वय एकाइले जनाएको छ। अहिले ती विद्यालयमा दरबन्दी नहुँदा थोरै तलब दिएर निजी स्रोतमा शिक्षक राख्नुपर्ने बाध्यता छ। एकाई प्रमुख तिलक भट्राईले दरबन्दीबिना सञ्चालित विद्यालयमा विषयगत शिक्षक नहुँदा पठनपाठनमा समस्या भएको बताए। गतवर्ष शून्य दरबन्दीमा सञ्चालित भइरहेका विद्यालयमा कम्तिमा एउटा शिक्षक नियुक्ति गर्नेगरी शिक्षण सिकाई अनुदान भनेर जिल्लाभर चार करोड ३९ लाख सरकारले अनुदान दिएको थियो। उक्त रकम पाएका विद्यालयलाई केही राहत भयो। तर चालु आर्थिक वर्षमा उक्त अनुदान रकम घटेर आएपछि नियुक्ति भइसकेका शिक्षकलाई तलब खुवाउन समस्या भएको विद्यालय निरीक्षक खड्क केसीले बताए।"
पशुपतिमा फेला पर्यो ४५ किलो सुन,"काठमाडौं : पशुपतिनाथ मन्दिरमा करिब ४५ किलो सुन चढाइएको तथ्य फेला परेको छ। यसअघि पशुपति क्षेत्र विकास कोषले वर्ष दिन लगाएर तयार पारेको प्रतिवेदनमा ५६ वर्षको अवधिमा ९ किलो मात्र सुन देखाएको थियो। हालसम्म चढाइएको सुन ९ किलोमात्र भनेर समाचार प्रकाशित भएपछि सर्वत्र विरोध भएको थियो। त्यसपछि संस्कृति, पर्यटन तथा नागरिक उड्डयान मन्त्रालयअन्तर्गत गठित श्रीपशुपतिनाथ सम्पत्ति संरक्षण तथा गुठीजग्गा अध्ययन एवं छानबिन समितिले पुनः खोजी गर्दा सुनको यो तथ्य फेला परेको हो। समितिले पशुपति भण्डार तहबिल कार्यालयलाई भक्तजनले चढाएको सुन र चाँदीको सम्पूर्ण विवरण समावेश भएको छ, छैन ? नभएको भए हालसम्मको विवरण खुलाई साथै तहबिलले बजार खरिद गरी चढाएको सुन र चाँदीसमेत खुल्ने गरी जानकारी दिन पत्राचार गरेको थियो। प्रतिवेदन आउनुअघि कोषसँग न आफ्नो जग्गाबारे कुनै प्रामाणिक अभिलेख थियो न त सुनचाँदीबारे नै। पशुपतिनाथको नाममा रहेका चलअचल सम्पत्ति सार्वजनिक गरेरै छोड्छौं। गम्भीर छानबिन र विशेष ताकेतापछि करिब ४५ किलो ६३६ ग्राम सुन रहेको तथ्य फेला पारेका हौं, समिति संयोजक एवं कोषका कोषाध्यक्ष डा मिलनकुमार थापाले अन्नपूर्णसँग भने। अघिल्लो प्रतिवेदनअनुसार पशुपतिनाथमा ५६ वर्षको अवधिमा जम्मा ९ किलो २७६६४ ग्राम सुन देखिएको थियो। कोषमा २०४५ देखि २०५२ सम्म चढाइएको सुनको विवरण पनि अभिलेखमा थिएन। २०३५, २०३६, २०४२, २०४३, २०४४, २०५३, २०६० र २०६३ सालको पनि सुनको अभिलेख भेटिएको छैन। मिति उल्लेख छ, तर सुनको विवरण छैन, एक कर्मचारीले भने, सुन ढुकुटीमा नराखी गायब बनाइएको हुन सक्छ। यही शंकाका आधारमा खोजी गर्दा करिब ४५ किलो सुन फेला परेको डा थापाले बताए। तत्कालीन राजा महेन्द्रले ३५० तोला, त्रिभुवनले ३०० तोला, बमबहादुर राणाले १०७ तोला, वीर शमशेरले १०२ तोला सुन चढाएको देखिएको छ। यसअघि प्रतिवेदनमा ३ सय १६ किलो ५८६ ग्राम चाँदी पशुपतिमा चढाइएको तथ्यांक पाइएको थियो। उनका अनुसार, अहिले १३ सय २५ किलो ९२७ ग्राम चाँदी रहेको पाइएको छ। करिब एक हजार किलो चाँदी थप फेला परेको हो। यसबाहेक मुकुट आदिमा हिरा, मुगा र माणिकसमेत जडित भएको पाइएको छ। चढाइएका सुन र चाँदी मूल ढुकुटीमा राख्ने गरिन्छ। सर्वोच्च अदालतको २०६६ पुस २७ को परमादेशका कारण मूलढुकुटी खोलेर हेर्न मिल्दैन। ढुकुटीभित्रका चलअचल सम्पत्तिबारे कोष पूर्णरूपमा अनभिज्ञ छ। भित्र राखिने चलअचल सम्पत्तिबारे कोषसँग पूर्ण अभिलेखसमेत थिएन। पछिल्लो अभिलेखअनुसार राणा प्रधानमन्त्री वीर शमशेर, चन्द्र शमशेर, देव शमशेर, जुद्ध शमशेर, भीम शमशेर र तत्कालीन राजा त्रिभुवन, महेन्द्र र वीरेन्द्रले सुन चढाएको तथ्य फेला परेको छ। महेन्द्रले ३५० तोला, त्रिभुवनले ३०० तोला, वीर शमशेरले १०२ तोला, बमबहादुर राणाले १०७ तोला सुन चढाएको देखिन्छ। विगतमा पशुपतिनाथको वार्षिक आम्दानीबाट सुन किन्ने तर अभिलेख नराख्ने प्रवृत्तिले सुनको यथार्थ अवस्था थाहा पाउन समस्या भएको संस्कृतिविद्को भनाइ छ। विगतमा बाला चतुदर्शीका दिन वर्षभरको भेटीघाटीबाट सुन किन्ने चलन थियो। समिति संयोजक थापाले छानविन समितिले एक वर्ष लगाएर गरेको अध्ययन कम्तिमा पाँच वर्ष काम गर्न पाएको भएमात्र पूर्ण हुने बताए। उनले भने, २०६८ सालमा ऐन र नियमावली बन्नुअघि सुन र सम्पत्ति जति दाखिला भएको छ त्यो पूर्ण छैन। हामी अझै सुनचाँदी र जग्गाबारे सुक्ष्म छानबिन गरिरहेका छौं। भेटी गन्न सीसीटिभी पशुपतिनाथ मन्दिरमा चढाइने दैनिक भेटी बैंकका कर्मचारीसमेत बसेर गणना गरी सोही दिन बैंकमा दाखिला सुरु गरिएको छ। हरेक दिन साँझ कोषका कर्मचारी र सुरक्षाकर्मी बसेर गणना गर्दै आएकोमा सोमबारदेखि नेपाल इन्भेस्टमेन्ट बैंकका कर्मचारीसमेत गणनामा सहभागी भएका छन्। यस सम्बन्धमा कोषका सदस्यसचिव डा प्रदीप ढकाल र बैंकका प्रमुख कार्यकारीअधिकृत ज्योतिप्रकाश पाण्डेबीच हस्ताक्षर भएको कोषका प्रशासकीय अधिकृत गौरीशंकर पराजुलीले जानकारी दिए। चाँडै यो गणनाको सीसीटिभीमार्फत भक्तजनले पनि प्रत्यक्ष हेर्न पाउनेछन्, उनले भने।"
१२ वर्षपछि न्याय पाउने आश,"गौर : ७६ बर्षीया कमला सिंहको मन नहाँसेको १२ वर्ष भयो। २०६४ चैत २७ गते छोरा मारिएको खबर सुनेपछि उनको खुशी हराएको हो। बुढ्यौलीले गलाउँदै लगेको शरीर छोरा मारिएको पिरले झनै गलाएको छ। जेठा छोरा सतेन्द्रप्रताप सिंहका अनुसार भाइ त्रिलोकप्रताप सिंह मारिएको खबर सुनेदेखी आमाको स्वास्थमा समस्या आएको हो। ७९ बर्षीय त्रिलोकका बाबु श्रीनारायण सिंह न्यायको लागी भौतारिएको पनि १२ वर्ष भयो। २०६५ वैसाख ९ गते प्रहरी कार्यालयमा जाहेरी दर्ता गराउन खोजे तर भएन। अदालतको आदेशपछि जाहेरी दर्ता भयो। सर्वोच्च अदालतको फैसला कार्यान्वयन निर्देशनालयले २०६९ सालमै दोषीमाथी अनुशन्धान गर्न प्रहरीलाई निर्देशन दिएको थियो तर लामो समयसम्म दोषी पक्राउ परेनन्। अदालतको निर्देशनअनुसार घटनाका मुख्य ओरोपी सांसद मोहम्मत आफ्ताव आलमलाई जिल्ला प्रहरी कार्यालय रौतहटले पक्राउ गरेपछि श्रीनारायणलाई न्याय पाउने आश पलाएको हो। पक्राउ परेका रौतहट क्षेत्र नम्वर २ का निलम्वित सांसद आलममाथि अनुशन्धान गर्न जिल्ला अदालतले प्रहरीलाई सात दिनको म्याद दिएको छ। इटाभट्टामा जलाइएका भनिएका त्रिलोकका बाबु श्रीनारायणले भने, छोरा मारीएको होइन भने खोइ त। जिल्ला अदालतका ५ नम्वर बेन्चका न्यायाधिक चित्रबहादुर गुरुङको इजलासले मंगलवार नेता आलममाथि छानविन गर्न सात दिनको म्याद दिएको तहसिलदार सुरथप्रसाद तिमल्सेनाले जानकारी दिए। रौतहटका प्रहरी प्रमुख भुपेन्द्र खत्रीले सरकारी वकिल कार्यालयमार्फत १० दिनको म्याद माग गरीएकोमा सात दिनको म्याद पाएको र थप प्रमाण जुटाउने कार्यमा प्रहरी जुटेको जानकारी दिए। गाउँकै यमुनामाइ माविमा एसएलसी उतिर्ण भएपछि त्रिलोक राधाकृष्ण कलेज सितामणी भारतमा उच्च शिक्षा पढ्न गएका थिए। व्यवस्थापन बिषयमा स्नातक पढ्दै थिए। नेपालमा पहिलो संविधानसभा चुनावको माहोल सुरुभयो। उनी पनि भोट खसाल्न बिदा लिएर घर आए। पढेलेखेको युवक भन्दै त्रिलोकलाई पनि प्रचारमा लैजान नेता आलमका नजिकका कार्यकर्ताले प्रश्ताव गरे। छोरालाई नपठाउने भन्दै श्रीनारायणले त्यसदिन लिन आएकालाई फर्काए। तर भोलिपल्ट गहुँ काट्न खेतमा गएको बेला छोरालाई लिएर गए। २१ गते राजपुर फरदवा पुगेर छोरा ल्याउन खोज्दा हामीसँगै बस्छ तपाइँको छोरा हाम्रो जिम्मा भो भनेको श्रीनारयणले स्मरण गरे। २७ गते साँझ भएको बिस्फोटनमा छोरा घाइते भएको र घटना लुकाउन पछि इटाभट्टामा जिउँदै जलाएर मारेको उनको आरोप छ। २०६४ सालको पहिलो संविधानसभा चुनावको अघिल्लो रात चैत २७ गते पूर्वमन्त्री शेख इद्रिसको पुरानो घरमा बम विस्फोट भएको थियो। तत्कालीन सरुअठा गाबिस२ का २४ वर्षका पिन्टु भन्ने त्रिलोकप्रताप सिंह र अर्का २२ वर्र्षका ओसी अख्तर मारिएको जाहेरीमा उल्लेख छ। त्रिलोकका बाबु श्रीनारायण र ओसी अख्तरका आमा रोक्साना खातुनले काग्रेस नेता मोहम्मद आफ्ताब आलम, उनका भाइ मोहम्द महताब आलम, मोविन आलम, शेख भदई र शेख सवेजविरुद्ध किटानी जाहेरी दिएका थिए। रोक्सना खातुनको २०६७ माघमा हत्या भइसकेको छ।"
