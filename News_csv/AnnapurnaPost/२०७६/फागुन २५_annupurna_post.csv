शीर्षक,विवरण
कृतघ्न कालोबजारी,"उत्तरी छिमेकी मुलुक चीनबाट फैलिएको कोरोना भाइरस (कोभिड १९) ले धेरै मुलुक प्रभावित भएका छन्। भाग्यवश हामी यसको संक्रमणबाट टाढै छौं। सावधानी र सचेतना भने हामीलाई अत्यावश्यक छ। किनकि, विश्व स्वास्थ्य संगठनले नै नेपाललाई उच्च जोखिम मा राखेको छ। त्यसलाई ध्यान दिएर जब सरकारले सावधानीका सूचना जारी गर्न थाल्यो, त्यसको साइड इफेक्ट का रूपमा बजारमा कृत्रिम अभाव उत्पन्न भइहाल्यो। कालोबजारी र कार्टेलिङजस्ता समस्या उत्पन्न गरियो। संकटलाई उल्लास बनाउने र अतिरञ्जित लाभ लिने तत्वहरू हावी भइसके। सरकार भने मूकदर्शक बनिरहेको छ। जब स्वाभाविक र अस्वाभाविक संकट निम्तिन्छ, त्यतिबेला कृत्रिम अभाव, कालोबजारी र कार्टेलिङको बजार निकै फस्टाउँछ। व्यापार को खोल ओढेर यस्ता दिन कुर्दै बस्ने व्यक्ति, समूह र संघसंस्थाले बेलामौका पाएको अवस्थामा आम उपभोक्तालाई यसरी नै सास्ती दिन्छन्। पछिल्लोपटक पनि यस्तै नियती दोहोरिएको छ, कोरोना भाइरसका नाममा। २०७२ असोजमा भारतले गरेको अघोषित नाकाबन्दीका कारण दाल, चामल, खाने तेल, औषधि र इन्धन (खाना पकाउने ग्यास, पेट्रोल, डिजेल) जस्ता वस्तुको देशले चर्को अभाव झेल्नुपर्यो। अभावका बीच थप कृत्रिम अभाव सिर्जना गरी कालोबजारी र कार्टेलिङ गरेका सीमित समूहले आम उपभोक्तालाई आर्थिक रूपमा निकै दोहन गरे। त्यही वर्षमा आएको अकल्पनीय प्रलयकारी भूकम्पका कारण आम उपभोक्ता नाकाबन्दीको सास्तीका घटना बिर्सन नपाउँदै तिनैबाट फेरि लुटिन बाध्य भए। अहिले पनि बजारको परिवेश उस्तै देखिन थालेको छ। ग्यास र स्वास्थ्यका सामग्रीको कृत्रिम अभाव खडा गराइएको छ। यसमा उपभोक्ताको शैली पनि केही दोषी छ। आतंक र त्रासका नाममा आम उपभोक्ता आवश्यकताभन्दा बढी अत्यावश्यक वस्तु खरिद गरी घरमा जम्माखोरी गर्न थाल्छन्। त्यही कारण बजार अराजक हुन्छ। कालोबजारियाले त्यही अवसर कुरेका हुन्छन्। लुकाउँछन् र छैन भन्छन्। उनीहरू यस्तै मौका को चाहमा हुन्छन् र टाउको उठाउँछन्। यही बेला कालोबजारी गरी कमाउधन्धा चलाउनेको व्यापारमा असीमित कमाइ हुन्छ। देशभरकै बजारबाट अत्यावश्यक औषधि, ह्यान्ड सेनिटाइजर, मास्क, खाना पकाउने ग्यास, चामल, दाल, खानेतेललगायत अत्यावश्यक वस्तु सर्वसाधारणले चाहिने परिमाणभन्दा झन्डै चार दोब्बर खरिद गरी घरमा भण्डारण गरेका छन् र गरिरहेका छन्। यसले चलायमान बजारलाई पनि प्रभाव पक्कै पार्नेछ। यसले दैनिक रूपमा ज्यालादारी काम गर्ने निम्नवर्गका मजदुर, विद्यार्थी र डेरा गरी बस्नेलाई ठूलो मारमा पारेको छ। यस्ता वर्गसँग सीमित रकम भएकाले चाहेको समयमा बजारबाट आवश्यक वस्तु खरिद गर्न सक्दैनन्। बजारमा भएसम्मको अत्यावश्यक वस्तु मध्यम र उच्च वर्गले पहिलेदेखि सोहोरिसक्ने कारण निम्नवर्गलाई जीवन निर्वाह गर्न कठिनाइ हुन्छ। सामान्य दिनमा पाँच रुपैयाँमा निकै कम बिक्री हुने सामान्य मास्कको बजार मूल्य दुई सय रुपैयाँसम्म पुगेको छ। यो मूल्य तिर्दा पनि उपभोक्ताले मास्क खरिद गर्न पाएका छैनन्। यस्तो समस्यालाई दीर्घकालीन रूपमा समाधान गर्न सरकारले कम्तीमा उपत्यकामा बसोवास गर्ने सर्वसाधारणको तथ्यका आधारमा अत्यावश्यक वस्तुको उपभोग दर (माग) को वैज्ञानिक मापन तयार गर्नुपर्छ। उक्त उपभोग दरका आधारमा सरकारी कम्पनी र निजी क्षेत्रसँग केकति परिमाणमा त्यस्ता वस्तु मौज्दात छन् र कति दिनलाई पुग्छ भन्ने यकिन गर्नुपर्छ। अपुग भएका वस्तु निरन्तर रूपमा आपूर्ति गर्ने व्यवस्थालाई कडाइका साथ कार्यान्वयनमा ल्याउनुपर्छ। यसपछि उपलब्ध वस्तु (औषधि, चामल, दाल, तेल, ग्यास) को वितरण प्रणालीमा नियन्त्रण गर्नुपर्छ। कुनै उपभोक्ताले आवश्यकताभन्दा बढी परिमाणमा खरिद गरी घरमा जम्माखोरी गर्ने र कुनै उपभोक्ताले खरिद गर्नै नपाउने कुसंस्कार नियन्त्रण गर्न बजारमा उपलब्ध वस्तुको नियन्त्रित वितरण प्रणाली कार्यान्वयनमा ल्याउनुपर्छ। आवश्यकताभन्दा बढी मुनाफा लिएर कालोबजारी गर्ने, कृत्रिम अभाव उत्पन्न गर्ने व्यापारी र आवश्यकताभन्दा बढी खरिद गरी जम्माखोरी गर्ने सर्वसाधारणलाई पनि तत्कालै कारबाहीको दायरामा ल्याउन सक्नुपर्छ। आवश्यक परे स्वास्थ्य संकटकाल लगाएरै किन नहोस्, शंकास्पद स्थलमा खानतलासी गरी जफतसम्म गर्न पछि पर्नु हुँदैन। सरकारको दह्रो उपस्थिति यस्तै संकटमा चाहिने हो।"
तर पाइनन् नागरिकता,"सुर्खेत : कल्पनाकुमारी तामाङ (२१) लाई वकिल बनेर असहायको सेवा गर्ने ठूलो धोको छ। उनले सुर्खेतको अमरज्योति माविबाट एसईई उत्तीर्ण गरिन्। नेपालगन्जस्थित धम्बोझी माविबाट कानुनमा ७० प्रतिशत अंक ल्याएर १२ कक्षा पास गरिन्। गत महिना मध्यपश्चिम विश्वविद्यालय सुर्खेतमा सञ्चालित कानुन स्नातकको प्रवेश परीक्षामा सयौं प्रतिस्पर्धीलाई उछिन्दै उनी पाँचौं नम्बरमा नाम निकाल्न सफल भइन्। पढाइमा मेधावी यी छात्रालाई अब एउटै समस्या छ त्यो हो नागरिकता। नागरिकता नपाउँदा उनले धेरै अवसर गुमाएकी छन्। काम गर्ने अवसर गुम्दा उनलाई पढाइ खर्च जुटाउन कठिन भइरहेको छ। उच्चशिक्षा हासिल गरेर सरकारी सेवामा प्रवेश गर्ने लक्ष्य छ। नागरिकता नहुँदा धेरै अवसरबाट वञ्चित छु, तामाङले भनिन्, नागरिकता नभएकै कारण लोकसेवाको परीक्षा दिन पाएकी छैन। सुर्खेतको चौकुने गाउँपालिकाको बिजौरीमा २०५५ भदौ ११ गते जन्मिएकी कल्पनाका बा रामबहादुर तामाङ २०५९ कात्तिक १० गते र आमा लक्ष्मी २०६६ पुस २० गते संसारबाट बिदा भए। आफन्त भनेका उनका भाइ नाता पर्ने नरेश तामाङ मात्रै छन्। नागरिकताविहीन नरेश बैङ्लोरस्थित एक होटेलमा काम गरिरहेका छन्। कल्पनालाई नरेशले नै खर्च पठाइदिन्छन्। कानुनमा स्नातक भर्ना शुल्क ५० हजार लागेको छ। भर्ना गर्ने पैसा जोहो भए पनि प्रत्येक सेमेस्टरको शैक्षिक शुल्क, पुस्तक, खानेबस्ने व्यवस्थाका लागि कल्पनासँग कुनै स्रोत छैन। उनले भनिन्, भविष्यमा मजस्तै सहाराविहीन बाबु, आमा गुमाएकाको घाउमा मलमपट्टी लगाउन मन छ। तर मसँग उच्चशिक्षा अध्ययन गर्ने आर्थिक स्रोत छैन। कल्पनालाई कक्षा ११ र १२ पढ्दा नेपालगन्ज उपमहानगरपालिका१२ निवासी समाजसेवी लता शर्माले सहारा दिएकी थिइन्। स्नातकको भर्ना शुल्कका लागि सहयोग जुटाउन सक्दो पहल गर्ने आश्वासन उनले दिएकी छन्। उनका बाआमा मजदुरी गर्थे। दुवैसँग नागरिकता थिएन। उनीहरूको निधनपछि सनाखत गर्ने नजिकका आफन्त नभएकै कारण सुर्खेत जिल्ला प्रशासन कार्यालयले नागरिकता दिन आनाकानी गरेको छ। चौकुने गाउँपालिका४ का वडाध्यक्ष नवराज जैसीले नागरिकताका लागि अनुसूची १ अनुसार सिफारिस गरिसकेका छन्। सोही वडाका आठजनाले वंशजको नाताले नागरिक दिन जायज छ भनी मुचुल्का गरेका छन्। वडा कार्यालयले कल्पनाका बाआमाको मृत्यु दर्ता प्रमाणपत्र उपलब्ध गराएको छ। सुर्खेतका प्रमुख जिल्ला अधिकारी रमेश न्यौपानेले कल्पनासँग उपलब्ध आवश्यक कागजपत्र अध्ययनपछि नागरिकता दिनेनदिने भन्ने विषयमा निर्णय गर्न सकिने प्रतिक्रिया दिए।"
तेल निर्यातमा व्यापारीको तानातान,"विराटनगर : नेपालबाट पाम तेलको आयातमा प्रतिबन्ध फुकुवा गरेको केही दिनमै भारतले पुनः कोटा तोक्दै लाइसेन्स रोकिदिएको छ। जसको सोझो असर तेल निर्यात गर्ने तयारीमा रहेका विराटनगरका तेल उद्योगी व्यापारीमा परेको छ। गत पुस २३ गते भारत सरकारले सूचना प्रकाशित गर्दै पाम तेलको आयातमा प्रतिबन्ध लगाएको थियो। नेपाल सरकारका उद्योगवाणिज्य तथा आपूर्ति राज्यमन्त्री मोती दुगड र उद्योग संगठन मोरङका उपाध्यक्ष प्रदीप मुरारकालगायत केही प्रतिष्ठित उद्योगीको संयुक्त पहलमा माघ तेस्रो हप्तामा कोटा निर्धारण गर्दै भारतले तेल आयात सुरु गरेको थियो। तर, विराटनगरमा रहेका तेल उद्योगले तेल उत्पादन गरी तेल निकासी गर्न नपाउँदै वीरगञ्जका उद्योगीले एकै पटक साढे तीन लाख मेट्रिक टन पाम तेलको आपूर्तिका लागि लाइसेन्स लिएपछि भारतको विदेश व्यापार महानिर्देशनालयले (डाइरेक्टोरेट जनरल अफ फरेन ट्रेडडीजीएफटी)ले नेपालका अन्य व्यवसायीलाई लाइसेन्स दिन बन्द गरेको छ। तेल निर्यात गर्ने विषयमा भारतसँग भएको छलफलमा नेपालले वार्षिक साढे ३ देखि ४ लाख मेट्रिक टन पाम तेल भारत पैठारी गर्न सकिन्छ भनेर कन्भिन्स गरेको थियो। सोही अनुसार भारतले कोटा निर्धाण गरेको हो। वीरगन्जका उद्योगीको अति महत्वाकांक्षाका कारण डीजीएफटीले लाइसेन्स जारी गर्न बन्द गरेको आरोप विराटनगरका उद्योगीको छ। भारतसँग निश्चित कोटामा सहमति भएको थियो, खुल्नासाथ वीरगञ्जका व्यापारीले सबै ओगटेछन्, विराटनगरको क्वालिटी रिफाइनरी उद्योगका सञ्चालक विपिन काबराले भने, कोटा पुगेपछि भारतले कोटा लाइसेन्स रोकेको हो। उनका अनुसार अहिले यसले गर्दा निर्यात गर्ने उद्योगीलाई मात्रै नभई भारतबाट आयात गर्नेलाई पनि समस्या बनाइदिएको छ। वीरगञ्जका एकै उद्योगीले सवा लाख मेट्रिक टनसम्म पाम तेल आपूर्तिको कोटा लिएका कारण अन्य उद्योगी समस्यामा परेको मोरङ व्यापार संघका अध्यक्ष एवं बाबा भेजिटेबल एन्ड रिफाइनरी उद्योगका निर्देशक प्रकाश मुन्दडाले बताए। कोटा एकै व्यापारीदेखि एकै स्थानका व्यवसायीले मात्रै लिँदा अन्य उद्योगी समस्यामा परेको हो, निर्देशक मुन्दडाले भने, मिलेर लिएको भए सबैलाई बिक्री गर्न सहज हुने थियो। बंगलादेशका उद्योगीले भने सबै मिलेर ३७ हजार मेट्रिक टन पाम तेल निर्यात गर्ने कोटा लिएछन्। नेपालका उद्योगीमा समन्वय र सहकार्य नहुँदा समस्या भएको विराटनगरका उद्योगी गुनासो गर्छन्। नेपालका उद्योगीले २ वर्षयता साफ्टा सम्झौताअन्तर्गत शून्य प्रतिशत भन्सार महसुलमा भारततर्फ पाम तेल निकासी गर्दै आएका छन्। भारतले नेपालबाट गएको पाम तेलमा १२ प्रतिशत जीएसटी मात्र लिएको छ। खाने तेलमा पाम तेल सबैभन्दा सस्तो मानिन्छ। विराटनगरको खुद्रा बजारमा पाम तेलको मूल्य प्रतिलिटर १ सय १० देखि १ सय २० रुपैयाँ पर्छ। पाम तेल सबैभन्दा बढी होटलमा प्रयोग गरिन्छ। विराटनगरदेखि केएल दुगड समूहले गत आर्थिक वर्षको मध्यदेखि स्वस्तिक आयल इन्डस्ट्रिजबाट पाम तेलको निकासी सुरु गरेको थियो भने त्यसपछि मुन्दडा ग्रुपको बाबा भेजिटेबल, मुरारका समूहको श्रीराम रिफाइनरी, घनश्याम काबराको क्वालिटी रिफाइनरी र शारडाराठी समूहको पशुपति खाद्य तेल उद्योगले पाम तेलको निकासी गर्दै आएको छ। चालु आर्थिक वर्षको ५ महिनामा विराटनगर नाकाबाट साढे ४ अर्ब र वीरगञ्ज नाकाबाट साढे ६ अर्ब बराबरको पाम तेल भारत निर्यात भएको भन्सार कार्यालयको तथ्यांकले देखाएको छ।"
छोरा नहुँदैमा के भयो र ?,"जनकपुरधाम : छोरै किन चाहियो ? छोरी भए हुँदैन ? अझै धेरैले भन्छन्, मर्दा कसले दागबत्ती दिन्छ ? कसले किरिया गर्छ ? समय बदलियो। नयाँ पुस्ता बरु पुरानै सोचमा हुँदा मधेसका ज्येष्ठ महिला त्यो धारणा बदल्न कस्सिएका छन्। र, छोरीले अन्त्येष्टि गर्ने क्रम बढेको छ। आउनुहोस्, ८० वर्षीया शीतलीदेवी साहको यस्तो विद्रोह को सम्मान गरौं। जनकपुरधाम७ जानकी नगरकी शीतलीदेवीका पति सय वर्षीय मुखिया साहको अघिल्लो शनिबार निधन भयो। तीन छोरीकी आमा शीतलीका आफन्त र समाज मुखामुख गर्न थाले, मुखाग्नि कसले दिने ? उनीहरूले आफूखुसी निर्णय गरे भतिजाबाट अन्तिम संस्कार गराउने। तर, शीतलीले मानिनन्। हिम्मतसाथ भनिन्, छोरीहरूले बुवालाई अन्तिम समयसम्म हेरचाह गरे। उनीहरूले दागबत्ती दिन्छन्। उनीहरूले किरिया गर्छन्। स्वजातका कथित जान्नेबुझ्नेले मानेनन्। तिनीहरूलाई नाजवाफ बनाउने गरी उनले निर्णय सुनाइन्, म उहाँको अर्धांगिनी हुँ, मै आगो दिन्छु। अन्ततः यसलाई कसैले अस्वीकार गर्न सकेन। घरमा आइसकेका केही मान्छे यताउता लागे। मुखियाको शवलाई तीन छोरी बेचनीदेवी, बुधोदेवी, फूलकुमारी र नाति अनुरागले काँधा दिए (बोके)। छोरीहरूले काँधा दिएकै कारण उनका नातेदार जति मलामीमा सहभागी हुनुपर्थ्र्यो, त्यति आएनन्। वृद्धा शीतलीदेवी हातमा गुइँठा (जुन दागबत्ती दिन प्रयोग गरिन्छ) र उतरी (दाहसंस्कारपछि लगाउने लुगा) लिई अगाडिअगाडि थिइन्। पछाडि उनका सय वर्षीय पतिको शव बोकेर तीन छोरी र एक नाति मसानघाट हिँडेको दृश्यले टोलवासी स्तब्धभन्दा बढ्ता चकित भए। र, मलामी जान तयार भएका धेरै घरभित्रैै छिरेर ढोका लगाए। जनकपुरका मुखिया साहको पार्थिव शरीर अन्तिम संस्कारका लागि घाटतर्फ लैजाँदै पत्नी ८० वर्षीया शीतलीदेवी र छोरीहरू । तस्बिर : मनिका झा उहाँ एक वर्षदेखि बिरामी हुँदा कोही हेर्नभेट्न आएनन्, पतिको किरिया बसेकी शीतलीले अन्नपूर्णसँग भनिन्, छोरीहरू यही कोखबाट जन्मिएका हुन्। छोरा नहुँदैमा के भयो र ? उनीहरूले किरिया गर्न किन नहुने ? त्यसो त मुखिया साहलाई पनि जीवनको अन्तिम घडीमा चिन्ता त्यही थियो मलाई कसले दागबत्ती देला ? बुवा अन्तिम अवस्थामा हुँदा मलाई कसले आगो दिने भनेर सधैं बिलौना गर्नुहुन्थ्यो, कान्छी छोरी बुधोले आँसु पुछ्दै सुनाइन्, हामी भन्थ्यौं चिन्ता नगर्नुस्, हामी गर्छौं सबै। र, बुवाको अन्त्येष्टि गर्न पाउँदा आत्मसन्तुष्टि भइरहेको छ। त्यही दिन अर्थात् अघिल्लो शनिबार जनकपुरधाम१९ बेंगाशिवपुरका कृष्णा यादवको ३२ वर्षकै अल्पायुमा मृत्यु भयो। दुई छोरी मात्रै भएका यादवको दाहसंस्कार ९ वर्षीया छोरी रागिनी यादवले गरिन्। यसअघि धनुषाको सबैला नगरपालिका२ का ६५ वर्षीय रामनारायण यादवको मृत्यु हुँदा उनका पाँच छोरी नेतुर, राजोदेवी, प्रमिलादेवी, अनितादेवी र गोरकीले बुवाको शवलाई काँधमा बोकेर घाटसम्म पुर्याए। रामनारायणको पार्थिव शरीरमा उनकी ६२ वर्षीय पत्नी रवियादेवी यादवले दागबत्ती दिएकी थिइन्। मधेसमा छोरीले बुवालाई दागबत्ती दिनु निकै साहसिक कार्य रहेको स्थानीय नेता सीताराम यादव बताउँछन्। छोराछोरीप्रति विभेद गर्ने रूढिवादी सोचलाई छोरीहरूले नै निरुत्साहित गर्न थालेका छन्, उनले भने, समाज बदलिने यसरी नै हो। दाहसंस्कार नै पत्नी र छोरीहरूबाट हुन थाल्नु ठूलो परिवर्तनको उदाहरण रहेको जनकपुरधाम७ का वडाध्यक्ष जानकीराम साह बताउँछन्। उनीहरू निकै गरिब परिवारका हुन्। छोरीहरूले पढेलेखेका छैनन्, न त आमा नै। तर, चेतनाको स्तर निकै ठूलो रहेको यो घटनाले प्रमाणित गर्छ, शीतलीदेवीको उदाहरण दिँदै वडाध्यक्ष साहले भने, छोराले अन्तिम संस्कार गरेनन् भने मुक्ति नहुने जस्ता विडम्बना पालेर बसेको हाम्रो समाजमा महिलाको यस्तो कदमले विभेद अन्त्य गर्न महŒवपूर्ण भूमिका खेल्नेछ। केही महिनाअघि जनकपुरधाम उपमहानगरपालिका२५ का राजेशकुमार ठाकुरको मृत्यु हुँदा कान्छी छोरीले अन्तिम संस्कार गरेकी थिइन्। प्राध्यापन पेसामा रहेका ठाकुरले सिकिस्त बिरामी भई थला पर्दा पत्नीलाई छोरीहरूबाटै दागबत्ती दिलाउन बाचा गराएका थिए। सन्तानलाई आमाबाबुको दाहसंस्कार गर्ने अधिकार रहेको पण्डित बच्चा झा बताउँछन्। पितृसत्तात्मक समाजमा छोरीलाई दोस्रो दर्जा दिएकै कारण उनीहरूलाई आमाबुवाको अन्तिम संस्कार गर्न बन्देज लगाइँदै आइएको हो, उनले भने, यो अधिकार दुवैलाई हुनुपर्छ।"
ग्यास गायब,"काठमाडौं : उपभोक्ताले चाहिनेभन्दा बढी खाना पकाउने ग्यास सञ्चित गर्न थालेपछि बजारमा प्रत्यक्ष असर परेको छ। कोरोना भाइरसको त्रासका कारण एकै व्यक्तिले अत्यधिक संख्यामा सिलिन्डर सञ्चित गरेपछि निम्नवर्ग, मजदुर र विद्यार्थी मर्कामा परेका छन्। भूकम्प र नाकाबन्दीका समयमा तर्सिएका उपभोक्ताले त्यस्तै अवस्था आउन सक्ने त्रासमा आवश्यकभन्दा बढी सिलिन्डर भरेर जम्मा गरेका हुन्। उपत्यकामा दैनिक ७ हजार संख्यामा सिलिन्डर माग बढेको व्यवसायीले बताएका छन्। केही दिनदेखि ग्यास बिक्री हुने व्यापारिक प्रतिष्ठानमा निकै लामो लाइन लाग्न सुरु भएको छ। नेपाल आयल निगमका अनुसार मध्यमवर्ग र उच्चवर्गले कम्तीमा पाँचदेखि १० वटासम्म सिलिन्डर राखेका छन्। निगमका कार्यकारी निर्देशक सुरेन्द्र पौडेलका अनुसार सामान्य अवस्थामा चारजनाको परिवारलाई मासिक एउटा सिलिन्डरले पुग्थ्यो। अहिले त्यस्ता परिवारले पाँचवटासम्म सिलिन्डर जम्मा पारेका छन्। उनले चारजनाभन्दा बढी पारिवारिक सदस्य भएकाले १० वटासम्म सिलिन्डर भरेको दाबी गरे। निम्नवर्ग ग्यास नपाएर सास्ती व्यहोर्न बाध्य छन्। ग्यास पर्याप्त मात्रामा छ। नियमित रूपमा बढी परिमाणमा आयात भइरहेकाले थुपार्न आवश्यक छैन, पौडेलले भने, चाहिएको अवस्थामा जति पनि उपलब्ध गराउन सक्षम छौं। पौडेलका अनुसार निगमले मार्चमा ४५ हजार टन हाराहारीमा ग्यास आयात गर्न ग्यास बोटलिङ तथा रिफिलिङ उद्योगलाई उत्पादन प्रडक्ट डेलिभरी अर्डर (पीडीओ) जारी गरेको छ। निगमको ग्यास विभागका निर्देशक दीपक बरालका अनुसार निगमले हालसम्मकै सबैभन्दा बढी पीडीओ (४५ हजार टन) मार्चमा जारी गरेको छ। यसले नपुगे हामी थप ५ टनको पीडीओ जारी गर्न तयार छौं, बरालले भने, यो माग अस्वाभाभिक रूपमा आएको छ। यति परिमाण कहिले खपत हुँदैनथ्यो। अत्यधिक खपत भए पनि ४० टनले पुग्थ्यो। अत्यधिक मागका कारण महिनाभरमा आयात हुने ४५ हजार टनमध्ये सात दिनमै १०५ प्रतिशतका दरले १३ हजार टन आयात भइसकेको छ। जब कि दैनिक खपत १ हजार पाँचका दरले सात दिनमा १० हजार ५ सय टन आयात हुनुपर्ने थियो। निगमको तथ्यांकअनुसार सबैभन्दा बढी ग्यास खपत हुने समय जनवरी र केही कम फेबु्रअरीमा हो। सन् २०१८ को फेब्रुअरीमा २६ हजार १ सय ७४ टन ग्यास खपत भएको थियो। २०१९ फेबु्रअरीमा ३५ हजार ७ सय ५१ टन आयात भएको थियो। तर पछिल्लो समयमा विद्युतीय ऊर्जा नियमित आपूर्तिले गर्दा जाडो हुने समय जनवरी र फेब्रुअरीमा ग्यास खपत घटाएको छ। गत जनवरीमा ३९ हजार १ सय २७ टन मात्रै ग्यास खपत भएको थियो। अघिल्लो जनवरीमा ४० हजार ४ सय ५७ टन खपत भएको थियो। फेब्रुअरी अन्तिम सातादेखि ग्यासको माग ह्वात्तै बढेको छ, बरालले भने, जुन पिक आवरमा अत्यधिक ग्यासको खपत बढ्नुपर्ने थियो। अहिले सर्वसाधारणले चाहिनेभन्दा बढी परिमाणमा सिलिन्डर भरेका कारण ग्यासको खपत बढेको हो। एलपी ग्यास उद्योग संघका अध्यक्ष गोकुल भण्डारीले ग्यास सञ्चितले बजारमा प्रत्यक्ष असर पारेको जानकारी दिए। उनले सर्वसाधारणलाई बढी सिलिन्डर सञ्चित नगर्न आग्रह गरे। देशभरको कुल माग र खपतको ५० प्रतिशतका आधारमा सामान्य समयमा उपत्यकामा दैनिक ५० हजार थान सिलिन्डर खपत भइरहेको थियो। देशभर एक लाख सिलिन्डर खपत हुन्थ्यो। पछिल्लो समयमा उपत्यकामा दैनिक ७ हजार थान सिलिन्डर थप माग भएको छ। नेपाल ग्यास उद्योगका प्रमुख भण्डारीले अभाव पूर्ति गर्न मार्चमा कम्तीमा ४८ हजार टन ग्यास आवश्यक पर्ने बताए। उपत्यकावासीले अत्यधिक संख्यामा सिलिन्डर जम्मा गरे। हाम्रो काम उत्पादन गरेर बजारमा पठाउने हो। बजारमा जति पठाए पनि विक्रेताकहाँ लाइन कम हुनुको साटो बढ्दै गएको छ, भण्डारीले भने, हामी उपभोक्ताको माग पूरा गर्न तयार छौं। तर चाहिएजत्ति मात्र लिन आउनुपयो। संघले सम्पूर्ण सदस्य उद्योगीमार्फत एकजनालाई एक थान सिलिन्डर मात्रै उपलब्ध गराउन शुक्रबार निर्देशन दिएको छ। संघको निर्देशन तल्लो विक्रेतासम्मले नमान्ने अवस्था छ। उपत्यकाको बजारमा २७ वटा उद्योगका सिलिन्डर प्रयोग हुन्छन्। यसमा २० प्रतिशत हिस्सा नेपाल ग्यास कम्पनीको छ। नेपालमा ५८ वटा ग्यास उद्योगले खाना पकाउने ग्यास बजारीकरण गर्दै आएका छन्।"
निरन्तर लागिरहे हत्या अनुसन्धान सफल,"काठमाडौं : घटना १ गएको कात्तिक १६ गते गुल्मी चन्द्रकोट गाउँपालिकास्थित पोखरीमा तीन जनाको सामूहिक हत्या भयो। सरिता भन्ने शिवमाया लिम्बु र उनकी दुई छोरी गंगा र जमुनाको शव क्षतविक्षत अवस्थामा देखेपछि स्थानीयले प्रहरीलाई खबर गरेका थिए। अनुसन्धानमा बाग्लुङको पकरबास घर भई हाल कास्की लामाचौर बस्ने पुरन भन्ने पूर्णबहादुर सुनार र माधव सुनारले हत्या गरेको खुल्यो। केन्द्रीय अनुसन्धान ब्यूरोले अवैध सम्बन्धका कारण हत्या गरेको पुष्टि गर्यो। घटना २ कात्तिक १९ गते काभ्रे नमोबुद्ध नगरपालिकास्थित दाप्चाको तल्लो हटियामा किराना पसल सञ्चालक श्यामकृष्ण श्रेष्ठ र उनकी श्रीमती रुकुमाया श्रेष्ठ मृत फेला परे। घाँटी रेटेर हत्या गरी नगद र गरगहना लुटेर डाका समूह फरार भएको थियो। सीआईबीको सहयोगमा काभ्रे प्रहरीले ललितपुर भैेंसेपाटी बस्दै आएका किरणकुमार मगर र चाबहिल बस्ने सुमन राईलाई पक्राउ गरेको थियो। घटना ३ रूपन्देही ओसतिया गाउँपालिका बस्ने महेन्द्रप्रसाद कुर्मीलाई गोली हानी हत्या गरेको घटना अनुसन्धानमा समेत सीआईबीले सफलता पायो। भदौमा भैरहवा परासी सडकमा बैंकबाट रकम झिकी घर फर्कने क्रममा कुर्मीको उत्तर प्रदेशका मनिष हरिजनले गोली हानेर हत्या गरी पाँच लाख लगेका थिए। सबै अनुसन्धानमा सीआईबीले केन्द्रबाटै प्रहरी खटाएको थियो। सीआईबीका प्रवक्ता एसपी बेलबहादुर पाण्डेका अनुसार जघन्य घटनाको अनुसन्धान सोचेजस्तो सजिलो हुँदैन। दसी, प्रमाण नभएको अवस्थामा समेत सीआईबीले सुक्ष्म विश्लेषण गरेर अनुसन्धान गर्दै आएको छ। सीआईबीले १७ वर्ष पुरानो हत्या घटनाको अनुसन्धानलाई समेत पूर्णता दिएको जानकारी एसपी पाण्डेले दिए। २०५८ सालमा काठमाडौं महानगरपालिका ३५ नकारी टोलमा विष्णु घिमिरेलाई धारिलो हतियार प्रहार गरी हत्या गरेको घटनामा संलग्नलाई सीआईबीले २०७५ मा पक्राउ गरेको थियो। वास्तविक परिचय लुकाएर भागेका काभ्रेका जितेन्द्र श्रेष्ठलाई प्रहरीले पक्राउ गरेको थियो। उनी देव भन्ने ज्ञानेन्द्र श्रेष्ठको परिचय दिएर कपनमा लुकेर बस्दै आएका थिए। पाण्डे भन्छन्, अनुसन्धान कहिल्यै नरोकिने विषय हो। यसमा निरन्तर लागिरहने हो भने सफलता हात मिल्छ। भक्तपुर कटुन्जेकी विजेश्वरी प्रजापतिको हत्या २०७५ असारमा भएको थियो। कास्की बेगनास घर भई पर्सा सुवर्णेश्वर बस्दै आएका देवीरमण अधिकारीले हत्या गरेको रहस्य खुलेपछि प्रहरी भारत पुगी नेपालमै आएका बेला उनलाई पक्राउ गरियो। २०७४ मा कपिलवस्तु मायादेवी बस्ने मोहम्मद अहेमानको अपहरणपछि हत्या भएको घटनाको अनुसन्धानलाई समेत पूर्णता दिएको छ। पैसाकै लागि अपहरण गरेको खुलेपछि सीआईबीले नसिमलाई असार २१ गते सिनामंगलबाट पक्राउ गर्यो। सातवटा कर्तव्य ज्यान र एउटा डाका घटनामा संलग्न नसिम पक्राउ गर्न सीआईबीले धेरै मेहनत गर्नुपर्यो, एसपी पाण्डेले भने, लगातारका प्रयासले सफल भएका हौं। १२ वर्षअघि पे्रमिकाको हत्या गरी फरार भएका सानु भन्ने राजेश लामालाई पनि सीआईबीले पक्राउ गरेको छ। २०६४ मा ललितपुर इमाडोलमा तारा भन्ने सुनिता लामालाई राजेशले छुरा हानी हत्या गरेका थिए। राजेशलाई गत साउत १० गते सानेपाबाट पक्राउ गरिएको थियो। २०५८ साउनमा मध्यबानेश्वरमा निर्माणाधीन घरमा सामान कुर्न बसेका अशोक राईको हत्यामा संलग्न भीमसेन भण्डारीलाई गत भदौ २३ गते भक्तपुर बसपार्कबाट पक्राउ गरेको थियो। सीआईबीका अनुसार २०५९ मा नुवाकोट ककनीमा पदमकुमारी गुरुङको हत्यामा संलग्न भरत सुनार, २०५७ मा काभ्रे नमोबुद्धका धमैसिंह तामाङको हत्या घटनामा संलग्न उनका छोरा रनबहादुर तामाङ, २०५९ मा धादिङका पशुराम तामाङको हत्यामा संलग्न धादिङकै गोम लामा तामाङ र शुक लामा तामाङ समेतलाई यसै वर्ष प्रहरीले पक्राउ गरेको छ।"
हद बढी जग्गा बेचविखनमा छुट,"काठमाडौं : छुट लिएका औद्योगिक प्रतिष्ठान, कम्पनीले हदबन्दीभन्दा बढीे जग्गा स्थानान्तरण र सट्टापट्टा गरी बेचविखन गर्न पाउने भएका छन्। संसद्बाट पारित भएर नियामावली बन्ने तयारी रहेको भूमि सम्बन्धित ऐन(आठौं संशोधन)मा तोकिएको हदबन्दीभित्रको जग्गा स्थापित कृषि फार्म, उद्योग, प्रतिष्ठान, कम्पनी वा संस्था अन्यत्र स्थानान्तरण गर्नुपर्ने वा सट्टापट्टा गर्नुपर्ने उचित कारण देखिएमा भोगचलन गरिरहेकोको जग्गा अर्को ठाउँमा सट्टापट्टा वा स्थानान्तरण गर्न स्वीकृति दिनसक्ने व्यवस्था गरेको छ। यस्तै, उद्योग, प्रतिष्ठान, कम्पनी वा संस्था कुनै कारण विघटन हुने भएमा वा लिम्वीडेसनमा जाने भएमा दायित्व फरफारक गर्ने प्रयोगको लागि बिक्री वितरण गर्न बाधा परेको मानिने छैन, ऐनमा उल्लेख छ। निरन्तर सञ्चालनमा रहेको यस्ता संस्था सञ्चालनका लागि अत्यावश्यक भइ हदबन्दीभन्दा बढी जग्गा सरकारको स्वीकृति नलिइ खरिद गरी उपयोग गरिरहेको भएमा ऐन कार्यान्वयन भएको मितिले तीन महिनाभित्र एक पटकको लागि हदबन्दीभन्दा बढी जग्गा आवश्यक रहेको औचित्य पुष्टि हुने कारणसहित निवेदन दिनसक्ने व्यवस्था गरेको छ। निवेदन मनासिव देखिएमा तराई र भित्रीमधेसको हकमा प्रतिबिघा एक लाख ५० हजार, काठमाडौंमा प्रति रोपनी ५० हजार र अन्य पहाडी क्षेत्रमा प्रतिरोपनी १० हजार दस्तुर गरेपछि हदबन्दीभित्रको जग्गा राख्न स्वीकृति दिनसक्ने व्यवस्था छ। यसरी हदभन्दा बढी जग्गा प्राप्त गरेका संस्थाले तोकिएको सर्त बमोजिम मात्र प्रयोग गर्नुपर्ने उल्लेख छ। सञ्चालनमा नरहेका वा हुननसक्ने अवस्थामा पुगेका संस्थाका हकमा भने हदभन्दा बढी जग्गा राख्न स्वीकृति नदिने ऐनमा व्यवस्था छ। यो व्यवस्थाले मूल्य बढी भएको स्थानको जग्गा बेचेर सस्तो ठाउँमा किन्ने क्रम बढ्न सक्ने भूमि अधिकारकर्मीहरूको बताउँछन्। भित्री मधेससमेत तराईमा १० बिघा, काठमाडौं उपत्यकामा २५ रोपनी, उपत्यकाबाहेक पहाडी क्षेत्रमा ७० रोपनी हदबन्दी तोकिएको छ। यसबाहेक व्यक्ति वा निजको परिवारले घरबारी निम्ति तराईमा एक बिघा, काठमाडौं उपत्यकामा ५ रोपनी र पहाडी क्षेत्रमा २० रोपनी थप राख्न पाउने व्यवस्था साविककै ऐनमा छ। मन्त्रालयको अभिलेखमा २०३२ सालदेखि हदबन्दी छुटका नाममा जग्गा वितरण भएको विवरण भेटिएको छ। हालसम्म पनि हदबन्दी छुटका नाममा जग्गा उपलब्ध गराउन क्रम रोकिएको छैन। २०२१ सालपछि मन्त्रिपरिषद् र मन्त्रिस्तरीय निर्णयबाट हदबन्दी छुटमा लिने निर्णय भएको थियो। पूर्वसचिव बाबुराम आचार्यले चिया बगानको जग्गामा गडबढ गर्नका लागि यो व्यवस्था ल्याउन लागिएको बताएका छन्। जफत गर्नुपर्ने जग्गा छुट दिनु दुभाग्र्य भएको बताए। हदबन्दीभन्दा बढी जग्गा बेच्न पटकपटक प्रयास नभएका होइनन्। तत्कालीन भूमिसुधारमन्त्री रामकुमार सुब्बाले हदबन्दीभन्दा बढी जग्गा बेच्न मन्त्रिपरिषद्मा लगेका थिए। तर तत्कालीन मुख्य सचिवका कारण सुब्बाको प्रस्ताव असफल भएको थियो। यसअघि झापाको ज्यामिरगढी टी स्टेट र गिरी बन्धु टी स्टेटले ठूलो चलखेल गरेका थिए। यी चिया बगानले झापाको जग्गा प्लटिङ गरेका छन्।"
दरबन्दी घटाएर मात्रै बढुवा,"काठमाडौं : प्रहरी नायब महानिरीक्षक (डीआईजी)को २२ दरबन्दी खाली छ। यसलाई घटाएर मात्रै एसएसपीबाट बढुवा गर्ने तयारी गृह मन्त्रालयले गरेको छ। समायोजनमा जाँदा यति धेरै डीआईजी आवश्यक नपर्ने मन्त्रालयको बुझाइ छ। गृहसचिव महेश्वर न्यौपानेले दरबन्दी घटाएर मात्रै बढुवा सिफारिस गर्ने जनाउ प्रहरी महानिरीक्षक (आईजीपी) ठाकुरप्रसाद ज्ञवालीलाई दिएका छन्। आईजीपी ज्ञवालीले भने संगठनको वृत्तिविकासको विषय भएकाले दरबन्दी घटाउँदा त्यसले पार्ने असरबारे सोच्नुपर्ने बताएको स्रोतको भनाइ छ। १२ जना मात्रै डीआईजी बनाउनुपर्ने विषयमा मन्त्रालयमा हालै छलफल भएको थियो। सात प्रदेशमा सात डीआईजी, मेट्रोमा एक र विभागीय प्रमुखसमेत डीआईजीलाई जिम्मेवारी दिनुपर्ने विषय उठेको थियो। १० दरबन्दी कटौती गर्दा बढुवाबाट वञ्चित हुने देखिएपछि प्रहरी संगठनमा असन्तुष्टि चुलिएको छ। मन्त्रालयले कार्यालय संगठन तथा व्यवस्थापन सर्वेक्षण (ओएनएम)मार्फत प्रदेश र संघमा हुने दरबन्दी किटान गर्न थालेको छ। संघमा जम्मा २३ हजार दरबन्दी हुने अनुमान छ। संघमा १५ डीआईजी आवश्यक नहुने भन्दै गृहसचिव न्यौपानेले चित्तबुझ्दो प्रतिवेदन बनाउन ओएनएम समितिलाई निर्देशन दिएको स्रोत बताउँछ। दरबन्दी किटानपछि मात्रै समायोजनमा जाने तयारी गृहको छ। प्रहरीको उपल्लो दरबन्दी हचुवाका भरमा हटाउन नहुने पूर्वसुरक्षा अधिकारीको छ। यसले प्रहरीमा लामो समय काम गरेर आफ्नो वृत्तिविकास खोज्ने अधिकृतमा नकारात्मक असर पुग्ने बुझाइ उनीहरूको छ। प्रहरीमा झन्डै ११ हजार दरबन्दी खाली छ। तत्कालीन गृहमन्त्री वामदेव गौतमले एआईजी दरबन्दी नौबाट पाँचवटामा झारेका थिए। त्यसपछि जनार्दन शर्मा गृहमन्त्री भएका बेला नौ जना नै बनाइएको थियो। तत्कालीन प्रधानमन्त्री शेरबहादुर देउवाको दबाबमा नौ जनाबाट १५ पुयाइएको थियो। उक्त दरबन्दी घटाएर चार एआईजीमा सीमित छ। गृहसचिव न्यौपानेले समायोजनमा गइसकेपछि थुप्रै संख्यामा डीआईजी आवश्यक पर्छ वा पर्दैन भनेर ओएनएम भइरहेको बताए। समायोजनमा गइसकेपछि प्रहरीको दरबन्दी स्वतः घट्छ। संघमा २३ हजार दरबन्दी भएपछि यतिका डीआईजी आवश्यक पर्छ र ? , उनले भने, त्यो पनि छलफल भइरहेको छ। १२ जना मात्रै डीआईजीमा बढुवा हुने अवस्था आएको भन्दै प्रतिस्पर्धी दौडधुपमा छन्। सरकारलाई मन लाग्यो दरबन्दी बढाउने र मन नलागे घटाउने परम्परा नै बस्यो, प्रहरी मुख्यालयका एक उच्च अधिकृतले भने, यसले शान्तिसुरक्षामा प्रत्यक्ष असर गर्छ। मुखैमा आएको वृत्तिविकासलाई बन्देज लगाउँदा करिअर खोज्ने प्रहरी अधिकृतको मनोबलमा नकारात्मक असर गर्छ। रिक्त डीआईजीका लागि एसएसपीहरू धनश्याम अर्याल, पुरुषोत्तम कँडेल, गणेशबहादुर ऐर, वसन्त पन्त, प्रकाशजंग कार्की, ईश्वरबाबु कार्की, राजेशलाल कर्ण, दिलीप चौधरी, देवबहादुर बोहोरा, रामकृपाल शाह उत्तमराज सुवेदी, धीरजप्रताप सिंह, वसन्तकुमार लामा, दिवेश लोहनी प्रतिस्पर्धी छन्। यस्तै, रवीन्द्र धानुक, सहकुल थापा, प्रदीपकुमार श्रेष्ठ, अरुणकुमार बीसी, हरिराज वाग्ले, प्रकाश अधिकारी, सुशीलकुमार यादव, किशोरकुमार दाहाल, मुकुन्दराज आचार्य, पूजा सिंह, विक्रमबहादुर सिंह, नलप्रसाद उपाध्याय, देवबहादुर बोगटी, मोहनकुमार आचार्य, राजेन्द्रप्रसाद चौधरी, नरबहादुर खत्री, मसाउद आलम खाँ, शेखर कोइराला बढुवाको दौडमा छन्। डीआईजी दरबन्दी घटाउँदा त्यसको प्रभाव एसएसपीदेखि प्रहरी जवानसम्म पर्ने बुझाइ प्रहरी मुख्यालयको छ। दरबन्दी घटाउने होइन, बढाउनुपर्छ सुरेन्द्रबहादुर शाह, पूर्वएआईजी प्रहरीको दरबन्दी घटाउनु राम्रो होइन। प्रहरी अधिकृतहरू कम्तीमा विशिष्ट श्रेणीमा पुग्ने लक्ष्य राखेरै भर्ना भएका हुन्छन्। पुग्लान्नपुग्लान् त्यो आफ्नो ठाउँमा होला। निजामतीमै हेरौं न, झन्डै १ लाख २४ हजार कर्मचारी छन्। ७० जनाभन्दा बढी विशिष्ट श्रेणीका कर्मचारी छन्। झन्डै १ लाख जनशक्ति भएको सेनामा २८ देखि ३० जना विशिष्ट श्रेणीका अधिकृत छन्। ८० हजारको फौज भएको नेपाल प्रहरी संगठनमा जम्मा चार जना विशिष्ट श्रेणीका अधिकृत छन्। यो जति लाजमर्दो अरू के हुन सक्छ ? वृत्तिविकासको ढोका बन्द गरेर दरबन्दी रोक्न मिल्दैन। डीआईजी दरबन्दी घटाएपछि एसएसपीदेखि त्यसमुनिका दरबन्दी पनि घट्लान्। अनि के प्रहरी संगठनमा सिपाहीहवल्दार मात्रै रहने त ? हचुवाका भरमा दरबन्दी घटाउँदा त्यसले नेपाल प्रहरीमा नकारात्मक असर गर्छ। प्रदेशमा एआईजी नै राख्नुपर्छ। प्रदेशको एआईजी सम्बन्धित प्रदेश सरकारको नियन्त्रणमा हुने होइन। त्यो त केन्द्र सरकारको नियन्त्रणमा हुनुपर्छ। प्रदेशमा एआईजी भएपछि डीआईजीलाई सेकेन्ड म्यान बनाएर राख्नुपर्छ। विशिष्ट श्रेणीको दरबन्दी घटाउने होइन, बरु बढाउनुपर्छ। प्रहरीलाई आफूखुसी चलाउने काम गर्दा त्यसले शान्ति सुरक्षामा प्रत्यक्ष असर पर्छ भन्ने बुझ्नु जरुरी छ।"
प्रहरीलाई टिपर चालकले पाँच सय घुस दिएपछि,काभ्रे : डिउटीमा रहेका प्रहरीलाई कागजपत्रको सट्टा पाँचसय दिन खोज्ने टिपर चालक प्रहरी खोरमा पुगेका छन्। बनेपाबाट गिटी बोकेर ललितपुर टिकाथली जान लागेका बा ५ ख ७८९४ नम्बरको टिपर प्रहरी फन्दामा परेका हुन्। रामेछाप खडादेवीका चालक सरोज तामाङलाई प्रहरीले टिपरसहित नियन्त्रणमा लिएको हो। तामाङले प्रहरीले कागजपत्र माग्दा पाँच सय नगद दिन खोजेपछि प्रहरी खोरमा पुगेका हुन्। प्रहरीलाई घुस दिने रामेछाप गाउँपालिका ९ का चालक २८ वर्षीय तामाङलाई प्रहरीले नियन्त्रणमा लिएको इलाका प्रहरी कार्यालय बनेपाका प्रहरी निरीक्षक योगेन्द्र तिमल्सिनाले पुष्टि गरे।
"भक्तपुर होलीको भ्रम : 'लिंग भीमसेनको होइन, बलात्कारीको हो'","भक्तपुर : होली सुरु भएपछि भक्तपुरको एउटा भ्रमपूर्ण कथालाई दोहोर्याइन्छ, तेहेर्याइन्छ। अहिले भक्तपुरमा होलीको यस भ्रमले व्यापकता पाउँदै आएको छ। भ्रममै सबै रमाइरहेका छन्, सन्तुष्टि लिइरहेका छन् र सञ्चारमाध्यम पनि यसै कथाले भरिएका छन्। होली सुरु हुनु सातदिन अघिदेखि पूर्णिमासम्म भक्तपुर९ दत्तात्रयस्थित भीमसेनको मन्दिरमा पुरुषको लिंग आकारको काठ झून्ड्याइन्छ। जसलाई आजभोलि भीमसेनको यौन अंग भनेर अत्यधिक प्रचार गरिएको छ। त्यही काठको लिंग छोप्न रातो कपडा पनि राखिन्छ। रातो कपडामा उक्त काठ छिर्ने गरी प्वाल पारिएको छ। जसलाई पछिल्लो समय द्रोपतीको यौन अंग नामाकरण गरिएको छ। जुन तोडमोड गरिएको मनगढन्ते कथामात्रै भएको संस्कृतिविद्हरू बताउँछन्। उनीहरूका अनुसार भीमसेन मन्दिरमा पहिले उक्त काठमात्रै प्रदर्शन गरिन्थ्यो। पछि यसले धेरै अश्लीलता प्रदर्शन भयो, भीमसेन मन्दिर पुग्ने महिलालाई असहज भयो भनी रातो कपडाले छोपियो तर उल्टै उक्त कपडामा प्वाल पारियो र महिलाको यौन अंग जस्तै देखिने गरी चित्रसमेत कोरिएको संस्कृतिविद्हरूको दावी छ। उनीहरूका अनुसार भक्तपुरको होली भने साहसी महिलाको कथा हो र सोही महिलाको वीरताको प्रतीक हो। अहिले प्रचारमा आएजस्तो भक्तपुरको होली अश्लील नभइ श्लील पर्व भएको संस्कृतिविद् ओमप्रसाद धौभडेल दावी गर्छन्। भक्तपुरको दत्तात्रयको भीमसेन मन्दिरमा होलीका अवसरमा हुने क्रिया अश्लील होइन, श्लील हो, उनले भने, कालान्तरमा यस क्रियालाई तोडमोड गरेर अश्लील बनाइयो। यथार्थलाई छोपेर भ्रम छरियो। मानिस यसमै रमाउन थाले र यो नै होली पर्व हुन थाल्यो। उनका अनुसार भीमसेन मन्दिरमा होलीका सन्दर्भमा हुने क्रियाको छुट्टै कथा (किम्बदन्ती) रहेको छ। जुन किम्बदन्तीले महिलाको साहसलाई उजागर गरेको छ। यस्तो छ किम्बदन्ती मानिसहरूलाई खानलाउन समस्या नभएको समय थियो। दुःख र मेहनत धेरै गर्न नपर्ने भएकाले उनीहरू भोगविलासतर्फ ढल्कँदै गए। त्यस समय एक पुरुष सारै कामुक हुन थाल्यो। उनी यति कामातुर हुन थाले कि दैनिक काम वासना तृप्त गर्नुपर्ने अवस्था आयो। हुँदाहुँदा उनले देखेका केटी तथा महिलामाथि काम वासना तृप्त गर्न जबरजस्ती बलात्कार गर्न थाले। बलात्कारको घटना नियन्त्रण बाहिर गयो। सबै त्राहिमाम भए। यत्तिकैमा एक महिलाले साहस गरेर ती पुरुषलाई सजाय दिने सोचिन्। उनले दृढ निश्चय गरिन् कि ती पुरुषलाई ठीक पारेरै छाड्छु। आफू दृढ निश्चयी भएपछि ती महिलाले कामातुर पुरुषलाई यौन सम्बन्धको प्रस्ताव गरिन्। महिलाको प्रस्तावबाट मोहित भएर उक्त पुरुष उनीसामु आए। पुरुष कामातुर भएर सर्वाङ्ग नांगो भइ आएपछि महिलाले पुरुषको यौन अंग च्वाट्टै काटिदिन्छिन्। ती महिलाले पहिले आफ्नो साथमा हतियार तयार राखेको ती पुरुषले पत्तै पाउँदैनन् र आफ्नो यौन अंग गुमाउँछन्। महिलामाथि जबरजस्ती बलात्कार गर्ने कामातुर पुरुषको यौन अंग काटिएको देखाउन नगर परिक्रमा गराइन्छ। सबै महिलाले आफूहरू बलात्कारी पुरुषबाट मुक्ति पाएकोमा खुसीयाली मनाउँछन्। अबिर जात्रा हुन्छ। यसरी महिलाको साहस उजागर हुने होली पर्व अहिले महिलाको साहस तुहाउने पर्वमा रूपान्तरित भएको गुनासो गर्छन् संस्कृतिविद् धौभडेल। यथार्थभन्दा भ्रममा रमाउने चलन बढ्यो, उनी भन्छन्, अरु पुरुषहरूलाई समेत महिलामाथि जबरजस्ती गरे यसरी नै यौन अंग काटिइन्छ भन्ने देखाउन पहिले बर्सेनि उक्त लिंगको प्रदर्शनको व्यवस्था गरिएको सजिलै अनुमान लगाउन सकिन्छ। तर यो प्रदर्शन विभिन्न कालखण्डमा मोडिएर हालको अवस्थामा आएको उनले स्पष्ट पारे। महिलाले गरेको साहसको खुसीयालीमा मनाइने होली अहिले महिलाले उल्टै डरत्रास पाल्नुपर्ने र महिलामाथि पुनः जबरजस्ती र दमन हुने स्थिति आउनु विकृति हो, संस्कृतिविद् धौभडेल भन्छन्। उनका अनुसार मल्ल राजा जगतप्रकाशले सत्रौं शताब्दीमा आएरमात्रै भीमसेन मन्दिर निर्माण गराएका थिए तर उक्त होलीको चलन भने त्योभन्दा धेरै पहिलेदेखि सुरु भइसकेको थियो। त्यसैले भीमसेन मन्दिर निर्माणपछि मात्रै होली पर्व मोडिएर आएको हो', उनले थपे। संस्कृतिविद् धौभडेलका अनुसार भीमसेन मन्दिरमा पहिले काठको लिंगमात्रै थियो। मन्दिर पुग्ने महिलाले असहज अनुभव गरेपछि काठलाई कपडाले छोपियो र त्यही कपडामा पछि बीचमा प्वालसमेत पारियो र योनीको चित्र कोरियो, उनले थपे, त्यसैले अहिलेको क्रियाकलाप मौलिक होली पर्वको विकृत रूप हो। काठमाडौं उपत्यकामा तिथिअनुसार पूर्णिमाको सातदिनअघि चीर स्वायगु भनेर होली सुरु भएको जनाउ दिइन्छ। चीर स्वायगु को शाब्दिक अर्थ पनि यौन समागम हुने संस्कृतिविद् धौभडेल बताउँछन्। उनका अनुसार काठमाडौंको बसन्तपुरमा गरिने चीर स्वायगु पनि प्रतीकात्मक रुपमा यौन समागमनै हो। लिंग रूपी काठलाई सप्तरंगी कपडाका टुक्राहरु बाँधेर योनी रुपी प्वालमा ठड्याउनु पनि यौन समागमकै कार्य हो, संस्कृतिविद् धौभडेल भन्छन्, यो गुप्त कार्य हो, जसले गर्दा अश्लील लाग्दैन तर भक्तपुरको भीमसेन मन्दिरमा हुने कार्य खुला हुन गयो र यो अहिले अश्लील बन्न थाल्यो।"
भेडेटार डाँडाबाट जिपलाइनमा सरर(फोटो फिचर),"भेडेटार : पर्यटकीय क्षेत्र भेडेटारमा जिपलाइनको सुरुवात भएको छ। साहासिक पर्यटकीय खेलको रुपमा रहेको जिपलाइन प्रदेश १ मा यो पहिलो हो। शनिबारबाट यसको औपचारिक उद्घाटन गर्दै सुरुवात गरिएको छ। उद्घाटन मुख्यमन्त्री शेरधनराईले गरे। करिब ७ महिना अघिदेखि वल्र्ड वाइड ग्रुप नेपाल प्रालि धरान ४ ले यसको तीन करोड लागतमा निर्माण गरेको हो। धरान ४ स्थित भेडेटार बजारदेखि देवीथान डाँडासम्म ६ सय ५० मिटर लामो जीपलाइन सुरक्षित र अन्तर्राष्ट्रिय मापदण्डको रहेको प्रालिका सञ्चालक केदार थापाले बताए। यसको सञ्चालकमा केदार थापा, यम राई, डोलिका लिम्बू र विवस भण्डारीसहितको टिम रहेको छ। यो टिमले भेडेटारमा २ वर्ष अध्ययन गरेर सबै प्रक्रिया पुरा गर्दै जिपलाइन फ्लाइङको सुरुवात गरेको सञ्चालकको भनाइ छ। यसले धरानसहित धनकुटा र समग्र प्रदेश १ मा पर्यटक तान्नमा सहयोग पुर्याउनुको साथै साहसिक खेल पर्यटनको हबको रुपमा विकास गर्न मदत पुर्याउने जिपलाइनको उद्घाटन गर्दै मुख्यमन्त्री राईले बताए। जीपलाइनमा टेकअफ पोइन्टदेखि ल्याण्डिङ पोइन्टसम्म आइपुग्न करिब ३० देखि ४० सेकेण्डसम्म लाग्ने सञ्चालकको भनाइ छ। जिपलाइनमा चढ्न आउनेलाई क्लासिक, सुपरम्यान र कपल जिपलाइन गरी तीन प्रकारको सुविधा सञ्चालकले दिएको छ। क्लासिकमा एकजना बसेर फ्लाइङ गर्छन् भने सुपरम्यानमा उडेझै गरी फ्लाइङ गर्छन्। कपलमा जोडीले बसेर फ्लाइङ गर्छन्। क्लासिकको १२ सय, सुपरम्यानको १५ सय र कपलको १८ सय रुपैयाँ शुल्क तोकिएको छ। प्रालिका सञ्चालक थापाका अनुसार सञ्चालनका सुरुवाती चरणमा २० प्रतिशतसम्म छुट दिइएको छ। यसमा प्रयोग गरिएका सामग्री अन्तर्राष्ट्रियस्तरमा प्रयोग भइरहेको र सफल कम्पनी भएकाले सुरक्षामा कुनै समस्या नहुने सञ्चालकको भनाइ छ। जीपलाइन साहसिक खेलमा पर्ने भएकाले यसमा साहसिक पर्यटकको ५ लाखका बीमा पनि हुनेछ। यसमा प्रयोग भएको तारको क्षमता ११ हजार किलो भारको छ, भने सेफ्टी बेल्ट (हार्नेस) २२ देखि २७ सय किलो भार र क्याराविनरको भार क्षमता पनि २७ सय किलोसम्मको रहेको छ। नेपालीसहित धेरै भारतीय पर्यटक पुग्ने धनकुटा र सुनसरीको सीमा क्षेत्रमा फैलिएको भेडेटार क्षेत्र तराईदेखि केहीमाथि भएकाले गर्मी छल्न र पहाडमा चडेर विभिन्न स्थानको अवलोकन गर्न सकिन्छ।"
गिद्धले कोरल्न सकेनन् बचेरा,"चितवन : प्रजनन केन्द्रमा रहेका गिद्धले बचेरा कोरल्न सकेका छैनन्। चितवन राष्ट्रिय निकुञ्जको गिद्ध प्रजनन केन्द्रमा राखिएका गिद्धले अण्डा पारे पनि कोरल्न नसकेका हुन्। निकुञ्जको मुख्य कार्यालय कसरास्थित केन्द्रमा ३१ गिद्धलाई अण्डा कोरल्न राखिएको थियो। यो वर्ष गिद्धले १२ अण्डा पारेका थिए तर एउटा पनि बचेरा निस्किएका छैनन्। अण्डा फुटाएर हेर्दा चुच्चो, भुत्ला उम्रिएर शरीर विकास भएको थियो तर चल्ला निस्किएको छैन, निकुञ्जका सहायक संरक्षण अधिकृत वेदबहादुर खड्काले भने, यस वर्ष चार डिग्रीभन्दा कम तापक्रम भएकाले बच्चा निस्कन सकेन कि भन्ने लागेको छ। प्रजनन समय भए पनि चल्ला ननिस्किएपछि लोप हुने खतरामा रहेको गिद्ध संरक्षणमा चुनौती देखिएको छ। गत वर्ष २० वटा फुलबाट २ वटा मात्र बचेरा कोरलेका थिए। लोपोन्मुख गिद्ध संरक्षण गर्न निकुञ्जमा प्रजनन् केन्द्र स्थापना गरिएको छ। बचेरा कोरल्न नसक्नुको यकिन कारण पत्ता नलागे पनि तापक्रम कम भएको अनुमान गरिएको छ। तापक्रम थोरै भएपछि गिद्धले बचेरा कोरल्न नसकेको गिद्ध चिकित्सक डा विकल्प कार्कीले बताए। गिद्धको प्रजनन प्रक्रिया मौसममा निर्भर हुन्छ। असोज र कात्तिकमा गुँड बनाउन सुरु गरेर पुसमा अण्डा पार्छन्। अण्डा पारेको ५५ देखि ६० दिनमा बचेरा कोरल्छन्। केहीले भने ढिलो गर्छन्। कोरलेका बचेरालाई सय दिन माउसँग राखिन्छ। त्यसपछि माउबाट छुटाएर एक वर्ष केन्द्रमै राखिन्छ। त्यसपछि ८ महिना सब रिलिज एडिएरी (गिद्ध छाड्ने स्थानमा राखिने खोर) मा राखेर प्राकृतिक बासस्थानमा छाडिन्छ। अहिलेसम्म ३१ वटा गिद्ध छाडिसकिएको छ भने ९ वटा छाड्ने तयारी छ। केन्द्रमा हुर्काइएका गिद्ध नवलपरासीको पिठौलीस्थित जटायु रेस्टुरेन्टमा छाडिन्छ। ०७४ मा २१ वटा फुलबाट ७ वटा र ०७३ मा १५ वटा फुलबाट ९ वटा बचेरा कोरलिएको थियो। डा कार्कीका अनुसार बर्सेनि बचेरा कोरल्ने क्रम घट्दो छ। यसको कारण पत्ता लगाउने प्रयास भइरहेको छ। यही कारणले हो भनेर पत्ता लगाउन अन्तर्राष्ट्रिय क्षेत्रका विज्ञसँग छलफल सुरु गरेका छौं, उनले भने, जति अण्डा पायो त्यसबाट बचेरा थोरै निस्कनुले संरक्षणमा चुनौती भएको छ । केन्द्रमा सेतो डंगर जातको गिद्धको वंश विस्तार थालिएको हो। चितवन राष्ट्रिय निकुञ्ज, राष्ट्रिय प्रकृति संरक्षण कोष र नेपाल पक्षी संरक्षण संघले सन् २००८ मा केन्द्र स्थापना गरेका हुन्।"
शिविरकै भरमा आङ खसेका महिला,"अछाम : अछाम पञ्चदेवल विनायक नगरपालिका२ की गंगादेवी देवकोटाको पाठेघर खसेको १ वर्ष भयो। आर्थिक अभाव र लाजका कारण उनले पाठेघर खसेको कसैलाई बताइनन्। बयलपाटा अस्पतालमा स्त्री तथा प्रसूतिसम्बन्धी ३ दिन बसेको शिविरमा शल्यक्रिया गरी उनको पाठेघर फालियो। शल्यक्रियापछि केही आराम भएको ७३ वर्षकी उनले बताइन्। उनले भनिन्, बस्न, उठ्न निकै गाह्रो हुन्थ्यो, उपचार गर्न सकिएको थिएन, बयलपाटामा अप्रेसन हुने थाहा पाएपछि यहाँ आए। उनको ९ वर्षमा बिहे भयो। १७ वर्षमा पहिलो सन्तान जन्माएकी उनले १० सन्तान जन्माए पनि ४ जना मात्र जीवित रहे। बाजुरा बुढीगंगा नगरपालिका१० की ७० वर्षीया मनसरा शाही २ वर्षदेखि पाठेघर खस्ने समस्याबाट पीडित थिइन्। उनी छोरा रणबहादुरसँग शिविरमा पुगेकी थिइन्। शल्यक्रिया गरी उनको पनि पाठेघर फालिएको छ। शल्यक्रियाको दुई दिनपछि सहज हिँडडुल गर्नसक्ने भएको उनले बताइन्। ६ सन्तानकी आमा उनले भनिन्, जिल्ला बाहिर जान सकिँदैन, पैसा छैन, उपचार कहाँ हुन्छ भन्ने पनि थाहा थिएन। मनसराको १५ वर्षमा बिहे भएको हो। बान्नीगढी जयगढ गाउँपालिकाकी ४० वर्षीया सिला स्वाँर २ वर्षदेखि पाठेघरको समस्याबाट ग्रसित थिइन्। उनलाई पाठेघरको क्यान्सर हुने सम्भावना रहेकाले शिविरमा शल्यक्रिया गरिएको छ। अछामका २५ प्रतिशतभन्दा बढी महिला पाठेघर खस्ने समस्याबाट पीडित पाइएको छ। समविकास नेपालले गरेको अध्ययनमा २० वर्षका महिलामा समेत आङ खस्ने समस्या देखिएको छ। पहिलो र दोस्रो चरणको आङ खस्ने समस्या भएको महिलाको संख्या झन् धेरै रहेको समविकास नेपालका अध्यक्ष पशुपति कुँवरले बताइन्। त्यस्ता महिला ढाड दुख्ने, रगत मिसिएको पानी बग्ने, पिसाब फेर्न गाह्रो हुने, तल्लो पेट दुख्नेजस्ता समस्याग्रस्त रहेको उनले बताइन्। उनले भनिन्, अझै धेरै महिला त लाजका कारण खुल्न सकेका छैनन्, पाठेघर खस्ने समस्याबाट पीडित महिलाको दैनिक जीवन साह्रै कष्टकर छ। पाठेघर खस्ने समस्याबाट पीडित अधिकांशको बिहे उमेर नपुगी भएको पाइएको छ। पाठेघर खस्ने समस्या लिएर अस्पताल जाने महिलाले समेत लाजका कारण डाक्टरसँग टाउको र ढाड दुखेको भन्दै वास्तविक समस्या बताउन अनकनाउने गरेका कुँवरको भनाइ छ। बयलपाटा अस्पतालका डाक्टर विकास गौचनका अनुसार कम उमेरमा बिहे गर्नाले, गर्भवती तथा सुत्केरीमा गाह्रो काम गर्ने, भारी बोक्ने, खानपिनमा ख्याल नगर्ने, धेरै बच्चा जन्माउने कारणले पाठेघर खस्ने समस्या आउँछ।उनले भने, खुलेरै उपचार गराउन आउने महिलाको संख्या न्यून छ। भर्खर २४ वर्षका युवतीमा पनि पाठेघरको मुखको क्यान्सर हुने सम्भावना धेरै देखिएको डा गौचनले बताए। उनका अनुसार पाठेघर खस्ने समस्या तीन चरणको हुन्छ। पहिलो र दोस्रो चरणको समस्यामा रिङ लगाएर उपचार गर्न सकिन्छ। तर पाठेघर खसिसकेपछि भने शल्यक्रियाबाहेक अरू उपाय नभएको उनले बताए।"
७६ सडक अलपत्र,"बुटवल : संघ र प्रदेशले दायित्व लिन आनाकानी गर्दा प्रदेश ५ का ७६ वटा सडक आयोजना अलपत्र परेका छन्। यी सडक संघीय सडक डिभिजनबाट प्रदेश मातहतमा हस्तान्तरण नभएका हुन्। प्रदेश ५ का पाँच डिभिजन कार्यालयमातहत रहेका १ सय ३१ सडकमध्ये ५५ वटा हस्तान्तरण भएका छन्। ती आयोजना प्रदेशमातहत निर्माणाधीन छन्। बाँकी सडक कसले निर्माण गर्ने भन्ने अत्तोपत्तो छैन। डेढ वर्षदेखि कुनै काम भएको छैन। सडक विभागका अनुसार यी आयोजनाको लागत ७० करोड ८५ लाख रुपैयाँ छ। २९ करोड ३२ लाख खर्च भइसकेको छ। ठेक्का म्याद गुज्रिएका सडक लिन नसकिने प्रदेशले जनाएको छ। म्याद गुज्रिएका आयोजना भिडाउन खोजेकाले तत्काल ग्रहण गरेका छैनौं, प्रदेशको सडक डिभिजन शिवपुर कपिलवस्तुका प्रमुख ईश्वरबहादुर रिजाल भन्छन्, जीवित आयोजना जति पनि प्रदेशले लिन सक्छ। संघीय सडक डिभिजन कार्यालय बुटवल र नेपालगन्जमातहत रहेका धेरै आयोजना हस्तान्तरण हुन सकेका छैनन्। बुटवलमातहतका ६० र नेपालगन्जका १५ आयोजना अलपत्र अवस्थामा छन्। डिभिजन सडक बुटवलका प्रमुख मेघराज मरासिनी आयोजनाको दायित्व उठाउन प्रदेशले आनाकानी गरेका कारण हस्तान्तरण हुन नसकेको दाबी गर्छन्। जसको कार्यक्षेत्र हो उसले दायित्व उठाउनुपर्ने हुन्छ, उनी भन्छन्। अलपत्र परेकै आयोजनामा पर्छ, मुर्गियाबाट सूर्यपुरा हुँदै लुम्बिनी जोड्ने सडक। यो सडक स्तरोन्नतिको काम २०७५ असोज २४ सम्म ५५ प्रतिशत भइसकेको थियो। त्यति नै बेला विभागले आयोजना प्रदेशलाई हस्तान्तरण गर्न प्रक्रिया अगाडि बढाउन निर्देशन दिँदै काम रोक्न परिपत्र गयो। काम रोकिएको १६ महिना बित्दा पनि काम सुरु भएको छैन। यो सडकमा ५ करोड ५७ लाख रुपैयाँ खर्च भइसकेको छ। पाल्पामाडीफाँट र मुर्गियासूर्यपुरालुम्बिनी सडक डिभिजन सडक पाल्पा र बुटवलको जिम्मामा छन्। यीसहित अन्य ७४ वटा सडकको ठेक्का प्रदेश सरकारलाई हस्तान्तरण हुन नसकेपछि डेढ वर्षदेखि निर्माण ठप्प भएका हुन्। सबै आयोजनाको म्याद सकिएको छ। अलपत्र आयोजनामध्ये नवलपरासीमा ४३, रूपन्देहीमा १७, दाङमा १५ र पाल्पामा १ वटा छन्। १२ असोज २०७५ को सचिवस्तरीय निर्णयमार्फत बहुवर्षीयअन्तर्गतका १ हजार १ सय ९० ठेक्का प्रदेशलाई हस्तान्तरण गर्ने निर्णय भएको थियो। त्यसलगत्तै विभागले आफूमातहतका सबै निकायलाई पत्राचार गरी २०७४ अघि ठेक्का सम्झौता भएका बहुवर्षीय आयोजनाको काम नगर्ननगराउन निर्देशन दिएको थियो। सचिवस्तरीय निर्णयको १७ महिना अर्थात् माघ २४ सम्म ५५ वटा ठेक्का मात्रै प्रदेश ५ सरकारमा हस्तान्तरण भएका छन्। भौतिक पूर्वाधारमन्त्रीसमेत रहेका प्रदेश ५ सरकारका प्रवक्ता वैजनाथ चौधरी हस्तान्तरण भएका बहुवर्षीय आयोजनामा उल्लेख्य काम भइरहेको दाबी गर्छन्। हस्तान्तरण भइसकेका आयोजना प्रदेशको प्राथमिकतामा नपर्दा अधिकांशको काम सुरु भएको छैन। चालू वर्षको तथ्यांकमा पुस मसान्तसम्म हस्तान्तरण भइसकेका बहुवर्षीय आयोजनामध्ये पाँचवटाको वित्तीय प्रगति शून्य देखिएको छ।"
मुख्यमन्त्रीलाई शिरै ढाक्ने गुराँसको माला,"सोलुखुम्बु : प्रदेश १ का मुख्यमन्त्री शेरधन राईको शिर गुराँस फूलको मालाले ढाकिन्थ्यो। उनका सहयोगीले हटाउँथे, फेरि उस्तै हुन्थ्यो । यो महाकुलुङ गाउँपालिका १ बुङमा स्थापना गरिएको महाकुलुङ प्राथमिक अस्पताल उद्घाटनका लागि आइपुगेका मुख्यमन्त्री स्वागतको दृश्य हो । स्थानीय जंगलमा फुलेका गुराँसका फूल र पातबाट गाँसिएका आकर्षक माला र फूलसहित करिब ७ सय विद्यार्थी लामबद्ध थिए । हेलिप्याडबाट कार्यक्रम स्थल पुग्दा झण्डै आधा घण्टा मुख्यमन्त्रीको स्वागतमा बितेको थियो । गलाबाट चाङ लाग्न सुरु हुने मालाले उनको शिर पुरै छोप्थ्यो, मुख्यमन्त्री राई भन्थे, टोपी बिग्रियो । उनका सहयोगीले माला हटाएर स्थानीय कार्यकर्ताको हातमा थमाउथे, मुख्यमन्त्रीले टोपी मिलाउन नपाउदै गलामा माला थपिन्थ्यो, फेरि, एकैछिनमा शिर ढाकिन्थ्यो, यो क्रम दर्जन बढी पटकसम्म दोहोरिरहेको थियो । पहिलो पटक आफ्नो गाउँमा मुख्यमन्त्री आउने कुराले उनीहरू खुसी देखिन्थे । मुख्यमन्त्री राईको साथमा प्रतिनिधि सभा सदस्य हेमकुमार राई सुरवीर, प्रदेश सभा सदस्य बुद्धिकुमार राजभण्डारी र उत्तमकुमार बस्नेत पनि थिए । खाजामा पिँडालु र सक्खर कार्यक्रममा उपस्थित सर्वसाधारणलाई तरकारी र चिउरा खाजाको व्यवस्था मिलाएको आयोजकले मुख्यमन्त्री राई लगायतलाई खाजामा नुन चियासहित उसिनेको पिँडालु र सक्खर दिएका थिए । महाकुलुङबासीले सम्मान भावले दिएको स्थानीय उत्पादनलाई मुख्यमन्त्रीले सहज रुपमा लिए । अन्य अतिथिले मन्तव्य राख्दै गर्दा उनले मन्चमै पिँडालु खाएका थिए ।"
सुरु नै भएन प्रबलीकरण,"सिन्धुली : राष्ट्रिय पुनर्निर्माण प्राधिकरणबाट अनुदान रकम उपलब्ध हुन नसक्दा सिन्धुलीमा अझै प्रबलीकरणको काम सुरु हुन सकेको छैन। भूकम्पले क्षति पुगेका लाभग्राहीको घर मर्मतका लागि अनुदान नआउँदा काम सुरु हुन नसकेको हो। जिल्लामा प्रवलीकरणतर्फका लाभग्राहीको संख्या १४ हजार ४ सय ४१ छन्। तीमध्ये घर मर्मतका लागि ११ हजार २ सय ७० जनाले सम्झौता गरेका छन्। सम्झौता गरेकाहरूलाई पहिलो किस्ताबापत ५६ करोड ३५ लाख रुपैयाँ आवश्यक पर्छ। प्रवलीकरणमा परेकाहरूले मर्मतका लागि पहिलो र अन्तिम गरी दुई किस्तामा एक लाख रुपैयाँ अनुदान पाउने व्यवस्था छ। तर, उनीहरूलाई दिने पहिलो किस्ता रकम नहुँदा समस्या भएको राष्ट्रिय पुनर्निर्माण प्राधिकरण जिल्ला आयोजना कार्यान्वयन इकाइ अनुदान व्यवस्थापन कार्यालय सिन्धुलीले जनाएको छ। कार्यालयका निमित्त कार्यालय प्रमुख सूर्यप्रकाश विष्टका अनुसार सरकारले भूकम्पपीडित लाभग्राहीलाई अनुदान दिन ०७६७७ का लागि उपलब्ध गराएको २८ करोड ७६ लाख रुपैयाँ बजेट वितरण भइसकेका कारण प्रवलीकरणमा परेका लाभग्राहीलाई रकम दिन समस्या भएको हो। हामीले कार्यालयमा प्राप्त रकम वितरण गरिसकेका छौं। नपुग रकम माग गरेका छौं। तर, माथिबाट आउनै ढिला भएका कारण प्रवलीकरणमा परेकाहरूलाई समेत रकम निकासा दिन ढिलाइ भएको हो, विष्टले भने। प्रवलीकरणका लागि सुरुमा सम्झौता गर्नेहरूले पहिलो किस्ता रकम पाए पनि ढिला गरी सम्झौता गर्न आउनेहरूलाई भने पैसा उपलब्ध गराउन नसकिएको उनले बताए। भूकम्प गएको ५ वर्ष हुन लागे पनि प्रवलीकरणका लाभग्राहीले यसअघि घर मर्मत गर्न चासो दिएका थिएनन्। तर, प्राधिकरणले अन्तिम मौकासहितको समयसीमा तोकेपछि मात्रै घर मर्मत गर्न लाभग्राही अग्रसर देखिए पनि उनीहरूलाई दिने किस्ताको रकम आउन ढिला भएको विष्टले बताए। बाँकी लाभग्राहीलाई तेस्रो चौमासिकको रकम निकासा भएर आएपछि मात्र रकम वितरण गर्न सकिने उनको भनाइ छ। लाग्राही भने रकम माग गर्दै दैनिक कार्यालयमा आउने गरेका छन्।"
"छ महिला, जसले होम स्टेलाई सामुदायिक व्यवसाय बनाए","काठमाडौंः घरमै पाहुना बोलाएर खुवाउने बसाउने गर्नुपर्यो । यसले काम, नाम र दाम सबै हुन्छ । पर्यटकहरु पनि आउँछन् । हाम्रो संस्कृतिको प्रचार पनि हुन्छ। गाउँमा सुरुमा यस्तो प्रस्ताव राख्दा धेरैले पत्याएका थिएनन्। होम स्टे खोल्दाका सुरुका दिन स्मरण गर्दै डम्बर कुमारी गुरुङ भन्छिन्, सुरुमा होम स्टे खोल्दा कोही पर्यटक गाउँका यस्ता घरमा आएर बस्छ होला र भन्थे धेरैले । तर हामीले साहस गर्यौं, संघर्ष पनि गर्यौां । पछि त सबैले यो त गजब हुँदो रहेछ भन्न थाले । अहिले त गाउँघरमा छ्याप्छ्याप्ती खोल्न थालेका छन्। कास्कीको माछापुछ्रे गाउँपालिकामा होम स्टे खोल्नेमा उनी पहिलो महिला व्यवसायी हुन्। डम्बरकुमारीजस्ता केही महिलाहरु छन्, जसले आफ्नै घर टोललाई अथिति गृह बनाएर सामुदायिक व्यवसाय सुरुवात गरे । सुरुका दिनमा उनीहरुकै साहस र संघर्षले आज होम स्टे एउटा सम्मानित र सफल सामुदायिक व्यवसाय बनेको छ । यसले स्थानीय महिलाको सशक्तीकरणमा महत्वपूर्ण भूमिका निर्वाह गरेको छ । घरेलु उत्पादन खपत भएको छ भने स्थानीय संस्कृति पनि प्रर्वद्धन भएको छ । गाउँका घर महिलाहरु स्वालम्बी भएका छन् र उनीहरूको आत्मविश्वास र आत्मसम्मान पनि वृद्धि भएको छ । ११० औं अन्तराष्ट्रिय नारी दिवसको अवसर पारेर माइती नेपालले गाउँ घरमा होमस्टे संचालन गरेर उदाहरण बनेका छ जना सामुदायिक महिला व्यवसायीलाई सम्मान गरेको छ । आइतबार माइती नेपालमा आयोजित कार्यक्रमा स्याङजा, कास्की र लमजुङमा होमस्टे सञ्चालन गरेका महिलाहरुलाई सम्मान गरिएको हो । सम्मानित हुनेमा होमस्टे सञ्चालक पर्यटन विकास तथा व्यवस्थापन समिति सिरुबारी आदिखोला गाउँपालिका स्याङजाकी चन्द्रावती गुरुङ, पार्वती गुरुङ, ल्वाङ समुदाय होमस्टे माछापुछ्रेकी डम्बर कुमारी गुरुङ, अन्नपूर्ण घान्द्रुक होम स्टेकी दिलकुमारी गुरुङ, रक गार्डेन सामुदायिक होमस्टे र्मस्याङदीेकी सिता गुरुङ र बेसी सहर होम स्टेकी तीलमाया गुरुङ रहेका छन् । पूर्व प्रदेश प्रमुख समेत रहेकी माइती नेपालका संस्थापक अनुराधा कोइराला, व्यवसायी सिर्जना राणा र लेखक कर्ण शाक्यले संयुक्त रुपमा उनीहरुलाई सम्मानित गरेका थिए । सरकारले घोषणा गरेको भिजिट नेपाल २०२० लाई समेत सहयोग पुर्याउने उद्देश्यले उनीहरुलाई सम्मानित गरिएको कोइरालाले बताइन् । उनले भनिन्, गाउँघरमा संघर्ष गरेर होम स्टे खोल्ने महिलाहरु सामुदायिक उद्यमका उदारणीय पात्रहरु हुन्। स्थानीय पर्यटन प्रर्वद्धनदेखि संस्कृतिको जगेर्ना र महिला सशक्तीकरणमा उहाँहरुको भूमिका महत्वपूर्ण छ। त्यसैले हामीले उहाँहरुलाई सम्मानित गरेका हौं। सम्मानित भएपछि होम स्टे संचालक महिलाहरुले काम गर्नका लागि उत्साह र आत्मविश्वालस थपिएको बताए । डम्बर कुमारीले भनिन्, हामी आमाहरु मिलेर यो व्यवसाय गरेका छौं। कमाइ पनि राम्रै छ। गाउँघरलाई चिनाउन पाएका छौं। उनले दैनिक गुजाराका लागि पुरुषको मुख ताक्न नपर्ने भन्दै भनिन्, अब महिलाहरू पुरुषको भर पर्न आवश्यक छैन । आर्थिक कारणले परिवारभित्रै हेपिनुपर्ने दिन गए अब । आफै कमाउने भएपछि आत्मविश्वास नै बेग्लै हुन्छ । घान्द्रुक होम स्टेकी दिलकुमारी होम स्टेले गाउँ घरमा महिलाको जीवनस्तरमा धेरै परिवर्तन ल्याएको बताइन् । उनले भनिन्, अब महिलाहरु कमाउने मालिक भएपछि कसैले हेप्न नपाउने भए । बेसी सहर होम स्टेकी तीलमायाको अनुभव पनि उस्तै छ। उनी भन्छिन्, गाउँमा सेवा गरे मेवा पाइन्छ। काममा सन्तुष्टी पनि हुन्छ। दाम र नाम दुवै हुन्छ। मासिक आम्दानी ६० हजार सम्म हुन्छ। रक र्गाडेन होमस्टे सञ्चालन गर्दै आएकी सीता गुरुङ आफै पनि बेचबिखनमा परेकी थिइन्। पुनरस्थापनापछि ३३ वर्षिय सीताले होमस्टे सञ्चालन गरेर गाउँका अरु महिलाका लागि उदाहरण बनेका छिन् । उनी भन्छिन्, महिलाले पनि केही गर्नसक्छन् भन्ने उदाहरण होम स्टेले दिएको छ।"
नागरिकतामा पनि शुल्क,"रुकुम : रुकुम (पश्चिम)को चौरजहाजरी नगरपालिका१ का रामलाल पुन छोराको नागरिकताका लागि सिफारिस लिन वडा कार्यालयमा पुगे। सिफारिस वापत उनले एक सय ५० रूपैयाँ तिर्नुपर्यो। जिल्लाको सानीभेरी गाउँपालिका६ दुलीका रमेश घर्तीले आफ्नै नागरिकता हराएपछि सिफारिस लिन वडा कार्यालय पुगे। उनले पनि सिफारिस वापत एक सय ५० रुपैयाँ कर बुझाए। घर्ती र पुन मात्रै होइन यहाँका सबै स्थानीयले तहले निःशुल्क बन्ने सिफारिसमा शुल्क लिन्छन्। प्रशासनमा नागरिकता बनाएको पैसा लाग्दैन, गाउँघरमै आएका सरकारले पैसा लिन्छन, घर्तीले गुनासो गरे। नागरिकता सिफारिसमा शुल्क लिन नहुने उनको भनाई छ। रुकुम (पश्चिम)मा ६ वटा स्थानीय तह छन्। मुसिकोट नगरपालिका बाहेक सबै स्थानीय तहले नागरिकता सिफारिस वापत एक सयदेखि दुई सय रूपैयाँसम्म राजश्व लिने गरेका छन्। सबैभन्दा बढी शुल्क आठबिसकोट र चौरजहारी नगरपालिकाले लिने गरेका छन्। दुवै नगरपालिकाले नयाँ नागरिकता सिफारिस गरे वापत एक सय ५०, मुचुल्का सहित सिफारिसमा दुई सय २५ र प्रतिलिपिका लागि एक सय ३० रूपैयाँ शुल्क लिने गरेका छन्। नागरिकता सिफारिसका लागि बाँफिकोट, त्रिवेणी र सानीभेरी गाउँपालिकाले एक सय रूपैयाँ शुल्क लिन्छन्। आफूहरूले नयाँ र प्रतिलिपि सिफारिसका लागि एक सय रूपैयाँ राजश्व लिने गरेको बाँफिकोट गाउँपालिका प्रवक्ता मनबहादुर केसीले बताए। सबैले एक सय रूपैयाँ तिर्नसक्ने भएकाले गाउँपालिकाको आर्थिक विकासका लागि नागरिकतामा कर लिने गरिएको सानीभेरी गाउँपालिका अध्यक्ष नरबहादुर पुनको भनाइ छ। शुल्क बारेमा अहिलेसम्म कसैले पनि गुनासो नगरेको उनको दाबी छ। गाउँ तथा नगरसभाबाट आर्थिक ऐन बनाएर मात्रै नयाँ तथा प्रतिलिपि नागरिकताको सिफारिस शुल्क लिने गरेको आठबिसकोट नगरपालिका प्रवक्ता गंगाराम चनाराले बताए। सबैलाई कर तिर्नुपर्छ भन्ने कुराको जानकारी गराउन र स्थानीय सरकार समृद्ध बनाउन नागरिकता सिफारिसबाट थोरै कर लिने गरेको उनको भनाइ छ। तर स्थानीयले भने राज्यले निःशुल्क प्रदान गर्नुपर्ने नागरिकतामा चर्काे शुल्क लगाएको भन्दै असन्तुष्टि व्यक्त गर्दै आएका छन्। राज्यले निःशुल्क प्रदान गर्ने नागरिकता लिँदा शुल्क तिर्नुपर्ने बाध्यता रहेको बाँफिकोटाका स्थानीय रामप्रसाद केसीले गुनासो गरे। रुकुम (पूर्व)मा पनि अवस्था उस्तै छ। यहाँका सेवाग्राहीले पनि नागरिकताको लागि शुल्क तिर्नुपर्ने बाध्यता छ। नागरिकता लिँदा एक सय ५० देखि दुई सय रूपैयाँसम्म शुल्क तिर्नुपर्ने सिस्ने गाउँपालिका६ रुकुमकोटका रामकुमार विसीले बताए। तीन वटा गाउँपालिका रहेको रुकुम (पूर्व)मा सबैभन्दा बढी सिस्ने गाउँपालिकाले नागरिकता सिफारिस शुल्क तोकेको छ। सो गाउँपालिका अध्यक्ष कुमारी बरालका अनुसार नागरिकता सिफारिसका लागि दुई सय रूपैयाँ तोकिएको छ। त्यस्तै जिल्लाको भुमे र पुथा उत्तरगंगा गाउँपालिकाका स्थानीयले पनि नागरिकताका लागि एकएक सय तिर्नुपर्ने भुमे गाउँपालिका४ का श्रीधर बुढाले बताए। रुकुम (पश्चिम)का प्रमुख जिल्ला अधिकारी उपेन्द्र पौड्याल स्थानीय तहलाई सेवा शुल्कको केही अधिकार रहेपनि चर्को शुल्क लिन नमिल्ने बताउँछन्। संविधानले विभिन्न शिर्षकमा सेवा शुल्क लिन पाउने अधिकार दिएको छ, उनले भने, तर राज्यले पहिलेदेखि निःशुल्क वितरण गर्दै आएको नागरिकतामा पनि शुल्क लगाउनु गलत हो।"
१२ वर्षपछि यसरी समातिए पत्रकार साहका हत्यारा,कलैया : अपराधपछि खुलेयाम घुमेर सुरक्षा अवस्थालाई १२ वर्षदेखि गिज्याउदै आएका पत्रकार वीरेन्द्र साहका हत्यारा अन्ततः पक्राउ परेका छन्। पत्रकार साह हत्या प्रकरणका मुख्य अभियुक्त कुन्दन भनिने नरेन्द्रकुमार फौजदारलाई प्रहरीले शनिबार राति घरबाटै पक्राउ गरेको हो। राजनीतिक संरक्षणमा कानुनी दायराभित्र आउन नसकेका ५१ वर्षीय फौजदार व्यस्त बजारबाट पत्रकार साहलाई अपहरण गरी हत्या गर्ने समूहका एक मुख्य सदस्य हुन्। समाचार संकलनका लागि बाराको पिपरा बजार पुगेका पत्रकार साहलाई कुन्दनसहितका व्यक्तिले २०६४ असोज १८ गते अपहरण गरे। पत्रकारलाई साहलाई जबरजस्ती मोटरसाइकलमा राखेर लगिदै गर्दा त्यसको प्रत्यक्षदर्शी स्थानीय थिए। घटनालगत्तै प्रहरीले पत्रकार साहको खोजी गरेपनि सफलता हात पार्न सकेन्। एक महिनाभन्दा बढी समयपछि पत्रकार साहको शव कार्तिक २२ गते टांगियाबस्तीको जंगलमा गाडिएको अवस्थामा भेटियो। गोली प्रहार गरी हत्या गरेर जमिनमुनि गाडिएको अवस्थामा उनको शव फेला परेपछि बारासहित देशभरका पत्रकार आन्दोलित हुन पुगे। प्रहरीले हत्यामा संलग्न बारा ईनर्वासिराका मेनेजर गिरी र खोपवाका रामएकवाल सहनीलाई पक्राउ गर्यो। पक्राउ परेका दुबैलाई जिल्ला अदालतले जन्मकैदको फैसला सुनायो। दुईमध्ये मेनेजर गिरी ११ वर्ष जेल सजाय भुक्तान गरी रिहा भइसकेका छन् भने रामएकवाल सहनी १० वर्षदेखि जेलमा छन्। गिरीलाई गतवर्ष सरकारले कैदमाफी दिने निर्णय गरेपछि रिहा गरिएको थियो। हत्यामा संलग्न अन्य तीनमध्ये फौजदार पक्राउ पर्दा अझै दुई व्यक्ति जीतपुरसिमरा उपमहानगरपालिका २० बसडिल्वाका लालबाबु चौधरी धामी र ईनर्वा मझरियाका हरेराम पटेल फरार छन्। उनीहरुलाई प्रहरीले खोजी सूचिमा राखेको छ। प्रहरीको विवरणअनुसार अदालतले फरार करार गरी फौजदारसहित अन्य दुईको मुद्दा मुल्तबी राखेको थियो। फरार करार भई प्रहरीको खोजी सूचीमा रहेपनि घटनापश्चात फौजदार भने खुलेयाम घुम्दै आएका थिए। पत्रकार सम्मेलनमा प्रहरी उपरीक्षक कृष्ण पंगेनीले दिएको जानकारीअनुसार फौजदार घटनाका मुख्य अभियुक्त हुन्। पत्रकार साहलाई अपहरण गर्न फौजदारको भूमिका मुख्य रहेको प्रहरी अनुसन्धानबाट देखिन्छ। घटनाका मुख्य अभियुक्त मानिएका फौजदारलाई पक्राउ गर्न भने प्रहरीले चासो देखाएको थिएन्। यसबीचमा बारामा दर्जनौको संख्यामा प्रहरी प्रमुख फेरिए। प्रहरी स्रोतका अनुसार जिल्लामा आउने प्रहरी प्रमुखले राजनीतिक दबाबका कारण फौजदारसहितका अन्य फरार व्यक्तिलाई पक्राउ नगर्न निर्देशन दिने गरेका थिए। जिल्ला प्रमुखको जिम्मेवारी लिएर आएलगत्तै पत्रकारसँगको भेटमा प्रत्येक प्रहरी उपरीक्षकले पत्रकार साहको हत्यामा संलग्न अपराधीलाई पक्राउ गर्ने प्रतिबद्धता जनाउथे तर पूरा नगरी फर्कन्थे। सोहीक्रममा प्रहरी प्रमुख भएर एक महिनाअघि बारामा प्रहरी उपरीक्षक पंगेनी आए। पत्रकारसंगको पहिलो भेटमा उस्तै प्रतिबद्धता जनाएका पंगेनीले आफू जिल्लामा आएको एक महिनामै फौजदारलाई पक्राउ गरे। पत्रकार साहको हत्यारालाई पक्राउ गर्न प्रदेश २ का प्रहरी नायब महानिरीक्षक (डीआईजी) प्रधुम्न कार्कीले समेत चासो देखाएका थिए। फौजदारलाई प्रहरीले पछिल्लो १५ दिनदेखि पछ्याइरहेको थियो। फौजदार प्रहरीलाई झुक्याउदै रौतहटको बाल्चनपुर र बाराको विभिन्न स्थानमा बस्दै आएका थिए। फौजदार बारागढी गाउँपालिका ६ गडहलस्थित आफ्नै घरमा आएको सूचना पाएपछि प्रहरी नायब उपरीक्षक गौतम मिश्र र गोविन्द पुरिसहित ३५ जना प्रहरी मध्यरात २ बजे उनको घरमा पुगेका थिए। घरलाई घेरा हालेर फौजदारलाई नियन्त्रणमा लिने क्रममा प्रहरी र स्थानीयबीच घम्साघम्सीसमेत भयो। प्रहरीले त्यसक्रममा चार राउण्ड हवाई फायर गरेर फौजदारलाई ३ बजे नियन्त्रणमा लिन सफल भयो। परिवार र स्थानीयले अवरोध गरेपछि उनीहरुलाई भगाउन हवाई फायर गरेर फौजदारलाई नियन्त्रणमा लिएको प्रहरी उपरीक्षक पंगेनीले पत्रकार सम्मेलनमा बताए। प्रहरी उपरीक्षक पंगेनीले १२ वर्षमा खोलो फर्किन्छ भनेझै पीडितलाई न्याय दिलाउने क्रममा सफलता हात परेको बताए। लामो समय खुलेयाम घुमेका फौजदार केही वर्षयता प्रहरीलाई झुक्याउदै जिल्लामा बसिरहेका थिए। यसअघि उनी किन पक्राउ पर्न सकेनन् भन्ने बिषयमा आफूले बताउन नसकेपनि आफूले जिल्लामा आएदेखि फरार अपराधी पक्राउ गर्ने अभियान सुरु गरेको र त्यसै क्रममा फौजदारलाई पक्राउ गरेको प्रहरी उपरिक्षक पंगेनीले बताए। यसैगरी १२ वर्षअघि हत्या गरिएका पतिको हत्यारा पक्राउ परेपछि पत्रकार साहकी पत्नी उमरावतीदेवीले दोषीलाई कडा कारवाही गर्न माग गरेकी छन्। हत्याराले आफ्नो परिवारको खुशी छिनेको भन्दै भावुक बनेकी उमरावतीदेवीले फरार अभियुक्तलाई पक्राउ कडा कारवाही गरे आफ्नो परिवारलाई राहत मिल्ने बताइन्। बाराका पत्रकार वीरेन्द्र साहको १२ वर्षअघि भएको हत्याका मुख्य अभियुक्त कुन्दन भनिने नरेन्द्रकुमार चौधरीलाई पत्रकार सम्मेलनमा सार्वजनिक गरिदै। पत्रकार साहको अपहरणपछि गोली हानेर हत्या भएको थियो। हत्यापछि फरार फौजदारलाई प्रहरी शनिवार राती घरबाटै पक्राउ गरेको हो।
काकाकुल अर्नाकोट : लिफ्ट प्रविधिले पनि भरिँदैनन् गाग्री,"बागलुङ : जिल्लाको पश्चिम क्षेत्र निसीखोलाका स्थानीयले वर्षौपछि स्थानीय तहमा जनप्रतिनिधि पाए। आफूले रोजेका जनप्रतिनिधी चयन भएपनि स्थानीय खुशी छैनन्। खानेपानी समस्या समाधान नहुँदा निसीखोलाबासीले परिवर्तन अनुभूत गर्न पाएका छैनन्। वर्षौ अघिदेखिको समस्या समाधान हुन नसकेको स्थानीयको गुनासो छ। निसीखोला गाउँपालिका२ अर्नाकोटमा केही बर्ष अघि युनिका फाउण्डेसनको सहयोगमा बाँसखोलाबाट ३ सय ३५ मिटर दुरीमा लिफ्ट प्रविधि मार्फत खानेपानी आयोजना निर्माण भएको थियो। उक्त आयोजनाबाट पर्याप्त पानी आउँदैन, आएपनि एक घरले एक गाग्री भन्दा बढी पानी भर्न पाउँदैनन्। लिफ्ट प्रविधि बनेपनि घन्टौ लगाएर पानी आसार्नुपर्ने बाध्यता रहेको स्थानीय हिराबहादुर बिक गुनासो गर्छन्। बस्ती नजिक मुहान छैन, उनले भने, देशमा ठूलो परिवर्तन भयो, अब पानी मिल्छ भन्छन्, तर बर्षौदेखि हाम्रो समस्या जस्ताको तस्तै छ। पानीको समस्याले अहिले सिंगो गाउँनै आक्रान्त छ। अर्नाकोटका करिब ५ सय घरधुरीमा खानेपानीको समस्या छ। लामो समय झराली (जन श्रमदान) गरेर अर्नाकोटमा पानी ल्याइएको तर, बढ्दो जनसंख्या बृद्धिसँगै समस्या बढेको अर्का स्थानीय यमकुमारी बिकको बुझाइ छ। उक्त पानी जनसंख्या वृद्धि तिव्र भएपछि आपूर्तिमा कठिनाई भएको यमकुमारीको भनाई छ। पानीको अभावमा सबै भन्दा बढी समस्या र सास्ती हामी महिलाले भोगिरहेका छौ, कठिन दैनिकीबारे उनले थपिन्, पानी ल्याउन तल खोलाबाट गिट्टी बालुवा बोकियो, तर धारामा पनि आएन। पानीको अभाव भएपछि घरायसी कामकाज, नुहाउन, लुगा धुन र अन्य सरसफाइमा समस्या भएको बिकसहित अन्य स्थानीयको गुनासो छ। स्थानीयले घन्टौ लगाएर ढोरपाटन नगरपालिका५ को बसुन्धरा, बाँसखोला र बराहथानबाट पानी ल्याउनुपर्ने बाध्यता छ। पानी ओर्सान जाँदा आउँदा र पानी थाप्ने पालो कुर्दा धेरै समय लाग्ने भएकाले छोराछोरीलाई विद्यालय पढाउन ढिलो हुने स्थानीय डिलकुमारी बिकले बताइन्। समस्याबारे स्थानीयले तीनवटै तहका सरकार र जनप्रतिनिधीलाई ध्यानाकर्षण गराएका छन्। सुनुवाई सम्बोधन नभएपछि उनीहरू पानी ओसार्न समय बिताउँछन्। पानीको संकट टार्न अर्नाकोटका अधिकांश घर छेउमा ठूला सिमेन्टका घ्याम्पा बनाइएको छ। आकाशको पानी सञ्चय गरिने घ्याम्पाले खडेरीको समयमा संकट टार्न सघाउ पुग्छ। नजिक मुहान नभएकाले समाधानको उपयुक्त विकल्प नभएको निसीखोला गाउँपालिका२ का अध्यक्ष कुबिर बिश्वकर्माले बताए। हाँचे दह खानेपानी आयोजना मार्फत समस्या हल गर्ने पहल भइरहेको बताउँदै उनले भने, प्राविधिकले स्थगलत अध्ययन गरेका छन्, डिटेल सर्भे सुरू भएको छ, अब सास्ती खेप्नुपर्दैन। सो आयोजना निर्माणमा करिब ३२ करोड बजेट आवश्यक पर्ने प्रारम्भिक अध्ययनले देखाएको अध्यक्ष बिश्वकर्माको भनाई छ।"
म्यानपावर ठगीमा तीन सयको बकपत्र,"ललितपुर : ग्वार्कोस्थित दृष्मा ओभरसिज प्रालिले पोल्याण्ड पठाइदिने नाममा ११ सयलाई ठगी गरेको अभियोगसहित दायर मुद्दामा ललितपुर जिल्ला अदालतमा तीन सयजनाको बकपत्र चलिरहेको छ। सञ्चालकले उनीहरूबाट करिब १० करोड रुपैयाँ लिएको दाबी पीडितको छ। दृष्माका सञ्चालक समितिमा रहेका १० जनाविरुद्ध गतवर्ष मुद्दा परेको थियो। तीनजनालाई प्रहरीले पक्राउ गरे पनि १० जना फरार छन्। यो मुद्दामा यतिबेला जिल्ला अदालत ललितपुरमा पीडितको बकपत्र चलिरहेको छ। जिल्ला अदालतका श्रेस्तेदार नागेन्द्र कालाखेतीका अनुसार पीडित, प्रतिवादी र साक्षीसहित कम्तिमा तीन सय जनाको बकपत्र चलिरहेको छ। शुक्रबारदेखि सुरु भएको बकपत्र २२ गतेसम्म चल्ने कालाखेतीले जानकारी दिए। ११ सय जनालाई ठगी गरेको अभियोगमा विमला लामा, अरुणकुमार महतो, हरिबहादुर लामा, दिपक तामाङ पाख्रिन, सन्दिप तामाङ, सुनिल भन्ने साङबहादुर तामाङ, धनबहादुर तामाङ, कृष्णकुमारी लामा, धरोदेवी लामा, दिपेन्द्रविक्रम शाह, विपिनकुमार यादव तथा अमितकुमार यादवविरुद्ध ठगी मुद्दा परेको छ। ओरोपीमध्ये सिन्धुपाल्चोक बाह्रबिसे नगरपालिका ८ का हरिबहादुर लामा, धनुषा मिथिला नगरपालिका ८ का अरुणकुमार महतो, दोलखा तामाकोसी २ की विमला लामालाई पक्राउ गरे पनि अन्य फरार छन्। उनीहरू विरुद्ध २०७५ चैत्रमा जाहेरी परेको हो। जाहेरी पर्नेबित्तिकै तीनजना समातिएका हुन्। कालाखेतीका अनुसार ठगिनेको संख्या बढ्दै गएको छ। गतवर्ष आठ सय जनाको उजुरी आए पनि हाल एघार सय पुगेको छ। प्रमाणपत्रमा काठमाडौं महानगरपालिका ९ मा कार्यालय रहेको भनिए पनि ग्वार्कोमा सञ्चालन गरिरहेका उनीहरूलाई गत फागुन २८ मा पुर्पक्षका लागि थुनामा राख्ने अनुमति अदालतले दिएको थियो। रोजगारीका लागि पोल्याण्ड जाने आशामा ठगिएका राजु सुनारका अनुसार सुरुमै उनलाई एक लाख रुपैयाँ माग भएको थियो। पैसा लिएको सात महिना बितिसक्दा समेत पोल्यान्ड जाने कुनै प्रक्रिया अगाडि नबढेपछि उनले पैसा फिर्ता माग्न थालेका थिए। दृष्मा ओभरसिजले सबैको राहदानी लिएको छ। उनीजस्तै सपना गुरुङ, संगीता लामा, प्रवीणकुमार चौधरी, पदम राई, प्रमिला राम्जाली लगायत ११ सयले पैसा गुमाएका थिए। पीडितका अनुसार सबैलाई दृष्माबाट सञ्चालित नबिल बचत तथा ऋण सहकारी संस्थामा पैसा जम्मा गर्न लगाइएको थियो। उनीहरूलाई दिएको पैसा जम्मा भएको भन्दै सहकारीको पासबुक समेत दिइएको थियो। पासबुकमा विमला लामाले हस्ताक्षर गरेकी छन्। उनीहरूले प्रतिव्यक्ति कम्तिमा ४५ हजारदेखि डेढ लाख रुपैयाँसम्म लिएको बताएका छन्।"
नमुना बस्तीलाई जग्गादान,"ओखलढुंगा : सुनकोसी गाउँपालिकामा नमुना बस्ती निर्माण गर्न समाजसेवी सन्तोष बस्नेतले जग्गा दान गरेका छन्। उपयुक्त घडेरी नभएका १९ दलित परिवारको नमुना बस्ती नर्माणका लागि आफ्नो अंशवापत पाएको जग्गा दान गरेका हुन्। सुनकोसी ८ का बस्नेत व्यवसायी पनि हुन्। उनले सुनकोसी८ आम्बोटे सिरानमा रहेको आफ्नो पाँच रोपनी जग्गा दान गरेका छन्। १९ दलित परिवारले सामूहिक रूपमा घडेरीका रूपमा प्रयोग गर्ने गरी जग्गा उपलब्ध गराएको बस्नेतले जानकारी दिए। जग्गा पास गरेपछि बस्नेतले भने, नमुना दलित बस्तीका रूपमा विकास गर्ने उद्देश्यले घर तथा घडेरीविहीन परिवारलाई ५ रोपनी जग्गा निःशुल्क रजिस्टेसन पास गरेको हुँ। उनले बुबा रामहबादुर बस्नेतबाट अंशका रूपमा प्राप्त गरेको जग्गा दलित समुदायलाई दिएका हुन्। भूकम्प र पहिरोका कारण सुनकोसी८ का दलित समुदाय विस्थापित छन्। निशुःल्क प्राप्त जग्गामा एकीकृत बस्ती निर्माण गरेर बसोबास सुरु गर्ने जग्गा पाउनेमध्येका सदस्य सन्तबहादुर नेपालीले बताए । परियारले अन्नपूर्णसँग भने, उहाँ (सन्तोष) ले जग्गा निःशुल्क दिनुभयो, हामी धेरै खुसी छौं। तर, त्यो जग्गामा घर बनाएर बस्न सक्ने हैसियत हामी सबैको नभएकाले दाताको सहयोग अपेक्षा गरेका छौं। आवास निर्माण गरिदिन स्थानीय सरकारसँग माग गरेका छन्। बस्ती विकासका लागि दिलबहादुर नेपालीको अध्यक्षतामा समितिसमेत गठन गरेको स्थानीय कृष्ण कार्कीले बताए। जग्गाको लालपुर्जा हस्तान्तरण गर्दै सांसद यज्ञराज सुनुवारले स्थानीय सरकारसँग समन्वय गरेर नमुना बस्ती निर्माण गरिने बताए। सांसदको आश्वासनपछि स्थानीय उत्साहित बनेका छन्।"
कोरोना भाइरस : जोखिममा सीमाका कर्मचारी,"भैरहवा : भारतमा कोरोना भाइरसको संक्रमित बढ्दै गएसँगै सीमामा खटिएका कर्मचारी र सुरक्षाकर्मीमा जोखिम बढेको छ। भारत सरकारले सीमामा खटिएका कर्मचारी र सुरक्षाकर्मीलाई आवश्यक स्वास्थ्य सुरक्षा कवच प्रदान गरिसकेको छ भने यताका कर्मचारी र सुरक्षाकर्मी असुरक्षित रूपमै काममा खटिन बाध्य छन्। स्थलमार्ग हुँदै भित्रिने तेस्रो मुलुकको प्रत्यक्ष सम्पर्क अध्यागमनको कर्मचारीसँग हुन्छ। तेस्रो मुलुकका पर्यटकसँगै प्रवासी नेपाली र भारतीय नागरिकको प्रत्यक्ष सम्पर्क भन्सार लगायतका कर्मचारी र सीमामा खटिएका सुरक्षाकर्मीसँग हुन्छ। तर, सरकारले भने हालसम्म पनि कर्मचारी र सुरक्षाकर्मीलाई एउटा मास्कसमेत उपलब्ध गराएको छैन। रूपन्देहीको भैरहवा (बेलहिया) नाका हुँदै विभिन्न देशका पर्यटक मुलुक भित्रिन्छन्। जसमध्ये सबैभन्दा बढी कोरोना प्रभावित मुलुकका पर्यटक धमाधम आइरहेका छन्। विभागबाट स्वास्थ्य सुरक्षा कवचको रूपमा हालसम्म केही आएको छैन अध्यागमन कार्यालय बेलहियाका प्रमुख गिरिराज खनालले भने, बजारमा समेत मास्कको चरम अभाव भएको खरिद गर्न पनि सकिएको छैन। भाइरस संक्रमणको उच्च जोखिममा रहे पनि काम गर्नुपर्ने उनको भनाइ छ। स्वास्थ्य सुरक्षा कवचको रूपमा नाकामा राखिएको हेल्थ डेस्क बाट माग गरिए पनि त्यहाँ नरहेकाले नपाइएको उनले बताए। केही कर्मचारी र सुरक्षाकर्मीले आफ्नै मास्क लगाएका छन्। पर्यटक प्रहरीसँग स्वास्थ्य सुरक्षा कवच नरहेकाले उनीहरू पर्यटकदेखि टाढा बस्ने गरेको सीमा क्षेत्रका एक कर्मचारीले बताए। भारतले आफ्ना सुरक्षाकर्मीलाई पञ्जा, मास्कलगायत सबै स्वास्थ्य सुरक्षा कवच उपलब्ध गराइसकेको छ, नाम उल्लेख नगरिदिने आग्रहमा सीमामा खटिएका एक सुरक्षाकर्मीले भने, तर हामीलाई केही उपलब्ध गराइएको छैन। बजारमा मास्क नपाइएकाले मास्कसमेत नलगाई खटिनु परेको उनले गुनासो पोखे।"
घाइतेको हेलिकोप्टरबाट उद्धार,बैतडी : बैतडीमा आइतबार बिहान भएको जिप दुर्घटनाका घाइतेलाई थप उपचारका लागि हेलिकप्टरमार्फत नेपालगञ्ज रेफर गरिएको छ। दुर्घटनामा गम्भीर घाइते भएका दार्चुला दुहु गाउँपालिकाका ३८ वर्षीय हरक सिंह बडाल र ४१ बर्षीय प्रेम बल्लब जोशीलाई आइतबार दिउँसो नेपालगञ्ज लगिएको हो। बडाल र जोशीको बैतडीमा उपचार हुन नसक्दा डडेलधुरा रेफर गरिएकोमा त्यहाँ पनि उपचार हुन नसक्दा सेनाको हेलिकप्टरमार्फत थप उपचारका लागि नेपालगञ्ज लगिएको इलाका प्रहरी कार्यालय पाटनका प्रहरी निरीक्षक धनदेव साउदले बताए। उनीहरु दुबै जनाको टाउको चोट रहेको बताइएको छ। धनगढीबाट दार्चुला जाँदै गरेको सुप ००१ ज १२५७ नम्बरको जिप आइतबार बिहान २ बजे दशरथचन्द राजमार्ग अन्र्तगत बैतडीको पाटन नगरपालिका ६ पनतोलीमा दुर्घटनामा परेको हो। दुर्घटनामा जिप चालक दार्चुलाको दुहु गाउँपालिकाका ३५ बर्षीय धनसिंह बडालको घटनास्थलमै मृत्यु भएको थियो। मृतक चालकको शव परीक्षणका लागि पाटन प्राथमिक स्वास्थ्य केन्द्रमा राखिएको छ। यसैबीच दुर्घटनाका अन्य घाइतेको डडेलधुरा अस्पतालमा उपचारभ इराखेको छ। जिप सडकबाट २५० मिटर तल खसेको थियो। जिपमा सवार ७ जनामध्ये चालकको मृत्यु भएको हो भन ६ जना घाइते छन्।
नक्कली नागरिकता बनाएर बेच्ने धन्दामा पूर्वगाविस सचिव,"वीरगन्ज : नक्कली नेपाली नागरिकता बनाएर बिक्री गर्ने धन्दा चलाउदै आएको गिरोहमा संलग्न पूर्वगाविस सचिवलाई प्रहरीले नियन्त्रणमा लिएको छ। पक्राउ पर्नेमा वीरगन्ज महानगरपालिका१५ भिस्वा घर भएका पूर्वगाविस सचिव विन्दा साह रहेका छन्। विशेष सुराकीको आधारमा जिल्ला प्रहरी कार्यालय पर्साबाट खटिएको प्रहरीको टोलीले भिस्वास्थित साहको घरमा आइतबार छापा मारेर उनलाई नियन्त्रणमा लिएको हो। छापा मार्ने क्रममा प्रहरीले साहको घरको कोठाबाट चार दर्जन भन्दा बढी नक्कली नागरिकता प्रमाणपत्र पनि बरामद गरेको छ। प्रहरीको टोली घरमा पुग्दा साहको घरको एउटा कोठामा ताल्चा लगाइएको भेटिएपछि प्रहरीले शंका लागेर ताल्चा तोड्कोे थियो। कोठा भित्र परेर खोजी गर्दा बाक्सा भित्र र सिरक मुनी लुकाएर राखिएको अवस्थामा नक्कली नागरिकता प्रमाणत्र, तस्बिर, फारमलगायतका कागजात बरामद गरेको पर्साकी प्रहरी उपरीक्षक गंगा पन्तले जानकारी दिइन्। साहको कोठबाट नेपाली नागरिकता प्रमाणपत्रका लागि जिल्ला प्रशासन कार्यालयमा भरिने अनुसूची फाराम, विभिन्न व्यक्तिका पासपोर्ट साइजका फोटो, जन्मदर्ता, विवाह दर्ता र भारतीय नागरिकता परित्यागका लागि भरिने जिल्ला दण्ड अधिकारी कार्यालयको फारामसमेत प्रहरीले बरामद गरेको छ। साहकै तीन वटा नागरिकता प्रमाणपत्र पनि प्रहरीले बरामद गरेको छ। जिल्ला प्रहरी कार्यालयको हिरासतमा रहेका साहले ४० हजार रुपैयाँमा एउटा नागरिकता बनाएर गैर नेपाली नागरिकलाई बेच्ने गरेको बयान प्रहरीलाई दिएका छन्। नक्क्ली नागरिकता बनाउने धन्दामा साहसँगै अरु व्याक्तिको पनि संलग्नता हुन सक्ने आशंका देखिएकाले थप अनुसन्धान भइरहेको प्रहरीको भनाइ छ। साह ३ वर्ष पहिले पर्सा जिल्लाको साविकको डोकैला बहुवरी गाविसको गाविस सचिव थिए। गाविस सचिव हुँदा अीख्तयार दुरुपयोग अनुसन्धान आयोगले आर्थिक अनियमितताको मुद्दा दर्ता गरेपछि अदालतले दोषी ठहर गर्दै उनलाई पाँच महिना कैदको फैसला गरेको थियो। ५ महिनाको कैद भुक्तान गरेका साह साढे २ वर्ष अगाडि मात्र कारागारबाट छुटेका थिए।"
सशस्त्र प्रहरी जवानले आफैँलाई हाने गोली,मलङ्वा : सशस्त्र प्रहरी बल नेपाल नम्बर १० गणका एक जवानले आफैँले आफैँलाई गोली हानेका छन्। ड्युटीमा रहेको समयमा शनिबार राति साढे ११ बजे प्रहरी जवान आनन्द मोहन मिश्रले आफैँले आफैँलाई गोली हानेका हुन्। गोली मिश्रको घाटीमा लागेको सशस्त्र प्रहरीले जनाएको छ। सामान्य घाइते भएका मिश्रको वीरगन्जको नेशनल मेडिकल कलेजमा उपचार भइरहेको छ। गोली के कति कारणले हानेको हो अहिलेसम्म खुल्न नसकेको र छानबिन भइरहेको प्रहरीले जनाएको छ।
ठेकेदारले खाए सवा करोड,"तानसेन : पाल्पाको निस्दी गाउँपालिकाको घरघरमा बिजुली बत्ती बाल्ने योजनासहित प्रत्येक घरबाट ५ हजारका दरले रकम संकलन भयो। २६ सय घरपरिवारले जसोतसो रकम उठाए। विद्युत विस्तारका लागि त्यसरी उठेको १ करोड ३० लाख रुपैयाँ ठेकेदारलाई जिम्मा दिइयो। ०६२ सालमा गाउँमा विद्युतीकरण गर्ने अभियान चलेको थियो। रकम बुझेका ठेकेदारले एकाध पोल त गाडे तर बिजुली अहिलेसम्म पुगेको छैन। न त गाउँलेले उठाएको १ करोड ३० लाखकै अत्तोपत्तो छ। आजभोलि भन्दै निर्माण कम्पनीले आलटाल गरेको १५ वर्षभन्दाब बढी भयो। काम नगर्ने ठेकेदारलाई कारवाहीसमेत गरिएको छैन। गल्धा बेलडाँडाका दुर्गाबहादुर सोमैले साबिकको गल्धा, मित्याल, झिरुवास, ज्यामिरे, अर्चलेलगायत क्षेत्रका २६ सय घरपरिवारले ५ हजारको दरले रकम उठाएको बताए। गाउँमा बिजुली आउला भनेर ऋण गर्दै रकम उठायौं, तर अहिलेसम्म कामै भएन, उनले भने। पाल्पाको विकट गाउँपालिका निस्दीमा अहिलेसम्म राष्ट्रिय प्रसारण लाइन पुगेको छैन। गाउँमा विद्युतीकरणका लागि रातदिन खटिएका थिए, दलबहादुर जर्घा मगर। तर उनले उज्यालो गाउँ देख्न पाएनन्। उनको सपना पूरा गर्न अहिले सोमै लागेका छन्। गाउँमा विद्युत् ल्याउन चुनावपछि गाउँपालिकाले पटक पटक ताकेता गरे पनि सफल हुन सकेको छैन। सामुदायिक विद्युतीकरणमार्फत् जय दुर्गे कन्स्ट्रक्सन प्रालिका राकेश अग्रवाल र सागर लुँइटेलले गाउँमा बिजुली ल्याउने जिम्मेवारी लिएका थिए। अहिलेसम्म गरेका छैनन्। अहिलेसम्म १० प्रतिशत काम पनि भएको छैन। काम गरेको देखाउन वडा नम्बर ५ र ६ का केही घरमा बिजुली वितरण गरिएको छ। अन्यत्र बिजुली पुगेकै छैन। गाउँपालिका अध्यक्ष मुक्तबहादुर सारुले बारम्बार ठेकेदा कम्पनीका अग्रवालसँग सम्पर्क गरे पनि विद्युत आएको छैन। जिल्ला प्रशासन कार्यालयमार्फत् ताकेता गर्दासमेत सुनुवाइ भएन, उनले बताए। गाउँ गाउँमा विद्युत् नपुग्दा निस्दी गाउँपालिकाका धेरै योजना अलपत्र परेका छन्। निस्दीको प्रत्येक वडामा खानेपानी समस्या छ। गाउँमा बिजुली नहुँदा खानेपानी योजना सम्पन्न हुन सकेका छैनन्। सौर्य ऊर्जाबाट पानी तान्दा खर्च अत्यधिक लागेको अध्यक्ष सारुले बताए। विद्युत् नहुँदा फर्निचर उद्योग, कुटानी पिसानी मिल खुल्न सकेका छैनन्। निस्दीवासीले टेलिफोन र मोबाइल उपयोग गर्न पाएका छैनन्। विद्युत् नपुग्दा दूरसञ्चारका टावर छैनन्। गाउँमा इन्टरनेटको अवस्थासमेत दयनीय छ। वडा वडामा वायरलेस प्रविधिबाट इन्टरनेट उपलब्ध भए पनि बिजुली नहुँदा भरपर्दो छैन। सामुदायिक विद्युतीकरणमा काम नभएपछि गाउँपालिकाले टुकीरहित र उज्यालो घर बनाउन प्रत्येक घरपरिवारलाई सोलार प्यानल वितरण गरेको छ। यसरी सोलार वितरण गर्दा गाउँपालिका तथा प्रदेश सरकारले ८ करोड खर्च गरेका छन्। विद्युत् नहुँदा गाउँपालिकाकै कार्यालय चलाउन वैकल्पिक ऊर्जामा लाखौं रकम खर्च भएको छ।"
गाउँपालिकाको सेवा लथालिङ,"जाजरकोट : जिल्लाको जुनीचाँदे गाउँपालिकाका जनप्रतिनिधी घुस काण्डमा मुछिएपछि नियमित कामकाज प्रभावित भएको छ। गाउँपालिकाको कार्यसम्पादन प्रभावकारी नभएपछि स्थानीय असन्तुष्ट छन्। नीतिगत निर्णय, कानुन निर्माण, विकास निर्माण लगायतका कार्य ठप्प छन्। स्थानीय तहको निर्वाचन भएको तीनवर्ष पुग्न लाग्दा समेत स्थानीयले गाउँगाउँमा सिंहदरबार महसुस गर्न पाएका छैनन्। चुनीचाँदे गाउँपालिका४ का स्थानीय हरिबहादुर खड्काले भन्छन्, हामीले जिताएका जनप्रतिनिधि आफैं घुस खाएरै समृद्ध बन्न थाले जनताले सेवा पाए नपाएकोबारे कुनै वास्ता छैन। गाउँपालिका अध्यक्ष कृष्णबहादुर केसीलाई घुस काण्डमा अख्तियारले पक्राउ गरेको छ। लामातरागर्खाकोट सडक निर्माण गर्दा निर्माण डोजर मालिकबाट आठलाख घुस लिदै गर्दा केसीसहित उपाध्यक्ष शिवा आचार्यका श्रीमान् चन्द्रबहादुर बस्नेतलाई अख्तियारले रंगेहात पक्राउ गरेर थुनामा राखेको छ। सोही योजनामा वडा नम्बर ५ का वडाध्यक्ष राजबहादुर शाही पनि पक्राउ परेका छन्। जनप्रतिनिधी पक्राउ परेपछि कर्मचारीले राम्रोसँग काम नगरेका स्थानीयको गुनासो छ। गाउँपालिकाको केन्द्र सानाखोलामा राख्ने वा लुहादह भन्ने विवाद टुङ्गो नलाग्दा विवाद सर्वोच्च अदालत पुगेको छ। केन्द्र विवाद टुङ्गो नलाग्दा पालिकाको प्रशासनिक कार्य सदरमुकामबाटै हुँदै आएको छ। केन्द्र विवादले सिंहदरवारको अवधारणा सदरमुकाममै अड्किएको स्थानीय सर्पराज खत्रीले बताए। समृद्ध गाउँपालिका बनाउने अपेक्षाका साथ हामीले जिताएका जनप्रतिनिधि कमाउ धन्दामा लागेपछि अब कसलाई विश्वास गर्ने, उनले भने। सेवाग्राही कार्यालय पुग्दा रित्तो हात फर्कनुपर्ने स्थिति रहेको बताउँदै स्थानीय प्रेमबहादुर खत्रीले भने, विकास निर्माण लथालिङ्ग छ। दुई दिन हिडेर सेवाग्राही सदरमुकाम पुग्नुपर्ने बाध्यता छ। तर गाउँपालिका प्रमुख प्रशासकीय अधिकृत सर्वदल शाही भने अध्यक्ष पक्राउ परेपछि नियमित कामकाजमा असर नपरेको दावी गर्छन्। केन्द्र विवाद र अध्यक्ष पक्राउ पर्दा नीतिगत निर्णय गर्न समस्या भएपनि सदरमुकामबाट नियमित कार्यसम्पादन भइरहेको उनको तर्क छ।"
हतकडीसहित फरार !,राजविराज : प्रहरीले नियन्त्रणमा लिएका एक युवक आइतबार बिहान हतकडीसहित फरार भएका छन् । मादक पदार्थ सेवन गरेर आत्महत्या गर्न लागेका बोदे बरसाईन नगरपालिका वडा नम्बर ८ रजापट्टीका ३० वर्षीय महेश यादवलाई आइतबार बिहानै प्रहरीले नियन्त्रणमा लिएको थियो । यादवले आत्महत्याको प्रयासका साथै पत्नीलाई कुटपिट गर्न थालेपछि स्थानीयले प्रहरीलाई दिएको सूचनाका आधारमा बिहान पौने २ बजेतिर उनलाई नियन्त्रणमा लिएर प्रहरी चौकी काचनमा राखिएको थियो । हिरासतमा राखेको केही मिनेटमै हतकडीसहित यादव फरार भएको चौकीका इन्चार्ज विजयप्रसाद सिंहले जानकारी दिए । फरार यादवको खोजी कार्य भइरहेको प्रहरीले जनाएको छ । फरार यादवका वुवा सबुरलाल यादवले केही व्यक्तिहरुसँग मिलेर छोरालाई गायब गरेको प्रहरीमाथि आरोप लगाएका छन् । उनले छोरालाई नियन्त्रणमा लिएसँगै कुटपिट गर्दै लगिएकोले प्रहरीको मनसाय नै गलत देखिएको आशंका व्यक्त गर्दै छोरालाई घर ल्याइदिन आग्रह समेत गरे ।
जहाँ नारीले चलाउँछन् व्यवहार,"ताप्लेजुङ : फक्ताङलुङ गाउँपालिका६ लेलेपका धार्के शेर्पा अधिकांश समय ग्याब्लाछेउको गोठमा हुन्छन्। चौरी र याक स्याहार्नमै व्यस्त हुने उनको सेकाथुमस्थित होटल भने छोरीहरु पेमाडेमा र पेम्बाफुटीले चलाउँछन्। छोरीहरुले होटल धानेका कारण उनले गोठ हेर्न पाएका छन्। कञ्चनजंघा हिमाल जाने पदमार्गमा पर्ने यहाँ स्वदेशीविदेशी पर्यटकको बाक्लै चहलपहल हुन्छ। होटल सञ्चालन र व्यवस्थापनको सम्पुर्ण जिम्मा दिदीबहिनीको छ। पहिले आमा हुँदा आमाले गर्नुहुन्थ्यो, १० वर्षजति भयो हामीले थालेको, पेमोडेमाले भनिन्, बुबालाई होटल र घर व्यवहारको बारेमा थाहै हुँदैन सबै हामी नै गर्छौं। कञ्चनजंघा पदमार्गकै आम्जिलेजाकी फुपुफुटी शेर्पाको दैनिकी पनि पाहुनाको स्वागत सत्कारमै बित्छ। छिरिङकिपा होटल की सञ्चालक उनले होटलकै आम्दानीले घर व्यवहार र दुई छोराछोरीलाई काठमाडौमा राखेर पढाइरहेको बताईन्। कञ्चनजंघा पदमार्ग र ओलाङचुङगोला क्षेत्रमा छ दर्जन हाराहारी होटल तथा होमस्टे छन्। त्यसमध्ये ९५ प्रतिशत बढीको मूली महिला रहेको सो क्षेत्रको पर्यटन प्रवद्र्धनमा लामो समय काम गरेका सुदिप श्रेष्ठ बताउँछन्। हाम्रै देशको अन्य ठाउँमा अझै पनि महिलाहरु पछि परेको, हरेक कामका लागि पुरुषमा निर्भर हुनुपर्ने अवस्था छ, श्रेष्ठले भने, तर यो ठाउँमा महिलाको निर्णय सर्वोपरि हुन्छ। यहाँका अधिकांश पुरुषहरु ट्रेकिङ पेशामा हिड्ने र घर महिलाले धानेका हुन्छन्। घरमा पुरुष महिला दुवै भए पनि महिलाको निर्णय लागु हुने उनले सुनाए। यो शेर्पा र भोटे समुदायको बाहुल्य क्षेत्र हो। पुरुषले महिलालाई हिंसा गरेको, दुव्र्यवहार गरेको कहिल्यै नसुनेको कञ्चनजंघा संरक्षण क्षेत्र व्यवस्थापन परिषद्का पूर्व कार्यालय सचिव तेञ्जिङ शेर्पाले बताए। पुरुष र महिला बराबरी भन्ने नाराले सार्थकता पाएको ठाउँ यहि हो जस्तो लाग्छ, शेर्पाले भने, पर्यटकले खाएको बसेको पैसा पुरुषलाई बुझाए भने पनि त्यो महिलाकै हातमा पुग्छ, फिर्ता गर्नुपर्ने भए महिलाले नै गर्छन्। घरबाहिरको काम गर्ने भए पनि पुरुषले निर्णय लिनुअघि र कहीँकतै जानुपरे महिलालाई सोध्ने सस्कार छ। शेर्पा समुदायमा यस्तो संस्कार पहिल्यैबाट रहेको पदमार्गकै जापानटारकी इटेन शर्पाले बताइन्। हजुरआमा, आमा, सासूबाट मैले सिकेकी हुँ, सन्ततिले म बाट सिक्दैछन्, उनले भनिन्। महिलालाई निर्णय प्रक्रियामा ल्याउन कञ्चनजंघा संरक्षण क्षेत्र व्यवस्थापन परिषद्ले पनि भूमिका खेलेको छ। हरेक गाउँमा आमा समूह छन्, उनिहरुको निर्णय गाउँमा लागु हुन्छ, कञ्चनजंघा संरक्षण क्षेत्र व्यवस्थापन परिषद् अध्यक्ष खगेन्द्र फेम्बोले भने, आमा समूहले वन संरक्षण, डढेलो नियन्त्रण लगायतमा पनि सघाउ पुयाएका छन्। उपभोक्ता समुह, सभा सम्मेलनमा समेत पुरुषको तुलनामा महिलाको सहभागिता बढी हुने फक्तालुङ गाउँपालिका ६ का वडाध्यक्ष छ्वाङ शेर्पाले बताए।"
बन्ने भो हजार शैय्याको मेडिकल कलेज,"बर्दिबास : महोत्तरीको बर्दिबासमा बन्न लागेको प्रदेशस्तरीय बर्दिबास मेडिकल कलेजको भौतिक पूर्वाधार निर्माण गर्न सरोकारवाला पक्ष जुटेका छन्। शिक्षा, विज्ञान तथा प्रविधि मन्त्रालयले हजार शैय्याको अस्पताल सहितको मेडिकल कलेज निर्माण गर्न बर्दिबास नगरपालिका४ स्थित माईस्थानको वन क्षेत्रलाई प्रस्ताव गरेसँगै कलेजको भौतिक संरचना निर्माण गर्न प्रक्रियागत काम तीव्र गतिमा अघि बढाइएको छ। १८ वैशाखमा कलेज पूर्वाधार निर्माण विकास आयोजना कार्यालय स्थापना गरेर काम थालिएको थियो। एक सय एक हेक्टर क्षेत्रफलमा फैलिने मेडिकल कलेजको अस्पताल भवन, कलेज भवन, छात्रछात्रावास डाक्टर आवास बगैंचा, सडकलगायत संरचान बन्ने कलेज पूर्वाधार निर्माण विकास आयोजना कार्यालय बर्दिबासका प्रमुख देवीप्रसाद सुवेदीले जनाए। कलेज निर्माणका लागि गुरुयोजना निर्माण भइसकेको छ। डीपिआर ( विस्तृत परियोजना प्रतिवेदन) तयार गर्न काम गरिरहेका छौं, उनले भने, वन तथा मन्त्रालयमातहत रहेको जग्गालाई मेडिकल कलेजको नाममा ल्याउन प्रक्रियागत काम भइरहेको छ। भौतिक संरचना निर्माणका लागि स्वाइल टेस्ट (माटो परीक्षण) को रिपोर्ट आइसकेको छ। प्रस्तावित स्थानमा भौतिक संरचना निर्माण गर्न उपयुक्त रहेको रिपोर्ट आएको छ। बिहीबार आयोजना सञ्चालनका लागि वातावरणीय प्रभाव मूल्यांकन (ईआईए) सम्बन्ध तयार पारिएको मस्यौदामा सरोकारवाला पक्षसँग सुझाव संकलन गरिएको छ। पहिलो चरणमा तत्काल ८३५ हेक्टर क्षेत्रफलमा भौतिक संरचना विस्तार गर्न लागिएको छ। भौतिक संरचना निर्माण गर्दा तीन सय रूख कटान हुने वतावरणीय प्रभाव मूल्यांकन प्रतिवेदनको मस्यौदामा उल्लेख छ। मेडिकल कलेज बनाउन रूख काट्ने तर रोप्ने कहाँ ? भन्दै वृक्षरोपणको व्यवस्था मिलाउन सरकारसँग कांग्रेस महासमिति सदस्य चिरञ्जीवी हमालले माग गरे। मेडिकल कलेज नजिकैको भब्सी खोलालाई तटबन्ध गरेर बगरमा कटान हुने रूखको बदलामा वृक्षरोपण गर्नुपर्छ, उनले भने। बर्दिबास नगर प्रमुख विदुरकुमार कार्कीले कटान हुने बिरुवाको १० गुणा बढी वृक्षरोपण गर्ने तयारी भइरहेको बताएका छन्। जग्गा खरिद गरेर भए पनि असारसाउनमा ३० हजार बिरुवा रोपिने उनले बताए। एकपछि अर्को खुड्किलो पार गर्दै बर्दिबास मेडिकल कलेज निर्माणको चरणमा आइपुगेको छ, मेयर कार्कीले भने। आफ्नै गाउँमा प्रदेशस्तरीय मेडिकल कलेज बन्न लागेको खबर सुनेर स्थानीय उत्साहित भएको बर्दिबास४ माईस्थानकी महिला अधिकारकर्मी धनगृहलक्ष्मी श्रेष्ठले बताइन्। हाम्रा छोराछोरी घरको पिठोचामल खाएर पढेर डक्टर बन्न पाउने भए, उनले भनिन्, बिरामी भएर जनकपुर, धरान, काठमाडौंमा उपचारका लागि धाउनु नपर्ने भयो।"
आधारभूत परीक्षालाई हाउगुजी बनाइँदै,"धादिङ : आधारभूत तहको परीक्षा सञ्चालन, अनुगमन तथा व्यवस्थापन गर्ने अधिकार स्थानीय तहलाई दिइएको छ। तर, धादिङका अधिकांश स्थानीय सरकारले आधारभूत तहको परीक्षा सञ्चालन गर्ने नाममा संघीय सरकारकै अभ्यास गर्दा बालबालिकामा नकारात्मक असर परेको छ भने सहज र सर्वसुलभ शिक्षा भन्ने केन्द्रीय सरकारको नारालाई नै गिज्याइरहेको छ। अधिकार पाएको नाममा स्थानीय सरकारले परीक्षालाई मर्यादित र गुणस्तरीय बनाउने बहानामा मनपरी गर्दा बालबालिकालाई त्यसको प्रत्यक्ष असर पर्न थालेको हो। एसइईकै शैलीमा फरक विद्यालयमा परीक्षा केन्द्र तोक्ने, परीक्षामा सुरक्षाकर्मी परिचालन गर्ने, गाउँपालिकामा उत्तरपुस्तिका संकलन गरी फरकफरक विद्यालयका शिक्षबाट उत्तरपुस्तिका सम्परीक्षण गर्नेजस्ता क्रियाकलाप गरेर आधारभूत तहको परीक्षालाई नै हाउगुजी बनाइदिएपछि यसको सर्वत्र विरोध हुन थालेको छ। ५ विद्यार्थीले पढाइ छाडे कतिपय विद्यालयमा बालबालिकाले पढाइ नै त्यागेका छन् भने नतिजामा समेत गम्भीर असर देखा पर्न थालेको छ। आधारभूत परीक्षालाई व्यवस्थित, मर्यादित र गुणस्तरीय बनाउने गाउँपालिकाले परीक्षा केन्द्र धेरै टाढा राखेपछि दक्षिणी धादिङको बाँसखर्क आधारभूत विद्यालयका ५ विद्यार्थीले पढाइ छाडेका हुन्। कक्षा ८ को पालिकास्तरीय परीक्षा हुने भएकाले बेनीघाट रोराङ गाउँपालिकाको शिक्षा शाखाले परीक्षा केन्द्र निर्धारण गर्दा ६ घण्टाभन्दा बढी हिँड्नुपर्ने गरी परीक्षा केन्द्र राखेपछि उनीहरूले परीक्षा दिनै नसक्ने भन्दै पढाइ छाडेका हुन्। उनीहरूले कक्षा ८ को फारम नै भर्न नमानेको शिक्षक जीवन तामाङले बताए। पढाइ छाड्नेमा तिलक तामाङ, सिर्जना तामाङ, सुनदिप तामाङ, रिमला तामाङ र मनोज तामाङ छन्। महाभारत पहाड क्षेत्रमा रहेको बाँसखर्क आधारभूत विद्यालयको परीक्षा केन्द्र पृथ्वीराजमार्गमा रहेको बागेश्वरी मावि मलेखुमा राखिएको छ, जुन पैदल दूरीमा ७ घण्टाको फरक छ भने यातायातको सहज व्यवस्था छैन। बेनीघाट रोराङ गाउँपालिकामा कक्षा ८ सञ्चालन भएका १७ विद्यालयमध्ये पृथ्वीराजमार्गको क्षेत्रमा रहेको तीन वटा विद्यालयमा मात्र परीक्षा केन्द्र तोकिएको हो। बेनीघाट रोराङमा ५ सय ६३ विद्यार्थी कक्षा ८ को परीक्षामा सहभागी हँुदै छन्। बेनीघाट रोराङ गाउँपालिकाको बाँसखर्क आधारभूत विद्यालयको यो प्रतिनिधिमूलक घटना मात्र हो। स्थानीय सरकारले आधारभूत विद्यालयको व्यवस्थापन गर्न सक्ने संघीय व्यवस्थापछि विद्यार्थीलाई धेरै टाढा र अपायक पर्ने स्थानमा परीक्षा केन्द्र तोकेकाले समस्या भएको अभिभावकले बताएका छन्। विशेष गरी विपन्न समुदायका लागि परीक्षा खर्चिलो र आर्थिक रूपले पनि निकै सकसपूर्ण बनेको अभिभावक सोमबहादुर चेपाङको गुनासो छ। नतिजामा समेत गम्भीर असर गत वर्ष ज्वालामुखी गाउँपालिकाअन्तर्गत पर्ने शमिभन्ज्याङ माध्यमिक विद्यालयको कक्षा ८ को परीक्षामा ३२ जना विद्यार्थी अनुत्तीर्ण भए। गाउँपालिकाले एसईईकै शैलीमा परीक्षा सञ्चालन गरेपछि उक्त विद्यालयबाट ८ जना विद्यार्थी मात्रै पास भए भने ३२ जना कक्षा ९ मा उक्लिन सकेनन्। शमीभन्ज्याङ माविका प्रधानाध्यापक वसन्त श्रेष्ठले भने, राम्रो भयो भन्ने कि नराम्रो भयो भन्ने, गत वर्ष फेल भएका ३२ जनामध्ये ९० प्रतिशत विद्यार्थी कक्षा दोहोर्याउन आएनन्, उनीहरू कोही गाँजा खाएर हिँड्ने, कोही बसको खलासी बन्नेदेखि विद्यालय फुटाउनेसम्म अवस्थामा पुगेका छन्। समग्रमा पालिकाभरि ८ कक्षाको उत्तीर्ण पनि ५६ प्रतिशत मात्रै छ। जबकि संघीय सरकारले आधारभूत तहसम्मको शिक्षा जटिल बनाउन नपाइने भनेरै तोकेको छ। कक्षा ७ सम्म पारिवारिक वातावरण, सामाजिक अवस्था र विद्यालयको भूगोलअनुसार परीक्षा दिइरहेका विद्यार्थीलाई ८ कक्षामा पुग्नेबित्तिकै ठूलो हाउगुजी बनाइदिएर उनीहरूलाई मानसिक असर दिएकाले नतिजामा पनि असर पुगेको हुन सक्ने श्रेष्ठले बताए। बेनीघाट रोराङकै जस्तो अवस्थामा थाक्रे गाउँपालिकाले १९ विद्यालयका ५ सय ६५ विद्यार्थीका लागि नौ विद्यालयमा परीक्षा केन्द्र तोकिएको छ। गल्छी गाउँपालिकाको १५ विद्यालयका ५ वटा परीक्षकेन्द्र, गजुरी गाउँपालिकाको १७ विद्यालयको १२ परीक्षा केन्द्र, धुनीबेसी नगरपालिकाका २६ विद्यालयका १५ परीक्षा केन्द्रमा त्रिपुरासुन्दरी गाउँपालिकाको १९ विद्यालयको ८ परीक्षा केन्द्र कायम गरिएको छ। नीलकण्ठ नगरपालिका र सिद्धलेक गाउँपालिकाले भने गत वर्षदेखि नै गृह विद्यालयबाटै परीक्षा दिन मिल्ने व्यवस्था मिलाएको छ। विद्यार्थीले अन्यत्र गएर परीक्षा दिन नमान्ने, टाढा लगेर परीक्षा दिन लगाउँदा अभिभावकलाई खर्च व्यवस्थापनमा समेत समस्या परेको विषयमा गुनासो आउन थालेको छ। स्थानीय सरकारले अधिकार पाए पनि अधिकारको गलत प्रयोग गरिरहेको सरोकारवालाहरूको भनाइ छ। नीलकण्ठ क्याम्पसका उपप्राध्यापक डाक्टर मुरारी अधिकारीले भने, स्थानीय सरकारले एसईईको नक्कल गरेर स्थानीय सरकारको दम्भ र अहमता देखाएका हुन्, यसले कलिला बालबालिकालाई कस्तो असर गर्छ भन्नेतर्फ पनि जनप्रतिनिधले ध्यान दिनु जरुरी छ। बेनीघाट रोराङ गाउँपालिकाका प्रमुख हरि डल्लाकोटीले एसईईका लागि अनुभव गराउन र परीक्षालाई गुणस्तरीय बनाउन फरक विद्यालयमा केन्द्र तोकेर परीक्षा सञ्चालन गरेको बताए। उनले भने, भोलि १०, ११ र १२ मा यसैगरी परीक्षा दिने हुन् उनीहरूलाई अनुभव पनि त हुन्छ। यसरी परीक्षा सञ्चालन गर्दा आधारभूत तहको सिकाइमा गुणात्मक विकास हुने उनले बताए।"
"जीप दुर्घटना : एकको मृत्यु, ६ जना घाइते",दार्चुला : बैतडीको पाटन नगरपालिका६ खोड्पे पन्तोली मोडमा बोलेरो जीप दुर्घटना हुँदा एक जनाको मृत्यु भएको छ भने ६ जना घाइते भएका छन्। धनगढीबाट दार्चुलातर्फ आउँदै गरेको अनटेष्ट (१२५७) नम्बरको जिप आइतबार बिहान सवा दुई बजे दुर्घटनामा परेको हो। दुर्घटनामा दुहु गाउँपालिका२ सवारी चालक धन सिंह बडालको मृत्यु भएको जिल्ला प्रहरी कार्यालय बैतडीका प्रहरी नायव उपरीक्षक डिल्लीनारायण पाण्डेयले जानकारी दिए। घाइतेको प्राथमिक स्वास्थ्य केन्द्र पाटनमा उपचार भइरहेको छ। जीप सडकबाट २०० मिटर तल खसेको छ।
विद्यालय अनुगमन प्रभावित,"काठमाडौं : मुलुकभरका सामुदायिक विद्यालयको अनुगमनमा जटिल समस्या भएको छ। अनुगमन गर्ने जनशक्तिको अभावमा यस्तो समस्या आएको हो। अहिले राज्यको सबैभन्दा बढी लगानी विद्यालय शिक्षामा छ। सरकारले चालु आर्थिक वर्षका लागि विद्यालय शिक्षाका लागि एक खर्ब १५ अर्ब रुपैयाँ बजेट छुट्याएको छ। यो लगानीको सदुपयोग वा दुरूपयोग के भएको छ भन्ने विषयमा अनुगमन गर्ने बलियो राज्य संयन्त्र छैन। यसबाट विद्यालयको शैक्षिक, आर्थिक तथा प्रशासनिक गतिविधिसँग शिक्षा विज्ञान तथा प्रविधि मन्त्रालयसँगको सम्पर्क समेत टुटेको छ। निगरानी गर्ने संयन्त्र नहुँदा शिक्षामा राज्यले गरेको लगानीको प्रभावकारिताबारे शिक्षा विज्ञान तथा प्रविधि मन्त्रालयका अधिकारीले समेत चिन्ता जनाएका छन्। मुलुक संघीय संरचनामा गएपछि विद्यालय शिक्षाको अधिकार पनि स्थानीय तहमा पुगेको छ। संविधानले दिएको अधिकारअनुसार कक्षा १२ सम्मको पढाइ हुने विद्यालयको अनुगमन तथा मूल्यांकनको जिम्मेवारी पनि स्थानीय तहमै गएको छ। विगतमा विद्यालय निरीक्षकमार्फत हरेक विद्यालयको निरीक्षण तथा अनुगमन हुने गर्दथ्यो। यस्ता निरीक्षक सरकारले तोकेर पठाउने गरेको थियो। शिक्षा मन्त्रालय अन्तर्गतका कर्मचारी स्थानीय तहमा पदस्थापना नहुँदासम्म मुलुकभर पाँच सयको हाराहारीमा निरीक्षक थिए। हरेक निरीक्षकको नेतृत्वमा जिल्लामा निरीक्षण क्षेत्र हुन्थ्यो। विद्यार्थी संख्याकै आधारमा एकै जिल्लामा पाँचवटासम्म निरीक्षण क्षेत्र तोकेर विद्यालयको शैक्षिक, प्रशासनिक, आर्थिक तथा भौतिक अवस्थाको निरीक्षण हुँदै आएको थियो। निरीक्षण क्षेत्रअन्तर्गत पनि स्रोतव्यक्तिको नेतृत्वमा स्रोत केन्द्र गठन गरिएको थियो। केन्द्रमा रहेका स्रोतव्यक्तिले आफू वरपरका विद्यालयको अनुगमन गर्ने व्यवस्था थियो। यस्ता स्रोत केन्द्र मुलुकभर एक हजार ५३ वटा थिए। संघीयताको कार्यान्वयनसँगै विद्यालय निरीक्षकको जिम्मेवारीमा रहेका कर्मचारी स्थानीय तहमा पदस्थापना भएका छन्। उनीहरू अहिले प्रशासनिक कामको जिम्मेवारीमा पदस्थापना भएका छन्। विगतमा शिक्षक पृष्ठभूमिबाट स्रोत व्यक्ति भएकालाई पनि गत वर्ष मन्त्रालयले विद्यालयमै फिर्ता पठाएको छ। मन्त्रिपरिषद्को निर्णयले स्थानीय तहले चाहेका अवस्थामा आफैं विद्यालय निरीक्षण तोक्ने तथा नियुक्त गर्ने अधिकार दिएको छ। सरकारी निर्णयसँगै काठमाडौं महानगरपालिकाले पाँच स्थायी शिक्षकलाई स्रोतव्यक्तिको रूपमा नियुक्त गरेर विद्यालय निरीक्षण गरिरहेको छ। तर यति जनशक्ति पर्याप्त नभएको महानगरपालिकाले जनाएको छ। महानगरका शिक्षा विभागका अधिकृत (आठौं तह) मोतीप्रसाद भट्टराईले भने, कतिपय ठाउँमा सघाइरहेका छौं। पर्याप्त जनशक्ति नहुँदा जेनतेन काम चलाइरहेका छौं। काठमाडौंकै शंखरापुर नगरपालिकाका शिक्षा शाखा प्रमुख बौद्धराज निरौलाले पनि विद्यालय निरीक्षण गर्ने छुट्टै जनशक्ति नभएकाले आफैं निरीक्षणमा जाने गरेको बताए। छुट्टै निरिक्षक राख्दैमा विद्यालयको गतिलो निरीक्षण हुने त होइन। तर हामी कहाँ पर्याप्त जनशक्ति छैन, निरौलाले भने, मसहित तीन कर्मचारी छौं। काम चलाइरहेका छौं। तर कति स्थानीय तहले यस्तो व्यवस्था गरेका छन् भन्ने विषयमा अनभिज्ञ रहेको शिक्षा मन्त्रालयका विद्यालय शिक्षा महाशाखाका सहसचिव कृष्ण काप्रीले जानकारी दिए। मुलुकभर २८ हजार सरकारी लगानीका विद्यालय छन्। ती विद्यालयमा कार्यरत शिक्षकलाई तालिम दिन प्रदेश मातहत ७ वटा तालिम केन्द्र छन्। संघीय संरचनामा जानुअघि मुलुकभर ३० वटा तालिम केन्द्र थिए।"
खोला पूजा गरेर लदी पर्व,"मकवानपुर : बकैया खोलामा माछा पाउन छाडेपछि खोलामा माझीको उपस्थिति पातलो हुँदै गएको छ। तर मंगलबार भने बिहानैदेखि मकवानपुरको बकैया गाउँपालिका६ स्थित बकैया खोलामा माझीको चहलपहल थियो। खोलावरिपरि रहेका माझीको घर पनि हिन्दू नेपालीले मनाउने दसैँ पर्व झल्किने गरी रङरोगन गरी चिटिक्क पारिएको छ। नेपालमा रहेका जातजातिमध्ये खोलालाई मुख्य देवता मानेर पुज्ने अति सीमान्तकृत माझी समुदायले खोला पूजा गरेर लदी पर्व मनाएका हुन्। माझी भाषामा लदी भन्नाले नदी भन्ने हुन्छ। उनीहरूले बोका, कुखुरा र परेवाको बलि दिएर खोला पूजा गरेका हुन्। आफ्नो मौलिक पर्वमा रमेका माझी समुदायका बालबालिका भने आफ्नो जातिको अनौठो पर्व चासोका साथ नजिकबाट नियालिरहेका थिए। मौलिक पर्व छाडेर दसैं मनाउँदै आएका उनीहरूले केही वर्षदेखि आफ्नै मौलिक पर्व मनाउन थालेका हुन्। प्रकृति नै पानीबाट सिर्जना भएकाले पानीको पूजा गर्दा प्रकृति खुसी हुने माझी समुदायको विश्वास छ। पृथ्वीमा दुई भाग पानी र एक भाग जमिन छ, त्यसैले पानी भएन भने यो संसार रहन सक्दैन, माझी समुदायकी अगुवा महिला लक्ष्मी माझीले भनिन्, कुनै समस्या पर्यो भने अरूले भगवान् पुकार्छन्, हामी खोलालाई भाकल गर्छौं, खोलाको पूजा गर्र्छाैं। कोसी तीरमा बस्ने माझी पुर्खाले कोसीको पूजा गरेर यो पर्व मनाउन सुरु गरेको इतिहास छ। यो पर्व मनाउँदै खोला पूजा गर्दा अन्नपात र बोटबिरुवामा लागेको कीरासमेत तन्त्रमन्त्रबाट भाग्ने माझी समुदायको विश्वास छ। हामीले यो पर्वलाई आधा दशकदेखि मकवानपुरमा उत्सवका रूपमा मनाउन थालेका छौं, माझी उत्थान संघ मकवानपुरका अध्यक्ष आशिष माझीले भने, हाम्रो मौलिक माछा मार्ने पेसा पनि क्रमशः लोप हुँदै गए पनि हामीले मौलिक धर्मलाई भने फेरि मान्न थालेका छौं। तान्त्रिक धर्म मान्दै प्रकृति पूजा गर्ने सीमान्तकृत माझी समुदायलाई सरकारले भिन्न धर्म मान्ने समूहभित्र राखेको स्थानीय लोकेन्द्र माझीले बताए। लोप हुँदै गएको लदी पर्व नेपाल माझी उत्थान संघले २०५५ सालमा सिन्धुलीको कोपिलाकोट गाविसस्थित मरिङ खोलामा पूजा गरेर पुनः सुरु गरेका थिए। माझी समुदायले लोप भएको आफ्नो मुख्य पर्वलाई पुनः जगेर्ना गर्न थाले पनि मकवानपुरमा भने उनीहरूको मौलिक भाषा लोप भइसकेको माझी उत्थान संघ मकवानपुरका सचिव झलकबहादुर माझीले बताए। नेपालमा रहेका जातजातिमध्ये खोलालाई मुख्य देवता मानेर पुज्ने अति सीमान्तकृत माझी समुदाय मात्र हुन्। २०६८ सालको जनगणनाअनुसार देशभरमा माझीको संख्या ८३ हजार सात सय २७ छ। लदी पर्वको अवसरमा पूर्वी मकवानपुरको बकैया गाउँपालिकाले मंगलबार सार्वजनिक बिदासमेत दिएको छ। मकवानपुरमा करिब ११ हजार माझी रहेकामा बकैयामा मात्र करिब ६ हजार माझी समुदायको बसोबास छ। आफ्नो छुट्टै लिपि नभएको माझी समुदायको २०६८ सालको जनगणनाअनुसार ५८ जिल्लामा बसोबास छ। रामेछाप, काभ्रे, ओखलढुंगा, खोटाङ, दोलखा र सिन्धुपाल्चोकको भैंसे गाउँमा मात्र माझी समुदायमाझ मातृ भाषमा बोलीचाली हुन्छ।"
"पूर्वी नवलपरासीमा प्रहरीले गोली चलायो : एक गम्भीर घाइते, दुई पक्राउ",नवलपुर : प्रहरीको गोली प्रहारबाट पूर्वी नवलपरासीमा एक युवा घाइते भएका छन्। शनिबार राति मध्यविन्दु नगरपालिका१ कोल्हुवा चोकमा गस्तीमा निस्किएको प्रहरी टोलीमाथि आक्रमण गर्ने युवाहरुमाथि प्रहरीले गोली चलाएको हो। दुई जनालाई प्रहरीले नियन्त्रणमा लिएको छ। राति ११ बजे एउटा मोटरसाइकलमा मादक पदार्थ सेवन गरेर आएका तीन जना युवाहरुलाई प्रहरीले चेक जाँचका क्रममा रोकेको थियो। कोल्हुवा प्रहरी चौकीका नायव निरीक्षक (सई) गंगाराम कोइरीको नेतृत्वमा २ जनाको गस्ती टोली पनि मोटरसाइकलमा थियो। मादक पदार्थ सेवन गरी नियन्त्रण बाहिर मोटरसाइकल चलाउँदै आएका युवाहरुलाई प्रहरीले रोकेको थियो। त्यसक्रममा केहि समय भनाभन भएपछि युवाहरुले प्रहरीमाथि ढुंगा प्रहार गर्न थालेका थिए ।त्यसपछि प्रहरीले जवाफी फायरिङ गरेको जिल्ला प्रहरी कार्यालयका उपरीक्षक दीपक रेग्मीले बताए। फायरिङपछि एक जना युवाले खुकुरी निकालेर प्रहरीमाथि प्रहार गर्न गरेका थिए। त्यसपछि स्थिति नियन्त्रणमा लिन गोली प्रहार गरिएको प्रहरी उपरीक्षक रेग्मीले बताए। प्रहरीमाथि हातपात गर्दै ढुंगा हान्न थाले। जवाफी फायरिङ गरेपछि एक युवाले खकुरी लिएर प्रहरीमाथि आक्रमण गर्न खोजेपछि आत्मरक्षाका लागि गोली चलाइएको हो। रेग्मीले भने। गोली लागेर ३५ वर्षीया प्रेम महतो घाइते भएका छन्। उनको घुंडा र कम्मरमा गोली लागेको रेग्मीले बताए। आक्रमणमा संलग्न ३० वर्षीया मुन्ना महतो र १९ वर्षीया सुरज महतो प्रहरी नियन्त्रणमा छन्। तीनै जना मध्यविन्दु नगरपालिका३ का हुन्। गोली लागेका महतोको अवस्था गम्भीर रहेको छ। उनको पुरानो मेडिकल कलेजमा उपचार भइरहेको प्रहरीले जनाएको छ।
"सरकारी अस्पतालका उपकरण जीर्ण, बिरामी उपचारबाट वञ्चित","वीरगन्ज : डाक्टरले प्रेस्क्रिप्सनमा टाउकाको सिटिस्क्यान गर्नुपर्ने लेखिदिएपछि हतारिँदै सिटिस्क्यान विभागमा पुग्दा ढोकामै ताल्चा झुन्डिएको देखेपछि मन खिन्न पारेका विजेन्द्र साह गोढले भने, यहाँ ३ हजारमै सिटिस्क्यान हुन्थ्यो, प्राइभेट हस्पिटलमा त ५ हजारभन्दा बढी नै लाग्छ तर त्यति पैसा अहिले मसँग छैन, अब पैसाको जोहो गरेर ४५ दिनपछि आउनुपर्ला। एक वर्षपहिले उपक्षेत्रीय अस्पताललाई टर्सरी अस्पतालमा स्तरोन्नति गरिएको वीरगन्जको नारायणी अस्पतालमा आइतबार भेटिएका विजेन्द्रले थपे , गरिबले उपचार गराउने सरकारी हस्पिटल सुध्रिनुको सट्टा झन् लथालिंग पो भएछ। ०७५ पुस १६ मा संघीय सरकारको मन्त्रिपरिषद्ले तत्कालीन उपक्षेत्रीय अस्पताललाई प्रदेश २ कै विशेषज्ञ सेवासहितको सुविधा सम्पन्न टर्सरी अस्पतालका रूपमा रुपान्तरण गर्ने निर्णय गरेको थियो। तर, उपक्षेत्रीय अस्पतालबाट टर्सरी अस्पतालमा स्तरोन्नति गरिएको नारायणी अस्पतालबाट बिरामीले पाउने उपचार सेवासुविधा भने झन् कटौती हुँदै गएको छ। स्वास्थ्य मन्त्रालय र दाताले अस्पताललाई उपलब्ध गराएका करोडौं मूल्यका उपकरण बिग्रिएर महिनौंदेखि थन्किएका छन्। केही उपकरण भने प्रयोगमै नआउँदै बिग्रिएका छन्। ती उपकरण मर्मतका लागि अस्पताल प्रशासनले चासो नदिँदा आइतबार भेटिएका विजेन्द्रजस्तै अन्य बिरामी बजारका निजी अस्पताल र क्लिनिकमा चर्को शुल्क तिरेर उपचार सेवा लिन बाध्य छन्। स्वास्थ्य सेवा विभागले ०७३ सालमा अस्पताललाई उपलब्ध गराएको करिब साढे ८ करोड रुपैयाँबराबरको सिटिस्क्यान मेसिन १० महिनादेखि बिग्रिएर थन्किएको छ। तर, रकम अभावको कारण देखाउँदै अस्पताल प्रशासनले उक्त मेसिन मर्मत नगरेका कारण जीर्ण हँुदै गएको सिटिस्क्यान विभागका टेक्नोलोजिस्ट (प्राविधिक) प्रदीप साह बताउँछन्। सुरुमा मेसिनको सफ्टवेयरमा फल्ट आयो तर त्यसबेला मर्मतका लागि अस्पतालले चासो लिएन, पछि युपिएसमा पनि समस्या देखियो जसकारण मेसिन स्टार्ट हुनै छाड्यो, साहले भने, अहिले यो मेसिन मर्मत गर्न मात्रै कम्तीमा १२ लाख रुपैयाँ खर्च लाग्छ, यदि अब पनि समयमा मर्मत नगर्ने हो भने करोडौंको मेसिन कामै नलाग्ने अवस्थामा पुग्छ। अस्पतालका निमित्त मेडिकल सुपरिन्टेन्डेन्ट डाक्टर सुरेन्द्र चौधरीले बिग्रिएको उपकरण मर्मतमा लाग्ने खर्च गर्न अस्पताल असमर्थ रहेका कारण सिटिस्क्यान सेवा १० महिनादेखि बन्द रहेको बताए। चार महिनापहिले स्वास्थ्य विभागबाट आएका प्राविधिक टोलीले मेसिन मर्मतमा करिब १२ लाख रुपैयाँ खर्च लाग्ने स्टिमेट दिएका छन्, उनले भने, तर त्यति रकम अस्पतालसँग छैन, यसबारे विभागमा हामीले पत्राचार गरेर जानकारी गराइसकेका छौँ, अहिलेसम्म कुनै जवाफ आएको छैन। मेसिन बिग्रिएर थन्किएपछि अस्पतालको सिटिस्क्यान विभागमा १० महिनादेखि ताल्चा लगाइएको जानकारी दिँदै टेक्नोलोजिस्ट साहले भने, मेसिन बिग्रिएको थाहा नपाएर अहिले पनि दैनिक ५७ जना बिरामी यहाँ आउँछन्, उनीहरूलाई निजी अस्पतालमा पठाइदिने गरेका छौँ। उनले थपे, यहाँ ३ हजार रुपैयाँमा सिटिस्क्यान हुन्थ्यो, बजारका प्राइभेट अस्पतालमा ५ हजारसम्म तिर्नुपर्छ। नारायणी अस्पतालमै स्वास्थ्य मन्त्रालय र विभिन्न दाताले दिएका ४ वटा हेमोडाइलोसिस पनि बिग्रिएर महिनौंदेखि थन्किएका छन्। अस्पतालमा ११ वटा डाइलोसिस मेसिन रहे पनि ७ वटा मात्र सञ्चालनमा रहेको र बाँकी ४ वटा मेसिन प्रयोगमा ल्याउन नसकिएका कारण थन्क्याउनुपरेको हेमोडाइलोसिस विभागमा कार्यरत टेक्नोलोजिस्ट नरेन्द्र कुशवाहाले बताए। स्वास्थ्य सेवा विभागले दिएको २, रुङगटा वेयलफेयर सोसाइटीले दिएको एउटा र अस्पताल आफैंले ११ लाखमा खरिद गरेको ४ वटा डाइलोसिस मेसिन प्रयोगमा आउन नसकेको उनले जानकारी दिए। अस्पताल आफैंले साउनमा खरिद गरेको हेमोडाइलोसिस मेसिन त एउटा मात्रै बिरामीलाई सेवा दिएपछि नै बिग्रिएको हो, कुशवाहाले भने, मन्त्रालयले दिएको २ वटा त अब मर्मत हुनै नसक्ने अवस्थामा छ। रुङगटा वेयलफेयर सोसाइटीले ३ वर्षपहिले दिएको एउटा मेसिन पनि ६ महिनादेखि बिग्रिएर थन्किएको कुशवाहाले जानकारी दिए। बिरामीको चाप बढी छ, आलोपालो गरेर दैनिक १५ जनालाई सेवा दिइरहेका छौं, कुशवाहाले भने, अहिले पनि ८० जना बिरामी लाम बसेर सेवाका लागि कुरिरहेका छन्। वीरगन्जको नारायणी अस्पतालमा बिग्रिएर थन्क्याइएका ४ वटा हेमेडाइलोसिस मेसिन।  क्रान्ति शाह ६ ः वीरगन्जको नारायणी अस्पताल।  क्रान्ति शाह"
अन्तर्राष्ट्रिय महिला दिवसमा राष्ट्रपतिको शुभकामना,"काठमाडौं : राष्ट्रपति विद्यादेवी भण्डारीले ११०औँ अन्तर्राष्ट्रिय महिला दिवसको अवसरमा स्वदेश तथा विदेशमा रहनुभएका सम्पूर्ण दिदीबहिनीमा सुख, शान्ति र समृद्धिको हार्दिक शुभकामना व्यक्त गरेकी छन्। आइतबार एक शुभकामना सन्देश जारी गर्दै उनले महिलाहरूको आर्थिक, सामाजिक तथा व्यवस्थापकीय रूपान्तरणका माध्यमबाट सामाजिक सचेतना तथा राष्ट्रिय समृद्धि हासिल गर्न साझा अभियानको रूपमा समानताको पुस्ताः अन्त्य गरौँ हिंसा, विभेद र असमानता भन्ने राष्ट्रिय लक्ष्यका साथ यस वर्ष ११०औँ अन्तर्राष्ट्रिय महिला दिवस मनाइँदै गरेको बताएकी छन्। शुभकामना सन्देश ती उद्देश्यलाई साकार तुल्याउन सम्बद्ध सबै पक्ष अग्रसर हुनुपर्ने उल्लेख गरिएको छ। नेपालको संविधानले लैङ्गिक समानताको प्रत्याभूति गर्न महत्वपूर्ण प्रावधानहरूको व्यवस्था गरेको र त्यसबाट महिलामाथि हुने हिंसा र विभेदलाई हटाउन ठूलो मद्दत पुगेको छ। शुभकामना सन्देशमा उल्लेख गरिएको छ, सन् २०३० सम्म हासिल गर्ने गरी निर्धारण गरिएका दिगो विकास लक्ष्यहरू लैङ्गिक समानता कायम गर्ने, असमानता घटाउने, शान्ति कायम गर्ने, न्यायमा पहुँच पुर्याउनेजस्ता विषयहरू महिलाको हक संरक्षणमा केन्द्रित रहेका छन्। यी लक्ष्यहरू हासिल गर्न नीति, संरचना र कार्ययोजनासहित नेपाल सरकार अगाडि बढिरहेको छ। राष्ट्रपति भण्डारीले लैङ्गिक समानताका विषयलाई आत्मसात गर्न तथा लैङ्गिक समानताका लागि क्रियाशील नयाँ र पुराना पुस्ताका अधिकारकर्मीलगायत सम्बद्ध सबैलाई अन्तर्राष्ट्रिय नारी दिवसले थप उत्साहका साथ काम गर्ने प्रेरणा प्रदान गरोस् भन्ने शुभकामना दिएकी छन्।"
स्टिल झिक्नुपर्नेमा हड्डी काटियो,"उदयपुर : ४२ वर्षीय पूर्णबहादुर खत्रीको देब्रे कुममा राखिएको स्टिल झिक्नुपर्नेमा डाक्टरले हड्डी काटेर फालेको पाइएको छ। उदयपुर गाईघाटस्थित सिभिल हस्पिटल एन्ड ट्रमा सेन्टरका अर्थोपेडिक डा सञ्जयकुमार साहले हड्डी झिकिदिएको खत्री बताउँछन्। खोटाङको दिक्तेल रुपाकोट मझुवागडी३ बाम्राङका खत्रीको कुममा अप्रेसन गरी स्टिल राखिएको थियो। डा साहले स्टिल त्यहीं छाडेर हड्डीको टुक्रा काटेर फ्याँकिदिएछन्, खत्री भन्छन्, अब म गरौं ? स्टिल लगाएर हात ठीक पार्न खोजेको तर डाक्टरले उल्टै हड्डी काटिदिएपछि हात पहिलेको अवस्थामा बनाउने आस मयो। यो डाक्टरको गम्भीर लापरवाही हो पूर्णरूपले उपचारको माग गर्दछु। दिक्तेल बजारमा २०७५ माघ ७ गते लडेर उनको देब्रे कुमको हड्डी भाँचिएको थियो। उनी जिल्ला अस्पताल दिक्तेलमा सामान्य उपचारपछि काठमाडौंस्थित नेपाल अर्थोपेडिक अस्पताल पुगेका थिए। उनले सोही अस्पतालमा स्टिल लगाएका थिए। स्टिल लगाएपछि कुमको हड्डी जोडिँदै थियो। बेलामौकामा स्टिलको अवस्था बुझ्नुपर्ने भएकाले धेरैजसो समय काठमाडौंमा उपचार गराउँदै आएको थिएँ, उनी भन्छन्, दशा लागेपछि केहीले रोक्दो रहेनछ, त्यत्तिका समय काठमाडौंमा देखाएँ। बाटोमा परेकाले आफन्तले दुईपटक गाईघाटको सिभिलमा देखा भने, त्यही अभिसाप भयो। स्टिल र कुमको अवस्था बुझ्नका लागि एक्सरे गर्न अस्पताल जाँदा जबरजस्ती अप्रेसन गर्न लगाइएको दाबी उनी गर्छन्। बिरामीका भतिज लेखराज कटुवालका अनुसार डा साहले सुरुमा ५५ हजार रुपैयाँ लाग्ने बताएपछि फर्किन लाग्दा अस्पतालका एक सञ्चालकले मोलमोलाई गरेका थिए। २५ हजार रुपैयाँमै अप्रेसन गरिदिने भन्दै जबरजस्ती गरे, उनी भन्छन्। आफन्तकै सल्लाहअनुसार गत कात्तिक ७ गते सिभिलमा स्टिल निकालिएको पीडित सुनाउँछन्। अप्रेसन गरेर स्टिल झिकेछ भन्दै ढुक्क थिएँ। घर पुगेपछि पनि दुःख्न छोडेन, उनी भन्छन्, पहिला अप्रेसन गरेको ठाउँमा एक्सरे गरेर हेर्दा पो स्टिल निकाल्नुपर्नेमा कुमको हड्डी निकालेर फ्याँकेको थाहा भयो। छाँगाबाट झरेझैं भएँ। पीडितका आफन्तले डाक्टरलाई कानुनी कारबाही गर्न र बिरामीको उपचार गरिदिन माग गरेका छन्। अस्पतालले लापरवाही गरेको विषयमा पीडित पक्षले प्रहरी गुहारेको छ। अस्पतालका अध्यक्षसमेत रहेका डा साहले बिरामीको भनाइको खण्डन गरेका गरेका छन्। अप्रेसनका बेला राखिएको तारले घोटिएर हड्डी छिनेको हो, उनी भन्छन्, तीन महिना पहिला एक्सरे गर्दा ठीकै थियो। तर, अप्रेसन गर्दा तारले खाएको देखियो। हड्डी औजारले काटेको हो कि तारले भन्ने विज्ञसँग बुभ्दा थाहा हुने उनको तर्क। उनका अनुसार एक्सरेले प्रस्ट तारकै कारणले चुटिएको देखाएको छ। हड्डी किन काट्नु मैले ? , उनी भन्छन्, अझ राम्रो पो गर्ने हो।"
दाहसंस्कार गर्न दाउरा अभाव,"धनकुटा : धनकुटा९ मूलघाटमा दाहसंस्कार गर्न दाउरा अभाव हुन थालेको छ।यातायातको पहुँचसँगै विभिन्न क्षेत्रबाट मूलघाटमै दाहसंस्कार गर्न ल्याइनु, विगतको तुलनामा तमोर नदीमा वर्षात्को समयमा कम मात्रामा मुढा बगाएर ल्याउनु र अधिकांश वन सामुदायिक वन क्षेत्रको भएका कारण दाउरा अभाव हुँदै गएको हो। दाहसंस्कार गर्ने थलोका रूपमा स्थापित मूलघाट पछिल्लो समय त्यसकै नामबाट वि श्रान्ति मन्दिरसमेत स्थापित भइसकेको छ। मूलघाटमा दाहसंस्कार गर्नेको संख्या दिनहुँ बढ्न थालेपछि दाउरा अभाव हुन थालेको वि श्रान्ति मन्दिर व्यवस्थापन समितिका महासचिव जनार्दन घिमिरेले बताए। उनका अनुसार मूलघाटमा वर्षमा चार सय जनासम्मको दाहसंस्कार हुने गर्छ। दैनिक दुईदेखि तीन जनासम्म पनि दाहसंस्कार गर्न ल्याउने गरिएको छ। एक जनाको दाहसंस्कार गर्न दुई थाग दाउरा दिने गरिएको छ र प्रतिथाग दुई हजार रुपैयाँ मूल्य तोकिएको छ। दाहसंस्कारका लागि लाग्ने दाउराको मूल्य तिर्न नसक्ने असहाय र निम्नवर्ग तथा न्यून आय भएकाको हकमा भने मलामीको अनुरोधमा निःशुल्क दाउरा उपलब्ध गराइन्छ।"
घरको आसमा झुपडीमै बास,"वीरगन्ज : पक्की घरको आशमा पुस्तौनी फुसको घर भत्काएका दलितहरूको आश ४ वर्ष बित्दा पनि पूरा भएको छैन। पक्की घर पाउँने काँटछाट नदेखिएपछि पर्साको जीराभवानी गाउँपालिका१ का श्यामलाल दास फेरि फुसको घर बनाउन जुटेका छन्। जनता आवास कार्यक्रमअन्तर्गत एक हजार पक्की घर निर्माणको सम्झौता भएको थियो। श्यामलाल जस्तै अरुले पनि पक्कीको आशमा फुसका घर भत्काए। तर, एक हजार मध्ये ५७६ घर मात्र बन्यो। ४२४ घरको निर्माण कार्य अलपत्र नै छ। घर नपाएपछि पुरानै झुपडी मर्मत गर्न लागेका हुन्। स्थानीय श्रीकान्तीदेवि भन्छिन्, भएको फुसको झुपडी पनि भत्कायौं। पाल र प्लाष्टिक तानेर ४ वर्षदेखि घामपानी र शीतलहर काट्दै आएका छौं। घर बन्ने कुनै छाँटकाँट नै देखिदैन। फेरि यो बर्खा पनि वर्षातको कहर सहनुभन्दा झुपडीमै बस्न सुरु गरेका हौं। यस गाउँपालिकामा छनोटमा परेका १३ मध्ये ६ वटा घरमात्र बनेका छन्। बाँकी ६ घरको डीपीसीसम्मको काम भएको छ। जगरनापुर गाउँपालिका२ जानकीटोलाको दलित बस्तीमा पनि १९ मध्ये ११ घर निर्माण अलपत्र छन्। निर्माण कार्य सकिएको भनिएका ८ घर पनि लाभग्राही आफैंले ऋण खोजेर बनाएका हुन्। घरको काम अधुरै रहेपछि साहुबाट ५ प्रतिशत ब्याजमा डेढ लाख कर्जा (ऋण ) खोजेर हालेको छु, अहिले पनि छाना र झ्याल ढोका हाल्नै बाँकी छ, दलितवस्तीका भोला राउत (डोम) भन्छन्, घरमा सर्न पनि पाएको छैन, उता साहुले कर्जाको लागि ताकेता गर्न थालिसक्यो। राजेश राउत पनि आफैंले ऋण निकालेर नयाँ घर बनाएको बताए। छाना र झयाल ढोका हालेर नयाँ घरमा सरेको बताउँछन्। मैले अन्तिम किस्ताको २२ हजार अहिलेसम्म पाएको छैन, उनले भने, निर्माण समितिका अध्यक्षले १० हजार दिए। २२ हजार पाउछौं भनेर जवाफ दिएका छन्। घरको अधुरो सक्न रकम माग गर्दा जनता आवास निर्माण समितिका अध्यक्षले वीरगन्जको शहरी विकास तथा भवन कार्यालयमा आफैं गएर बझ्नु भनेर टार्दै आएको लाभग्राही बताउँछन्। जीराभवानी१ का जनता आवास निर्माण समितिका अध्यक्ष रामचन्द्र रामले भने शहरी विकास तथा भवन कार्यालय वीरगन्जका कर्मचारीको लापरवाहीका कारण ७ घर अधुरै रहेको बताए। तेस्रो र चौथो किस्ताको रकम निकासाका लागि पटकपटक वीरगन्ज धाइसकेँ, उनले भने, मैले आफ्नो खेत बेचेर बनाउने दिने कुरा भएन, कार्यालयबाटै रकम निकासा नभएपछि मैले कसरी दिनु ? जीराभवानी२ का जनता आवास निर्माण समितिका अध्यक्ष लक्ष्मी रामको पनि जवाफ पनि उस्तै छ। उनि भन्छन्, म आफनो खल्तीको पैसा खर्च गरेर धेरै पटक वीरगन्ज धाइसकेँ, अब त्यहाँ जाने रकम पनि छैन। शहरी विकास तथा भवन कार्यालय वीरगन्जका प्रमुख सरोज गोइतले जनता आवास कार्यक्रमअन्तर्गत स्थानीय स्तरमा गठन भएका अधिकांश निर्माण समितिले रकम लिएर गइसकेको बताए। कार्यक्रमका जिल्ला संयोजक रमेश कुर्मी पनि जनता आवास कार्यक्रममा पहिलेदेखि नै लापरवाही भएका कारण लाभग्राहीले दुःख पाएको बताउँछन्। यो कार्यक्रम तत्कालीन केन्द्र सरकारले पर्सामा आर्थिक वर्ष २०७३७४ सन्चालनमा ल्याएको थियो। प्रदेश मातहतमा आर्थिक वर्ष वर्ष २०७५०७६ देखि मात्रै आएको हो, उनले भने, पहिले नै कर्मचारीको लापरवाही धेरै भयो। अधुरा रहेका घरको काम सुरु गराउन पहल थालिएको उनले बताए।"
पत्रकार वीरेन्द्र साहको हत्यारा १२ वर्षपछि पक्राउ (भिडियाे),कलैया : बाराका पत्रकार वीरेन्द्र साहको हत्याका मुख्य योजनाकार कुन्दन फौजदारलाई प्रहरीले पक्राउ गरेको छ। साह हत्या प्रकरणमा १२ वर्षदेखि फरार रहेका महागढीमाई नगरपालिका ६ का फौजदारलाई प्रहरीले शनिबार राति पक्राउ गरेको हो। घटनापछि लामो समय खुलेयाम घुम्दै आएका फौजदार पछिल्लो समय लुकेर बसेका थिए। खोजी सूचिमा रहेका फौजदार घरमा आएको सूचना पाएपछि बारा प्रहरीको टोली राति २ बजे उनको घर पुगेको र घरलाई घेरा हालेर फौजदारलाई पक्राउ गरेको बाराका प्रहरी प्रवक्ता गौतम मिश्रले जानकारी दिए। फौजदारलाई पक्राउ गर्ने क्रममा प्रहरीले हवाई फायरसमेत गरेको थियो। फौजदारलाई नियन्त्रणमा लिने क्रममा परिवार र स्थानीयले अवरोध गर्न थालेपछि प्रहरीले हवाई फायर गरेको हो। बारा प्रहरीको नियन्त्रणमा रहेका फौजदारलाई प्रहरीले आइतबार दिउँसो पत्रकार सम्मेलन गरेर सार्वजनिक गर्दैछ। पत्रकार साह हत्यामा संलग्न अन्य दुई लालबहादुर चौधरी धामी र ईनर्वा मझरियाका हरेराम पटेल अझै फरार छन्। यसअघि यसै घटनामा संलग्न रहेका जीतपुरसिमरा उपमहानगरपालिका २० बसडिल्वाका मेनेजर गिरी ११ वर्ष जेल सजाय भुक्तान गरी गतवर्ष छुटेका थिए भने रामएकवाल सहनी १० वर्षदेखि वीरगन्ज कारागारमा छन्। पत्रकार साहको २०६४ असोज १८ बाराको पिपरा बजारबाट अपहरण भएको थियो। अपहरणपछि खोज्दै जाने क्रममा साहको शव कार्तिक २२ गते टांगियाबस्तीको जंगलमा भेटिएको थियो। साहको हत्या भएपछि दोषीमाथी कारवाहीको माग गर्दै बारासहित देशभरका पत्रकार आन्दोलनमा समेत उत्रिएका थिए।
