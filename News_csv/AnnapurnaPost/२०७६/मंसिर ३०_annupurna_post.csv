शीर्षक,विवरण
प्रदेशसभाको प्रभावकारिता,"केन्द्रीकृत राज्यव्यवस्था मुलुकको अविकासको मुख्य कारण भएको निष्कर्ष निकाल्दै संघीय गणतान्त्रिक व्यवस्थामा मुलुकलाई संवैधानिक रूपमै लगिएको हो। सँगै तीन तहका सरकार र व्यवस्थापिका गठन भए। तर संघ, प्रदेश र स्थानीय सभामा जनताका पिरमर्काका बहस चलाउने, विकास निर्माणसम्बद्ध नीति तथा ऐन निर्माण गर्नेजस्ता महत्वपूर्ण भूमिकामा उदासीनजस्तै रहेको अनुभव गरियो। अझ संघभन्दा पनि प्रदेशसभामा केही एकाध विधेयक पारित गर्नेबाहेक अन्य बिजनेस नभएका कारण अधिवेशन बस्ने टुंगो छैन। प्रदेशसम्बद्ध विकास निर्माण र आमनागरिकका समस्या समाधान गर्ने मुद्दा त परै जाओस्, प्रदेशसभा गठन भएको २२ महिना बितिसक्दा पनि पाँचवटा प्रदेशले आफ्नो नामाकरण र स्थायी राजधानीसमेत तोक्न सकेका छैनन्। जबकि उनीहरू आफ्नै सेवासुविधा बढाउने खालका ऐन तथा नीतिनियम बनाउन एक प्रकारले राष्ट्रिय सहमति मै देखिन्छ। प्रदेश सरकारले बिजनेस दिन नसकेका कारण प्रदेशसभाकै औचित्यमाथि प्रश्न उठ्न थालेको छ। त्यसमाथि सरकारले केन्द्रीकृत मानसिकताबाट बहुमत वा दुईतिहाइका प्रभावबाट संसद्लाई लाद्ने काम भने जारी नै छ। यद्यपि सरकारको रणनीति र चाहना नै संसद् शिथिल होस् भन्ने हुन्छ। किनभने संसद् सक्रिय भएको खण्डमा उसको स्वेच्छाचारी प्रवृत्तिलाई निरन्तर राख्न पाउँदैनन्। संसद्ले आफूलाई क्रियाशील तुल्याउँदै सरकारलाई जवाफदेही बनाउन सकेको खण्डमा संसदीय पद्धति र अभ्यास बलशाली हुन्छ। दुईतिहाइको सत्ता सञ्चालन भइरहँदा तजबिजीमा अनेक अनुचित काम भइरहेका हुन सक्छन्। त्यसमा निगरानी बढाउने र रोक्ने काम संसद्कै हो। अझ संसदीय पद्धतिका निम्ति विपक्षीको पनि भूमिका उत्तिकै हुन्छ र उसले सत्ता शिथिल भएका बखत त्यसको आलोचना गरी ट्र्याक मा ल्याउन सक्छ। संघदेखि प्रदेश संसद्सम्म विपक्षी दलले सशक्त भूमिका निर्वाह गर्न सकेको पाइँदैन। तथ्यपरक ढंगले विपक्षीहरू संसद् र संसदीय समितिमा प्रस्तुत हुने हो भने जतिसुकै बलशाली सरकार भए पनि विपक्षीको आवाज सुन्नैपर्ने बाध्यता उत्पन्न हुन्छ। लोकतन्त्रको सौन्दर्य पक्ष भनेकै शक्ति सन्तुलित हुनु हो। संसद्ले संवैधानिक शक्ति प्रदर्शन गर्ने जाँगर नदेखाउँदा कार्यकारिणी बढी शक्तिशाली बन्न पुगेको हो। संसद् भनेको नागरिकको सामूहिक आवाज निःसृत हुने थलो हो। संसदीय व्यवस्थापनमा संसद् नै सर्वाेच्च मानिन्छ, यद्यपि शक्ति सन्तुलन र परीक्षणका आफ्नै सिद्धान्त छन्। संसद्मा उठाइएका विषयलाई सरकारले गम्भीरताका साथ लिनुपर्छ, यसमा दुईमत छैन। किनभने नागरिकका प्रतिनिधि नै सांसद हुन्। तिनले उठाउने विषयप्रति सरकार गम्भीर हुनैपर्छ। संसद् प्रभावकारी नहुँदा पेलर जाने वा संसद् तथा संसदीय समितिले दिएका निर्देशन सरकारले टेरपुच्छर नलगाउने प्रवृत्ति हावी भइरहेको छ। यो लोकतन्त्रका लागिसमेत उचित हुँदैन। जनप्रतिनिधिको काम नीतिनियम बनाउने हो। यसरी बनाइएका नीतिनियमको उचित र असल कार्यान्वयन भयोभएन अनुगमन हुनुपर्छ। जतिसुकै बलियो सरकार भए पनि संसदीय समितिलाई उपेक्षा गर्न मिल्दैन। संसदीय समितिप्रति सरकार उत्तरदायी भयो भने मात्रै सरकारका काम व्यवस्थित र प्रभावकारी हुन्छन् साथै संसदीय व्यवस्थासमेत मर्यादित बन्दै जान्छ। अर्को शब्दमा संसदीय समितिको निर्देशन सरकारले पालना नगर्नुको अर्थ व्यवस्थापिकामाथि कार्यपालिका हावी हुनु हो। यसले अन्ततोगत्वा संसदीय व्यवस्थालाई दिगो र मर्यादित बनाउँदैन। राज्यका आफ्नै आय (राजस्व) ले सांसद, मन्त्री, कर्मचारीको तलबभत्ता नधान्ने भए पनि अपनाइएको गणतन्त्रप्रति यति छोटो अवधिमा नागरिकले प्रश्न उठाउने अवस्था उत्पन्न हुनु आफैंमा सुखद होइन। यो वर्ष सबै प्रदेशहरूले विनियोजित विकास बजेटको करिब नौ प्रतिशत सांसदकै हातबाट खर्च गर्ने गरी बजेट विनियोजन गरेका छन्। सातै प्रदेशको कूल विकास खर्च एक खर्ब ३० अर्ब ९० करोड रुपैयाँ छ। साधारण र पुँजीगत गरी सातै प्रतिशतमा दुई खर्ब ५९ अर्ब रुपैयाँ विनियोजित भएको छ। तर यो रकम खर्च गर्न प्रदेश सरकार असफल भएको छ। किन खर्च हुन सकेन, कहाँ समस्या उत्पन्न भयो जस्ता विषय उठान हुने थलो भनेको संसद् हो। तर प्रदेशसभा यी र यस्ता गम्भीर विषयमा छलफल गराउन चुकेको छ। तसर्थ नागरिकले प्रश्न उठाउनुअघि नै सबै प्रदेशसभा सचेत हुने बेला भइसकेको छ।"
शिक्षा नीति : विश्वविद्यालयको सम्बन्धनमा अंकुश,"काठमाडौं : सरकारले विश्वविद्यालयको सम्बन्धन प्रक्रियालाई कसिलो बनाउने भएको छ। हालै सार्वजनिक भएको शिक्षा नीतिले विश्वविद्यालय एक्लैले निर्णय गरेर निजी तथा समुदायलाई सम्बन्धन दिन पाउने व्यवस्था अन्त्य गर्ने बताएको छ। नीतिमा उल्लेख भएअनुसार सामान्यतया विश्वविद्यालयलाई सम्बन्धन नदिने संस्थाको रूपमा विकास गरिने बताइएको छ। सम्बन्धन दिनै पर्ने अवस्थामा विश्वविद्यालय अनुदान आयोगको पूर्व स्वीकृतिमा औचित्य पुष्ट्याइँ भएपछि मात्र निर्णय गरिने नीतिमा उल्लेख छ। यो व्यवस्था कार्यान्वयनमा आएमा आफ्नो आंगिक क्याम्पस नभए पनि निजी क्षेत्रलाई सम्बन्धन मात्र बेचेर चलिरहेका विश्वविद्यालयलाई समस्या पर्नेछ। अहिले मुलुकभर ११ वटा विश्वविद्यालय सञ्चालनमा छन्। तीमध्ये अधिकांशले आफ्नै आंगिक क्याम्पस खोल्न भन्दा पनि सम्बन्धन बेच्ने परिपाटीलाई जोड दिने गरेका छन्। मुलुकको सबैभन्दा ठूलो त्रिभुवन विश्वविद्यालयमा पनि आंगिक क्याम्पस ६२ वटा मात्र छ। सम्बन्धन प्राप्त क्याम्पस भने एक हजार ६२ छ। गुणस्तरको ख्याल नराखी विश्वविद्यालयले सम्बन्धन मात्र वितरण गर्दा आर्थिक चलखेल हुने गरेको आरोपसमेत पदाधिकारीमाथि लाग्ने गरेको छ। उच्च शिक्षाको नीति निर्देश गर्ने, विश्वविद्यालयलाई निर्देशन दिने, विश्वविद्यालय अनुदान आयोगलाई मार्गदर्शन गर्नेलगायत काम गर्न प्रधानमन्त्रीको अध्यक्षतामा विश्वविद्यालय तथा उच्च शिक्षा परिषद् गठन गरिने नीतिमा छ। अहिले विश्वविद्यालयलाई अनुगमन गर्ने एक मात्र निकायको रूपमा विश्वविद्यालय अनुदान आयोग छ। तर, आयोगको काम पनि क्षेत्राधिकारको स्पष्ट कानुनी व्यवस्था नहुँदा सरकारले दिएको बजेट विश्वविद्यालयलाई वितरण गर्नमै सीमित छ। हाल शून्य जोड दुई (कक्षा ११ र १२) कार्यक्रम मात्र सञ्चालन गरिरहेका शिक्षण संस्थालाई व्यवस्थापन गरिने विषयमा पनि नीतिमा समावेश छ। यस्ता संस्थालाई कक्षा ९ देखि १२ सम्म वा आधारभूत तहसहितको माध्यमिक विद्यालय वा उच्च शिक्षाको मात्र कार्यक्रम सञ्चालन गर्नुपर्ने व्यवस्था मिलाइने नीतिमा छ। यसका लागि निश्चित समय तोकिने शिक्षा मन्त्रालयले बताएको छ। शिक्षा विज्ञान तथा प्रविधिमन्त्री गिरिराजमणि पोखरेलले भने, कक्षा ११ र १२ लाई पनि विद्यालय शिक्षामा समावेश भइसकेकाले यस्तो व्यवस्था गरिएको हो। माध्यमिक शिक्षामा सरकारी, निजी र सहकारी क्षेत्रको समेत सहभागितामा सञ्चालन गर्ने, विश्वविद्यालयबाट उत्कृष्ट नतिजा ल्याएका मेधावी विद्यार्थीलाई शिक्षण पेसामा आकर्षित गराउने, स्थानीय तह र समुदायको साझेदारीमा स्थानीय तहको प्रत्येक वडा वा टोलमा बालबालिकालाई खेल्ने र मनोरञ्जन गर्ने सामग्रीसहितको बालउद्यान बनाउने नीति पनि सरकारको छ। नीतिले प्रारम्भिक बालविकास कक्षामा सहजीकरण गर्ने शिक्षकको न्यूनतम् योग्यता माध्यमिक शिक्षा परीक्षा (कक्षा १०) वा सोसरह हुनै पर्ने व्यवस्था गरेको छ। यस्तो योग्यता नभएका शिक्षकलाई योग्यता बढाउन नियमित तथा विशेष प्रशिक्षण कार्यक्रममा सहभागी गराइने मन्त्रालयले जनाएको छ। आधारभूत तहका बालबालिकाले आधा घण्टाको दूरीभन्दा बढी हिँड्न नपर्ने गरी विद्यालयको नक्सांकन, समायोजन र मिलान गरिन र सोभन्दा बढी दूरीमा रहेका र विद्यालय खोल्न सम्भव नभएका स्थानका बालबालिकालाई आवास वा यातायात सुविधाको व्यवस्था गरिने शिक्षा मन्त्रालयका प्रवक्ता दीपक शर्माले बताए। शिक्षामा विज्ञान तथा प्रविधि शिक्षाको अवसर विस्तार गर्न सुविधासम्पन्न राष्ट्रिय विज्ञान विद्यालय सञ्चालन गरिने, प्रधानाध्यापकलाई विद्यालय सञ्चालनको पूर्ण जिम्मेवारी दिई नतिजाका आधारमा मूल्यांकन गर्ने र कार्यबोझ तथा कार्यसम्पादनका आधारमा थप सुविधा दिइने पनि नीतिमा छ। साथै, सम्बन्धित तहमा पाँच वर्षको शिक्षण अनुभव भएका शिक्षकलाई मात्र नेतृत्व परीक्षण गरेर प्रधानाध्यापक बनाइने मन्त्रालयले जनाएको छ। मन्त्रालयले यही नीतिका आधारमा शिक्षा ऐनको विधेयक बनाइरहेको छ। विधेयकका आधारमा नयाँ ऐन आएपछि नीतिमा भएको कुरा कार्यान्वयनमा लैजाने मन्त्रालयले जनाएको छ।"
वर्ग निर्माणमा जातकै भूमिका,"पोखरा : जंगबहादुर राणाले पहिलो कानुन बनाए, मुलुकी ऐन। जहानियाँ तानाशाही शासनका संस्थापक भए पनि उनले विधिको शासनका लागि कानुन बनाउनुलाई कतिपयले प्रशंसा गर्छन्। तर लेखक आहुति भने त्यही कानुनले नेपालमा वर्ग निर्माण गरेको बताउँछन्। भन्छन्, कसैलाई धनी त कसैलाई गरिब बनायो। अझ कसैलाई हुने खाने र कसैलाई हुँदा खाने बनाउने वर्ग निर्माणको काम जातले गरेको उनको विश्लेषण छ। पोखरामा जारी नेपाल लिटरेचर फेस्टिभलको तेस्रो दिन उनले नेपालमा वर्ग निर्माणको विन्यास विषयमा विद्वत् मन्तव्य राखे। उनकै भनाइमा राणाकालमा सम्पत्ति भनेकै जमिन थियो तर निश्चित जातिले मात्रै जमिन बिर्ता पाउने र निश्चितले नपाउने बनाइयो। निर्णायक कुरा जमिन थियो, उनले भने, जमिनमा कसको हक हुने र नहुने भन्ने कुरामा जातले भूमिका खेल्यो। दलितले कहिल्यै बिर्ता नपाएको पनि उनले सुनाए। जातीय, भौगोलिक र भाषिक उत्पीडन नेपालमा वर्ग निर्माणको प्रक्रिया रहेको उनको भनाइ थियो। तर अहिलेसम्मका राजनीतिक आन्दोलनपछि दलहरूले आफ्नो कार्यदिशामा यी उत्पीडनलाई समेट्न नसकेको उनले उल्लेख गरे। ठकुरी थर भएको मान्छे कहिल्यै पनि हलिया बस्नु परेन। त्यसको पुर्खा र सन्तान कोही हलिया छैन। तराईंको मुसहर हो भने उसको पुर्खा कहिल्यै सामन्त थिएन, उनले भने। अबको नेतृत्व विषयमा पर्यटनमन्त्री योगेश भट्टराई, कांग्रेस नेता गगन थापा र साझा पार्टी संयोजक रवीन्द्र मि श्रले बहस गरे। गगनले भने, नर्सरी बनाएर, गोलमेल गरेर, पानी र मल हालेर नेता जन्मिन्न, नेता त संघर्षबाट जन्मिन्छ। योगेशले राजनीतिमा चमत्कार सम्भव नभए पनि कार्यशैली र कामबाट भिन्न हुने प्रयास गरेको सुनाए। रवीन्द्रले नेताहरूको आचरणमा आपत्ति जनाए। व्यक्ति विशेषलाई पोस्न पुराना पार्टीका नेताहरू लागेको उनले बताए। तीन नेतासँग पत्रकार उमेश चौहानले कुराकानी गरेका थिए। अर्बपति विनोद चौधरीले नेपाली बजारको विश्वव्यापीकरणबारे पत्रकार प्रतीक प्रधानसँग भलाकुसारी गरे। मुर्झाएको निबन्ध शीर्षकमा अन्नपूर्ण पोस्टकर्मी विमल आचार्यले रोशन शेरचन, गीता त्रिपाठी र रमेश सायनसँग छलफल गरे। हामीले बाँच्न चाहेको नेपाल शीर्षक सेसनमा शृंखला खतिवडा, सुम्निमा उदास, रेसु अर्याल ढुंगाना र गनेस पौडेलले कुराकानी गरे। आर्टिफिसियल इन्टेलिजेन्स र कलाको नयाँ परिभाषामा उद्यमी नीरञ्जन श्रेष्ठ, विशेष खनाल, विनोद भट्टराई, सुरेश मानन्धरबीच अन्तरसंवाद चल्यो। पावरिङ सस्टेनेब्ली शीर्षकमा विद्युत् प्राधिकरणका प्रबन्ध निर्देशक कुलमान घिसिङ र प्रियन्था विजयातुंगा र रूपक डी शर्माले संवाद गरे। ट्रान्सलेसिङ साउथ एसिया विषयमा अरुणभ सिन्हा, रिफात मुनिम, कर्मेन विक्रमागामागे र अमिशराज मुल्मीले छलफल गरे। उनीहरूले दक्षिण एसियामा अनुवाद साहित्यको अवस्था र यसको प्रभाव, वस्तुस्थितिबारे अन्तरसंवाद गरेका थिए। महोत्सवको अर्काे सेसन थियो, राइटिङ इन द एज अफ पपुलिज्म। यसमा जेरेमी थम्बिङ, हरिश नाम्बियर, जमिल जन कोचाई र अनाघा नीलकन्टनबीच अन्तरसंवाद चल्यो। लोकप्रिय हुने युगमा लेखनको अवस्थाबारे उनले छलफल गरे। जस्तो कि, भारतमा नरेन्द्र मोदी र बेलायतमा बे्रक्जिट आदि लोकरिझ्याइँमा लाग्दा लेखकको मनोबल कसरी खस्किएको छ भन्ने विषयमा संवाद भयो। भवसागर घिमिरेको हजुरबाको बगैंचा र हेमलता राईको पुस्तक चंगा चैट महोत्सवकै बीच आइतबार विमोचन भयो।"
टाइम बमले मधेस अशान्त !,"काठमाडौं : मधेस शान्त थियो। अपराधी समूह सेलाएको थियो। तर महिना दिनयता प्रदेश२ अशान्त छ। श्रृंखलाबद्ध बम पड्किन थालेको छ। बिस्फोटमा मान्छेको मृत्यु भएको छ। अपराधीले थापेको बम पड्किएर धनुषामा शुक्रबार राति सुरक्षाकर्मी र स्थानीय गरी तीन जनाको ज्यान गइसकेको छ। प्रहरीसहित चार गम्भीर घाइते भए। शान्त तराई अपराधीको गतिविधिले फेरि अशान्त बनेको हो। कहीँकतै विप्लव समूहले बम राखेको प्रहरीको भनाइ छ भने कतै अपराधी समूहले चन्दा संकलन गर्न बम पड्काउँदै आएको छ। सरकारी कार्यालय, साहूमहाजनको घर, सार्वजनिक स्थानमा टाइम, प्रेसर, सकेटजस्ता बम राख्ने अनि बिस्फोट गराउने समूह सक्रिय छन्। मंसिर दोस्रो साता यता महोत्तरी, सलाही, धनुषा, सिराहामा लगालग बम राखिएको भेटियो। कतै सेनाले निस्कृय पारे त कतै पड्किएर धनजनको क्षति भयो। टाइम बमले तीनलाई निल्यो शुक्रबार मध्यरातमा धनुषाको महेन्द्रनगरका राजेश साहको घरमा बम पड्कियो। बिस्फोटमा परेर इन्स्पेक्टर अमिर दाहाल, घरधनी राजेश र उनका स्कूले छोरा आनन्दको ज्यान गयो। प्रहरीसहित चार घाइते भए घटनाले राजेश र प्रहरी इन्स्पेक्टरको घरपरिवार भावविह्वल भएका छन्। गाउँमा सन्नाटा छाएको छ। मृतकको घरमा दुई दिनदेखि चुलोमा आगो बलेको छैन। घरमा बम राखेको सूचना इलाका प्रहरी कार्यालय महेन्द्रनगरमा गरिएको थियो। सुरक्षाकर्मी राजेशको घर पुग्दा बम बिस्फोट भएको थियो। घटनामा राजेशका बुबा भिखारी, छोरी अञ्जली, कान्छो छोरो प्रेम र प्रहरी जवान रिजनाथकुमार महतो घाइते भए। स्थानीय सबिता खातुन र अकबर मन्तुरी पनि सामान्य घाइते भए। भिखारीको उपचार प्रादेशिक अस्पताल जनकपुरमा भइरहेको छ भने अन्य तीनको धरानमा उपचार भइरहेको छ। जिल्ला प्रहरी, प्रदेश प्रहरी, संघीय इकाई कार्यालय जनकपुरधाम र हेडक्वाटरबाट छुट्टाछुट्टै टोली परिचालित छन्। प्रदेश प्रहरी कार्यालय जनकपुरधामका डीआईजी प्रद्युम्न कार्की भन्छन्, बम बिस्फोट गराउने समूहको पहिचान भइसकेको छ। राजेशको घरमा टाइम बम राखिएको उनले बताए। कात्तिक २६ गते रौतहटको इसनाथ नगरपालिका ४ स्थित मठिया प्रहरी चौकीमा २६ अज्ञात समूहले बम फालेर भागे। बिस्फोटमा एक प्रहरी जवानलाई बमको छर्रा लागेर घाइते भए। अपराधी समूहको निशानामा सरकारी कार्यालय अपराधी समूहले मंसिर २८ गते सिराहा लक्ष्मीपुर पतारी गाउँपालिका कार्यालयमा पनि बम बिस्फोट गरायो। कार्यालयको माथिल्लो कोठामा अज्ञात समूहले राखेको बम विस्फोट हुँदा झ्याल र ढोकामा क्षति पुग्यो। बम बिस्फोट गराएको आरोपमा एकजनालाई प्रहरीले गिरफ्तार गर्यो। गत मंसिर १३ गते सिराहाकै धनगढीमाई नगरपालिकाको कार्यालयको ढोकाअघि शंकास्पद झोला देखियो। नगरप्रमुख हरिनारायण चौधरीको कार्यकक्ष रहेको भवनको मूलढोकामै झोलामा बम थियो। नेपाली सेनाको टोलीले बमलाई डिस्पोज गरे। तराईका सशस्त्र समूहले हतियार बिसाए। सरकारसँग शान्ति वार्ता गरे। त्यसपछि मधेसको जनजीवन लयमा फर्किएको थियो। अपराधी समूहले फेरि बम आतंक बचाएको छ। चन्दा माग्ने र नदिए घरमा बम हालेर तर्साउँदै आएको छ। श्रृंखलाबद्ध बम बिस्फोटले प्रहरीदेखि सर्वसाधारण त्रसित बनेका छन्। अज्ञात समूहले थापेको धरापमा धनुषामा प्रहरीअधिकृतसँगै अन्य दुईको मृत्यु भइसकेको छ। अपराधी समूहको निशानामा सरकारी कार्यालयदेखि नेताका पार्टी कार्यालय पनि परेका छन्। मंसिर २३ गते महोत्तरी सदरमुकाम जलेश्वरस्थित वन डिभिजन कार्यालयमा प्रेसर कुकर बम फेला पर्यो। योजनाका साथ बिस्फोट गराउन उक्त बम राखिएको थियो। कार्यालयको प्रांगणमा पार्किङ गरिएको थियो। त्यसमुनि झोलामा लुकाएर प्रेसर कुकर बम राखिएको थियो। नेपाली सेनाको टोलीले बम डिस्पोज गर्यो। उपनिर्वाचनमा पनि बमकै डर अपराधी समूहले मंसिर १४ गते सम्पन्न उपनिर्वाचनमा पनि बम बिस्फोट गराएको प्रहरी बताउँछन्। मंसिर १२ गते महोत्तरीको पिपरा गाउँपालिकाको अध्यक्ष पदका उमेदवार विक्रम चौधरीको घरमा प्रेसर कुकर बम बिस्फोट भयो। चुनाव प्रचारप्रसार गर्न उनले घरमै पार्टी कार्यालय राखेका थिए। नेकपाको तर्फबाट उमेद्वार भएका चौधरीले चुनावमा जिते। उपनिर्वाचनकै दिन मतदान केन्द्रनजिकै सकेट बम राखिएको भेटियो। मतदातालाई त्रसित बनाउन सर्लाहीको हरिपूर्वा नगरपालिका १ को उपनिर्वाचनका लागि तोकिएको मतदान केन्द्रनजिकै बम राखिएको पाइयो। पछि नेपाली सेनाको टोलीले डिस्पोज पार्यो। बम आतंक छैन : डीआईजी कार्की प्रहरीले बम बिस्फोटसँग सम्बन्धित घटनाको गम्भीरतापूर्व अनुसन्धान भइरहेको जनाएको छ। प्रदेश २ मा कुनै बम आतंक नभएको प्रहरीले दाबी गरेको छ। धनुषामा बम पड्केर मानवीय क्षति भएकाले आतंक भएको हो, प्रदेश प्रहरी कार्यालय जनकपुरधामका डीआईजी प्रद्युम्न कार्कीले भने, चन्दा उठाउने समूहले बम राख्ने र पड्काउने गरेको छ। गैरराजनीतिक समूहले डराउन बम बिस्फोट गराएर चन्दा असुली गर्ने गरेको छ, उनीहरू वास्तवमै अपराधी समूह हुन्। कुनै कुनै ठाउँमा विप्लव समूहले बम राख्ने र पड्काउने गरेको उनले बताए। सुरक्षा व्यवस्था चुस्तदुरुस्त छ। कोही पनि डराउन र आत्तिन पर्दैन, उनले सर्वसाधारणमा अपिल गरे।"
ठगेरै अर्बपति !,"काठमाडौं : दोलखा पवटीका दिनेश कोइराला फेरि पक्राउ परेका छन्। ठगीलाई पेसाजस्तै बनाएका उनको अवैध सम्पत्ति एक अर्बभन्दा बढी रहेको प्रहरीको अनुमान छ। मोरङको कानेपोखरीबाट ठगी धन्दा सुरु गरेका कोइरालाले पूर्वका सुनसरी, झापा, मोरङ, इलाम र पाँचथरका बासिन्दाबाट करोडौं ठगेको पाइएको छ। कानेपोखरीका उमेश घले गुरुङलाई उनकै जग्गामा कृषि फर्म खोल्ने भन्दै कोइरालाले डेढ करोड रुपैयाँ ठगी गरे। धिमाल अहिले सुकुम्बासीजस्तै बनेका छन्। एक बिघा ८ कठ्ठा जमिन धितो राखेर कोइरालाले १७ लाख रुपैयाँ झिके। उनले पैसा फिर्ता गरेनन्। बैंकले जग्गा लिलामी गर्यो। इटहरीकी लक्ष्मी भट्टराईलाई उनले ६ वर्षअघि आमा बनाए। कोइरालाले भट्टराईलाई ठग्न माइलो छोराको नाता लगाए। बेलाबेला भेट्न पुग्ने उनले भट्टराईलाई महँगो गिफ्टसमेत पुर्याउँथे। प्रशस्त जग्गाजमिन र राम्रै घर भएकी भट्टराईको घरजग्गा धितो राखेर कोइरालाले ५० लाख रुपैयाँ झिके। पाँच वर्षलाई भनेर झिकिएको पैसा भट्टराईले फिर्ता पाउनु त परै जाओस् उनले सम्पर्कसमेत गर्न पाइनन्। कोइरालाले ललितपुरस्थित फिरोज बाराही सहकारीलाई डुबाएका छन्। जग्गाजमिन र गाडी सहकारीमा राखेर पटकपटक गरी १० करोड रुपैयाँ कर्जा लिएका कोइराला किस्ता तिर्नै गएनन्। सहकारी सञ्चालक केदार महर्जनले अहिले प्रहरी गुहारेका छन्। बा१९च ८८४५ नम्बरको टोयटाको प्राडो गाडी चढ्ने कोइरालाले आफूलाई धनाढ्य र हाइ प्रोफाइल देखाउन काठमाडौंमा घर किनेका छन्। आफूले चढेको गाडीको समेत उनले पैसा चुक्ता गरेका छैनन्। इस्ट लिंक मोटर प्रालिलाई रकम चुक्ताका लागि कोइरालाले प्रभु बैंकको चेक पटकपटक दिए। तर, सबै चेक बाउन्स भयो। अहिले यो कम्पनीलाई कोइरालाले ५ करोड ९६ लाख तिर्नु छ। उनले ओम साइराम बिजनेस लिंकबाट उनले कार्यालय सञ्चालनका लागि भन्दै १ करोड ५५ लाख बराबरको सामान लिएर गए। तर, अहिलेसम्म उनी तिर्न पुगेका छैनन्। कोइलाको ठगी धन्दा यतिले मात्रै टुंगिँदैन। उनले खोटाङका श्याम खड्कालाई जापान पठाइदिन्छु भनेर १९ लाख रुपैयाँ ठगे। कोइरालाले एक महिलालाई पत्नी बनाएर उनको पाँच करोड रुपैयाँ बराबरको सम्पत्ति हत्याए। ती महिलाको एक छोरासमेत छन्। अहिले ती महिला करोडपतिबाट सडकमा झरेकी छन्। महानगरीय प्रहरी अपराध महाशाखाका अनुसार कोइरालाले उर्लाबारीका कृष्ण धमालबाट डेढ करोढ, शिवलाल पुरीबाट ९९ लाख, इटहरी सुनसरीका चेतराज भट्टराईबाट पाँच लाख, राजघाटकी रीता मगरबाट दुई करोड, दिया धिमालबाट दुई करोड, दुर्गा धिमालबाट ४० लाख, झापाका सोले धिमालबाट ५० लाख रुपैयाँ ठगी गरेको पाइएको छ। कोइरालाले ठगी गरेको रकम जोड्दा मात्रै एक अर्बभन्दा बढी हुन आउँछ। उनले सम्पत्ति कहाँ लुकाए हामी खोज्दै छौं, महाशाखाका प्रमुख एसएसपी सहकुलबहादुर थापाले भने, कोइराला ठगेरै अर्बपति बनेको अनुमान छ। महाशाखामा हालसम्म नौ जनाले उजुरी दिइसकेको र आउने क्रम जारी छ। प्रहरीले उनीविरुद्ध सम्पत्ति शुद्धीकरणमा समेत अनुसन्धान अगाडि बढाउने भएको छ। उनी गत वर्ष कात्तिक ७ गते पक्राउ परी धरौटीमा छुटेका थिए। उनी अहिले पक्राउ परे पनि हिरासतमा छैनन्। वीर अस्पतालमा उपचारको बहानामा बसिरहेका छन्।"
पार्टी संगठन संस्थागत नभएको स्वीकार,"काठमाडौं : पार्टी बैठक नियमित बस्न नसकेकामा नेकपा अध्यक्षद्वयले लिखित रूपमै आत्मालोचना गरेका छन्। तीनतीन महिनामा बस्नुपर्ने स्थायी समिति बैठक एक वर्षपछि आइतबार सुरु भएको छ। अध्यक्ष पुष्पकमल दाहालले बैठक विधानको व्यवस्थाअनुसार बस्न नसकेकामा आत्मालोचना गर्दै तीनमहिने कार्ययोजनासहित राजनीतिक प्रतिवेदन पेस गरेका छन्। दाहालले अर्का अध्यक्ष प्रधानमन्त्री केपी ओलीसमेतको संयुक्त प्रतिवेदनका रूपमा बैठकमा पेस गरेका हुन्। २०७७ भित्र एकता महाधिवेशन गर्नुपर्ने प्रतिवेदनमा उल्लेख छ। एक वर्षसम्म बैठक बस्न नसक्नु स्थायी समितिसम्बन्धी अन्तर्राष्ट्रिय कम्युनिस्ट आन्दोलनको मान्यता र मर्मविपरीत हुन पुगेको अध्यक्षद्वयले प्रतिवेदनमा उल्लेख गरेका छन्। यसलाई अध्यक्षद्वयले कमजोरी र विचलनको संकेतका रूपमा आत्मसमीक्षा गर्दै कमजोरी दोहोरिन नदिने प्रतिबद्धता व्यक्त गरेका छन्। स्थायी समितिका दुई बैठकका बीचमा यो लामो अन्तराल, प्रत्येक तीन महिनाभित्र बैठक बस्नै पर्ने आफ्नै निर्णय एवं स्थायी समितिसम्बन्धी अन्तर्राष्ट्रिय कम्युनिस्ट आन्दोलनको मान्यता र मर्मसमेतका विपरीत हुन गएको छ, प्रतिवेदनमा लेखिएको छ, विचार र विधिमा आवश्यक स्पष्टता र विकाससँग कम्युनिस्ट पार्टीको नियमित बैठकहरूको द्वन्द्वात्मक अन्तरसम्बन्ध रहेको हुन्छ। यस दृष्टिले स्थायी समितिका दुई बैठकका बीचको लामो दूरीले विचारको गति र सिर्जना एवं विधिको पालना र परिमार्जनका प्रश्नमा रहेको गम्भीर कमजोरी र विचलनको संकेतका रूपमा आत्मसात् गरी भविष्यमा यसप्रकारका कमजोरी दोहोरिन नदिने प्रतिबद्धतासहित यो बैठकमा प्रवेश गर्न आवश्यक छ। बैठकको सुरुमै नेताहरू भीम रावल, रघुजी पन्तलगायतले लामो समय बैठक नबोलाइनुको कारण माग गरेका थिए। त्यसपछि अध्यक्ष दाहालले गम्भीर आत्मालोचना प्रतिवेदनमै उल्लेख गरेर ल्याएको भन्दै आगामी दिनमा त्यस्तो अवस्था आउन नदिने प्रतिबद्धता जनाए। त्यसपछि मात्रै दाहालले दुई अध्यक्षका तर्फबाट प्रतिवेदन बैठकमा पेस गरे। उनले माघको पहिलो साताभित्र केन्द्रीय समिति बैठक, त्यस बैठकबाट तीनमहिने ठोस कार्यक्रम निर्धारण गरी सातै प्रदेश एवं विशेष प्रदेशहरूमा भेला, प्रशिक्षण र बैठक सञ्चालन गर्ने प्रस्ताव गरेका छन्। सबै प्रदेश, विभाग, जनवर्गीय संगठन र मोर्चाहरूलाई आआफ्नो कार्यक्षेत्रभित्र तीनमहिने कार्यक्रम बनाई संगठन विस्तार र सुढृढ गर्ने तथा जनसम्बन्ध विस्तार र सुदृढ गर्ने ठोस कार्ययोजना बनाई कार्यान्वयनमा जाने पनि प्रतिवेदनमा उल्लेख छ। पहिले तीनमहिने कार्ययोजना पूरा गरी अर्काे कार्ययोजना अवधिलाई जिल्ला पार्टी अधिवेशन तयारी अवधिका रूपमा अगाडि बढाउने, प्रतिवेदनमा छ, २०७७ सालको अन्त्यसम्म केन्द्रीय महाधिवशेन सम्पन्न गर्ने उद्देश्यका साथ पार्टी, विभाग, जवस र अन्य सबै मोर्चाका कामलाई व्यवस्थित पार्न जोड गर्ने। प्रतिवेदन सात उपशीर्षकमा समेटिएको छ। अन्तर्राष्ट्रिय परिस्थितिका संकेत र हाम्रो दायित्व, राष्ट्रिय राजनीतिक परिस्थितिका सम्बन्ध, पार्टी एकता सुदृढ गर्ने सम्बन्ध, सरकारका कामहरूको सामान्य समीक्षा, उपचुनावको समीक्षा, सचिवालयले गरेका निर्णयहरूको अनुमोदनसम्बन्धी प्रस्ताव र पार्टीका आगामी कार्यक्रमको रूपरेखामा केन्द्रित प्रतिवेदन बैठकमा आएको प्रवक्ता नारायणकाजी श्रेष्ठले बताए। सरकार प्रभावकारी हुन आवश्यक सरकारले प्रतिकूलता अवस्था रहे पनि संविधान कार्यान्वयन, विकास, सामाजिक न्याय, सामाजिक सुधार, आर्थिक वृद्धि र वैदेशिक सम्बन्ध विस्तारका क्षेत्रमा मूलभूत उपलब्धि हासिल गरेको प्रतिवेदनमा उल्लेख छ। सुशासन, भ्रष्टाचार नियन्त्रण र सामाजिक सुरक्षाका सवालमा भने गम्भीर प्रश्न उठाइएको छ। सरकारको प्रयास भइरहे पनि खास प्रगतिको अनुभूति नभएको जनगुनासो स्थानीय स्तरदेखि केन्द्रसम्म सुनिन्छ, प्रतिवेदनमा छ, अतः सुशासन कायम गर्ने, भ्रष्टाचार नियन्त्रण अझ प्रभावकारी कदम चाल्न आवश्यक छ। पार्टी कमिटीहरूको अभावले गर्दा सरकारले गरेका राम्रा कामको प्रचार हुन नसकेको नेकपाले जनाएको छ। सरकारलाई कमजोरीबाट बचाउन पार्टीले नेतृत्वदायी भूमिका निर्वाह गर्न नसकेको प्रतिवेदनमा उल्लेख छ। उपनिर्वाचनले धक्का उपनिर्वाचन पार्टीका लागि उत्साहप्रद नरहेको समीक्षा नेकपाले गरेको छ। विगतमा आफूले जितेको एक प्रदेशसभा, एक उपमहानगरपालिकालगायतमा बेहोरेको हारलाई गम्भीर रूपमा लिइएको नेकपाले जनाएको छ। धरान उपमहानगरपालिका र चितवनको भरतपुर महाननगरपालिका१६ को पराजयलाई उसले गम्भीर धक्का भनेको छ। भक्तपुरको प्रदेशसभा १ को (क) को पराजयलाई कांग्रेसराप्रपा गठबन्धनको परिणाम भनेको छ। स्थानीय तहमध्ये धरान उपमहानगरपालिकाको पराजय र भरतपुर महानगरपालिकाको १६ नम्बर वडामा भएको पराजयले हाम्रो पार्टीलाई विशेष धक्का दिएको छ, प्रतिवेदनमा छ, २०७४ को निर्वाचनमा स्थानीय तहमा तत्कालीन एमाले र माओवादी आपसमा प्रतिस्पर्धा गरेको अवस्था थियो। अहिले पार्टी एकीकृत भएर जाँदा स्थानीय तहमा हाम्रो संख्या एउटा पनि नघटी ११ भन्दा अझ बढ्नुपर्ने थियो। त्यसमाथि प्रदेशसभाकै एक स्थान पनि हाम्रो हातबाट गुम्नुले परिणामलाई गम्भीरतापूर्वक लिनुपर्ने बनाएको छ। संस्थागत भएन पार्टी नेकपाले पार्टी संगठन अन्योलग्रस्त रहेको भन्दै संस्थागत नभएको स्वीकार गरेको छ। पार्टीभित्र घात, अन्तर्घात र अराजकताको प्रवृत्ति बढिरहेको प्रतिवेदनमा उल्लेख छ। अनुशासनको स्तर दयनीय अवस्थामा पुगेको र पार्टी अनुशासनको स्थान गुट अनुशासनले लिने खतरा बढ्दै गएको ओली र दाहालले औंल्याएका छन्। पार्टी एकता प्रक्रियालाई पूर्णता दिन भएको ढिलाइ, पार्टीको आधिकारिक र व्यवस्थित प्रकाशन, प्रचार प्रशिक्षण र स्कुलिङको अभावका कारण पार्टी संगठन अन्योलग्रस्त अवस्थामा रहेको छ। पार्टी संस्थागत छैन। बरु विभिन्न प्रकारका गुटहरू झाँगिँदै जान थालेका छन्। पार्टीभित्र घात, अन्र्तघात र अराजकताका प्रवृत्ति बढिरहेका छन्, प्रतिवेदनमा भनिएको छ। सीमा मिच्नु असह्य नेपालको भूमि भारतले आफ्नो राजनीतिक नक्सामा राख्नु सह्य नहुने नेकपाले बताएको छ। भारत सरकारले प्रकाशित गरेको नयाँ नक्सामा नेपालको कालापानी क्षेत्र, लिपुलेक र सीमा नदी महाकालीको महान लिम्पियाधुरालाई समेत आफ्नो भूभागमा राखेको कुरामा नेपालका सबै राजनीतिक दल, नेपाल सरकार, बौद्धिक र विज्ञ समुदाय र सिंगो नेपाली समाजलाई असह्य भएको तथ्य प्रकट भई नै सकेको छ, प्रतिवेदनमा भनिएको छ, हाम्रो पार्टी, सरकार र आमनेपाली जनताले तत्काल राजनीतिक र कूटनीतिक संवादमार्फत भारत सरकारसँग नक्सा सच्याउन, नेपाली भूमिबाट भारतीय सेना हटाउन नेपालको भूमि फिर्ता लिन पहल सुरु गरिसकेको छ। हाम्रो पार्टी र सरकारले सुगौली सन्धिअनुसार लिम्पियाधुरा मुहान भएको महाकाली नदीपूर्व नेपाल र पश्चिम भारत रहेको तथ्य स्पष्ट गरिसकेको छ। बैठकमा नेता वामदेव गौतमलाई उपाध्यक्ष बनाउने गरी सचिवालयले गरेको निर्णय अनुमोदन र त्यसका लागि विधान संशोधनसहितको प्रस्ताव पनि पेस भएको छ। प्रस्ताव महासचिव विष्णु पौडेलले पेस गरेका थिए। प्रतिवेदनबारे सोमबारदेखि नेताहरूले छलफल चलाउनेछन्। १० मिनेट बोल्न दिने प्रस्ताव शीर्ष नेताले गरे पनि सदस्यले भने कम्तीमा आधा घण्टा बोल्न पाउनुपर्ने माग गरेका छन्। स्थायी समिति बस्नुअघि आइतबार प्रधानमन्त्री निवास बालुवाटारमा नेकपाको सचिवालय बैठक बसेको थियो। बैठकमा केही बेर प्रधानमन्त्री ओली पनि सहभागी भएका थिए। उनले आफ्नो स्वास्थ्य अवस्थाबारे ब्रिफिङ गरेका थिए। स्थायी समितिमा पेस भएको प्रतिवेदनमा प्रधानमन्त्रीको स्वास्थ्यलाभको कामना पनि गरिएको छ।"
चार राजदूत अझै अनिश्चित,"काठमाडौं : नेपालले हामीलाई बेवास्ता गरेको कि हामीकहाँ पठाउने कूटनीतिज्ञ नभेटेको हो ? दक्षिण कोरियाली दूतावासका प्रतिनिधिले भेटैपिच्छे ठट्टा शैलीमा राख्ने जिज्ञासा हो यो। दक्षिण कोरियामा राजदूत रहेका अर्जुनजंगबहादुर सिंहलाई फिर्ता बोलाएको लामो समय बितेको छ। तर त्यहाँ सरकारले राजदूत नियुक्त गर्न सकेको छैन। नेपालीको उल्लेख्य उपस्थिति र दुईपक्षीय सहकार्य राम्रो रहेको भनिएको मुलुकमा राजदूत पठाउन नसक्नु र अन्य प्राथमिकतामा मात्र केन्द्रित हुनुमा परराष्ट्र अधिकारी पनि आश्चर्य व्यक्त गर्छन्। राजदूत नियुक्ति गर्न केहीले रोक्छ झैं लाग्दैन तर सरकारले गरिरहेको छैन, परराष्ट्रका अधिकारी भन्छन्, खै केकेमा कुरा मिल्दैन कि मानिस पाउँदैनन्। नियुक्तिको कुरै भएको छैन। दक्षिण अफ्रिकामा पनि राजदूत नियुक्त गर्न सकिएको छैन। अफ्रिकामा राजदूत रहेका अमृतबहादुर राईलाई सरकारले कार्यकाल सकिनु दुई महिनाअघि मन्त्रालय फिर्ता बोलाएर गत वर्ष न्युयोर्कस्थित राष्ट्रसंघको स्थायी प्रतिनिधि बनायो। त्यहाँ दूतावास राख्ने या नराख्ने अन्योल भएकै कारण पनि राजदूत नियुक्तिमा ढिलाइ गरेको हुनसक्ने अधिकारीहरू बताउँछन्। राजनीतिक नेतृत्वले दूतावास हटाउने भने पनि मन्त्रालय राख्नुपर्ने अडानमा छ। सार्क र बिम्स्टेकको समेत सदस्य श्रीलंकामा राजदूत रहेका प्राडा विश्वम्भर प्याकुरेलले परराष्ट्र मन्त्रालयले काम गर्नै नदिएको र हैकम चलाएको भन्दै राजीनामा दिएर फर्केपछि त्यहाँ पनि अर्को राजदूत पठाइएको छैन। राजदूत हुन चाहनेहरू राष्ट्रपति, प्रधानमन्त्री, परराष्ट्रमन्त्री र नेताहरूको घरदैलो धाइरहेका छन्। परराष्ट्रका सहसचिव पनि आफ्नो पालो आएको भन्दै प्रयासरत छन्। तर सरकारले त्यसमा कुनै चासो देखाएको छैन। परराष्ट्रमन्त्री प्रदीप ज्ञवालीले राजदूत नियुक्तिका लागि पहिलेदेखि प्रक्रियामा रहेको बताएका छन्। उनले पछिल्लो समय पनि छिट्टै राजदूत नियुक्ति हुने बताइरहेका छन्। सरकारले खाली राख्ने नीति नलिएको उनको धारणा छ। अन्य स्थानमा अहिले राजदूत खाली छैन। अमेरिकामा रहेका राजदूत डा अर्जुन कार्कीलाई कामचलाउ बनाएको ६ महिना नाघिसकेको छ। परराष्ट्र सचिव शंकरदास बैरागी अमेरिका जान चाहेका छन्। तर सरकार भने त्यहाँ राजनीतिक नियुक्ति गर्ने तयारीमा छ। बैरागी सके मुख्यसचिव बन्ने नभए अमेरिकाको राजदूत त्यो पनि नभए जापान जाने योजनामा रहेको उनी निकटले बताए। उनी आफू भने अस्वीकार गर्छन्। म पूरा कार्यकाल सचिव रहन चाहन्छु। त्यसपछिको बाटो मैले खासै सोचेको छैन, उनले भने। सरकारको नेतृत्वमा शेरबहादुर देउवा रहँदा नियुक्त भएका राजदूतहरू सबै फर्के पनि जापान र म्यान्मारबाट फर्काइएको छैन। प्रतिभा राणा त्यतिबेला राप्रपा कोटामा जापानको राजदूत भएकी थिइन्। उनलाई सरकारले फिर्ता बोलाउन सकेको छैन। म्यान्मारका लागि राजदूत रहेका भीम उदास पनि फर्कनुपरेको छैन। केपी ओली नेतृत्वमा सरकार बनेपछि भारत, राष्ट्रसंघ स्थायी प्रतिनिधि (जेनेभा र न्युयोर्क दुवैमा), फ्रान्स, स्पेन, अस्ट्रेलिया, बंगलादेश, कतार, कुवेत, बहराइन, क्यानडा, इजरायल, मलेसिया, थाइल्यान्ड, यूएईमा राजदूत नियुक्त भए। तर चार देशमा अझै रिक्त छ। नेपालको ३० मुलुकमा दूतावास, राष्ट्रसंघका लागि ३ स्थायी नियोग र ६ महावाणिज्य दूतावास छन्। सरकारले थप महावाणिज्य दूतावास खोल्ने तयारी गरिरहेको छ। अन्य मुलुकले नेपालमा राजदूत खाली राख्दैनन्। भारतकै राजदूत मञ्जिभसिंह पुरी कार्यकाल सकेर फर्कंदै गर्दा पनि यहाँ अर्को राजदूतको खोजी भइरहेको छ। अन्य मुलुकले राजदूतमा रहेका व्यक्ति कूटनीतिक करिअरबाट सेवानिवृत्त हुँदा घर पठाउँछ। उत्कृष्ट काम गर्नेमात्र पुरस्कृत हुन्छन् अन्य हराएर जान्छन्। तर यहाँ सेवानिवृत्त सबैलाई अब्बल दर्जामा राजदूत बनाएर पठाइन्छ। कतिपयले त्यो मुलुक हेर्नु त परै जाओस् त्यो मुलुकको महाशाखामा काम समेत गरेका हुँदैनन्।"
कांग्रेसमा विवाद : पेलेरै जाने तयारीमा देउवा,"काठमाडौं : कांग्रेसको आन्तरिक विवाद चुलिँदै गएको छ। तीन दिनदेखि लगातार वार्ता भए पनि सहमति नजुटेपछि सभापति शेरबहादुर देउवा बहुमतबाटै अगाडि बढ्ने निष्कर्षमा पुगेका छन्। वरिष्ठ नेता रामचन्द्र पौडेल समूहले १४ औं महाधिवेशनको कार्यतालिकालाई प्रमुख एजेन्डा बनाएको छ। उक्त समूह आइतबार बसेको केन्द्रीय कार्यसमिति बैठकमा पनि सहभागी भएन। वरिष्ठ नेता पौडेल भने काठमाडौंबाहिर छन्। महाधिवेशन कार्यतालिका समावेश नगरेको भन्दै पौडेल समूहले बिहीबारको बैठक बहिष्कार गरेको थियो। कार्यतालिका नआएसम्म बैठकमा सहभागी नहुने अडानमा यो समूह छ। कांग्रेस प्रवक्ता विश्वप्रकाश शर्माले सहमतिका लागि अधिकतम प्रयास भइरहे पनि लामो समय पर्खिन नसकिने संकेत गरे। सहमतिका लागि छलफल भइरहेको छ, प्रवक्ता शर्माले भने, तर, सहमति नै नहुने अवस्थामा प्रक्रिया अगाडि बढ्छ। अर्को बैठक सोमबार बस्दै छ। यो बैठकमा पौडेल समूह सहभागी नभए सभापति देउवा पेलेरै निर्णय लिने तयारीमा छन्। महाधिवेशन गराउन आफू तयार भए पनि पौडेल समूहले महाधिवेशनविरोधीका रूपमा प्रचार गर्न खोजेको देउवाको बुझाइ छ। सभापतिले महाधिवेशन गराउन चाहेन भनेर भ्रम फैलाउने काम भइरहेको छ। विभाग गठनदेखि भ्रातृसंस्था भद्रगोल बनायो भनेर चुनावी एजेन्डा बनाउने रणनीतिअनुसार अहिले काम भइरहेको छ, सहमहामन्त्री डाप्रकाशशरण महतले भने, महाधिवेशन गराउन सभापति तयार हुनुहुन्छ। महाधिवेशनको कार्यतालिका आउनुअघि पार्टीका सबै सांगठनिक संरचनाले पूर्णता पाउनुपर्छ। आइतबार दिउँसो १ बजे बोलाइएको बैठक ३ बजेपछि मात्र सुरु भएको थियो। प्रस्तावमा प्रवेशै नगरी बैठक एक घण्टामा टुंगिएको थियो। बैठकमा नरहरि आचार्य सहभागी थिए। विभाग संख्या बढाउने, भ्रातृसंस्थाको विधान, तरुण दलको समयावधि ६ महिना थप गर्नेलगायत नौवटा प्रस्ताव पेस भएका छन्। क्रियाशील सदस्यता विवाददेखि पार्टीको अन्तरिम संरचना समायोजनको काम नसकिएकाले पौडेल समूहको मागअनुसार कार्यतालिका तत्काल नआउने देउवा पक्षले जनाएको छ। महाधिवेशन कार्यतालिका ल्याउने कुरामा आपत्ति छैन। यसमा सैद्धान्तिक सहमति छ। संगठन समायोजनको काम भइरहेको छ। समायोजन सकिएपछि कार्यतालिका आउँछ, केन्द्रीय सदस्य रमेश लेखकले भने, सभापतिज्यू महाधिवेशन गर्न तयार नभएको भन्ने अनावश्यक प्रचार गर्न खोजिएको छ। यो जायज होइन। विभाग संख्या बढाउने, तरुण दलको समयावधि थप गर्ने एजेन्डामा विवाद नभई प्रक्रिया अगाडि बढ्न नदिने नियतले पौडेल समूहले बैठक बहिष्कार गरेको देउवा समूहको बुझाइ छ। आइतबारको बैठकमा उपसभापति विमलेन्द्र निधिले पौडेल समूहसँग भएका बैठकबारे जानकारी गराएका थिए। पौडेल समूह मनाउन संस्थापन पक्ष क्रियाशील छ। शुक्रबार आआफ्नो गुटमा रणनीति बनाउन व्यस्त दुवै समूहबीच शनिबार र आइतबार छलफल भएको थियो। सभापति देउवा शनिबार बिहान वरिष्ठ नेता पौडेल निवास पुगेका थिए। उपसभापति निधिसहित पौडेल निवास पुगेका देउवाले केन्द्रीय कार्यसमितिमा पेस भएका प्रस्तावमा साथ दिन आग्रह गरेका थिए। पौडेलले अडान नछाड्दा शीर्ष तहमा सहमति हुन सकेन। दुवै समूहले सहमतिका लागि गठन गरेको वार्ता समितिबीच शनिबार साँझ तीन घण्टा छलफल भएको थियो। दुवै पक्ष आआफ्नै अडानमा रहेका थिए। निधिले आइतबार बिहान महामन्त्री डाशशांक कोइरालालाई भेटेर सहमतिको प्रयास गरेका थिए। निधिसँगको भेटलगत्तै महामन्त्री कोइराला र नेता प्रकाशमान सिंहबीच महाधिवेशनको एजेन्डा नआएसम्म बैठकमा सहभागी नहुने सहमति भएको थियो।"
नेपालमा उत्तर कोरियाली लगानी पूरै बन्द,"काठमाडौं : संयुक्त राष्ट्रसंघले उत्तर कोरियालाई लगाएको आर्थिक नाकाबन्दी नेपालले कार्यान्वयन गरेको छ। राष्ट्रसंघलाई यसको जानकारी गराइएको परराष्ट्रमन्त्री प्रदीप ज्ञवालीले बताए। राष्ट्रसंघीय सुरक्षा परिषद्ले उत्तर कोरियालीमाथि लगाएको नाकाबन्दी नेपाल सरकारले पूर्णरूपमा कार्यान्वयन गरेको छ, मन्त्री ज्ञवालीले अन्नपूर्णसँग भने, नाकाबन्दी कार्यान्वयन गरेको बारेमा सरकारले औपचारिक रूपमा राष्ट्रसंघलाई जानकारी गराइसकेको छ। उक्त मुलुकका नागरिकले नेपालमा खोलेका उद्योग सबै बन्द भएका छन्। त्यसमा काम गर्दै आएका उत्तर कोरियाली सबै प्योङयाङ फर्किएका छन्। दरबारमार्गस्थित राइजिङ मलमा रहेको बोटाङगाङ रेस्टुरेन्टमा कार्यरत नौ उत्तर कोरियाली आइतबार फर्किएका छन्। उनीहरू आइतबार बिहान हिमालय एयरको जहाजबाट चीनको राजधानी बेइजिङ हुँदै उत्तर कोरिया गएका हुन्। ६ जना मंसिर ८ मा आफ्नो देश गएका थिए। अध्यागमन विभागले बाँकीलाई नेपाल छाड्न पुस ४ अर्थात् डिसेम्बर २० को समयसीमा तोकेको छ। उद्योग विभागका महानिर्देशक जीवनप्रकाश सिटौलाले उत्तर कोरियाली लगानीका सम्पूर्ण उद्योग बन्द गराइएको बताए। त्यस्ता उद्योग अब न दर्ता हुन्छन् न नवीकरण नै, महानिर्देशक सिटौलाले भने। नेपालमा खोलिएका उद्योगको नाफा उनीहरूले आफ्नै मुलुकमा पठाउने गरेका थिए। नेपाललगायत अन्य मुलुकबाट कमाएको रकम उत्तर कोरिया पुर्याएर आणविक हतियार बनाउन प्रयोग हुन सक्ने आशंका राष्ट्रसंघले गरेको थियो। उसले तिनीहरूका उद्योग बन्द गराउन नेपालसहित अन्य सदस्य राष्ट्रलाई आग्रह गर्र्दै आएको थियो। उत्तर कोरियालाई निशस्त्रीकण बनाउने प्रयासस्वरूप राष्ट्रसंघले कडा आर्थिक नाकाबन्दी लगाएको हो। उत्तर कोरियालीले नेपालमा आफ्नो देशको दूतावासमार्फत प्योङयाङसम्म पैसा पठाउने गरेको नेपालस्थित राष्ट्रसंघीय कार्यालयका एक अधिकारीले बताए। दूतावासको प्रत्यक्ष संरक्षणमा उनीहरूले उद्योग र कम्पनी सञ्चालनमा ल्याएका थिए। उनीहरूले नेपालको व्यावसायिक भिसा लिएका थिए। कामदार भिसा नलिई नै उद्योग र रेस्टुरेन्टमा काम गर्दै आएका थिए। अध्यागमन विभागका महानिर्देशक ईश्वरराज पौडेलले व्यावसायिक भिसा लिएका सबै उत्तर कोरियाली फर्किएको बताए। अन्तिम नौ जनाको टोली आइतबार फर्किएको छ, महानिर्देशक पौडेलले भने, व्यासायिक भिसा लिएका उत्तर कोरियाली अब नेपालमा छैनन्। गृह मन्त्रालयले गत कात्तिक १४ (३१ अक्टोबर) देखि नेपालमा रहेका उत्तर कोरियालीको भिसा थप नगर्ने निर्णय गरेको थियो। सोही दिनदेखि अध्यागमनले व्यावसायिक भिसामा नेपाल बसेकाहरूको भिसा थप गरेको थिएन। त्यसपछि मन्त्रालयले पछिल्लो पटक मंसिर ५ मा बोटाङगाङ रेस्टुरेन्ट बन्द गराएको हो। अध्यामगनका अधिकारीले मंसिर ४ मा उक्त रेस्टुरेन्टमा निरीक्षण गरेका थिए। रेस्टुरेन्ट सञ्चालनमा रहेको पाएपछि उनीहरूले तत्काल बन्द गर्न निर्देशन दिएका थिए। तर, लगानीकर्ताले बन्द नगर्ने भन्दै सवालजवाफ गर्न खोजेका थिए। अध्यागमनका अधिकारीले राष्ट्रसंघको नाकाबन्दी बाध्यकारी भएको जनाएपछि उनीहरू रेस्टुरेन्ट बन्द गर्न सहमत भएका थिए। उत्तर कोरियाली राजदूत योङ मेन जोले अध्यागमनका महानिर्देशक पौडेललाई भेटी भिसा नियमित गरिदिन आग्रह गरेका थिए। राष्ट्रसंघको नाकाबन्दीका कारण उत्तर कोरियाली लगानीकर्ताको भिसा नियमित गर्न नसकिने जवाफ पौडेलले दिएका थिए। त्यसअघि दुई आईटी कम्पनी, दरबारमार्गमा रहेको प्योङयाङ आरिराङ, ललिपुर सानेपास्थित हिमालयन सोजे रेस्टुरेन्ट बन्द भएका थिए। उत्तर कोरियालीले उद्योग विभागबाट स्वीकृति लिएको मिनाज रेस्टुरेन्टसमेत चल्न सकेन। रेस्टुरेन्ट खोल्ने अनुमति पाएका तीन उत्तर कोरियाली बोटाङगाङमा काम गर्दै आएका थिए। तनहुँको दमौलीस्थित ने कार्यो अस्पतालसमेत बन्द भएको छ। त्यहाँ कार्यरत सबै चिकित्सक र व्यवस्थापक फर्किएका छन्। उत्तर कोरियाली लगानीका लागि सुरुमा नरम देखिएको नेपाल नाकाबन्दी कार्यान्वयन गर्नुपर्ने राष्ट्रसंघको निरन्तरताको दबाबका कारण पछि हटेको हो। अमेरिकी दूतावासले पनि राष्ट्रसंघको नाकाबन्दी कार्यान्वयन गर्न आग्रह गर्दै आएको थियो। उसले दुई साताअघि पत्रकार र सरकारी अधिकारीसँग नेपालमा उत्तर कोरियाली लगानी र त्यसको पछिल्लो अवस्थाबारे अनौपचारिक ब्रिफिङ गरेको थियो। उत्तर कोरियालीको लगानीले विश्वमा नेपालको साख धुमिल्याउन सक्ने सुझाव अमेरिकीको थियो। त्यसबाट राष्ट्रसंघमा नेपालको उपस्थिति कमजोर हुन सक्ने धारणा पनि अमेरिकीले प्रवाह गरेको थियो। छिमेकी मुलुक जापान र दक्षिण कोरियासँग उत्तर कोरियाको सम्बन्ध राम्रो छैन। जसका कारण जापानमा रहेका ८० हजार र दक्षिण कोरियामा रहेका ७० हजार नेपालीसमेत असुरक्षित हुन सक्ने धारणासहित अमेरिकी अधिकारीले नेपालसँग कूटनीतिक लबिङ गरेका थिए। उत्तर कोरिया घुम्ने अवसरबाहेक नेपाली नेताले उक्त मुलुकसँगको सम्बन्धबाट केही नपाउने अमेरिकीको ठम्याइ थियो। तर, नेपालसँगको सम्बन्ध देखाएर उत्तर कोरियालीले विश्वमा राम्रो छवि बनाउन प्रयत्न गरेको भन्दै त्यसमा नेपाललाई अमेरिका र अन्य मुलुकले सचेत गराउँदै आएका थिए।"
आगो निभेपछि आउँछ दमकल,"इटहरी : ० सुनसरीको इटहरी चोकस्थित बिग बार होटलमा केही दिनअघि आगो लाग्यो। चौथो तलामा भएको आगलागीबाट ४ करोड रुपैयाँभन्दा बढीको क्षति भयो। आगो निभाउन धरानको दमकल पहिला आइपुग्यो। त्यसकै भोलिपल्ट इटहरी चोककै एक फ्रेस हाउस पनि आगोले ध्वस्त भयो। आगो निभेपछि मात्र दमकल आइपुगेपछि स्थानीय रुष्ट भए। ० यही ठाउँमा २०१० सालमा आगलागी हुँदा ५० भन्दा बढी परिवार विस्थापित भएका थिए। त्यो घटना त्यति बेलाको ठूलो विपत्ति थियो। त्यसयता बर्सेनि आगलागी र बाढीले स्थानीयलाई दुःख दिँदै आएको विभिन्न घटनाले देखाउँछ। ० इटहरी४ पारुहाङ चोकमा २०७५ वैशाखमा मध्यरातमा आगलागी भयो। आगो निभाउन ५ सय मिटर पर रहेको दमकललाई बोलाइयो। तर, त्योभन्दा पहिला १८ किलोमिटर पश्चिममा रहेको इनरुवा नगरपालिकाको दमकल आयो। त्यस बेला चारवटा पसल जलेर नष्ट भए। १ करोड लगानी डुब्यो। ० अर्को चारतले भवनको तेस्रो तलामा २०७५ कात्तिकमा आगो लाग्यो। वरपरका केही पसलसहित १० करोड रुपैयाँको क्षति भयो। आगो निभाउन केही दमकल त पुगे तर उचाइमा लागेको आगो भएकाले त्यसको क्षमताले भ्याएन। त्यसपछि नजिकै रहेको सेन्ट्रल प्लाजाको बोरिङ पम्प प्रयोग गरियो। अग्ला भवनका माथिल्ला तलामा भएको आगलागीले ठूलो आर्थिक क्षति पुर्याएको छ। आगो निभाउन प्रविधि, दमकल कर्मचारीमा आवश्यक सीप तथा उपकरण अभावका कारण इटहरीवासीले बर्सेनि क्षति भोगिरहेका हुन्। दमकलको भूमिका प्रभावकारी नभएको भन्दै स्थानीयले आलोचना गर्ने गरेका छन्। त्यसैले इटहरीमै रहेका सेना र प्रहरीको सहयोग लिने गरिन्छ। दमकल र दमकल कर्मचारी मात्रको भर पर्यो भने त आगो निभ्दैन, इटहरीका सरोज कोइराला भन्छन्, निभाउनै डराउँछन्। दमकलप्रतिको अविश्वासको मुख्य कारक हो, समयमा घटनास्थलमा नपुग्नु। मुख्य चोकबाट इटहरी उपमहानगरपालिका नजिकै छ। त्यहाँका कर्मचारी दमकल लिएर छेउछाउकै घटनामा ढिलो पुग्छन्। पारुहाङ चोकको घटना होस् वा बिग बारमा लागेको आगो, दमकल ढिलो आएको भन्दै स्थानीय आक्रोशित भएका थिए। दुई मिनेट पनि नलाग्ने बाटोमा आधा घण्टासम्म ढिलो गरेपछि आफ्नो गरिखाने पसल जलेको पदम अधिकारी बताउँछन्। ढिलो हुनुको मुख्य कारण भनेको दमकलभन्दा कर्मचारी केही टाढा रहनुलाई औंल्याइएको थियो। दमकलभन्दा १ सय ५० मिटर पर रहेको भवनको तेस्रो तलामा बस्ने कर्मचारीसम्म सूचना पुग्न र उनीहरू तयार हुन समय लागेको उपमहानगरका अधिकारी बताउँछन्। उपमहानगरपालिकाले गेटमै कर्मचारी बस्ने व्यवस्था गर्न लागेको छ। गेटनजिकै सार्वजनिक शौचालय र त्यसमाथि दमकल कर्मचारी बस्ने क्वार्टर बनाउने योजना रहेको उपमेयर लक्ष्मी गौतम बताउँछिन्। कर्मचारीको बिजोग इटहरी उपमहानगरपालिकामा एउटा मात्र दमकल सञ्चालनमा छ। पाँच वर्षअघि किनिएको हो त्यो दमकल। अर्को एउटा २० वर्ष पुरानो दमकल आठ महिनादेखि थन्किएको छ। मर्मत गर्न कार्यालय उदासीन देखिन्छ। इटहरीको दमकललाई चारै दिशाका सहरहरूमा हुने आगलागी निभाउन बोलाउने गर्छन्। तर, नगरमै भने पर्याप्त दमकल छैन। त्यसमाथि दमकल कर्मचारीका लागि भरपर्दो सुरक्षा प्रबन्ध छैन। वारुणयन्त्र नियन्त्रक इन्चार्ज जेबी राईका अनुसार सुरक्षागार्डले लगाउने वर्दी लगाएर आगो निभाउनुपरेको छ। फायरम्यानले लगाउने पोसाक छैन, आगो निभाउने मान्छे भनेर मात्रै हुँदैन, सुरक्षा साधनको पनि व्यवस्था हुनुपर्यो, उनी भन्छन्। इटहरीमा घर थपिँदा छन्। तर, अग्लो घरमा आगलागी भए सिँढीको आवश्यकता पर्छ, जुन इटहरीको दमकलसँग छैन। अग्लो घरमा लागेको आगो निभाउने क्षमता दमकलसँग नभएको उनी बताउँछन्। उपमेयर गौतम भने दमकलले प्रभावकारी रूपमा काम गरेको दाबी गर्छिन्। दमकललाई अझै प्रभावकारी बनाउने योजनामा रहेको उनको भनाइ छ।"
५ लाख घुस खाने मालपोत प्रमुखविरुद्ध मुद्दा,"काठमाडौं : भूमिसुधार तथा मालपोत कार्यालय सिरहाका निमित्त कार्यालय प्रमुख मालपोत अधिकृत रामबाबु मण्डलविरुद्ध घुस मुद्दा दर्ता भएको छ। प्रमुख मालापोत अधिकृत मण्डलले सेवाग्राहीसँग ५ लाख घुस लिएका थिए । अख्तियार दुरुपयोग अनुसन्धान आयोगले घुस लिदा लिदै उनलाई पक्राउ गरेको थियो। अख्तियारले उच्च अदालत जनकपुर, राजविराज इजलासको पुनरावेदनमा विचाराधिन रहेको मुद्दाको सिलसिलामा सेवाग्राहीसँग घुस लिएका मण्डलविरुद्ध विशेष अदालतमा मुद्दा दायर गरेको छ । विचाराधिन मुद्दामा सेवाग्राहीको नाममा कायम हुन आएको खुल्ने निर्णयसहितको माग भएको कागजात उपलब्ध गराउन आनाकानी गर्दै घुस लिएको अख्तियारको दाबी छ। मण्डलविरुद्ध भ्रष्टाचार निवारण ऐन बमोजिम जरिवाना र कैद सजायको मागसहित विशेष अदालत, आरोपपत्र दायर गरिएको छ ।"
गाउँमा पानी आएपछि अब चोर्नु परेन,"मेलम्ची : मेलम्ची नगरपालिका८, क्यौरानीकी सिता गिरीलाई केही महिना अघिसम्म खानेपानीको चिन्ताले रातभर निद्रा लाग्दैनथ्यो । राति छिमेकी गाउँमा लगेको पाइप लाइनबाट पानी चोर्न नपाए भोलि बिहान पानी थाप्न घण्टौ कुर्नुपर्ने बाध्यताले उनी निदाउन सक्दैनथिइन् । केही महिनायतादेखि भने गाउँमै खानेपानी योजना सञ्चालनमा आएपछि सीता र उनका छिमेकीलाई पानी चोर्नुपर्ने बाध्यता टरेको छ । सेवक नेपाल र जनहित ग्रामीण सेवा समितिको साझेदारीमा सिस्नेखोला रामदल टोल खानेपानी योजना सम्पन्न भएपछि छिमेकी गाउँमा लगेको लाइनबाट पानी चोर्नुपर्ने बाध्यता टरेको हो । यो योजना सम्पन्न हुनुअघि पल्लो गाउँमा लगेको लाइनबाट राति पानी चोरेर दैनिक उपभोगका लागि खानेपानीको जोहो गथ्र्यौं, स्थानीय गृहिणी नक्कली गिरीले भनिन्, यो योजना सम्पन्न भएपछि हामीलाई पानीको चिन्ताले सताउन छाडेको छ । भूकम्पपछि आफ्नो थलोमा घर बनाउन सम्भव नभएका कारण नया ठाउँमा सरेका स्थानीयले खानेपानी समस्या भोग्नुपर्दा यो योजना सञ्चालनमा ल्याएको उपभोक्ता समितिका अध्यक्ष हरिलाल गिरीले बताए । गिरी भन्छन्, गाउँमा खानेपानी नहुँदा छिमेकी गाउँमा लगेको लाइनबाट पानी चोर्नुपथ्र्यो । हरेक रात पानी चोर्दा छिमेकीसँग समेत दुस्मनी बढ्न थालेको थियो । दातृ संस्था र स्थानीय जनसहभागिता समेत गरी १० लाख ५८ हजार छ सय २९ रुपैयाँको लागतमा योजना सम्पन्न भएको जनहितका कार्यक्रम संयोजक प्रकास नेपालले बताए । खानेपानी योजना अन्तर्गत ३३ परिवारले उपभोग गर्ने गरी नौ वटा धारा सञ्चालनमा ल्याइएको सेवककी प्राविधिक अनिता नेपालले जानकारी दिइन् । करिव एक किलोमिटर टाढाबाट गाउँमा खानेपानी ल्याइएको छ । योजना सम्पन्न भएपछि पनि सफा खानेपानीलाई निरन्तरता दिन जनहितले आवश्यक सहजीकरण तथा मर्मत सम्भार कोषको व्यवस्था गरेको कार्यक्रम निर्देशक राजेन्द्र शर्माले बताए ।"
कन्सर्टको रकमले एम्बुलेन्स,"पथलैया : बाराको पथलैयामा सांगितिक कार्यक्रम(कन्सर्ट)बाट उठेको रकमले एम्बुलेन्स किनिएको छ। गत वर्ष पथलैयामा आयोजना भएको सांगितिक कार्यक्रमबाट युवाले गाउँका लागि एम्बुलेन्स खरिद गरेका छन्। करिब १७ लाख मूल्यमा खरिद गरिएको एम्बुलेन्सको एक कार्यक्रमकाबीच जीतपुरसिमरा उपमहानगरपालिकाका नगर प्रमुख डाकृष्ण पौडेलले उद्घाटन गरेका हुन्। एम्बुलेन्सको उद्घाटन गर्दै नगर प्रमुख डापौडेलले सांगितिक कार्यक्रम गरेर एम्बुलेन्स खरिद गर्न युवाले देखाएको सक्रियताको प्रशंसा गरे। सांगितिक कार्यक्रमबाट मानविय कार्यमा टेवा पुर्याउने काम युवाबाट भएको छ, यो अत्यन्तै प्रशंसनीय छ, नगरप्रमुख डापौडेलले भने,सामाजिक विकास र रुपान्तरणमा युवाको भूमिका अहम हुन्छ भन्ने उदाहरण पनि यसले दिएको छ। नगरप्रमुख डापौडेलले एम्बुलेन्स खरिद र सञ्चालनका लागि उपमहानगरपालिकाको कार्यलयले पाच लाख रकम उपलब्ध गराउने घोषणासमेत गरे। एम्बुलेन्स खरिदसँगै यसको सञ्चालन र ब्यवस्थापन अत्यन्तै चुनौतीपूर्ण रहने भन्दै डापौडेलले मानविय सेवाका निम्ति एम्बुलेन्सलाई नियमित संचालन गर्न निति बनाएर अघि बढ्न युवालाई सुझाए।"
प्रधानमन्त्रीको कडा निर्देशन : सडक दुर्घटना घटाउने उपाय तत्काल खोज्नुस्,"काठमाडौं : प्रधानमन्त्री केपी शर्मा ओलीले सम्बन्धीत निकायलाई सडक दुर्घटना घटाउने उपाय तत्काल खोज्न निर्देशन दिएका छन्। गृह र भौतिक पूर्वाधार तथा यातायातमन्त्री तथा मन्त्रालयका पदाधिकारीहरुलाई सडक दुर्घटना न्यून गर्ने कार्ययोजना बनाएर तत्काल लागू गर्न निर्देशन दिएका हुन्। पछिल्लो समय सडक दूर्घटनाका खबर आउन थालेपछि त्यसको न्यूनीकरणका उपाय खोज्न प्रधानमन्त्री ओलीले सडक पूर्वाधार तथा गृह मन्त्रालयका पदाधिकारीहरुलाई सोमबार बोलाएर यस्तो निर्देशन दिए। गृहमन्त्री रामबहादुर थापा, भौतिक पूर्वाधार तथा यातायात मन्त्री बसन्तकुमार नेम्वाङ, गृहसचिव, भौतिक पूर्वाधार तथा यातायात सचिव, प्रहरी प्रमूख, ट्रफिक प्रहरी प्रमुख, सडक विभाग र यातायात व्यवस्था विभागका महानिर्देशक लगायतको समूहलाई प्रधानमन्त्रीले संयुक्त रुपमा निर्देशन दिएका छन्। सिन्धुपाल्चोकको सडक दूर्घटनामा आमाको निधन भएर दूधे बालक बेवारिस भएको खबर पढेँ, विरामी अवस्थामा रहेर हो कि, म निकै भावुक भएँ, हिजो खाना खान र सुत्न पनि सकिनँ, प्रधानमन्त्री ओलीले भने,यस्ता दूर्घटनाले ठूलो संख्यामा सक्षम जनशक्तिको क्षति भएको छ, त्यसले कति बृद्धबृद्धा र बालबालिकालाई बेसहारा बनाएको छ? यसलाई तत्काल रोक्ने कार्ययोजना बनाउनु पर्यो। प्रधानमन्त्री ओलीले निजी सवारी साधनको तुलनामा सार्वजनिक यातायात दुर्घटना हुँदा ठूलो जनधनको क्षति हुने औंल्याउँदै सार्वजनिक यातायातका चालकहरुलाई तालिम, लाइसेन्सको पुनर्परीक्षण, सडक पूर्वाधार प्रयोगको अनूमतिमा गम्भीर परीक्षण गर्न निर्देशन दिए। सिट भन्दा बढी यात्रु राख्न नदिने, छतमा यात्रु राख्न नदिने, निर्माण पूरा नभएका वा यातायात सञ्चालनका लागि योग्य नभएका सडकमा सञ्चालन अनुमति नदिने, चालकको क्षमता परीक्षण गर्नेजस्ता काम तत्काल गरिहाल्नुस् प्रधानमन्त्री ओलीले भने,सडक पूर्वाधारको स्वीकृति गर्दा डबललेन घटीको संरचना स्वीकृत नगर्नुस्, सडकको डिलमा ग्रास ब्यारियार अनिवार्य निर्माण गर्ने व्यवस्था गर्नुस्, सडकमा स्पिडब्रेकरको अनिवार्य व्यवस्था गर्नुस्, बस चालकको कक्षमा ध्यान अन्तै मोड्ने खालका मानिस तथा समग्री छन् भने हटाउने स्पष्ट नियम बनाउनुस्। हवाई दूर्घटनामा जस्तै हरेक सडक दूर्घटनाका कारणहरुको छानविन गरी प्रतिवेदन तयार गर्न र सोही अनुरुपको सुधार गर्न प्रधानमन्त्री ओलीले निर्देशन दिए। प्रधानमन्त्रीको निर्देशन अनुरुप यस आर्थिक वर्षमा भएका सडक दूर्घटनाको छानविन गरि प्रतिवेदन सार्वजनिक गर्ने प्रतिवद्धता गृहमन्त्रालयले व्यक्त गरेको छ। छलफलमा गृहसचिव प्रेमकुमार राईले सडक दूर्घटनाको वर्तमान अवस्था, न्यूनिकरणका उपाय र रोकथामका लागि भएका प्रयासबारे प्रतिवेदन प्रस्तुत गरे। यस्तै भैतिक पूर्वाधार मन्त्रालयका सचिव देवेन्द्र कार्की र ट्राफिक प्रहरी प्रमूख भीम ढकालले पनि आआफ्नो विभागबाट भएका प्रयासबारे ब्रिफिङ गरे।"
मुस्ताङमा हिउँ : पोखराजोमसोम हवाई सेवा अझै प्रभावित,जोमसोम : मौसम प्रतिकुल भएर गत बिहिबारदेखि पोखराजोमसोम हवाई सेवा प्रभावित भएको छ । हिमपातपछि मुस्ताङको मौसम खुले पनि उत्तरी हावाको प्रभावले उडान प्रभावित भएको जोमसोम नागरिक उड्डयन कार्यालयले जनाएको छ । सोमबार पोखराको मौसममा सुधार नभएकाले जोमसोममा जहाज आउन नसकेको जोमसोम नागरिक उड्डयन कार्यालयका प्रमुख दिपक बिकले बताए । उनले हिउदयामसंगै उडान घटेको उल्लेख गरे । तारा र सुमित एअरलाईन्सले पोखराजोमसोम नियमित हवाई सेवा दिइरहेकोमा हिउदयामसंगै सुमित एअरले हवाई उडान केही महिनाका लागि बन्द गरेको छ । अत्याधिक चिसो र हिमपात पर्ने भएकाले सुमित एअरले उडान स्थगित गरेको जनाएको छ । तारा एअरले भने पोखराजोमसोम हवाई सेवालाई १२ महिना निरन्तरता दिइरहेको छ । अहिले पर्यटक नभएकाले दैनिक एकदेखि दुईवटा उडान हुने गरेको तारा एअरका जोमसोम प्रतिनिधि सुचन लालचनले जानकारी दिए । शुक्रवार परेको हिउँले कागबेनीदेखि मुक्तिनाथसम्म प्रभाव पारेको छ । मुक्तिनाथ जाने कालोपत्रे सडकमाथि हिउँ परेकाले ठुला सवारी साधन मुक्तिनाथ जान नसकेको र हलुका चार पांग्रे सवारी साधन मात्र जान सक्ने अवस्था रहेको वारागुङ मुक्तिक्षेत्र पालिकाका सूचना अधिकारी सूर्य तिमिल्सिनाले जानकारी दिए । हिमपातले उपल्लो मुस्ताङ सडकसमेत अवरुद्ध भएको छ । सडकमाथि बाक्लो हिउँ जमेकाले उपल्लो मुस्ताङको यातायात सेवा अवरुद्ध बनेको घिलिङका स्थानीय निमा विवशले जानकारी दिए । मुस्ताङमा तापक्रम दिउँसो माइनस ५ र राती माइनस १५ सम्म पुग्ने गरेको छ । चिसोकै कारण खर्कको गोठमा राखिएका याकचौरी र भेडाच्याङग्रा बस्ती नजिक सार्नु परेको पशुपालक किसान भुपिन शेरचनले जानकारी दिए ।
मुग्लिन सडक चार घण्टा किन बन्द हुन्छ ? (फाेटाेभिडियाे),"चितवन : नारायणगढमुग्लिन सडकखण्ड अन्तर्गत जोखिमयुक्त आठ स्थानमा पहिरो नियन्त्रणको काम सुरु भएको छ। पहिरो नियन्त्रणका लागि शुक्रबारबाट हरेक दिन चार घण्टा सवारी आवागमन रोकेर काम थालिएको हो। यी क्षेत्रमा वर्षातको बेला बारम्बार पहिरो खस्दा यात्रुहरु सास्ती व्यहोर्न बाध्य थिए। नारायणगढमुग्लिन सडक स्तरोन्नतिको क्रममा ३२ स्थानलाई पहिरोको जोखिमयुक्त क्षेत्र तोकिएको छ। यसअघि २४ स्थानमा पहिरो नियन्त्रणको काम सकिए पनि बाँकी आठ स्थानमा शुक्रबारदेखि काम थालिएको हो। जलविरे, भालुढुङ्गा, चार किलो, तोपे खोला, घुमाउने, कालिखोलामा पहिरो नियन्त्रणका लागि 'रक नेटिङ'को काम गरिने छ। गाईघाट र भोर्लेमा बायो ईञ्जिनियरिङको उपायबाट नियन्त्रण गर्न लागिएको छ। १२ करोड लगानीमा सुरु गरिएको पहिरो नियन्त्रण छ महिनामा सम्पन्न गर्ने गरी बज्रमारा हिमसगरमाथा न्यू टेक्निकल जेभीले ठेक्का पाएको छ। टेण्डर ढिलो हुँदा काम ढिलो सुरु भएको आयोजनाका सूचना अधिकारी शिव खनालले बताए।"
जीर्ण घरमा कठ्याङ्ग्रिँदै बालबालिका (भिडियाे रिपोर्ट),"थकम (धादिङ) : जीर्ण घर, जहाँ बस्छ एक परिवार, छैन खाना, न त छन् ओढ्ने ओच्छ्याउने कपडा, धादिङको थाक्रे गाउँपालिका५ थकम गाउँमा बस्ने एउटा परिवारको कथा हो यो। यो परिवारका तीन बालबालिका अभाव र गरिबीसँग जुधेर भोकभोकै चिसो जाडोमा कठ्याङ्ग्रिरहेका छन्। गरिबीको कारण कोही मर्नुपर्दैन भन्ने प्रधानमन्त्री केपी शर्मा ओलीको भनाईलाई कविता खतिवडाको परिवारले दिनहुँदिन भोगिरहेको पीडाले गिज्याइरहेको छ। घर मुलिहरु (श्रीमान श्रीमती) दुबै अपाङग छन्। न उनीहरुसँग बस्ने बास छ। न त खाने गाँस छ। पेटभरि खान पाउने त परको कुरा भूकम्पले जीर्ण बनाएको घरमा ज्यान जोखिममा राखेर बसिरहेका छन् यिनिहरु। कविताको श्रीमान द्धारिकाको एउटा हातले काम गर्दैन, कविता पनि दुबै गोडाले भर पाउने गरि टेक्न सक्दिनन्, हिँडडुल गर्नपनि हातको सहारा चाहिन्छ। जीर्ण घरको भग्नावशेष पनि कुन बेला भत्किएर पुरिन्छ, केही थाहा छैन। तर, पनि त्यही घरमा जीवन गुजार्नुपर्ने बाध्यतामा छ खतिवडा परिवार। उनीहरुको विजोग देखेर छिमेकीले एउटा पुरानो कम्वल त दिएका छन्। त्यही कम्वल ओढेर र त्रिपाल ओच्छ्याएर त्यही भग्नावशेष घरको पिढिमा ५ जना लहरै सुत्छन्।"
छोराछोरी सरह बिरुवा हुर्काउँदै नेपाली सेना,"'छोराछोरी हुर्काउनभन्दा यसलाई धेरै मेहनत लागेको छ, यो त अझै सानो छ, ठूलो बनाउन त अझै धेरै समय लाग्छ', नेपाली सेनाका हवल्दार यमबहादुर गिरी भन्छन्। नेपाली सेनाको मकवानपुरस्थित राजदमार बेसक्याम्पमा गिरीलगायतको समूह हरेक बिहान तिनै साना बिरुवा हुर्काउन जुट्छ। 'देशको सेवामा जुट्दा घर परिवार हेर्न पाइएन भन्ने कुनै गुनासो छैन, यी पनि आफ्नै छोराछोरीजस्तै लाग्छन्, यी साना बिरुवाले पानी पाएनन् कि, ओइलाएकी भन्ने चिन्ता लागिरहन्छ, किराले खालान् भन्ने उस्तै डर पनि छ', पानी छरिरहनुभएका हवल्दार गिरीले भने,'आफैले ल्याएर उमारेका यी बिरुवा राम्रोसँग हुर्के भने मेरा लागि त्यो नै सबैभन्दा ठूलो खुशी लाग्ने विषय बन्न सक्छ।' नेपाली सेनाले निर्माण गरिरहेको काठमाडौँतराई मधेश द्रुतमार्गको सडक क्षेत्रमा पर्ने रुख तथा बिरुवा काटिएका छन्। त्यही काटिएका रुखको सट्टामा रोप्नुपर्ने बिरुवा हुर्काउने काममा नेपाली सेनाका प्रमुख सेनानी सुशीलकुमार कार्कीको नेतृत्वमा एउटा टोली नै परिचालित छ। सेनाको ८ नं बेस क्याम्प राजदमार र १० नं निजगढमा नर्सरी नै तयार गरिएको छ। नर्सरीमा केही भर्खर उम्रिएका बिरुवा छन् भने केही अन्यत्र सार्न लैजान ठिक्क भएका छन्। ती बिरुवा हुर्काउन खटिएका सेनाका प्रमुख सेनानीदेखि सिपाहीसम्मले आफूले रोपेको, पानी छिटेको र स्याहारसुसार गरेका बिरुवालाई आफ्ना सन्तानभन्दा बढ्ता माया गरेका छन्। 'हाम्रा लागि यी बिरुवा छोराछोरीभन्दा कुन अर्थमा कम छन्। यी हुर्कदै जाँदा लाग्छ, मेरो घरमा पनि मेरा सन्तान यसैगरी बढिरहेका छन्', नर्सरीमा काम गरिरहेका गिरीले भने,'मेरा लागि त यी प्राणभन्दा प्रिय छन्।' ठूला विकास निर्माणको काम अगाडि बढाउँदा निश्चितै रुपमा रुख बिरुवा काटिन्छन्। त्यसको सट्टामा बिरुवा रोप्नैपर्छ, वातावरणीय सन्तुलनका लागि। देशकै पहिलो र महत्वाकांक्षी परियोजनाको रुपमा रहेको द्रुतमार्गमा हालसम्म १७ हजार ९४९ र भविष्यमा पुल तथा सुरुङ निर्माणको क्रममासमेत हटाउनुपर्ने रुख सङ्ख्या दुई हजार ७० रहेका छन्। ती बिरुवा काटिएपछि एक रुख बराबर २५ बिरुवा रोप्नुपर्ने वन तथा भूसंरक्षण विभागबीच समझदारी भएको छ। सोही समझदारीलाई कार्यान्वयन गर्ने लक्ष्यसाथ सेनाले ७ नं बेसक्याम्प अर्थात राजदमार बेसक्याम्प र निजगढ बेसक्याम्पभित्र दुई वटा नर्सरीमा बिरुवा हुर्काइरहेको छ। राजदमारमा मात्रै खयर ४० हजार ५९५ वटा , इपिलइपिल १५ हजार ३५५ वटा, सिमल सात हजार ८९५, सिसौ चार हजार ५२०, अमला ५५, अन्य एक हजार ५०० गरी कूल ७० हजार ४२० बिरुवा तयार पारिएको छ। सो बेसक्याम्पमा मात्रै कूल ७० हजार ४२० बिरुवा हुकर्ने चरणमा छन्। यस्तै निजगढ बेसक्याम्पको नर्सरीमा मात्रै टिक ४९ हजार ४००, खयर ३६ हजार, सिमल चार हजार ५००, सिसौ दुई हजार २००, अमला एक हजार ५००, निम ६००, बेल ५०० र अन्य एक हजार गरी कूल एक लाख १० हजार ७०० वटा बिरुवा नर्सरीमा हुर्कने क्रममा छन्। सेनाले दुई वटा बेसक्याम्पमा गरी कूल एक लाख ८१ हजार १२० बिरुवा अन्यत्र सार्न तयार हुने क्रममा छन्। सेनाको अनुशासन पनि छँदै छ, त्यसमाथि अपनत्व भएपछि छोटै समयमा विभिन्न प्रजातिका बिरुवा हुर्काउन सकिँदो रहेछ भन्ने पुष्टि सेनाले स्वयं गरेको छ। राजदमार क्याम्पमा नै कार्यरत सिपाही रञ्जित विकले पनि अन्य सहकर्मीसँगै बिरुवाको स्याहारसुसारमा छन्। कतिको गाह्रो छ बिरुवा हुर्काउन भन्ने प्रश्नमा उनले भने,'गाह्रोभन्दा पनि हामी सबैको मेहनत परेको छ। यी बिरुवा बढ्दै गएका छन्, मलाई पनि खुशी दिएको छ, मानिसका मात्रै नभई हरेक जीवजन्तुका पनि साना बच्चा धेरैलाई राम्रा लाग्छन्। सेनाको रेखदेखमा उमारिएका विभिन्न प्रजातिका बिरुवा पनि त्यस्तै राम्रा र आकर्षक छन्। निजगढ बेसक्याम्पमा साना बिरुवामा पानी हाल्दै गरेका नवराज अर्याललाई पनि नर्सरीमा काम गर्दा खुशी लाग्छ।'"
अब सबै स्थानीय तहमा सार्वजनिक पुस्तकालय,"काठमाडौं : सरकारले सबै स्थानीय तहमा कम्तीमा एउटा सार्वजनिक पुस्तकालय स्थापना गर्ने भएको छ। यस्ता पुस्तकालयलाई आधुनिक सूचना तथा सञ्चार प्रविधियुक्त बनाइने शिक्षा विज्ञान तथा प्रविधि मन्त्रालयले हालै सार्वजनिक गरेको शिक्षा नीतिमा उल्लेख छ। नीतिमा पुस्तकालयलाई जनोपयोगी, सेवामुखी र आत्मनिर्भर बनाउँदै लैजाने एवं यस्ता पुस्तकालयबाट स्थानीय तहका सबै वडाहरूमा स्याटलाईट तथा घुम्ती पुस्तकालय सेवा सञ्चालन गरिने जनाइएको छ। आधारभूत तहदेखि उच्च शिक्षासम्म सबै शैक्षिक संस्थाहरूमा पुस्तकालय विकास, व्यवस्थापन तथा सञ्चालनको मापदण्ड तयार गरी पर्याप्त सन्दर्भसामग्री सहितका पुस्तकालयहरू स्थापना गरिने मन्त्रालयका पवक्ता दीपक शर्माले बताए। आजीवन सिकाइ तथा निरन्तर शिक्षाको लागि स्थानीय तहको प्रत्येक वडामा सामुदायिक सिकाइ केन्द्र स्थापना गरी आवश्यकता अनुसार विस्तार तथा सुदृढीकरण गरिने पनि सरकारी योजना छ। अनौपचारिक तथ्यांक अनुसार अहिले मुलुकभर एक हजार ५ सयको हाराहारीमा सार्वजनिक पुस्तकालय छन्।"
अन्तर्राष्ट्रिय मैथिली सम्मेलन विराटनगरमा,"विराटनगर : मैथिली भाषा, संस्कृतिको संरक्षण तथा प्रवर्द्धन गर्न विराटनगरमा दुई दिने अन्तर्राष्ट्रिय मैथिली सम्मेलन हुने भएको छ। मैथिली एसोसिएशन नेपालको आयोजनामा पुस ६ र ७ गते विराटनरमा १७ औं अन्तर्राष्ट्रिय मैथिली सम्मेलन हुन लागेको हो। मैथिली युवा पुस्ताहरुलाई प्राचिन मैथिली संस्कृति तथा संस्कृतिप्रति अभिरुची बढाउनुको साथै भ्रमण वर्ष सन २०२०लाई सफल बनाउने आयोजना हुने सो सम्मेलनमा मैथिली भाषा, संस्कृति, रहनसहन, पहिरन लगायतका विषयहरुमा व्यापक विमर्श हुनेछ। नेपाल र भारतका मैथिली भाषाका अगुवाहरुले संस्कृति तथा भाषाको उत्थानको लागी मैथिल विद्वान तथा कवि, कलाकारसँग छुट्टाछुट्टै विचार विमर्श गरिने मैथिली एसोसिएशनका अध्यक्ष प्रविण नारायण चौधरीले बताए।विराटनगरमा आइतबार पत्रकार सम्मेलनको आयोजना गरेर चौधरीले दुबै देशका मैथिली अभियन्ता संघ संस्थाका करिब २ सय ५० प्रतिनिधिहरुको सहभागीता हुने जानकारी दिए। पहिलो दिन झाँकी, प्रदर्शन गर्नुको साथै मैथिली, भोजपुरी, थारु , राजवंशी, हिन्दी, मारवाडी र नेपाली भाषाका कविद्वारा बहुभाषिक कवि सम्मेलनसँगै मैथिली हास्य कविता, गीतगजल र पारम्परिक नारदी कीर्तनको आयोजना हुनेछ। उक्त सम्मेलनको उद्घाटन पूर्वप्रधानमन्त्री तथा सत्तारुढ नेपाल कम्युनिस्ट पार्टी (नेकपा)का कार्यकारी अध्यक्ष पुष्पकमल दाहाल प्रचण्डले गर्ने कार्यक्रम छ।"
सडकको हिउँ पन्छाउँदै प्रहरी र स्थानीय,बेंसीसहर : भारी हिमपातपछि अवरुद्ध बनेको हिमाली जिल्ला मनाङको सडक सुचारु भएको छ। तीन दिनदेखि अवरुद्ध सडक हिउँ हटाएर नेपाल प्रहरीले सुचारु गरेको हो। मंसिर २७ गतेदेखि भएको हिमपातले मनाङको चामे गाउँपालिका १ तिमाङदेखि मनाङ ङिस्याङ गाउँपालिका ९ खाङसारसम्मको सडक अवरुद्ध बनेको थियो। यता बेसीसहर चामे सडकको धारापानी दानाक्युदेखि चासेसम्मको सडक पनि अवरुद्ध बनेको थियो । जिल्ला प्रहरी कार्यालय मनाङका प्रमुख डिएसपी टिकाबहादुर कार्कीको कमाण्डमा खटिएका ३५ जना प्रहरी र स्थानीय मिलेर हिउँ पन्छाएका हुन् । हिउँ पन्छाएपछि पैदल हिँड्न र सवारी साधान गुडाउन सहज भएको डिएपसी कार्कीले बताए । वरपरका डाँडाकाँडा हिउँले ढाकिएपछि मनाङको जनजीवन प्रभावित भएको छ । बिहान बेलुकाको तापक्रम माइनस ६ डिग्री पुग्ने गरेको छ । चिसोले पानी तथा झरना जम्न थालेका छन् । स्थानीय घर बाहिर निस्कन र काम गर्न सकेका छैनन् । कार्यालयमा सेवाग्राही घट्न थालेको प्रमुख जिल्ला अधिकारी पुष्पराज पौडेलले बताए ।
अन्नबालीको विकल्प खोज्दै हात्ती पीडित,"धनगढी : कञ्चनपुरको दक्षिणी क्षेत्रका स्थानीय अन्नबालीको विकल्प खोज्न थालेका छन् । भारतको दुधुवा नेशनलपार्क र शुक्लाफाँटा बन्यजन्तु आरक्षसँग सीमा जोडिएका स्थानीय हरेक वर्ष हात्तीले खन्नबाली सखाप पारिदिन थालेपछि त्यसको विकल्पको खोजीमा लागेका हुन् । अन्नबाली, धान, गहुँ, मकै, दलहन बाली, चना, मुसुरोलगायत बाली हात्तीले बर्षेनी सखाप पारिदिन थालेपछि उनीहरुले विकल्पमा नगदे बाली क्यामोमाइल र मेन्था खेती गर्न थालेका छन्। कञ्चनपुरको पुर्नवास नगरपालिका११ अमरवस्तीमा रहेको अमर गोकुल सामुदायिक वनमा जडिबुटी प्रशोधन केन्द्र स्थापना भएपछि क्यामोमाइल र मेन्था खेतीमा लागेको किसानले बताए। 'प्रशोधन केन्द्र खोलिएपछि क्यामोमाइल र मेन्था खेतीबाट पनि अन्नबाली बराबरको नगद पाउन सकिने भएकाले किसान जंगलको आसपासमा यसको खेती गर्न थालेको स्थानीय कृषक भरतबहादुर चन्दले बताए। 'अन्नबाली लगाए हात्तीले नोक्सान गरिदिन्छ, उनले भने, 'क्यामोमाइल र मेन्थाजस्ता बास्नादार जडिबुटी भने हात्तीले मुखमै राख्दैन।' कञ्चनपुरको दक्षिणी क्षेत्र पुर्नवास नगरपालिका, बेलौरी नगरपालिका, कष्णपुर नगरपालिकाको दक्षिणी क्षेत्र, बेदकोट नगरपालिका र शुक्लाफाँटा नगरपालिकाका धेरै वडाहरु शुक्लाफाँटा बन्यजन्तु आरक्ष र भारतको दुधवा नेशनल पार्कसँग जोडिएका छन्। यी स्थानीय तहका अधिकांश गाउँमा हात्तीले बारम्बार दु:ख दिने गर्छ। हात्तीले बाली नाली नोक्सानी गर्न थालेपछि नगदे बालीतर्फ लागेको किसानले बताए। सो क्षेत्रमा खाद्यान्न बाली मात्र होइन जंगली हात्तीले मानवीय क्षति समेत गर्दै आएको छ। अन्न लगाएमा हात्तीले सखाप पारिदिन थालेपछि स्थानीय सामुदायिक वन र तराई भूपरिधि कार्यक्रमको सहयोगमा प्रशोधन केन्द्र खोलिएको हो। प्रशोधन केन्द्र खोलिएपछि किसान सुरुमा ३ देखि ५ कठ्ठासम्म जडिबुटी खेती सुरु गर्ने गरेका छन् । ३ कठ्ठामा क्यामोमाइल खेती सुरु गरेको पुर्नवास११ का किसान शेरबहादुर सिंहले बताए । 'क्यामोमाइल लगाएपछि धान, गहुँ भन्दा दोब्बर फाइदा हुने रहेछ,' उनले भने । 'त्यसैले यस वर्षदेखि सुरु गरेको हो । एक किलो क्यामोमाइलको २ हजार ६ सय देखि ५ हजारसम्म मूल्य पर्ने गरेको छ।' जंगली जनावरले क्यामोमाइल, मेन्थाजस्ता जडिबुटीहरु नखाने भएकाले पुर्नवास नगरपालिका मात्र ३३ घर परिवार यसको खेती गर्दै आएका छन् । क्यामोमाइल मंसिर महिनामा लगाएपछि फागुनमा तयार हुन्छ भने मेन्था चैतमा लगाएपछि असारमा काट्ने बेला हुन्छ । प्रशोधन केन्द्र खोलिएपछि क्यामोमाइल र मेन्था खेती गर्नेको संख्या बढेको जडिबुटी प्रशोधन समूहका अध्यक्ष मानबहादुर चौधरीले बताए । 'कञ्चनपुरको लालझाडी, पुर्नवास र बेलौरी सबैभन्दा हात्ती पीडित क्षेत्रमा पर्दछ, उनले भने, 'यी क्षेत्रमा अब जडिबुटीको विकल्प छैन्।' घर आगँनमै क्यामामाइल र मेन्थाको प्रसोधन गरेर तेल निकाल्न थालिएपछि स्थानीय अन्नको विकल्पका रुपमा यसको खेती गर्न थालेका चौधरीले बताए । अघिल्लो वर्ष १० घरपरिवाले क्यामोमाइलको खेती गरेकोमा यस वर्ष ३३ घर परिवारले गरेको उनले बताए । जंगली जनावरले किसानको बारीमा लगाएको अन्नबाली नोक्सान गर्न थालेपछि प्रशोधन केन्द्र खोलिएको अमर गोकुल सामुदायिक वनका अध्यक्ष दत्तनाथ सुवेदीले बताए ।"
६ वर्ष गुज्रियो तर हस्तान्तरण भएन स्वास्थ्य चौकी भवन,"भक्तपुर : भवन बनेको ६ भयो तर चाँगुनारायण नगरपालिका१स्थित दुवाकोट स्वास्थ्य चौकीले यो भवन प्रयोग गर्न पाएको छैन। ६ वर्षअघि नै हस्तान्तरण हुनुपर्ने भवन प्रयोगमा नआउँदै पुरानो देखिन थालेको छ। शहरी विकास तथा भवन निर्माण विभागले साह इञ्जिनियरिङ कन्स्ट्रक्सन प्रालिलाई २०७० असारभित्र सम्पन्न गर्ने गरी उक्त भवनको ठेक्का दिएको थियो। विभागले कन्स्ट्रक्सनसँग एक वर्षभित्र निर्माण सम्पन्न गर्ने गरी १ करोड २० लाख रुपैयाँमा सम्झौता गरेको थियो। नयाँ भवन हस्तान्तरण नभएपछि बर्थिङ सेन्टर सञ्चालनमा ल्याउने स्वास्थ्य चौकीको लक्ष्य पूरा हुन सकेको छैन। घाँसपात उम्रिएका कारण अहिले भवन परिसर खण्डहरजस्तै देखिन्छ। ठाउँठाउँमा रंग उडेर भवन फुङ बनेको छ। सरकारले उपस्वास्थ्य चौकीलाई स्वास्थ्य चौकीमा स्तरोन्नति गरेपछि ०६९ साल साउनमा दुवाकोट स्वास्थ्य चौकीको नयाँ भवन निर्माण सुरु गरिएको थियो। सम्झौता अवधिमा भवन निर्माण पूरा नभएपछि विभागले २०७३ को मंसिरसम्म म्याद थप गरेको थियो। तर, मंसिरभित्र पनि उक्त भवन पूरा भएन। त्यसपछि विभागले निर्माण कम्पनीलाई कालोसूचीमा राखेर कारबाही गर्ने भनेपछि ठेकेदारले पुनः काम सुरु गरेकै तीन वर्ष बितिसक्यो तर भवन हस्तान्तरण हुन सकेको छैन। विभागमा वरिष्ठ डिभिजन इञ्जिनियर मचाकाजी महर्जनले भवन निर्माण भने पूरा भइसकेको जानकारी दिए। तर, निर्माण व्यवसायीले सम्झौताभन्दा बढी रकमको विल पेश गरेकाले विभागबाट स्वीकृत हुन नसकेको उनले सुनाए। इञ्जिनियर महर्जनले यसअघि जे जस्तो भए पनि निर्माण पूरा भएको उक्त भवन छिटोभन्दा छिटो स्थानीय तहलाई हस्तान्तरण गरिने बताए। ठेकेदारले विभागमा बढी रकमको बिल पेस गरेकाले स्वीकृत हुन नसकेको देखिन्छ, उनले भने,अब समय धेरै नभएकाले हिसाब मिलाएर चाँडै भवन हस्तान्तरण गर्छौं। उनले काठमाडौं उपत्यकामा आधा दर्जनभन्दा बढी स्वास्थ्य चौकी विविध समस्या हस्तान्तरण हुन नसकेकोसमेत जानकारी दिए। विभागले तीन वर्षअघि नै ५ प्रतिशतमात्रै काम बाँकी भएकाले पूरा गरेर हस्तान्तरण हुने बताएको थियो। तर, अहिलेसम्म हुन नसकेकोले चाँडै भवन हस्तान्तरण हुनेमा दुवाकोट स्वास्थ्य चौकीका प्रमुख ज्ञानेन्द्रप्रसाद जोशी विश्वस्त छैनन्। नयाँ भवन हस्तान्तरण नहुँदा पुरानो साँघुरो भवनबाट स्वास्थ्य सेवा प्रवाह गर्न बाध्य भएको उनले सुनाए। साविक दुवाकोट गाविस ६स्थित स्वास्थ्य चौकी भवन साँघुरो भएपछि ३ वडास्थित पर्ति जग्गामा स्वास्थ्य चौकीको नयाँ भवन निर्माण गरिएको थियो। १६ रोपनी पर्ति जग्गामध्ये स्वास्थ्य चौकीलाई दुई रोपनी क्षेत्रफल उपलब्ध गराइएको थियो। स्वास्थ्य चौकीका इन्चार्ज जोशीले पुरानो भवनबाट सेवा प्रवाह गर्न समस्या भइरहेको गुनासो गरे। उनले भवन हस्तान्तरण भएको भोलिपल्टै सर्ने गरी तयारी अवस्थामा रहेको बताए।"
ठेकेदार कालोसूचीमा : सवा दुई अर्बका सडक अलपत्र,"धनगढी : सार्वजनिक खरिद अनुगमन कार्यालयले कालोसूचीमा राखेको रमन कन्सट्रक्सनका कारण कैलाली र कञ्चनपुरमा लागू भएको क्षेत्रीय शहरी विकास आयोजना अन्योलमा परेका छन् । पाँच वर्षमा निर्माण सक्ने लक्ष्य रहेको आयोजनाको अढाई वर्षसम्म निर्माणको काम सुरु भएको छैन । पहिले फोहरमैला व्यस्थापनका लागि जग्गा नपाएका कारण ढिलाई भएको थियो भने पछिल्लो समय कालोसूचीमा परेको रमन कन्सट्रक्सनका कारण ढिलाइ भएको हो। असारमै प्राविधिक मुल्यांकन गरेर केन्द्रमा पठाइएका फाइलहरु अहिलेसम्म आर्थिक मुल्यांकनका लागि फिर्ता आएका छैनन्। अढाइ वर्ष अघिदेखि कैलालीको धनगढी उपमहानगरपालिका र गोदावरी नगरपालिका, कञ्चनपुरको शुक्लाफाँटा नगरपालिका र भीमदत्त नगरपालिकामा झण्डै ११ अर्बको लगानीसहितको क्षेत्रीय शहरी विकास आयोजना लागू भएको थियो । आयोजनाअन्तर्गत धनगढी उपमहानगरपालिकामा साढे १० किलोमिटर, गोदावरी नगरपालिकामा १५ किलोमिटर र शुक्लाफाँटा नगरपालिकामा ४ किलोमिटर अत्याधुनिक सडकको टेन्डर भइसकेको छ । आयोजनाको धनगढीमा रहेको कार्यालयले तीनवटै स्थानीय तहमा सडक निर्माणका लागि परेका टेन्डरको प्राविधिक मुल्यांकन गरी क्षेत्रीय शहरी विकास आयोजना, आयोजना समन्वय कार्यालय काठमाडौंमा गत असारमै पठाइसकेको छ । एशियाली विकास बैंकको ऋण लगानीमा नेपाल सरकारले सञ्चालन गरेको यो आयोजनामा भीमदत्त नगरपालिका बाहेकका तीनैवटै स्थानीय तह, धनगढी उपमहानगरपालिका, गोदावरी नगरपालिका र शुक्लाफाँटा नगरपालिकामा रमन कन्सट्रक्सनले टेन्डर हालेको छ । तीनवटै नगरपालिकामा रमनले हालेको टेन्टरमा प्राविधिक मुल्यांकनमा पास पनि भएको स्रोतले बतायो । तर प्रधामन्त्री तथा मन्त्रीपरिषद्को कार्यालय मातहत रहेको सार्वजनिक खरिद अनुगमन कार्यालयले रमनलाई कालोसूचीमा राखेको भन्दै सार्वजनिक सूचना जारी गरेपछि, यी तीनवटै नगरपालिका भीत्र टेन्डर आह्वान भइसकेको, झण्डै २ अर्ब २० करोड (भ्याट बाहेक) का सडक निर्माणको काम अन्यौलमा परेको छ। २०७६ असारमा सार्वजनिक खरिद अनुगमन कार्यालयले, हुलाकी सडक निर्देशनालयको निर्णयअनुसार रमनलाई कालोसुचीमा राख्दै, अब उपरान्त उसलाई कुनै पनि ठेक्का नदिन निर्देशन जारी गरेको थियो । सो निर्देशन पछि क्षेत्रीय शहरी विकास आयोजना, आयोजना समुन्वय कार्यालय काठमाडौं पनि अन्यौलमा परेको छ । यद्यपी रमनले, त्यो निर्णयविरुद्ध सर्वोच्चमा रिट हालेको छ । त्यसको निर्णय भने आएको छैन । धनगढी उपमहानगरपालिका धनगढी उपमहानगरपालिको मुख्य बजारमा रहेको ट्राफिक चोकदेखि कैलाली पुलसम्म, सहिदगेटदेखि क्याम्पस जाने बाटोसम्म गरी १० किलोमिटरका विभिन्न ६ वटा सडकको एकै प्याकेजमा बैशाख १२ गते टेन्डर आह्वान भयो । एक अर्ब १० करोड लागतमा, फुटपाथ, ढल निकाससहितको सडक निर्माणका लागि रमन कन्सट्रक्सनसहित सिकोतुण्डी जेभी, भारतको पीआरएल प्रोजेक्ट, कालिका कन्सट्रक्सन, आशीससिएमइसी जेभी, जेडआईईसीलामा जेभी, चाइना गोन्जाउशर्मा जेभी र भारतको दिनेश चन्द्र अग्रवाल इन्फ्राकम प्राली गरी ८ वटा टेन्डर परेका छन् । 'पहिलो चरणको प्राविधिक मुल्यांकनमा रमन कन्सट्रक्स पनि परेको छ । हामीले असारमै प्राविधिक मुल्यांकन गरी केन्द्रमा पठाएका हौं, त्यतीबेला रमन कालोसूचीमा परेको थिएन, अहिले कालोसूचीमा परेका कारण पनि ढिलाई भएको भन्ने कुरा आइरहेको छ, त्यो फेरि केन्द्रकै हातमा हुन्छ,' क्षेत्रीय शहरी विकास आयोजनाका, आयोजना उप निर्देशक श्यामकुमार बुढाथोकीले भने। गोदावरी नगरपालिका गोदावरी नगरपालिकामा पनि झण्डै १५ किलोमिटर फुटपाथ, ढल निकास, अत्याधुनिक सडकका लागि २०७६ सालको बैशाख १२ गते टेन्डर आह्वान भयो । त्यसमा पनि रमन सहितका स्वदेशी र विदेशी १० वटा निर्माण कम्पनीले टेन्डर हालेका छन् । १५ किलोमिटर सडक निर्माणका लागि भ्याट बाहेकको ७७ करोड लागत रहेको छ। रमन कन्सट्रक्सन, सिकोटुन्डी जेभी, स्वच्छन्द निर्माण सेवा, कालिका कन्सट्रक्सन, भारतको आरकेआरबीपि, आशिशकुमार जेभी, जेडआईईसीलामा जेभी, चाईना गोन्जाउशर्मा जेभी, भारतको दिनेश चन्द्र अग्रवाल र भारतकै पिआरएल कम्पनीले टेन्डर हालेका छन् । गोदावरीको पनि प्राविधिक मुख्यांकन भएर फाइल असारमै क्षेत्रीय शहरी विकास आयोजना, आयोजना समुन्वय कार्यालय कार्यालय काठमाडौं पठाइ सकिएको छ । शुक्लाफाँटा नगरपालिका, कञ्चनपुर कञ्चनपुरको शुक्लाफाँटा नगरपालिकाका लागि २०७६ को बैशाख ३१ गते टेन्टर आह्वान भयो। ४ किलोमिटर सडक निर्माणका लागि ३३ करोडको लागमा आह्वान भएको टेन्डरमा रमन कन्सट्रक्सनसहितका ८ वटा निर्माण कम्पनीले ठेक्का हालेका छन् । रमन केएस जेभी, टुण्डी क्याब जेभी, श्रेष्ठएएनके जेभी, आशिष कुमार जेभी, लामा 'खडका' कृष्ण जेभी, रायमाझीखानी जेभी, गौरी पार्वती निर्माण कम्पनी, डिआरएपिआईएलशंकर माली जेभीले ठेक्का हालेका छन् । असारमै यसको पनि प्राविधिक मुल्यांकन भएर क्षेत्रीय शहरी विकास आयोजना, आयोजना समुन्वय कार्यालयमा पठाई सकिएको छ । 'तीनै स्थानीय तहको एकै पटक फाईल केन्द्रमा पठाईएको हो,' आयोजनाका उप निर्देशक बुढाथोकीले भने । भीमदत्त नगरपालिका भीमदत्तन नगरपालिकामा १५ किलोमिटर सडक निर्माणका लागि २०७६ असोज १७ गते टेन्डर आह्वान भयो । १ अर्ब २८ करोडको लागतमा बन्ने सडकका लागि रमन कन्सट्रक्सन बाहेकका ९ वटा निर्माण कम्पनीले टेन्डर हालेका छन् । जेडसिजिआईईसीविआशिस जेभी, सिजिआईईटीसीरौताहा जेभी, अजवानीहिमडुङ एण्ड ठोकर जेभी, कालिका कन्सट्रक्सन, टुण्डीसीएफईसी जेभी, स्वच्छन्ददिवा जेभी, शर्मा एण्ड कम्पनी, जेडआईईसीलामा जेभी, र गोआङ डङभुमी जेभी गरी १० निर्माण कम्पनीले टेन्डर हालेका छन्। 'यीनको प्राविधिक मुल्यांकन भइरहेको छ, केही दिनमा केन्द्रमा पठाउँछौं,' आयोजनाका उप निर्देशक श्याम बुढाथोकीले भने । उनले बैशाखमा टेन्डर आह्वान भएका तीन स्थानीय तहको भन्दा भीमदत्तको सडकको ठेक्का छिटो हुनसक्ने बताए । अर्थको निर्णयको पर्खाइमा आयोजना समुन्वय कार्यालय क्षेत्रीय शहरी विकास आयोजना हेरिरहेको क्षेत्रीय शहरी विकास आयोजना, आयोजना समुन्वय कार्यालय काठमाडौंले भने अर्थ मन्त्रालयको जवाफको पर्खाईमा रहेको जनाएको छ । आयोजना कार्यालयका उप निर्देशक सुरेश वाग्लेले, विश्व बैंक र एडिबीले रमनलाई टेन्टरबाट बञ्चित गराउन नहुने तर्क दिएको बताए । 'एडीबीले, रमन कालोसूचीमा नभई निलम्बनमा मात्रै परेकाले, उसलाई रोक्न नमिल्ने भनिरहेको छ भने अर्कोतिर सार्वजनिक खरिद अनुगमन कार्यालयले कालोसूचीमै राखेकाले रमनलाई अरु कुनै पनि ठेक्का नदिनु भनेर निर्देशन जारी गरेको छ, अहिलको अन्यौल यही हो,' उप निर्देशक वाग्लेले भने । 'एडिबी र विश्व बैंकले संयुक्त पत्र अर्थ सचिवलाई सम्बोधन गरेर लेखेको छ । त्यसमा तिमीहरुको सार्वजनिक खरिद ऐनको संसोधन मान्दैनौं भनेको छ । तिहार अघि नै पठाएको पत्रको अर्थ मन्त्रालयले कुनै जवाफ दिएको छैन, हामीले पनि अर्थलाई त्यसको जवाफ दिन राय मागेका छौं।' उनले, सार्वजनिक खरिद ऐनको दफा ६७ (२) ख मा दातृ निकायसँग भएको सम्झौता अनुसार हुने ब्यवस्था भएको बताए । 'ऐनमा पनि यस्तो व्यवस्था छ, यो आयोजना पनि एडिबीको गाइड लाइनअनुसार चलिरहेकाले सायद छिट्टै निकास आउला,' वाग्लेले भने । अरु लगानी शून्य एशियाली विकास बैंकको ऋण लगानीमा अत्याधुनीक सडक बन्ने भनेपछि, स्थानीय तहले मुख्य बजारको सडक, नाली, ढलमा लगानी नगरेपछि नगर कुरुप बनिरहेको छ । धनगढी उपमहानगरपालिकाले, एडिबीको आधुनिक सडक बन्ने भएपछि आफ्नो बजेट, नगर छेउछाउका सडकमा लगानी गरेको छ । 'धनगढीका बजारदेखि टाडा रहेका बस्तीमा राम्रो पक्की सडक बनेको छ तर मुख्य बजारमा धूलोले जान सक्ने अवस्था छैन,' मुख्य बजारमा ब्यवसाय गरिरहेका विरबहादुर महराले भने । क्षेत्रीय शहरी विकास आयोजनाको सर्भे सुरु भएकै बेला नेपाल सरकारको आफ्नै सघन शहरी विकास आयोजनाको अढाई अर्ब बढी रकम धनगढीमा लगानी भएको छ । यसअन्तर्गत भन्सारफाप्लाराजपुर, मनेहरादेबहरिया, धनगढी गाउँ, कैलाली गाउँका सडकहरु ७७ मिटरका कालोपत्रे भएका छन्। 'तर बजार क्षेत्रमा धूलो नै धूलो छ, ढलको पानी सडकमा आउँछ, फुटपाथ नभएकाले बजारमा ट्राफिक जाम हुने गरेको छ,' धनगढी बसपार्कका व्यवसायी दिपक पोखरेलले भने । उनले एडिबीको आशमा धूलोले हैरान बनाइसकेको बताए । धनगढी उपमहानगरपालिकाका मेयर नृपबहादुर ओड पनि एडिबीको क्षेत्रीय शहरी विकास आयोजनाकै कारण बजार क्षेत्रमा लगानी नगरेको स्वीकार गर्छन । 'सवा अर्बको त टेन्डर भइसक्यो, अहिले ससानो लगानी गर्यो भने भोली त्यसलाई भत्काउनुपर्छ, त्यसैले लगानी खेर नजाओस् भनेर आयोजनामा नपरेका सडकमा लगानी गरेका हौं,' उनले भने ।"
पर्यटन प्रवर्द्धन गर्न भक्तपुरमा 'बाई नाइट',"भक्तपुर : २०७२ साल वैशाख १२ को महाभूकम्पपछि ओरालो लागेको भक्तपुर नगरको पर्यटन अझै उक्सिन सकेको छैन। भूकम्पअघि यहाँका पर्यटकीय पसल, रेस्टुराँ तथा होटलहरु साँझ अबेरसम्म खुल्थे। भक्तपुर नगरका पर्यटकीय एवं सम्पदा क्षेत्रमा बाह्य पर्यटकहरुको मात्रै होइन सर्वसाधारणको चहलपहलसमेत बाक्लै हुन्थ्यो। सर्वसाधारण र पर्यटकहरुको आगमनले गर्दा पर्यटन व्यवसायीहरुलाई पनि आफ्नो पसल व्यवसाय अबेरसम्म खुला गर्न कर लाग्थ्यो। व्यस्तता बढ्थ्यो। केही बढी व्यापार हुन्थ्यो। त्यसमाथि प्रत्येक महिनाको पूर्णिमा तथा एकादशी जस्ता तिथिमा आउने नेपालभाषीहरुको जात्रापर्वसँग साँझको समयमा हुने भजनकीर्तनले सम्पदा क्षेत्रको वातावरण उल्लासमय हुन्थ्यो। सर्वसाधारणमात्रै होइन पर्यटकहरुसमेत त्यसमा झुम्मिन्थे, रमाउँथे र संन्ध्याकालीन समय बितेको चालै पाउँदैनथे। तर, २०७२ सालको वैशाख १२ को महाभूकम्प र त्यसपछिका पराकम्पले यी सबै चहलपहल, व्यस्तता, रमझममा ब्रेक लाग्यो। भूकम्पले सर्वसाधारणका सयौं घर भत्किए। दर्जनौं सम्पदा क्षेत्र माटोमा मिले। पर्यटक आवागमन निरन्तर ओरालो लाग्यो। सर्वसाधारणको चहलपहल ठप्पै भयो। भूकम्पले घर भत्काएकाले सर्वसाधारणको बसाइ भक्तपुर नगर बाहिर हुन थाल्यो। जसले गर्दा भक्तपुर नगर र सम्पदा क्षेत्रमा सर्वसाधारणको चहलपहल हुनै छाड्यो। सर्वसाधारणको चहलपहल र पर्यटकहरुको आवागमन कम हुँदै गएपछि पर्यटन व्यवसायीहरुले आफ्नो पसल, रेस्टुराँ र होटलहरु चाँडै बन्द गर्न थाले। जसले पर्यटन उद्योग निरन्तर ओरालो लागेको लाग्यै भयो। अहिले स्थितिमा सुधार आएको छ। भूकम्पले भत्काएका घरहरु धमाधम बनिरहेका छन्, बन्ने क्रम तीव्र छ। भूकम्पले ध्वस्त बनाएका धेरैजसो सम्पदा पुनः ठडिएका छन्। केही अझै ठडिने क्रममा छन्। सर्वसाधारणको चहलपहल निरन्तर बढिरहेको छ। बाह्य पर्यटकहरुको आवागमन पनि वर्सेनि वृद्धि भएको छ। तर, पर्यटनसम्बन्धी पसल भने साँझ अबेरसम्म खुल्न सकेका छैनन्। भूकम्पपछि चाँडै बन्द हुने पसल अहिले पनि ढिलो गरी खुल्न सकेका छैनन्। जसले गर्दा भक्तपुरमा बसेका पर्यटकहरु सन्ध्याकालीन पर्यटनको मज्जा लिन पाएका छैनन्। पछिल्लो समय भक्तपुरमा होटल तथा रेस्टुराँ खुल्ने क्रम बढेका छन्। यस हिसाबले भूकम्प पर्यटन उद्योगको लागि अवसर बनेको छ। भूकम्पले भत्काएका सम्पदा क्षेत्रका अधिकांश घरहरुमा अहिले रेस्टुराँ तथा होटल खोल्ने क्रम बढेको छ। यस हिसाबले भक्तपुर बस्ने पर्यटकहरुको संख्या पनि बढेको छ तर उनीहरु धेरैजसोको गुनासो हुने गर्छ, भक्तपुरमा संन्ध्याकालीन पर्यटकीय गतिविधि छैन। क्युरियो पसल तथा रेस्टुराँहरु साँझ अबेरसम्म खुल्दैनन्। प्रकाश तथा उज्यालोको व्यवस्था नहुँदा सम्पदा क्षेत्रमा साँझ दृश्यावलोकन गर्न सम्भवज छैन। शान्ति सुरक्षाको दृष्टिले भक्तपुरमा संन्ध्याकालीन पर्यटनको लागि कुनै समस्या नभएको उनीहरुको भनाइ छ तर संन्ध्यामा हामी भक्तपुरमा के गरेर बस्ने? के होटल समय बिताउन भक्तपुरमा बस्ने? भन्ने उनीहरुको प्रश्न हुने गरेको छ। भक्तपुर पुग्ने पर्यटकहरुको यहीं प्रश्नको उत्तर खोज्ने क्रममा भक्तपुरमा संन्ध्याकालीन पर्यटन प्रवद्र्धन भक्तपुर बाई नाइट्स भन्ने सोच आएको भक्तपुर पर्यटन विकास समितिका अध्यक्ष रामसुन्दर भेले बताउँछन्। पर्यटकहरुलाई भक्तपुरमै बसाउन पहिले स्थानीय तह, पर्यटन उद्योगी व्यवसायी एवं सर्वसाधारण सक्षम हुनुपर्ने उनको भनाइ थियो। राम्रा होटलमात्रै भएर भक्तपुरमा पर्यटकहरु बस्दैनन्,उनी भन्छन्,उनीहरुलाई भक्तपुरमा बस्ने वातावरण बनाउनुपर्छ। यसको लागि यहाँका पर्यटन उद्योगी तथा व्यवसायीहरु उत्तरदायी हुनुपर्ने उनको भनाइ छ। त्यस्तै पर्यटन व्यवसायीहरुको क्षमता बढ्नुपर्नेमा उनी जोड दिन्छन्। पर्यटन व्यवसायीहरुले यहाँका मौलिक वस्तु उत्पादन गर्ने घरेलु तथा साना उद्योगहरुको संरक्षण र सम्बद्र्धनमा टेवा दिनुपर्छ,समितिका महासचिव दीपेशराज शर्माले भने,यहाँका मौलिक एवं पराम्परागत नाचगान, सांस्कृतिक समूह, भजनभण्डलीहरुको प्रवद्र्धन गर्नुपर्छ। भक्तपुर बस्ने पर्यटकहरुलाई संन्ध्याको समयमा यहाँका मौलिक उत्पादन गर्ने घरेलु उद्योगमा अवलोकन भ्रमण गराउने र परम्परागत नाचगान देखाउने व्यवस्था गर्नुपर्ने उनको जोड थियो। सन्ध्याको समयमा भक्तपुरका हरेकजसो मठमन्दिरमा भजनकीर्तनको व्यवस्था गरेर यहाँ आउने पर्यटकहरुलाई सम्पदा पदयात्रा गराउन सकिने महासचिव शर्मा स्पष्ट पार्छन्। यसले बाह्य पर्यटकहरुले मात्रै होइन यहाँका युवा पुस्तालेसमेत भक्तपुरको जीवनशैली, रहनसहन, कलासंस्कृति, मौलिक उत्पादन र सम्पदाबारे प्रत्यक्ष अन्तरक्रिया गर्न पाउँछन्,उनले थपे,त्यस्तै सर्वसाधारणले पनि पर्यटनको महत्व र आवश्यकता बुझ्नेछन्। पर्यटनमा सर्वसाधारणलाई प्रत्यक्ष सहभागी गराएर उनीहरुलाई पर्यटनबाट हुने फाइदा अनुभूति गराउन भक्तपुर बाई नाइट्सअघि बढाइएको समितिका अध्यक्ष भेले बताउँछन्।"
एकीकृत बस्ती निर्माण सुरु,"दोलखा : निजी आवास निर्माण सुरु भएको ४ वर्षपछि भीमेश्वर नगरपालिका१, क्षमावतीस्थित पानीपोखरी एकीकृत बस्ती निर्माण सुरु भएको छ। विभिन्न अल्झनले करिब ४ वर्षसम्म अन्योलमा परेको पानीपोखरी एकीकृत बस्ती आइतबारबाट निर्माण थालिएको हो। प्रदेश ३ को आर्थिक मामिला तथा योजनामन्त्री कैलाश ढुंगेलले एकीकृत बस्तीको शिलान्यास गरेपछि निर्माण कार्य अघि बढेको हो। समाजवादको पहिलो आवश्यकता सुरक्षित आवास भएको बताउँदै मन्त्री ढुंगेलले भने, सबै दोलखालीलाई सुरक्षित घरमा राख्ने प्रदेश सरकारको प्राथमिकतामा छ। सरकारले पुर्ननिर्माण प्राधिकरणमार्फत ५७ घरधुरीलाई पानीपोखरीमा एकीकृत बस्ती निर्माण गरी स्थानान्तरण गर्ने निर्णय गरेको थियो। प्राधिकरणको निर्देशनअनुसार जग्गा दर्ता समितिले बस्ती निर्माण प्रकृया टुंग्याएपछि निजी आवास निर्माणको काम सुरु भएको हो। भुकम्पपछि बोसिम्पालाई उच्च जोखिमको क्षेत्र रहेको प्रतिवेदनपछि त्यहाँका ८४ घरधुरीमध्ये ५७ परिवार पानीपोखरीमा टहरा बनाएर बस्दै आएका थिए। एकीकृत बस्तीका लागि जग्गा प्राप्ति, राजश्व एवं सरकारी निकायबीचको समन्वय अभाव, ढिला सुस्ती, आर्थिक तथा नीतिगत समस्यालगायत विभिन्न अल्झनका कारण एकीकृत बस्ती निर्माण सुरु हुन सकेको थिएन। पानीपोखरीमा निर्माणाधिन यस बस्तीमा लाभग्राहीले घर बनाएपछि मात्र लालपूर्जा वितरण गरिने भएको छ। एकीकृत जग्गा दर्ता समितिका सदस्य एवं मालपोत कार्यालय दोलखाका प्रमुख खड्गबहादुर कार्कीले सबै प्रक्रिया पूरा भएपछि जग्गाको पूर्जा वितरणमा समस्या नहुने बताए। पूर्जा लिएर लाभग्राहीले घर नबनाए सरकारी जग्गाको दुरुपयोग हुने भएकाले घर निर्माणपछि मात्र पूर्जा वितरण गर्ने उनले जानकारी दिए। जग्गा कित्ताकाट भई सके पनि कार्यविधिले तोकेअनुसार १० वर्षसम्म हक हस्तान्तरण गर्न पाउने छैनन्। भीमेश्वर नगरपालिका४, डिहीफसीभैंको एकीकृत बस्तीमा पूर्वाधार निर्माण आधाभन्दा बढि सकिए पनि निजी आवास पुर्ननिर्माण सुरु हुन सकेको थिएन। एकीकृत बस्ती निर्माण भइरहेको फसीभैंमा १०८ र डिहीमा ७६ गरी १८४ घर पुर्ननिर्माण गर्नु पर्ने राष्ट्रिय पुर्ननिर्माण प्राधिकरण दोलखाको तथ्यांकमा छ।"
टाइम बमले मधेस अशान्त !,"काठमाडौं : मधेस शान्त थियो। अपराधी समूह सेलाएको थियो। तर महिना दिनयता प्रदेश२ अशान्त छ। श्रृंखलाबद्ध बम पड्किन थालेको छ। बिस्फोटमा मान्छेको मृत्यु भएको छ। अपराधीले थापेको बम पड्किएर धनुषामा शुक्रबार राति सुरक्षाकर्मी र स्थानीय गरी तीन जनाको ज्यान गइसकेको छ। प्रहरीसहित चार गम्भीर घाइते भए। शान्त तराई अपराधीको गतिविधिले फेरि अशान्त बनेको हो। कहीँकतै विप्लव समूहले बम राखेको प्रहरीको भनाइ छ भने कतै अपराधी समूहले चन्दा संकलन गर्न बम पड्काउँदै आएको छ। सरकारी कार्यालय, साहूमहाजनको घर, सार्वजनिक स्थानमा टाइम, प्रेसर, सकेटजस्ता बम राख्ने अनि बिस्फोट गराउने समूह सक्रिय छन्। मंसिर दोस्रो साता यता महोत्तरी, सलाही, धनुषा, सिराहामा लगालग बम राखिएको भेटियो। कतै सेनाले निस्कृय पारे त कतै पड्किएर धनजनको क्षति भयो। टाइम बमले तीनलाई निल्यो शुक्रबार मध्यरातमा धनुषाको महेन्द्रनगरका राजेश साहको घरमा बम पड्कियो। बिस्फोटमा परेर इन्स्पेक्टर अमिर दाहाल, घरधनी राजेश र उनका स्कूले छोरा आनन्दको ज्यान गयो। प्रहरीसहित चार घाइते भए घटनाले राजेश र प्रहरी इन्स्पेक्टरको घरपरिवार भावविह्वल भएका छन्। गाउँमा सन्नाटा छाएको छ। मृतकको घरमा दुई दिनदेखि चुलोमा आगो बलेको छैन। घरमा बम राखेको सूचना इलाका प्रहरी कार्यालय महेन्द्रनगरमा गरिएको थियो। सुरक्षाकर्मी राजेशको घर पुग्दा बम बिस्फोट भएको थियो। घटनामा राजेशका बुबा भिखारी, छोरी अञ्जली, कान्छो छोरो प्रेम र प्रहरी जवान रिजनाथकुमार महतो घाइते भए। स्थानीय सबिता खातुन र अकबर मन्तुरी पनि सामान्य घाइते भए। भिखारीको उपचार प्रादेशिक अस्पताल जनकपुरमा भइरहेको छ भने अन्य तीनको धरानमा उपचार भइरहेको छ। जिल्ला प्रहरी, प्रदेश प्रहरी, संघीय इकाई कार्यालय जनकपुरधाम र हेडक्वाटरबाट छुट्टाछुट्टै टोली परिचालित छन्। प्रदेश प्रहरी कार्यालय जनकपुरधामका डीआईजी प्रद्युम्न कार्की भन्छन्, बम बिस्फोट गराउने समूहको पहिचान भइसकेको छ। राजेशको घरमा टाइम बम राखिएको उनले बताए। कात्तिक २६ गते रौतहटको इसनाथ नगरपालिका ४ स्थित मठिया प्रहरी चौकीमा २६ अज्ञात समूहले बम फालेर भागे। बिस्फोटमा एक प्रहरी जवानलाई बमको छर्रा लागेर घाइते भए। अपराधी समूहको निशानामा सरकारी कार्यालय अपराधी समूहले मंसिर २८ गते सिराहा लक्ष्मीपुर पतारी गाउँपालिका कार्यालयमा पनि बम बिस्फोट गरायो। कार्यालयको माथिल्लो कोठामा अज्ञात समूहले राखेको बम विस्फोट हुँदा झ्याल र ढोकामा क्षति पुग्यो। बम बिस्फोट गराएको आरोपमा एकजनालाई प्रहरीले गिरफ्तार गर्यो। गत मंसिर १३ गते सिराहाकै धनगढीमाई नगरपालिकाको कार्यालयको ढोकाअघि शंकास्पद झोला देखियो। नगरप्रमुख हरिनारायण चौधरीको कार्यकक्ष रहेको भवनको मूलढोकामै झोलामा बम थियो। नेपाली सेनाको टोलीले बमलाई डिस्पोज गरे। तराईका सशस्त्र समूहले हतियार बिसाए। सरकारसँग शान्ति वार्ता गरे। त्यसपछि मधेसको जनजीवन लयमा फर्किएको थियो। अपराधी समूहले फेरि बम आतंक बचाएको छ। चन्दा माग्ने र नदिए घरमा बम हालेर तर्साउँदै आएको छ। श्रृंखलाबद्ध बम बिस्फोटले प्रहरीदेखि सर्वसाधारण त्रसित बनेका छन्। अज्ञात समूहले थापेको धरापमा धनुषामा प्रहरीअधिकृतसँगै अन्य दुईको मृत्यु भइसकेको छ। अपराधी समूहको निशानामा सरकारी कार्यालयदेखि नेताका पार्टी कार्यालय पनि परेका छन्। मंसिर २३ गते महोत्तरी सदरमुकाम जलेश्वरस्थित वन डिभिजन कार्यालयमा प्रेसर कुकर बम फेला पर्यो। योजनाका साथ बिस्फोट गराउन उक्त बम राखिएको थियो। कार्यालयको प्रांगणमा पार्किङ गरिएको थियो। त्यसमुनि झोलामा लुकाएर प्रेसर कुकर बम राखिएको थियो। नेपाली सेनाको टोलीले बम डिस्पोज गर्यो। उपनिर्वाचनमा पनि बमकै डर अपराधी समूहले मंसिर १४ गते सम्पन्न उपनिर्वाचनमा पनि बम बिस्फोट गराएको प्रहरी बताउँछन्। मंसिर १२ गते महोत्तरीको पिपरा गाउँपालिकाको अध्यक्ष पदका उमेदवार विक्रम चौधरीको घरमा प्रेसर कुकर बम बिस्फोट भयो। चुनाव प्रचारप्रसार गर्न उनले घरमै पार्टी कार्यालय राखेका थिए। नेकपाको तर्फबाट उमेद्वार भएका चौधरीले चुनावमा जिते। उपनिर्वाचनकै दिन मतदान केन्द्रनजिकै सकेट बम राखिएको भेटियो। मतदातालाई त्रसित बनाउन सर्लाहीको हरिपूर्वा नगरपालिका १ को उपनिर्वाचनका लागि तोकिएको मतदान केन्द्रनजिकै बम राखिएको पाइयो। पछि नेपाली सेनाको टोलीले डिस्पोज पार्यो। बम आतंक छैन : डीआईजी कार्की प्रहरीले बम बिस्फोटसँग सम्बन्धित घटनाको गम्भीरतापूर्व अनुसन्धान भइरहेको जनाएको छ। प्रदेश २ मा कुनै बम आतंक नभएको प्रहरीले दाबी गरेको छ। धनुषामा बम पड्केर मानवीय क्षति भएकाले आतंक भएको हो, प्रदेश प्रहरी कार्यालय जनकपुरधामका डीआईजी प्रद्युम्न कार्कीले भने, चन्दा उठाउने समूहले बम राख्ने र पड्काउने गरेको छ। गैरराजनीतिक समूहले डराउन बम बिस्फोट गराएर चन्दा असुली गर्ने गरेको छ, उनीहरू वास्तवमै अपराधी समूह हुन्। कुनै कुनै ठाउँमा विप्लव समूहले बम राख्ने र पड्काउने गरेको उनले बताए। सुरक्षा व्यवस्था चुस्तदुरुस्त छ। कोही पनि डराउन र आत्तिन पर्दैन, उनले सर्वसाधारणमा अपिल गरे।"
चलचित्र विकास बोर्डका अध्यक्ष केशब भट्टराईको निधन,काठमाडौं : फिल्मकर्मी तथा चलचित्र विकास बोर्डका अध्यक्ष केशब भट्टराईको निधन भएको छ। आइतबार राति अनामनगरस्थित घरबाट चाबहिलस्थित ओम अस्पताल लैजाँदै गर्दा भट्टराईको निधन भएको चलचित्र प्राविधिक संघका अध्यक्ष पुस्कर लामाले जानकारी दिए। राति १० : २० बजे ओम अस्पतालमा पुर्याउँदा चिकित्सकले भट्टराईलाई मृत घोषणा गरेको लामाले बताए। निधनको खास कारण थाहा नभए हृदयघात भएको हुनसक्ने चिकित्सकलाई उदृत गर्दै लामाले जानकारी दिए। सोमबार बिहान १० बजेपछि भट्टराईको शवको त्रिवि शिक्षण अस्पतालमा पोष्टमार्टम हुनेछ। त्यसपछि शनिबार निधन भएका अर्का अभिनेता दिपक क्षेत्री र भट्टराईको शव दिउँसो २ बजेपछि चलचित्र विकास वोर्डको कार्यालयमा अन्तिम श्रदाञ्जलीका लागि राखिने अध्यक्ष लामाले जानकारी दिए। सोमबार नै दुवै जनाको दाहसंस्कार गरिने पनि लामाले बताए। ५२ वर्षीय भट्टराई लामो समयदेखि नेपाली चलचित्रमा चरित्र अभिनेताको रुपमा अभिनय गर्दै आएका थिए। उनी चलचित्रका निर्माता पनि हुन। भट्टराई एक वर्षअघिदेखि चलचित्र विकास वोर्डको अध्यक्ष थिए।
"जुम्लामा जडीबुटी संकलन गर्न गएका १२ जना बेपत्ता, एकको मृत्यु","काठमाडौं : तिला गाउँपालिका९ जुम्ला ढिपुगाउँका १२ जना शेरा फूलबारी पाटनबाट बेपत्ता भएका छन्। जडीबुटी संकलन गर्न गएका उनीहरु चार दिनदेखि सम्पर्कमा आउन नसकेको तिला गाउँपालिका९ का वडाध्यक्ष शेरबहादुर बोहोराले जानकारी दिए। 'सेतक चिनी, भुल्ते, धुपी र पदमचाललगायतका जडीबुटी संकलन गर्ने भनेर उनीहरु पाटनतर्फ लागेका थिए।' उनले भने , 'तर गएदेखि आजसम्म सम्पर्कमा छैनन्। बाह्रै जनाको अवस्था अज्ञात रहेको छ।' उनका अनुसार बेपत्ता हुनेमा ढिपु गाउँका धनबहादुर बोहोरा, नरवीर बोहोरा, तुल बोहोरा, ननिलाल रावत, सूर्य रावत, छविराज बोहोरा, जङ्ग रावत, सुमबहादुर बोहोरा, मनमाया बोहोरा, रेश्मा बोहोरा, लाउरी बोहोरा र कल्पना बोहोरा रहेका रहेका छन्। पाटनबाट सेतक चिनी ल्याएर घर फर्केका सोही वडाका खच्चर गोठाला २६ वर्षीय बीनबहादुर बोहोराको मृत्यु भएको जिल्ला प्रशासन कार्यालय जुम्लाका सहायक प्रमुख जिल्ला अधिकारी देवेन्द्र श्रेष्ठले जानकारी दिए। उनका अनुसार तिला गाउँपालिका६ नेटा भन्ने ठाउँमा चिसोले कठ्याङ्ग्रिएर बोहोराको मृत्यु भएको र चार गोठाला सकुशल फर्केका छन्। भारी हिमपातका कारण शव पहिचान गर्न अप्ठ्यारो परेको छ। स्थानीयले बेपत्ताको तत्काल उद्धार गर्न स्थानीय प्रशासन तथा सरकारलाई अनुरोध गरेका छन्। सहायक प्रमुख जिल्ला अधिकारी श्रेष्ठले बेपत्ता भएकाको उद्धारको लागि गृहमन्त्रालयमा पत्र पठाइएको जानकारी दिए। फूलबारी पाटनमा हिँडेर जान सकिने अवस्था छैन। हेलिकप्टरको विकल्प नरहेको त्यहाँका स्थानीयले जानकारी गराएका छन्। कर्णाली प्रदेश सरकारका आन्तरिक मामिला तथा कानूनमन्त्री नरेश भण्डारीले हेलिकप्टरका लागि गृहमन्त्रालयसँग आग्रह गरिएको बताए। एकै गाउँका १२ जना बेपत्ता भएपछि ढिपुगाउँ सुनसान भएको छ। ढिपुगाउँबाट पाटन पुग्न दुईदिन लाग्ने गर्छ।"
"बम पड्काउँदै, चन्दा उठाउँदै","कलैया : बम बिस्फोट गर्दै उद्योगी व्यवसायीसँग धम्क्याएर फिरौती रकम असुल गर्ने एक गिरोह प्रहरीलाई मंसिर २६ मा बाराबाट पक्रियो। नेपालभारतको खुल्ला सीमाको फाइदा उठाउँदै उद्योगी, व्यवसायी र सर्वसाधारणलाई आतंकित पारेर बिस्फोट, फिरौती असुल्ने आपराधिक कार्यमा सक्रिय चारजना पक्राउ परे। पक्राउ पर्नेमा परवानीपुर गाउँपालिका ४ का ३१ वर्षीय प्रमोद साह गोढ, २० वर्षीय देवशंकर राम, जीतपुरसिमरा उपमहानगरपालिका २० का २० वर्षीय अच्चेलाल गोसाइँ र फेटा गाउँपालिका ३ का ३९ वर्षीय दीपेन्द्रकुमार धानुक छन्। पक्राउ परेकामध्ये गोढ गिरोहका नाइके रहेको बाराका प्रहरी उपरीक्षक विकासराज खनालले जानकारी दिए। उनका अनुसार परवानीपुर गाउँपालिका ४ स्थित एमएस इँट्टा उद्योगका सञ्चालक मनोजप्रसाद साह तेलीसँग फिरौती रकम लिने क्रममा पक्राउ परे। गोढले तीन महिनादेखि तेलीलाई धम्क्याउँदै फिरौती रकम माग गर्दै आएका थिए। फिरौती दिन इन्कार गर्दै आएका तेलीले धम्कीबारे प्रहरीमा जानकारी गराएपछि गोढसहित गिरोह पक्राउ परेका हुन्। तीन महिनादेखि फोन र एसएमएसबाट धम्क्याउने र बम बिस्फोट गरेर रकम माग गर्दै आएको सूचना प्राप्त भयो, खनालले भने, फिरौती दिने भन्दै बोलाएर उनीहरूलाई नियन्त्रणमा लिन सफल भयौं। अन्य पनि संलग्न देखिए। गोढले तीन महिनाअघि उद्योग सञ्चालक तेलीसँग १५ लाख फिरौती रकम मागेका थिए। फिरौती रकम नदिएपछि कात्तिक ४ गते तेलीको उद्योगमा बमसमेत बिस्फोट गराएको खुलेको छ। बिस्फोटपछि पनि गोढले फिरौती रकम नदिए परिवारलाई समेत सिध्याइदिने धम्की दिएपछि तेली प्रहरीसम्म पुगेका हुन्। फिरौतीका लागि पटक पटक धम्क्याउँदै आएका गोढलाई पक्राउ गर्न प्रहरीले फिरौती रकम दिने आश्वासन दियो। प्रहरीकै अनुरोधमा तेलीले गोढलाई बुधबार परवानीपुर ४ स्थित चैनपुरमा तीन लाख फिरौती लिन बोलाए। फिरौती लिन गोढ भने आएनन्। उनले सहयोगी देवशंकर रामलाई पठाए। इलाका प्रहरी कार्यालय सिमराबाट खटिएको प्रहरीले रामलाई पक्राउ गर्यो। उनकै मद्दतमा प्रहरीले गोढलाई पुनः फिरौती लिन बोलायो। गोढले पुनः अर्का सहयोगी गोसाइँलाई पठाए। प्रहरीले गोसाइँलाई समेत नियन्त्रणमा लियो। दुई सहयोगीको बयानका आधारमा गोढलाई परवानीपुरबाट नियन्त्रणमा लिन सफल भएको प्रहरी उपरीक्षक खनालले बताए। धानुक पहिला नै हिरासतमा थिए, अभद्र व्यवहारमा एक साताअघि नियन्त्रणमा राखेर मुद्दा चलाइरहेका थियौं, उनले भने, बयानबाट उनको समेत संलग्नता देखियो अनि हामीले आपराधिक कसुरमा मुद्दा चलायौं। गोढ तीन वर्षअघि हातहतियार मुद्दामा डेढ वर्ष जेल सजाय भुक्तान गरेको व्यक्ति भएको प्रहरीको भनाइ छ। प्रहरीका अनुसार गत असोज १० गते प्रसौनी ४ का नन्दकिशोर प्रसाद कुम्हालसँग गोढसहितका व्यक्तिले ५० लाख फिरौती मागेको र रकम नपाएपछि सुतली बम बिस्फोट गराए। परवानीपुर ४ स्थित नारायणी आयल रिफायनरीमा सुतली बम बिस्फोट गरी २५ हजार फिरौती रकम लिएको समेत प्रारम्भिक अनुसन्धानबाट खुलेको थियो।"
स्थानीयको निगरानीमा ठेकेदारले थाल्यो काम,"ओखलढुंगा : मेयरले ठेक्का लिएर अलपत्र छाडिएको मोलुंगा खोला पक्की पुलको काम सुरु भएको छ । ६ वर्ष पहिले लिइएको ठेक्का विभिन्न बहानामा एउटा पिलर उठाएर छलपत्र छाडिएको थियो। चौतर्फी दबाबपछि पर्शुराम नगरपालिकाका मेयर भीमबहादुर साउद सञ्चालक रहेको कम्पनीले अहिले म्यानेजर नियुक्ति गरेर निर्माण स्थलमा खटाएको छ । अहिले काम सुरु भइसकेको निर्माण कम्पनीका म्यानेजर विदुर कडेँलले बताए । उनले पुलमा भएको डिजाइन परिवर्तन, संघीयताले बजेट कार्यन्वयन गर्ने निकाय नतोकिनु र कन्ट्याक्टरले काम नगर्दा ढिलाइ भएको जानकारी दिए । निर्माण सुरु भएको ६ महिनाभित्रै काम सम्पन्न हुने कडेलले दावी गरे। स्थानीयले पुल निर्माणको कामलाई निगरानी गर्ने भएका छन् । स्थानीय अर्जुन धमलाले पुलको काम अलपत्र हुँदा दलका नेता र स्थानीय सरकार रमिते बनेको आरोप लगाए । उनले अब स्थानीयले काम रोके नछोड्ने चेतावनी दिए । 'हामी निरन्तर अनुगमन गर्छौं, यो कसैको राजनीति गर्ने थलो होइन, काम हुनुपर्छ ।' सांसदले जिल्लामा कागज गराएर फिल्ड पठाएका ठेकेदारले काम नछाडोस् भनेर निगरानी गरिने उनले बताए । स्थानीय युवा प्रकाश दाहालले सुनकोसी गाउँपालिका र मोलुङ गाउँपालिका जोड्ने उक्त पुलबारे दुई गाउँपालिका प्रमुख मौन बसेर जनताका दु:खमा रमिते बनेको बताए । गाउँपालिकाले चासो नै नदिएको उनको भनाइ छ । ओखलढुंगालाई पूर्वपश्चिम जोड्ने सडकको बीचमा रहेको उक्त मोलुङ खोलाको मान्द्रे दोभान पक्की पुल सम्झौताअनुसार २०७१ सालमा सम्पन्न हुनुपर्ने थियो । निर्माण कम्पनी राजेन्द्रलोकप्रिय जेभीको लापरवाहीले अहिलेसम्म काम हुन सकेको छैन्। दुई पटक म्याद थप गरेर पनि काम सुरु नभएपछि ०७६ चैतसम्म काम सक्ने गरि अन्तिम पटक म्याद थपेको पूर्वाधार विकास कार्यालयले जनाएको छ । पुल निर्माण नहुँदा ओखलढुंगाबाट पश्चिमी क्षेत्र जोड्ने सडक वर्षा लागेपछि अबरुद्ध हुने गरेको छ । ठेकेदारले काम अलपत्र छाडेको विषयमा अन्नपूर्ण पोष्टमा दुई पटक समाचार प्रकाशित भएपछि ०७६ असोजमा ठेकेदारका प्रतिनिधि झिकाएर सांसद यज्ञराज सुनुवार मोहन खड्का र प्रमुख जिल्ला अधिकारीले गणेश आचार्यले कार्यजोजना पेश गरेर काम सुरु गर्ने कागज गराएका थिए । त्यसयता कम्पनीका म्यानेजर फिल्डमा खटिएका छन् भने कामदार र उपकरण ल्याउन सुरु भएको छ । काममा ढिलासुस्ती हुने स्थानीयको गुनासोपछि पूर्व सांसद रामहरि खतिवडा र कांग्रेस जिल्ला सभापति प्रदिप सुनुवारसहित निमार्णस्थल पुगेर स्थानीयसँग छलफल गरेका छन् । निर्माण व्यवसायी आफ्नो पार्टीको जनप्रतिनिधी भए पनि निर्माणका काम छिटो सक्न दबाव दिइएको उनीहरुको भनाइ छ। अहिले पिलरको जग खन्ने काम थालिएको अनुगमनपछि फर्किएका पूर्व सांसद रामहरि खतिवडाले बताए । खतिवडाले भने, 'हामीले ठेकेदारका प्रतिनिधीलाई स्थानीयसँग छलफल गरायौं, उनीहरुको आक्रोश थाहा पाए, अब अटेर नगरि काम गर्छ भनेर प्रतिबद्धता पनि गरेको छ ।' दुई स्पान संख्या रहेको ८० मिटर लम्बाई र ५ मीटर चौडाईको उक्त पुलको लागत सुरुमा ३ करोड ३२ लाख ५५ हजार १ सय ६९ रुपैयाँ थियो । बीचमा चट्टान भेटिएपछि फेरिएको डिजाइन अनुसार ५ करोड ६९ लाख २४ हजार ५ सय ९८ पुर्याए पनि समयमा काम नभएको स्थानीयलाई गिट्टी कुट्न लगाएर पैसा नदिएको लगायत स्थानीयको गुनासो छ ।"
जनकपुरमा शंकास्पद वस्तु भेटियो,"जनकपुरधाम : धनुषाको जनकपुरधाममा शंकास्पद वस्तु भेटिएको छ। जनकपुरधाम उपमहानगरपालिका९ स्थित बागवानीसंकटमोचन मार्गमा शंकास्पद वस्तु भेटिएको हो। आइतबार राति करिब ९ बजे नै स्थानीयले बम जस्तो वस्तु देखेपछि प्रहरीलाई खबर गरेको थियो। जिल्ला प्रहरी कार्यालय धनुषाका प्रहरी नायव उपरिक्षक रामेश्वर कार्कीकाअनुसार हालसम्म बमको यकिन गर्न नसकेको तर शंकास्पद वस्तु बम हुन सक्ने आशंका गरिएको छ। उनले भने, बम नै हो भन्ने किटान गर्न सकिने अवस्था छैन्, तर बम जस्तो वस्तु देखिएको छ, कुकर वा राईस कुकर जस्तो देखिने सेतो भाँडोमा शंकास्पद वस्तु देखिन्छ। बम भएको हल्लापछि नेपाल प्रहरी तथा सशस्त्र प्रहरीको संयुक्त टोलीले संकटमोचनदेखि बागवानी जाने मार्गमा आवत जावत पूर्णरुपमाा प्रतिबन्ध लगाएको छ। बम भएको आशंकामा नेपाली सेनाको टोली डिस्पोजको प्रयासका लागि आवश्यक सामाग्री जुटाउन लागि परेको छ। यसअघि धनुषाकै क्षिरेश्वरनाथ नगरपालिकाको महेन्द्रनगरमा बम विस्फोटमा परी एक प्रहरी निरिक्षकसहित तीन जनाको मृत्यु भएको थियो। सो घटना भएको दुई दिन नबित्दै शंकास्पद वस्तु भेटिएपछि सुरक्षा निकाय पूर्ण सुरक्षा तयारीमा जुटेको छ। धनुषाका प्रमुख जिल्ला अधिकारी प्रदिपराज कणेलले सुरक्षा निकायको संवेदनशिलतालाई तथा स्थानीयहरुको सुरक्षालाई ध्यानमा राखी सम्पुर्ण तयारीका साथ बम डिस्पोज गर्न लागिएको हो।"
आगो निभेपछि आउँछ दमकल,"इटहरी : ० सुनसरीको इटहरी चोकस्थित बिग बार होटलमा केही दिनअघि आगो लाग्यो। चौथो तलामा भएको आगलागीबाट ४ करोड रुपैयाँभन्दा बढीको क्षति भयो। आगो निभाउन धरानको दमकल पहिला आइपुग्यो। त्यसकै भोलिपल्ट इटहरी चोककै एक फ्रेस हाउस पनि आगोले ध्वस्त भयो। आगो निभेपछि मात्र दमकल आइपुगेपछि स्थानीय रुष्ट भए। ० यही ठाउँमा २०१० सालमा आगलागी हुँदा ५० भन्दा बढी परिवार विस्थापित भएका थिए। त्यो घटना त्यति बेलाको ठूलो विपत्ति थियो। त्यसयता बर्सेनि आगलागी र बाढीले स्थानीयलाई दुःख दिँदै आएको विभिन्न घटनाले देखाउँछ। ० इटहरी४ पारुहाङ चोकमा २०७५ वैशाखमा मध्यरातमा आगलागी भयो। आगो निभाउन ५ सय मिटर पर रहेको दमकललाई बोलाइयो। तर, त्योभन्दा पहिला १८ किलोमिटर पश्चिममा रहेको इनरुवा नगरपालिकाको दमकल आयो। त्यस बेला चारवटा पसल जलेर नष्ट भए। १ करोड लगानी डुब्यो। ० अर्को चारतले भवनको तेस्रो तलामा २०७५ कात्तिकमा आगो लाग्यो। वरपरका केही पसलसहित १० करोड रुपैयाँको क्षति भयो। आगो निभाउन केही दमकल त पुगे तर उचाइमा लागेको आगो भएकाले त्यसको क्षमताले भ्याएन। त्यसपछि नजिकै रहेको सेन्ट्रल प्लाजाको बोरिङ पम्प प्रयोग गरियो। अग्ला भवनका माथिल्ला तलामा भएको आगलागीले ठूलो आर्थिक क्षति पुर्याएको छ। आगो निभाउन प्रविधि, दमकल कर्मचारीमा आवश्यक सीप तथा उपकरण अभावका कारण इटहरीवासीले बर्सेनि क्षति भोगिरहेका हुन्। दमकलको भूमिका प्रभावकारी नभएको भन्दै स्थानीयले आलोचना गर्ने गरेका छन्। त्यसैले इटहरीमै रहेका सेना र प्रहरीको सहयोग लिने गरिन्छ। दमकल र दमकल कर्मचारी मात्रको भर पर्यो भने त आगो निभ्दैन, इटहरीका सरोज कोइराला भन्छन्, निभाउनै डराउँछन्। दमकलप्रतिको अविश्वासको मुख्य कारक हो, समयमा घटनास्थलमा नपुग्नु। मुख्य चोकबाट इटहरी उपमहानगरपालिका नजिकै छ। त्यहाँका कर्मचारी दमकल लिएर छेउछाउकै घटनामा ढिलो पुग्छन्। पारुहाङ चोकको घटना होस् वा बिग बारमा लागेको आगो, दमकल ढिलो आएको भन्दै स्थानीय आक्रोशित भएका थिए। दुई मिनेट पनि नलाग्ने बाटोमा आधा घण्टासम्म ढिलो गरेपछि आफ्नो गरिखाने पसल जलेको पदम अधिकारी बताउँछन्। ढिलो हुनुको मुख्य कारण भनेको दमकलभन्दा कर्मचारी केही टाढा रहनुलाई औंल्याइएको थियो। दमकलभन्दा १ सय ५० मिटर पर रहेको भवनको तेस्रो तलामा बस्ने कर्मचारीसम्म सूचना पुग्न र उनीहरू तयार हुन समय लागेको उपमहानगरका अधिकारी बताउँछन्। उपमहानगरपालिकाले गेटमै कर्मचारी बस्ने व्यवस्था गर्न लागेको छ। गेटनजिकै सार्वजनिक शौचालय र त्यसमाथि दमकल कर्मचारी बस्ने क्वार्टर बनाउने योजना रहेको उपमेयर लक्ष्मी गौतम बताउँछिन्। कर्मचारीको बिजोग इटहरी उपमहानगरपालिकामा एउटा मात्र दमकल सञ्चालनमा छ। पाँच वर्षअघि किनिएको हो त्यो दमकल। अर्को एउटा २० वर्ष पुरानो दमकल आठ महिनादेखि थन्किएको छ। मर्मत गर्न कार्यालय उदासीन देखिन्छ। इटहरीको दमकललाई चारै दिशाका सहरहरूमा हुने आगलागी निभाउन बोलाउने गर्छन्। तर, नगरमै भने पर्याप्त दमकल छैन। त्यसमाथि दमकल कर्मचारीका लागि भरपर्दो सुरक्षा प्रबन्ध छैन। वारुणयन्त्र नियन्त्रक इन्चार्ज जेबी राईका अनुसार सुरक्षागार्डले लगाउने वर्दी लगाएर आगो निभाउनुपरेको छ। फायरम्यानले लगाउने पोसाक छैन, आगो निभाउने मान्छे भनेर मात्रै हुँदैन, सुरक्षा साधनको पनि व्यवस्था हुनुपर्यो, उनी भन्छन्। इटहरीमा घर थपिँदा छन्। तर, अग्लो घरमा आगलागी भए सिँढीको आवश्यकता पर्छ, जुन इटहरीको दमकलसँग छैन। अग्लो घरमा लागेको आगो निभाउने क्षमता दमकलसँग नभएको उनी बताउँछन्। उपमेयर गौतम भने दमकलले प्रभावकारी रूपमा काम गरेको दाबी गर्छिन्। दमकललाई अझै प्रभावकारी बनाउने योजनामा रहेको उनको भनाइ छ। पानीबिनाको दमकल आगो निभाउन पुगेपछि आगलागीमा ६० लाख क्षति, दमकल नहुँदा निभाउन ढिलो आगो निभाउन आधा पानी बोकेर पुग्यो बिग्रेको दमकल आगलागीकै बेला बिग्रियो दमकल आगलागीले ६० लाखको क्षति, तर दुई मिनेट पर दमकल भए पनि काम लागेन ! दमकल छन्, आगलागी हुँदा काम लाग्दैनन्"
"दुर्घटनाका घाइते भन्छन् बाँचिन्छ भन्ने आसै थिएन, कुन भाग्यले बचायो !","खाडीचौर : सिन्धुपाल्चोकको खाडीचौरजिरी सडकमा आइतबार बस दुर्घटना हुँदा १५ जनाको मृत्यु भएको छ। १८ यात्रु घाइते भएका छन्। बा२ख ४४६८ नम्बरको बस सुनकोसी गाउँपालिकामा पर्ने ६ किलोमा सडकबाट ७० मिटर तल खसेको हो। घाइते सुकमाया तामाङले बस मोडमा आएपछि एक्कासि तल खसेको बताइन्। गुडिरहेको गाडी एक्कासि बल्ड्याङ खान थाल्यो, उनले भनिन्, बाँचिन्छ भन्ने आसै थिएन। कुन भाग्यले बचायो ! धर्म गर्न गएको यो हालत भयो। सडकको अन्य भागमा पिच भए पनि मोडमा छैन। मोडमा सडक भिरालो छ। उक्त रुटमा अनुभव नभएका चालकले बस कुनातिर कोल्टिने डरले छेउबाट मोड्न खोज्दा दुर्घटना भएको हुन सक्ने घटनास्थल पुगेका सिन्धुपाल्चोकका प्रहरी उपरीक्षक प्रज्ज्वल महर्जनले बताए। अन्य प्राविधिक विषय त अनुसन्धानपछि थाहा होला, प्रहरी उपरीक्षक महर्जनले भने, बस कोल्टिने खतराबाट जोगाउन खोज्दा दुर्घटना भएको हो कि भन्ने अनुमान लगाउन सकिन्छ। चालक फरार भने छन्। प्रहरी नायब उपरीक्षक माधवराज काफ्लेका अनुसार मृतकमध्ये नौ महिला र ६ पुरुष छन्। आइतबार साँझसम्म १४ जनाको सनाखत भएको छ। करिब २४ वर्षीय एक युवकको सनाखत हुन सकेको छैन। मृत्यु हुनेमा सिन्धुपाल्चोकको जुगल गाउँपालिका७ याङ्लाकोटका २८ वर्षीय सुकबहादुर तामाङ, पाँच वर्षीया सविना तामाङ, १५ वर्षीया रोशनी तामाङ, २८ वर्षीया मञ्जु तामाङ, बलेफी७ की ३० वर्षीया रेश्मा तामाङ छन्। यस्तै, दोलखा भीमेश्वरकी ४२ वर्षीया लक्ष्मी श्रेष्ठ, काभ्रे बेथानचोक५ का ३६ वर्षीय रामशरण खत्री, ३५ वर्षीया मैया केसी, रामेछाप सुनापाती६ की ४२ वर्षीया जुनुमाया तामाङ, उमाकुण्ड गाउँपालिका४ का २४ वर्षीय महेश तामाङ, भक्तपुर सूर्यविनायक नगरपालिकाका १० वर्षीय रञ्जित बस्नेत, उनकी आमा ३२ वर्षीया तिनु बस्नेतको ज्यान गएको प्रहरीले जनाएको छ। सिन्धुपाल्चोककै लिशंखुपाखर गाउँपालिका४ की ५५ वर्षीया गंगामाया तामाङ, बलेफी७ कै फूलमाया तामाङको पनि ज्यान गएको छ। उनीहरूको शव पोस्टमार्टमका लागि बाह्रबिसे प्राथमिक स्वास्थ्य केन्द्रमा राखिएको छ। दोलखाको प्रख्यात तीर्थस्थल कालिञ्चोक गएका यात्रु बोकेर उक्त बस भक्तपुर फर्किंदै थियो। भक्तपुर बस्दै आएका याङ्लाकोटका बासिन्दा शनिबार बिहान भक्तपुरकै च्यामासिंह क्षेत्रमा चल्ने बस रिजर्भ गरी कालिञ्चोक दर्शनमा गएका थिए। उनीहरू दिउँसो २ बजे त्यहाँबाट फर्किएका थिए। बेलुका ८ बजे मुडे आइपुगेर बास बसेका थिए। केही समयको छलफलपछि हामी मुडेको एक होटलमा बास बस्यौं, घाइते दोर्जे तामाङले भने, आइतबार बिहान पौने ७ बजे चिया पिएर मुडेबाट हिँडेका थियौं। करिब पौने घण्टापछि दुर्घटनामा परिहाल्यौं। दुर्घटनाका घाइतेमध्ये १४ जना राजधानीको ह्याम्स अस्पताल र चार जना धुलिखेल अस्पतालमा उपचाररत छन्। सिन्धु सदाबहार अस्पताल खाडीचौरमा प्राथमिक उपचारपछि उनीहरूलाई राजधानी रिफर गरिएको हो। सबैको अवस्था गम्भीर रहेको ह्याम्स अस्पतालका अध्यक्ष आरएस भण्डारीले बताए। सिन्धुपाल्चोक बस दुर्घटना अपडेट : १४ को मृत्यु, ६ को सनाखत, १८ जना घाइते दुर्घटनाका घाइते भन्छन् भगवान्ले बचाए"
"मौसम अपडेट : तराईमा हुस्सु, काठमाडौंमा घाम","काठमाडौं : नेपालमा कुनै उल्लेखनीय मौसम प्रणाली सक्रिय नरहेको मौसम पूर्वानुमान महाशाखाले जनाएको छ। मौसम प्रणाली निस्क्रिय हुँदा सोमबार उपत्यकालगायत अधिकांश क्षेत्रको मौसम सफा रहनेछ। देशको पहाडी भूभागमा आंशिक बदली भएपनि बाँकी भूभागमा मौसम सामान्य रहने मौसम पूर्वानुमान महाशाखाका मौसमविद् समिर श्रेष्ठले जानकारी दिएका छन्। उनका अनुसार पश्चिम र मध्यपश्चिम तराईमा बिहानैदेखि कुहिरो लागेको छ।हुस्सुका कारण पश्चिम तराईमा हवाई उडान प्रभावित हुने संभावना रहेको छ। पश्चिम तराईको कैलाली, कंचनपुर,बाँके,बर्दिया,दाङ कपिलवस्तु, रुपन्देही, नवलपुरमा बिहानैदेखि कुहिरो लागेको छ भने मध्य तराई चितवन, पर्सा,बारा रुपन्देहि, सर्लाही, धनुपा र परासीमा सामान्य हुस्सु लागेको छ। यस्तै पूर्व तराईमा पनि बिहानैदेखि बाक्लो हुस्सु लागेको छ। आज बेलुकासम्म हुस्सु हट्ने महाशाखाले जनाएको छ।हाल देशको पहाडी भूभागमा आंशिक बदली भइरहेको छ। आज बिहान काठमाडौंको तामक्रम ६ डिग्री सेल्सियस रहेको छ भने जुम्लाको तामक्रम माइनस ७ दशमलब जिरो डिग्री सेल्सियस रहेको छ।"
सुनचाँदीको मूल्य स्थिर,काठमाडौं : नेपाली बजारमा सुन चाँदीको मूल्य स्थिर रहेको छ। सोमबार सुन तोलामा ७१ हजार ३ सय रुपैयाँमा कारोबार भइरहेको नेपाल सुन चाँदी महासंघले जनाएको छ।आइतबार सोही मूल्यमा सुन कारोबार भएको थियो। महांघका अनुसार चाँदी तोलाको ८४५ रुपैयाँमा कारोबार भइरहेको छ। चाँदीको मूल्य पनि आइतबारकै कायम गरिएको छ।
कन्सर्टको रकमले एम्बुलेन्स,"पथलैया : बाराको पथलैयामा सांगितिक कार्यक्रम (कन्सर्ट) कार्यक्रमबाट आम्दानी भएको पैसाले एम्बुलेन्स खरिद गरिएको छ। गतवर्ष पथलैयामा आयोजना भएको सांगितिक कार्यक्रमबाट उठेको पैसाबाट गाउँमा एम्बुलेन्स खरिद गरेका हुन्। करिब १७ लाख मूल्यमा खरिद गरिएको छ। एम्बुलेन्सको उद्घाटन गर्दै जीतपुरसिमरा उपमहानगरपालिकाका नगर प्रमुख डा कृष्ण पौडेलले सांगितिक कार्यक्रम गरेर एम्बुलेन्स खरिद गर्न युवाले देखाएको सक्रियताको प्रशंसा गरे। सांगितिक कार्यक्रमबाट मानविय कार्यमा टेवा पुर्याउने काम युवाबाट भएको छ, यो अत्यन्तै प्रशंसनीय छ नगर प्रमुख डा पौडेलले भने सामाजिक विकास र रुपान्तरणमा युवाको भूमिका अहम हुन्छ भन्ने उदाहरण पनि यसले दिएको छ। पौडेलले एम्बुलेन्स खरिद र सञ्चालनका लागि उपमहानगरपालिकाको कार्यालयले पाँच लाख रकम उपलब्ध गराउने घोषणासमेत गरे। शहरी चाप र व्यस्त राजमार्गका कारण हुने दुर्घटनाका घाइतेलाई तत्काल अस्पताल पुर्याउन एम्बुलेन्सको अभाव खड्किएपछि पथलैया युवा समाजका युवाले सांगितिक कार्यक्रमबाट एम्बुलेन्स खरिद गरेको थियो। २०७५ भदौ १७ गतेको कन्सर्टलाई युवाले मानविय कार्यमा समर्पित गरे। मानविय उदेश्यसहित आयोजित कन्सर्टमा स्थानीयस्तरबाट पनि राम्रै सहयोग जुटेको थियो। एम्बुलेन्स सञ्चालनका लागि प्रदेशसभा सदस्य शोभा लामाले तीन लाख, सिमराका युवा समाजसेवी श्यामबाबु गुप्ताले स्वर्गिय आमाको स्मृतिमा एक लाख ५० हजार सहयोग उपलब्ध गराए। सबैको सहयोगबाट उत्साहित युवाले १८ लाख रकम जुटाए। मानविय उदेश्य लिएपनि यसलाई सहजै सफल गर्न सकिन्छ भन्ने लागेको थिएन्। तर हामीलाई सबैले साथ दिनुभयो पथलैया युवा समाजका अध्यक्ष सुरेश लामाले भने असम्भव केही छैन् भन्ने लागेको छ। पथलैयासँगै राजमार्गमा र वरपरका वस्तीमा सेवा दिन सकिने एम्बुलेन्सलाई नियमित सञ्चालन गर्न कोष स्थापना गरेर अघि बढ्ने योजना रहेको लामाले बताए। जीतपुरसिमरा उपमहानगरपालिका१ का वडाअध्यक्ष हिराबहादुर गुरुङले पथलैयाका युवाले देखाएको सक्रियतालाई सबैले अनुशरण गर्नुपर्ने बताए। उक्त सांगितिक कार्यक्रमका संयोजक कृष्ण ढुंगेलले ठुलो चुनौतीकाबीच सफलता प्राप्त भएको बताए। बिरामी वा घाइतेलाई अस्पताल लैजान पनि बाहिरबाट एम्बुलेन्स बोलाउनुपर्थ्यो , समयमै एम्बुलेन्स नआउँदा ज्यान नै जाने गरेको थियो स्थानीय राजकुमार लामाले भने अब भने त्यस्ता बिरामी वा घाइतेको तुरुन्तै उद्धार गर्न सकिने अवस्था बनेको छ।"
'बम हल्ला' ले जनकपुरमा त्रास,"जनकपुरधाम : जिल्ला प्रहरी कार्यालय धनुषाको कार्यालयमा आइतबार राती ९ बजे १०० नम्बरमा फोन आयो ।'संकट मोचन नजिकैको बस्तीमा बम छ, आइदिनुपर्यो।' खबरलगत्तै जिल्ला प्रहरी कार्यालय धनुषाका प्रहरी नायव उपरीक्षक रामेश्वर कार्कीको कमाण्डमा बम भनिएको स्थानमा प्रहरी टोली पुग्यो । त्यतिबेलासम्म त्यहाँ हेर्नेको बाक्लो भीड लागेको थियो। सडकमा बाक्लो भीड र त्रासका कारण घरघरबाट मानिस निस्केर बम हेर्न भीड लागेको थियो । सडकमा लागेको भीडले नै दुवैतिरको आवतजावत समेत बन्द गरेको थियो । त्यतिकैमा प्रहरीको टोली आएर शंकास्पद वस्तुलाई चारैतिरबाट घेरा हाल्यो र नेपाली सेनाको डिस्पोजल टोलीलाई बोलायो। यत्तिकैमा रातको करिब साढे ११ बजे नेपाली सेनाको टोलीले रात्रिकालीन बम डिस्पोजल समस्या हुने बताए । डिस्पोजलमा समस्या भएपछि नेपाल प्रहरी र सशस्त्र प्रहरीलाई बाटो पूर्ण बन्द गर्न लगाइयो । रातभरि प्रहरीले त्यही बम भनिएको वस्तुलाई सुरक्षा दिइरहयो। सोमबार बिहान करिब १० बजे नेपाली सेनाको टोली शंकास्पद वस्तु बम भएको आशंकामा निस्क्रिय पार्ने प्रयासमा जुट्यो । तर उक्त बम भनिएको शंकास्पद वस्तु राइसकुकरमा माटो तथा तार बेरेर राखेको भेटियो । भेटिएको वस्तु बम नभएको समेत पुष्टि भयो । जिल्ला प्रहरी कार्यालय धनुषाका प्रहरी नायव उपरीक्षक रामेश्वर कार्कीका अनुसार कुकरभित्र कागज, माटो र केही तार मात्र भएको भेटियो। फेरि लगत्तै अर्को बम भएको खबर आयो । एउटा बम भेटिएको झण्डै अढाइ सय मिटर पर अर्को शंकास्पद वस्तु बम भेटियो । जनकपुरधामको बाह्रविघा रङ्गभूमि मैदानको उत्तरपूर्वी ढोकाको फोहर फाल्ने ठाउँमा अर्को बम भेटिएको स्थानमा नेपाली सेनाको डिस्पोजल टोली पुग्यो । त्यसलाई समेत निस्क्रिए गर्यो । बम भनिएका गोलो बनाएर राखिएको कागजको पोका थियो । यसैगरी धनुषाकै धनुषाधाममा अर्को बम भेटिएको खबर आएको छ। धनुषाधाम नगरपालिका ५ श्रीपुरको माध्यमिक विद्यालयमा बम भेटिएको प्रहरीले जनायो ।धनुषाधाममा समेत नेपाली सेनाको डिस्पोजल टोली गइरहेको र त्यहाँ गएपछि थप कुरा आउने प्रहरी नायव उपरीक्षक कार्कीले बताए। यसअघि गत शुक्रबार धनुषाको क्षिरेश्वरनाथ नगरपालिका महेन्द्रनगरमा बम बिस्फोट हुँदा एक प्रहरी निरीक्षकसहित तीन जनाको मृत्यु भएको थियो । त्यो घटना नसेलाउँदै पुनः ठाउँठाउँमा शंकास्पद वस्तु भेटिन थालेपछि जिल्लामा त्रास छाएको छ।"
ठगेरै अर्बपति !,"काठमाडौं : दोलखा पवटीका दिनेश कोइराला फेरि पक्राउ परेका छन्। ठगीलाई पेसाजस्तै बनाएका उनको अवैध सम्पत्ति एक अर्बभन्दा बढी रहेको प्रहरीको अनुमान छ। मोरङको कानेपोखरीबाट ठगी धन्दा सुरु गरेका कोइरालाले पूर्वका सुनसरी, झापा, मोरङ, इलाम र पाँचथरका बासिन्दाबाट करोडौं ठगेको पाइएको छ। कानेपोखरीका उमेश घले गुरुङलाई उनकै जग्गामा कृषि फर्म खोल्ने भन्दै कोइरालाले डेढ करोड रुपैयाँ ठगी गरे। धिमाल अहिले सुकुम्बासीजस्तै बनेका छन्। एक बिघा ८ कठ्ठा जमिन धितो राखेर कोइरालाले १७ लाख रुपैयाँ झिके। उनले पैसा फिर्ता गरेनन्। बैंकले जग्गा लिलामी गर्यो। इटहरीकी लक्ष्मी भट्टराईलाई उनले ६ वर्षअघि आमा बनाए। कोइरालाले भट्टराईलाई ठग्न माइलो छोराको नाता लगाए। बेलाबेला भेट्न पुग्ने उनले भट्टराईलाई महँगो गिफ्टसमेत पुर्याउँथे। प्रशस्त जग्गाजमिन र राम्रै घर भएकी भट्टराईको घरजग्गा धितो राखेर कोइरालाले ५० लाख रुपैयाँ झिके। पाँच वर्षलाई भनेर झिकिएको पैसा भट्टराईले फिर्ता पाउनु त परै जाओस् उनले सम्पर्कसमेत गर्न पाइनन्। कोइरालाले ललितपुरस्थित फिरोज बाराही सहकारीलाई डुबाएका छन्। जग्गाजमिन र गाडी सहकारीमा राखेर पटकपटक गरी १० करोड रुपैयाँ कर्जा लिएका कोइराला किस्ता तिर्नै गएनन्। सहकारी सञ्चालक केदार महर्जनले अहिले प्रहरी गुहारेका छन्। बा१९च ८८४५ नम्बरको टोयटाको प्राडो गाडी चढ्ने कोइरालाले आफूलाई धनाढ्य र हाइ प्रोफाइल देखाउन काठमाडौंमा घर किनेका छन्। आफूले चढेको गाडीको समेत उनले पैसा चुक्ता गरेका छैनन्। इस्ट लिंक मोटर प्रालिलाई रकम चुक्ताका लागि कोइरालाले प्रभु बैंकको चेक पटकपटक दिए। तर, सबै चेक बाउन्स भयो। अहिले यो कम्पनीलाई कोइरालाले ५ करोड ९६ लाख तिर्नु छ। उनले ओम साइराम बिजनेस लिंकबाट उनले कार्यालय सञ्चालनका लागि भन्दै १ करोड ५५ लाख बराबरको सामान लिएर गए। तर, अहिलेसम्म उनी तिर्न पुगेका छैनन्। कोइलाको ठगी धन्दा यतिले मात्रै टुंगिँदैन। उनले खोटाङका श्याम खड्कालाई जापान पठाइदिन्छु भनेर १९ लाख रुपैयाँ ठगे। कोइरालाले एक महिलालाई पत्नी बनाएर उनको पाँच करोड रुपैयाँ बराबरको सम्पत्ति हत्याए। ती महिलाको एक छोरासमेत छन्। अहिले ती महिला करोडपतिबाट सडकमा झरेकी छन्। महानगरीय प्रहरी अपराध महाशाखाका अनुसार कोइरालाले उर्लाबारीका कृष्ण धमालबाट डेढ करोढ, शिवलाल पुरीबाट ९९ लाख, इटहरी सुनसरीका चेतराज भट्टराईबाट पाँच लाख, राजघाटकी रीता मगरबाट दुई करोड, दिया धिमालबाट दुई करोड, दुर्गा धिमालबाट ४० लाख, झापाका सोले धिमालबाट ५० लाख रुपैयाँ ठगी गरेको पाइएको छ। कोइरालाले ठगी गरेको रकम जोड्दा मात्रै एक अर्बभन्दा बढी हुन आउँछ। उनले सम्पत्ति कहाँ लुकाए हामी खोज्दै छौं, महाशाखाका प्रमुख एसएसपी सहकुलबहादुर थापाले भने, कोइराला ठगेरै अर्बपति बनेको अनुमान छ। महाशाखामा हालसम्म नौ जनाले उजुरी दिइसकेको र आउने क्रम जारी छ। प्रहरीले उनीविरुद्ध सम्पत्ति शुद्धीकरणमा समेत अनुसन्धान अगाडि बढाउने भएको छ। उनी गत वर्ष कात्तिक ७ गते पक्राउ परी धरौटीमा छुटेका थिए। उनी अहिले पक्राउ परे पनि हिरासतमा छैनन्। वीर अस्पतालमा उपचारको बहानामा बसिरहेका छन्। दर्जनौँलार्इ बिचल्ली बनाउने दिनेश ठगी अभियोगमा पक्राउ"
