शीर्षक,विवरण
बजार संकट,"आपूर्ति व्यवस्थामा सामान्य अवरोधको पूर्वसंकेत पाउनेबित्तिकै बजारदेखि उपभोक्ताले प्रतिवाद गर्न थाल्छन्। बजार र सरकारप्रतिको भरोसा नभएका कारणले उपभोक्ता पनि सकेसम्म सञ्चिती गर्ने लहडमा लागिहाल्छन्। कतिपय कालाबजारी आफैंले वस्तु अभाव हुने हल्ला चलाएर आपूर्ति व्यवस्था अस्तव्यस्त बनाएर लुट्न उद्यत् हुन्छन्। हामीले पटकपटक यस्ता समस्या भोग्दै आए पनि समस्याबाट पाठ नसिक्दा उपभोक्ताले चर्को मूल्य चुकाउनुपरेको छ। उपभोक्ताको संरक्षण सरकारको प्राथमिक दायित्व हो। यसका लागि सरकारले संस्थागत र कानुनी व्यवस्था गरेको छ। उपभोक्ता हित संरक्षण र बजार सुशासनका लागि अत्यावश्यक काममा सरकार प्रवेश गरेकै छैन। सरकारले जबसम्म माग तथा आपूर्तिको तथ्यांक व्यवस्थापन र सघन बजार अनुगमन गर्दैन, तबसम्म यस्ता समस्या दोहोरिरहनेछन्। संकटको समस्या आपूर्ति व्यवस्था प्रभावकारी बनाउनु चुनौतीपूर्ण हो। यसमै सरकारको उपस्थिति देखिन्छ। आपूर्ति बढाउँदा पनि उद्योगी र बिक्रेताले ग्यास लुकाएको भन्दै उद्योग, वाणिज्य तथा आपूर्तिमन्त्री लेखराज भट्टले सेना लगाएर ग्यास वितरण गर्नेसम्मको अभिव्यक्ति दिए। अटेरी बजारलाई तह लगाउने यो एउटा उपाय हुनसक्छ, तर यो दीर्घकालीन समाधान र विकल्प होइन। अत्यावश्यक वस्तुको माग संकटको समयमा केही बढ्न सक्छ। तर यहाँ त कुनै वस्तुको माग बढ्दै छ भन्ने संकेत पाउनासाथ वस्तुको अभाव सुरु भइहाल्छ। त्यो कसरी हुन्छ भन्ने जान्न टाढा जानु पर्दैन दुई दिनअघि प्रहरीले काठमाडौंको सतुंगलस्थित एक गोदामबाट साढे आठ लाख थान मास्क बरामद गरेबाट प्रस्ट हुन्छ। अहिलेको सूचना प्रविधिको युगमा जम्माखोरी र कालोबजारीको सूचना लिन गाह्रो छैन। हरेक वस्तु भन्सारबाट भित्रिएर कुन ठाउँमा पुग्छन्। त्यो थोक बिक्रेताबाट कहाँ, कुन क्षेत्रमा आपूर्ति हुन्छ भन्ने पत्ता लगाउने मालवाहक सवारीसाधन अनुगमन प्रणालीसमेत विकास भइसकेको छ। कुन उद्योगबाट कुन बिक्रेताले कति ग्यास लिन्छ र दैनिक कति बेच्छ या कुन पम्पले सरदर औसत कति पेट्रोल, डिजेल बेच्छ भन्ने तथ्यांक राख्न गाह्रो पनि छैन। देखावटी र सतही बजार अनुगमनले समस्याको समाधान निस्कँदैन। आपूर्ति प्रभावित भएको अवस्थामा समेत आपूर्ति प्रभावकारी नहुञ्जेल माग बढी हुने वस्तु बिक्री प्रत्येक खरिदकर्तालाई निश्चित परिणाम बेच्न बिक्रेतालाई आह्वान गर्न सकिन्छ। अर्कोतर्फ, सरकारले यस्ता वस्तुको अस्थायी बिक्री केन्द्र ठाउँठाउँमा खोलेर बजारलाई हस्तक्षेप गर्न सक्छ। उपभोक्ता सचेतना कार्यक्रममार्फत वस्तु सञ्चिती नगर्न आह्वान गर्न सक्छ। कुनै वस्तु अभाव भयो भने आपूर्ति बढाएर बजार हस्तक्षेप गर्न सरकारले क्रियाशीलता देखाउनुपर्छ। यहाँ त सरकार नै संलग्न भएर हुने थोक व्यापारमा समेत खुद्रा बिक्रेतासँग मिलेमतो हुन्छ। उदाहरणका लागि नेपाल आयल निगमको आपूर्ति व्यवस्थापनलाई लिन सकिन्छ। पेट्रोलियमको अन्तर्राष्ट्रिय बजार मूल्यअनुसार आन्तरिक बजारमा मूल्य घट्दै छ भन्ने सूचना चुहाएकै कारण डिलरहरूले डिपोबाट पेट्रोलियम पदार्थ किनेनन्। अंग्रेजी महिनाको २ र १६ तारिखमा मूल्य समायोजन हुने भएकाले उनीहरू आइतबार पनि आफूसँग मौज्दात रहेको पेट्रोलियम मात्र बेचेर बसे। अधिकांश पम्प बन्द रहे। यसले उपभोक्तामा पेट्रोलियम पदार्थको अभाव हुँदै छ भन्ने भान पर्न गयो र पम्पअगाडि सवारीका लामा लाइन लागेको देखियो। आपूर्तिमा समस्या हुँदा वस्तु र सेवाको गुणस्तर र परिमाणमा सबैभन्दा बढी ठगी हुने गरेको छ। उपभोक्ताले अभाव भएको वस्तु खरिद गर्न पाउँदा ठूलै युद्ध जितेको ठान्छ र अतिरिक्त मूल्यसमेत तिर्न तयार हुन्छ। यस्ता बिक्रेतालाई तत्काल कारबाही गर्न उपभोक्ता हित संरक्षण ऐनले कार्यान्वयन निकायलाई अधिकारसमेत दिएको छ। कालोबजारी व्याप्त हुँदा पनि कारबाहीका घटना न्यून छन्। जिम्मेवार निकायहरूले भाषणबाजी र देखावटी अनुगमनभन्दा बजारमा प्रभावकारी हस्तक्षेप गरेर आपूर्ति व्यवस्था प्रभावकारी बनाउनुपर्छ।"
सभामुखअध्यक्ष द्वन्द्व : संसदीय काममा असर,"काठमाडौं : सभामुख अग्नि सापकोटा र राष्ट्रियसभा अध्यक्ष गणेश तिमिल्सेनाबीच द्वन्द्व चर्केको छ। नेतृत्वको द्वन्द्वले संसदीय समितिका सभापतिसँगको बिहीबारको निर्धारित बैठक स्थगित भएको छ। सापकोटा र तिमिल्सेना दुवै सत्तासीन नेकपाबाट निर्वाचित हुन्। पूर्वएमालेबाट तिमिल्सेना अध्यक्ष र पूर्वमाओवादी कोटाबाट सापकोटा सभामुख भएका हुन्। संसदीय कामकारबाही प्रभावकारी बनाउनेबारे सभामुख सापकोटाले बुधबार संसदीय समितिका सभापतिसँगको बैठक आयोजना गरेका थिए। तर राष्ट्रियसभा अध्यक्ष तिमिल्सेनाले बैठकमा आफू उपस्थित नहुने जनाउ सभामुख सापकोटालाई गराए। संसद्को कार्यवाहक महासचिव नियुक्तिमा सभामुखले एकलौटी निर्णय गरेको भन्दै अध्यक्ष तिमिल्सेनाले बैठक बहिष्कार गरेका हुन्। अध्यक्ष तिमिल्सेना उपस्थित नहुने सूचना पाएपछि पूर्वएमाले सम्बद्ध समिति सभापतिले समेत सभामुखले बोलाएको बैठकमा नजाने जानकारी गराएका थिए। अध्यक्ष तिमिल्सेना र समिति सभापतिहरू नै अनुपस्थित हुने सूचनापछि सभामुख सापकोटाले बैठक स्थगित गरेका हुन्। सभामुखमा निर्वाचित भएपछि सापकोटाले पहिलोपटक समिति सभापतिसँग संसद् र समितिको प्रभावकारिता, कामकारबाही र समस्याबारे छलफल गर्न बैठक आयोजना गरेका थिए। सभामुखज्यू एकलौटी ढंगले अघि बढ्न खोज्दा समस्या देखिएका छन्, अध्यक्ष निकट स्रोतले भन्यो। श्रेणीविहीन कर्मचारीको म्याद थपदेखि संसद्का कार्यवाहक महासचिव नियुक्तिसम्मको निर्णयमा सापकोटा र तिमिल्सेनाबीच विवाद छ। संसद्को कार्यवाहक महासचिव नियुक्तिमा अध्यक्षज्यूसँग परामर्श भएको हो, सभामुखका प्रेस विज्ञ श्रीधर न्यौपानेले भने, उहाँहरूबीच ठूलो विवाद छैन। समिति सभापतिहरूको बैठक पनि सहमतिमै पर सारिएको हो। केही समिति सभापति उपत्यकाबाहिर रहेको र कोरोनाका कारण भीडभाड गर्न नहुने सरकारको आग्रहका कारण समिति सभापतिको बैठक स्थगित भएको न्यौपानेले बताए। तत्कालीन माओवादी र एमालेबीच एकता भई नेकपा बने पनि संसदीय कामकारबाहीमा भने पूर्ववत पार्टीका दुई कित्ता देखिन्छन्। विधेयकमाथिका छलफलमा सांसदहरू दुई कित्तामा बाँडिनेदेखि संसद्का पदाधिकारीबीच नै फरकफरक दलको जस्तो व्यवहार देखिने गरेका छन्। कर्मचारी म्याद थपबाट विवाद सभामुखमा निर्वाचित भएलगत्तै सापकोटाले संसद्मा कार्यरत करारका श्रेणीविहीन कर्मचारीको म्याद थप गर्नुपर्ने प्रस्ताव गरे। पूर्वमाओवादी नेत्री ओनसरी घर्तीमगर सभामुख बनेका बेला करारमा नियुक्त दुई दर्जन बढी कर्मचारीको म्याद थप गर्नेनगर्ने विषयमा सापकोटा र तिमिल्सेनाबीच विवाद भएको थियो। सापकोटा ६ महिना म्याद थप्नुपर्ने अडानमा थिए भने तिमिल्सेना नयाँ भर्ना गर्नुपर्ने अडानमा थिए। करारको म्याद थप बिनै काम गरिरहेका श्रेणीविहीन कर्मचारीको ३ महिना म्याद थपेर विवाद किनारा लगाउने प्रयास गरिएको थियो। आईपीयूमा अग्निका आँखा राष्ट्रियसभा अध्यक्ष तिमिल्सेनाले दुई साताअघि अन्तर्राष्ट्रिय पार्लियामेन्ट युनियन (आईपीयू) को आगामी सम्मेलनमा आफू सहभागी हुने प्रस्ताव सभामुख सापकोटासँग राखेका थिए। तिमिल्सेनाले आईपीयूमा आफू जाने र सापकोटालाई अर्को सम्मेलनमा जान प्रस्ताव गरेका थिए। तर सापकोटाले अध्यक्ष तिमिल्सेनाको प्रस्तावलाई ठाडै अस्वीकार गर्दै आफ्नो नेतृत्वमा आईपीयू सम्मेलनमा जाने अडान राखेका थिए। निर्वाचित भएर आएको छोटो अवधिमै आफ्नो प्रस्ताव ठाडै अस्वीकृत गरेकोमा अध्यक्ष तिमिल्सेना असन्तुष्ट थिए। तर कोरोना भाइरस संक्रमणका कारण आईपीयू सम्मेलन हुनेनहुने अनिश्चित छ। कार्यवाहक महासचिवमा दुई धार मनोहरप्रसाद भट्टराईको कार्यकाल सकिएपछि कार्यवाहक महासचिव नियुक्तिमा सभामुख सापकोटा र तिमिल्सेनाबीच चर्काचर्की नै परेको थियो। आफूसँग सल्लाह नै नगरी एकतर्फी रूपमा प्रतिनिधिसभा सचिव गोपालनाथ योगीलाई कार्यवाहक महासचिव बनाइएको अध्यक्ष तिमिल्सेनाको आरोप छ। महासचिव बन्न ऐनले तोकेको उमेर नै नपुगेका योगीलाई महासचिव बनाउन नहुने पक्षमा तिमिल्सेना थिए। संसद्का महासचिवको सेवासुविधासम्बन्धी ऐनमा महासचिवका लागि ४५ वर्षको उमेर हद तोकिएको छ। तर योगी ४५ वर्ष पुगेका छैनन्। अध्यक्ष तिमिल्सेनाले संसद् सेवाबाट सचिव बनेका डा भरतराज गौतमलाई महासचिव बनाउनुपर्ने पक्षमा थिए। तर पूर्वमाओवादीको कोटा बाट प्रतिनिधिसभा सचिव बनाइएका योगीलाई नै सभामुखले नियुक्त गरेर पार्टी राजनीति गरेको आरोप तिमिल्सेनाको छ। महासचिवको नियुक्तिमा सभामुख र अध्यक्षको संयुक्त सिफारिस हुनुपर्ने व्यवस्था छ। तर कार्यवाहक दिँदा अध्यक्षको परामर्शमा सभामुखबाट हुने उल्लेख छ। परामर्श भनेको एकलौटी गर्ने भन्ने होइन, अध्यक्ष निकट स्रोतले भन्यो, साझा सिफारिसमा हुने निर्णयमा दुवैको सहमति चाहिन्छ। गुरुङ गएनन् कार्यालय पार्टी एकतालगत्तै नेकपाले संसदीय दलबाट एकीकरणको पहल गर्ने घोषणा गरेको थियो। पूर्ववत् एमालेको संसदीय दल परिसरमा संसदीय दलका पदाधिकारीको कार्यकक्ष बनाउने र सांसदबीच एउटै पार्टीको अनुभूति गराउने प्रयास नेकपाले गरेको थियो। तर प्रतिनिधिसभाका प्रमुख सचेतक देव गुरुङ भने त्यो कार्यालयमा गएका छैनन्। गुरुङ पूर्वमाओवादीको संसदीय दलको कार्यालयमै बस्ने गरेका छन्। गुरुङका लागि बनाइएको पूर्वएमाले परिसरको कार्यालयमा तालाबन्दी छ। संसदीय दलका पदाधिकारीमै पार्टी एकता भएको अनुभूति छैन भने सांसदहरूमा त्यसको प्रभाव पर्नु स्वभाविक हो, नेकपाका एक सांसदले भने।"
जरुरीबाहेक हिँडडुलमा रोक,"काठमाडौं : कोरोना भाइरस संक्रमणको उच्च सतर्कता अपनाउन सरकारले अत्यावश्यक कामबाहेक हिँडडुलमा रोक लगाएको छ। वैशाख १८ गतेसम्मलाई भेला र भीडभाडमा निरुत्साहन गरिएको हो। उपप्रधान एवं रक्षामन्त्री ईश्वर पोखरेलको संयोजकत्वमा गठित उच्चस्तरीय समन्वय समितिको बुधबारको बैठकले मुलुकभरका सिनेमा हल, सांस्कृतिक केन्द्र, रंगशाला, खेलस्थल, जिमहेल्थ क्लब, म्युजियम, स्विमिङ पुल, मनोरञ्जन स्थल, डान्सबार र क्लब बन्द गर्ने निर्णय गरेको छ। यसको अनुगमन गृह, संस्कृति तथा नागरिक उड्डयन मन्त्रालय र सञ्चार तथा सूचना प्रविधि मन्त्रालयले गर्नेछन्। साथै प्रदेश सरकार र स्थानीय तहले पनि अनुगमन गर्नेछन्। बैठकले सांस्कृतिक एवम् सामाजिक गतिविधिसँग सम्बन्धित भोजभतेर नगर्न आग्रह गर्दै मठमन्दिर, गुम्बा, मस्जिद, चर्चजस्ता धार्मिक र सार्वजनिक स्थलमा २५ जनाभन्दा बढी भेला हुन नपाइने निर्णय गरेको छ। यस्तै सार्वजनिक सवारीसाधनमा सिट क्षमताभन्दा बढी यात्रु ओसारपसार नगर्न नगराउन यातायात व्यवसायीलाई अनुरोध गरिएको छ। नागरिकलाई भीडभाड गरी यात्रा नगर्न अनुरोध गरिएको छ। यसको अनुगमन गृह र संस्कृति मन्त्रालयले गर्नेछन्। बढी जमघट हुने सार्वजनिक महत्वका स्थलहरू स्थानीय तह (महानगरपालिका, उपमहानगरपालिका, नगरपालिका र गाउँपालिका) ले दैनिक रुपमा निश्चित समयको अन्तरालमा सरसफाइ एवं डिसइन्फेक्सन गर्ने भएका छन्। यसको अनुगमन संघीय मामिला तथा सामान्य प्रशासन मन्त्रालय, प्रदेश सरकार र स्थानीय प्रशासनले गर्नेछन्। कालोबजारी गर्नेमाथि कारबाही बजारमा उपभोग्य सामग्रीको कृत्रिम अभाव सिर्जना गर्ने, कालोबजारी, मिसावट गर्नेगराउनेलाई तत्काल प्रचलित कानुनबमोजिम कारबाही गर्ने भएको छ। सरकारले दैनिक उपभोग्य सामग्री पर्याप्त मौज्दात भएकाले आमउपभोक्तालाई आवश्यकभन्दा बढी सामग्री खरिद नगर्न र सञ्चय नगर्न अनुरोध गरेको छ। यसको अनुगमन उद्योग वाणिज्य तथा आपूर्ति मन्त्रालयले गर्नेगराउने निर्णय भएको छ। होटल, रेस्टुरेन्ट तथा सपिङ मलका सञ्चालकलाई हात सफा गर्नेलगायतमा सरसफाइको प्रबन्ध गरी टेबल, कुर्सी, बार रेलिङ, शौचालय आदि स्थानमा नियमित रुपमा डिसइन्फेक्सन गर्न सरकारले निर्देशन दिएको छ। तापक्रम मापन गर्ने उपकरण तथा सामग्रीको व्यवस्था गरी उक्त स्थानमा प्रवेश गर्ने व्यक्तिको स्वास्थ्य जाँच गरिनेछ। कोरोना भाइरसबारे नागरिकलाई भ्रम सिर्जना हुने गरी सञ्चारमाध्यम र सामाजिक सञ्जालबाट गलत अभिव्यक्ति दिएमा विद्यमान कानुनबमोजिम कडा कारबाही गरिने निर्णय बैठकले गरेको छ। भाइरस संक्रमण भई उपचार गर्नुपर्ने भएमा त्यस्ता बिरामीलाई स्वास्थ्य तथा जनसंख्या मन्त्रालयले तोकेका सरकारी, सामुदायिक तथा निजी अस्पतालबाट उपचार गराउने व्यवस्था मिलाउने निर्णय बैठकको छ।"
"रोकिएन नेपालभारत बस सेवा, सरकार निर्णयको वेवास्ता","भैरहवा : कोरोना भाइरसको रोकथामको लागि नेपाल भारत चल्ने यात्रुवाहक बस हाललाई स्थगित गर्ने सरकारले निर्णय गरेपनि कार्यान्वयन नहुँदा कोरोनाको जोखिमसँगै तस्करी समेत बढेको छ । सरकारले चैत ३ गते नेपाल र भारत बीचमा आवतजावत हुने लामोदूरीका यात्रुवाहक यातायातका सार्वजनिक सवारीसाधनको संचालन हाललाई स्थगित गर्ने निर्णय गरेको छ ।तर, सरकारी पक्षबाटै यो निर्णय कार्यान्वयन हुन सकेको छैन । नेपाल भारत चल्ने बसमा भारतको कोरोना संक्रमण प्रभावित सहरबाट धमाधम सर्वसाधरण आइरहेको छन् । यी बसहरु सिधै नेपाल भारत चल्ने भएकाले बसमा पटक पटक भन्सार छली गरी भित्राइएको विभिन्न साम्रगी बरामद हुँदै आएको छ । त्यस्तै, सशस्त्र प्रहरी बल नेपाल नम्बर ३८ गुल्म हेडक्वाटर (राजश्व तथा भन्सार सुरक्षा गस्ती) रुपन्देही डण्डाले बिहीबार भारतबाट भित्रिएको लु २ ख ३४८५ नम्बरको बसमा पनि भन्सार छली गरी भित्राइएको विभिन्न साम्रगी बरामद गरेको छ । उक्त बस दिल्लीबाट बुटवल आउँदै थियो । गुल्मका प्रमुख एवं डिएसपी मानबहादुर शाहीले बसमा फल्स बटम बनाएर कपडा, विद्युतीय साम्रगी, केमिकल र मदिरा लुकाएर ल्याएको अवस्थामा विशेष सुराकीको आधारमा बरामद गरिएको बताए । उनका अनुसार बरामद साम्रगी एक लाख ४१ हजार बढी मूल्य बराबर रहेको छ । तस्करीमा प्रयोग गरिएको बस र बसका चालक, सहचालकलाई नियन्त्रणमा लिएर आवश्यक कारबाहीका लागि भैरहवा भन्सार कार्यालयमा बुझाइएको डिएसपी शाहीले बताए । तस्करी नियन्त्रणमा लागेको गुल्मबाट खटिएको टोली नेपाल भारत चल्ने बसमा पटकपटक अवैध रुपमा लुकाएर भित्राइएको विभिन्न साम्रगी बरामद गर्दै आएको छ ।"
कोरोना त्रास : शुक्रबार सर्वोच्च अदालतमा सुनुवाइ स्थगित,काठमाडौं : सर्वोच्च अदालतले विश्वभर फैलिरहेको कोभिड१९ को सम्भावित सङ्क्रमणबाट बच्न पूर्ण बैठक बस्ने तय गर्दै शुक्रबार मुद्दाको सुनुवाइ स्थगन गरेको छ। सर्वोच्च अदालतका सूचना अधिकारी देवेन्द्र ढकालका अनुसार कोरोनाको सम्भावित सङ्क्रमणलाई न्यूनीकरण गर्ने उपायका बारेमा प्रधानन्यायाधीशसहित सम्पूर्ण न्यायाधीशको पूर्ण बैठक बस्ने तय भएको हुनाले शुक्रबार सुनुवाइ स्थगन गरेको हो। शुक्रबार बिहान ११ बजे बस्ने तय भएको पूर्ण बैठकले अदालत बन्द गर्ने वा अतिआवश्यकबाहेक अरु बन्द गर्ने भन्ने विषयमा निर्णय गर्नेछ। यही चैत ४ नेपाल बार एशोसिएसनले विश्वभरि नै कोभिड१९ फैलिरहेका अवस्थामा अत्यावश्यक कामबाहेक अन्य सेवा प्रवाह नगर्ने निर्णय गर्न सर्वोच्च अदालत समक्ष अपिल गरेको थियो। बारले प्रेस विज्ञप्तिमा मानव स्वास्थ्य जस्तो संवेदनशील विषयमा गम्भीर भई कम्तीमा एक महिना सेवा प्रवाहमा कटौती गर्न अपिल गरेको थियो। अदालतले नियमित परीक्षण गरेर मात्र सेवा प्रवाह गर्न शुरु गर्ने व्यवस्था मिलाउनुपर्ने वा उक्त व्यवस्था गर्न नसकिएमा बन्दी प्रत्यक्षीकरणको अत्यावश्यकबाहेकको सेवा प्रवाह नगर्ने निर्णय गर्न बारले अपिल गरेको हो। अदालतसँग धेरै सेवाग्राहीको भीडभाड हुने र भीडभाडमा कोरोनाको सङ्क्रमणको सम्भावना हुनेहुँदा सङ्क्रमणको सम्भावनालाई न्यूनीकरण गर्न माग गरिएको थियो। सर्वोच्च अदालत बार एशोसिएसनले यही चैत ४ गते नै आकस्मिक बैठक बसी कोरोना भाइरसको जोखिमलाई ध्यानमा राखी कम्तीमा तीन हप्ताका लागि अदालत बन्द गर्ने व्यवस्था मिलाउन अनुरोध गरेको थियो। सर्वोच्च अदालतले बारको अपिललाई ध्यानमा राख्दै शुक्रबारका लागि पूर्ण बैठक तय गरको हो। शुक्रबारका लागि सम्पूर्ण मुद्दाको सुनुवाइ बन्द गर्ने भएको छ। रासस
कोरोना त्रास : चिडियाखान पनि बन्द,काठमाडौं : कोरोना (कोभिड १९) को संक्रमण रोकथामका लागि ललितपुरको जावलाखेलस्थित सदर चिडियाखानासमेत बन्द गरिएको छ। शुक्रबारदेखि कार्यान्वयन हुने गरी चिडियाखाना प्रशासनले बिहीबार यो निर्णय गरेको हो। शुक्रबारदेखि सबै सर्वसाधारणका लागि आवातजावात बन्द गरिएको चिडियाखानाकी संरक्षण शिक्षा तथा सञ्चार अधिकृत लिना चालिसेले जानकारी दिइन्। यो मुलुकको एक मात्र चिडियाखाना हो। हरेक वर्ष चैत महिनामा चिडियाखना घुम्नेको संख्या सबैभन्दा बढी हुन्थ्यो। विद्यार्थीहरुको स्कुल बिदा हुने भएका कारण यो महिनामा आगन्तुकको संख्या बढ्ने गरेको चालिसकेको भनाइ छ। कोरोना संक्रमणको त्रास बढेपछि गत साता दैनिक एक हजारको हाराहारीमा मात्र आगन्तुक चिडियाखाना पुगेका थिए। भिडभाडमा कोरोना भाइरसको संक्रमण छिटो हुने भन्दै चिडियाखाना प्रशासनले बन्द गर्ने निर्णय लिएको हो। चिडियाखानामा नौ सय प्रकारका जनावर र १ सय भन्दा बढी प्रजातिका चरा छन्।
कोरोना संक्रमण रोक्न काठमाडौँ महानगरले बनायो १० करोडको कोष,"काठमाडौं : विश्वभर महामारीको रुपमा फैलिएको कोभिड१९ को सङ्क्रमण, रोकथाम तथा नियन्त्रणका लागि काठमाडौँ महानगरपालिकाले १० करोडको आकस्मिक कोष स्थापना गर्ने भएको छ। बिहीबार बसेको विशेष कार्यपालिका बैठकले यस्तो निर्णय गरेको हो। कामपाका प्रमुख विद्यासुन्दर शाक्यले उक्त कोषबाट भाइरस रोकथाम तथा नियन्त्रणका लागि तत्काललाई साना, मझौला र ठूला वडामा क्रमशः दुई लाख, तीन लाख र चार लाखका दरले निकाशा पठाउने निर्णय गरेको जानकारी दिए। कोरना भाइरस रोकथाम तथा नियन्त्रण एवं डेङ्गु रोग नियन्त्रणका लागि नेपाली तथा नेपाल भाषामा पर्चा, पम्पेल्ट, ब्यानरजस्ता प्रचार सामग्री निर्माण एवं वितरण गर्ने निर्णय पनि भएको छ, प्रमुख शाक्यले भने, विभिन्न स्थानमा स्वास्थ्यजनशक्ति, स्वास्थ्य सामग्री, प्रचार सामग्रीसहितको हेल्प डेक्स स्थापना तथा सञ्चालन गरिनेछ भने महागरपालिकास्थित मठ, मन्दिर, मस्जिद, गुम्बाजस्ता धार्मिक, सामाजिक सम्पदा क्षेत्रमा भीडभाड नगर्न सर्वसाधारणलाई अनुरोध गर्ने निर्णय पनि बैठकले गरेको छ। कारोना रोकथाम तथा नियन्त्रण सम्बन्धी कार्य प्रभावकारी ढङ्गले सञ्चालन गर्न कामपा जनस्वास्थ्य महाशाखाअन्तर्गत फोकल प्वाइन्टको रुपमा २४ सै घण्टा हेल्प डेक्स सञ्चालन गर्ने पनि जानकारी दिए। स्तरीय विपद् व्यवस्थापन समितिलाई क्रियाशील बनाउनेजस्ता निर्णय पनि बैठकले गरेको छ। सङ्घीय सरकारले गरेको निर्णय कार्यान्वयन गर्नगराउन सम्बन्धित विभागमहाशाखाशाखालाई निर्देशन गर्ने, उपप्रमुखको नेतृत्वमा रहेको अनुगमन समितिलाई कालोबजारी नियन्त्रणका लागि प्रभावकारी ढङ्गले परिचालन गर्ने जनाइएको छ। रासस"
कोरोना संक्रमण प्रभाव : सुनसान बन्दै राजधानी (फोटो र भिडियो),"काठमाडौं : बुधबार उपप्रधानमन्त्री तथा रक्षामन्त्री ईश्वर पोखरेल संयोजक रहेको कोरोना संक्रमण, रोकथाम तथा नियन्त्रण उच्चस्तरीय समन्वय समितिले १५ बुँदे निर्णय गर्दै आंशिक लक डाउनको घोषणा गर्यो। अत्यावश्यक काम बाहेक आवतजावत, हिँडडुल नगर्ने, सांस्कृतिक, सामाजिक र त्यस्तै कार्यमा पार्टी प्यालेसमा भोज नगर्ने, मठमन्दिर, गुम्बा, मस्जिद, चर्च जस्ता धार्मिक र सार्वजनिक स्थलमा २५ जना भन्दा बढी मानिसहरु भेला हुन बन्द गर्ने निर्णय गर्यो। सरकारले विद्यालय र विश्वविद्यालयको पढाइसँगै सम्पूर्ण परीक्षा तत्कालका लागि स्थगित गर्ने निर्णयसमेत गर्यो। यसको प्रभाव बिहीबार नै राजधानीका सडकमा देखिएको छ। धेरै मानिसले बिहीबार राजधानी छोडेका छन् भने कतिपय सर्वसाधारण कोरोना संक्रमण त्रासले बाहिर निस्किन डराए। काठमाडौंको न्युरोड, बसन्तपुर, ठमेर र दरबारमार्गमा देखिएका दृश्यलाई हामीले देखाउने प्रयास गरेका छौँ। न्युरोड सडकमा सवारी चाप छैन। पसल पुरै खुलेपनि भिडभाड देखिँदैन। फुटपाथमा हात धुनका लागि पानी र साबुन राखिएको छ। यस्तै विशाल बजारमा पनि खासै चहल पहल देखिँदैन। बसन्तपुर बसन्तपुर पनि सुनसान देखिन्छ। पर्यटक कम देखिन्छन्। व्यापारीको पसल थापे पनि ग्राहकको भिडभाड छैन। पर्यटकको पर्खाइमा रहेका रिक्साचालक २०७२ वैशाखको भूकम्पले भत्किएका मन्दिर र ऐतिहासिक भवन नजिकै लामबद्ध छन्। व्यापार नभएको उनीहरुको गुनासो छ। व्यावसाय डामाडोल छ। पहिला ग्रुप नै लिएर हिँड्थे। अहिले पर्यटकनै छैनन्, रिक्सा चालक रामबहादुर श्रेष्ठ भन्छन्, पहिला दिनमा १२ देखि १५ सयसम्म कमाइहुन्थ्यो अहिले यो रोगले गर्दा पर्यटक आउन छाडे। अहिले त पेट पाल्नै गाह्रो छ। कैलालीका गोपाल विश्वकर्माले यस क्षेत्रमा रिक्सा चलाएको १५ वर्ष भयो। तर, अहिले कमाई नभएको गुनासो गर्छन्। कोरना भाइरसको कारणले परिवार पाल्न गाह्रो भो, विश्वकर्मा भन्छन्, पहिला दैनिक हजार १२ सय कमाइ हुन्थ्यो। अहिले चाइनिज पर्यटक आएका छैनन्। अरु देशका पनि छैनन्। कमाइ नै छैन। ठमेल क्षेत्रसमेत सुनसान छ। सवारी साधन र मान्छेको चहलपहल घटेको छ भने सडकसडकमा देखिने सारङ्गी बाधकसमेत छैनन्। राजधानीकै व्यस्त मानिएको दरबारमार्गसमेत सुनसान छ। यस क्षेत्रका चर्चित होटल खुले पनि सुनसान छन्।"
भूमीमन्त्री अर्याल र भारतीय राजदूतबीच भेटवार्ता,"काठमाडौं : भूमि व्यवस्था, सहकारी तथा गरिबी निवारणमन्त्री पद्माकुमारी अर्याल र भारतीय राजदूत विनयमोहन क्वात्राबीच भेटवार्ता भएको छ। लिम्पियाधुरा, कालापानी, सुस्ताका साथै हालै कञ्चनपुरमा लगायतका स्थानमा भएकास सीमा समस्याको बारेमा छलफल गर्ने ऐजेन्डा राखेपनि पहिलो बैठक शिष्टाचारको मात्रै हुने भएकाले ती विषय थाती रहेको मन्त्रालय स्रोतले जनाएको छ। भेटमा मन्त्री अर्यालले नेपाल भारतबीचको सम्बन्ध कूटनीतिकका साथै अन्य सम्बन्ध पनि विशेष रहेको भन्दै सीमा समस्याको बारेमा सांकेतिक जानकारी गराएकी छन्। भेटमा मन्त्री अर्यालले नेपालभारतबीचमा केही विषयमा लामो समयदेखि रहेको र त्यो दुई देशबीचमा आपसमा छलफल गरेर समाधान गर्नुपर्ने बताए। हिजोदेखी थाती रहेका केही विषयहरु छन्। जो दुई देशबीचमा छलफल गरेर आपसमा टुङ्ग्याउनुपर्ने विषय छन्, मन्त्री अर्यालले उनले भनिन, ती कुराहरु यहाँको कार्यकालमा अगाडी बढ्न सकोस्। मन्त्री अर्यालले यसअघिका राजदूतले गर्दैगरेर बाँकी कामका जिम्मेवारी समेत राम्रोसँग पुरा गर्ने अपेक्षा पुरा गरेकी छन्। राजदूत क्वात्राले मन्त्री अर्यालको मन्त्रालयस्तरिय केही काममा दूतावासले सहकार्य गर्न सक्ने बताए। मेरो कार्यकालमा हाम्रो सम्बन्धको प्रगति र गतिमा कमी नआओस्, राजदूत क्वात्राले भने, हाम्रो दुई देशबीचमा त्यस्तो ठूलो कुनै कारण छैन। रहेका विषयहरु आपसमा शान्तिपुर्वक बसेर समाधान गर्न सकिन्छ।"
बलात्कारको घटना सार्वजनिक गर्छु भनेपछि युवतीको हत्या !,इलाम : इलाम सूर्योदय नगरपालिकाकी १७ वर्षीया आकृती राईलाई स्थानीय एक युवाले बलात्कारपछि हत्या गरेको खुलेको छ । राईको हत्या गर्ने छिमेकी रोशन राईलाई प्रहरीले पक्राउ गरेको छ जिल्ला प्रहरी कार्यालय इलामले पत्रकार सम्मेलन गरेर हत्याका आरोपीलाई सार्वजनिक गरेको हो । मंगलबार कक्षा ११ को जाँच दिन विद्यालय हिँडेकी आकृतीलाई बलात्कार गरेर जंगलमा लगी हत्या गरेको रोशनले बयान दिएको इलामका प्रहरी प्रमुख हिरा बहादुर पाण्डेले जानकारी दिए । आकृतीको हत्या गरेर माटोमा गाडेको अवस्थामा बुधबार शव फेला परेको थियो । सूर्योदय नगरपालिका १३ स्थित पोखरी (किरात टोल) का पूर्ण बहादुर राईकी छोरी आकृती स्थानीय ज्योती मावि कक्षा ११ मा अध्यनरत थिइन् । मंगलबार बिहान विद्यालयमा परीक्षाहलमा नपुगेपछि खोजतलास सुरु गरिएको थियो । बुधबार दिउँसो अम्लीसो बारीमा शव फेला परेपछि स्थानीयले प्रहरीलाई खबर गरेका थिए । बुधबार प्रहरीले घटनाको मुचुल्का उठाएर शव निकालेको थियो । शवलाई थप परिक्षणका लागि बीपी स्वास्थ्य प्रतिष्ठान धोपा धरान पठाइएको छ । प्रहरी सामु रोशनले बलत्कार गरेको घटना सार्वजनिक गर्छु भनेपछि आकृतीलाई हत्या गरेको खुलाएका छन् । ढुंगाले टाउकोमा प्रहार गरेर हत्या गरेको र आफ्नै गाइ बाँध्ने गोठ नजिकै रहेको अम्लिसो बारीमा गरेर खाल्डो खनेर गाडेको रोशनको वयान उदृत गर्दै प्रहरी प्रमुख पाण्डेले बताए । बुधबार क्षतविक्षत अवस्थामा आकृतीको सव फेला परेको थियो । आमाले अर्कैसँग विवाह गरेपछि बिरामी बाबुको हेरचाह गर्दै बसेकी आकृतीको मृत्युपछि बाबु विछिप्त जस्तै भएको स्थानीय दुर्गा पोखरेल बताउँछन् ।
उद्योग वाणिज्य महासंघको चुनाव सर्यो,काठमाडौं : नेपाल उद्योग वाणिज्य महासंघको चुनाव सरेको छ । चैत्र २८ र २९ गते तय भएको चुनावसहितको महासंघको ५४ औं वार्षिक साधारणसभा कोरोना भाइरसको प्रभावका कारण जेठ पहिलो हप्तासम्मका लागि सरेको हो । उपाध्यक्ष चन्द्रप्रसाद ढकालका अनुसार महासंघको बिहीबार सम्पन्न पदाधिकारी बैठकले साधारणसभा जेठ ७ र ८ गते गर्ने निर्णय गरेको छ । पदाधिकारीको बैठकले जेठ ७ र ८ गते निर्वाचन गर्नेगरी स्थायी समितिमा प्रस्ताव लैजाने निर्णय गरेको ढकालले बताए । अब बस्ने स्थायी कमिटी बैठकले उक्त प्रस्ताव सदर गर्ने छ । सरकारले कोरोना भाइरस नियन्त्रणका लागि थप कडाइ गरेसँगै चुनाव सारेको हो। यसअघि महासंघको चुनाव तत्काल सार्न नहुने र परिस्थिति बिग्रिए केही समयअघि मात्रै सार्न सकिने एकथरीको भनाइ थियो । कोरोना भाइरस नियन्त्रण गर्न सरकारले कडाइ गरेसँगै महासंघको चुनावसहित अन्य घोषित कार्यक्रम सर्दै आएका छन् । महासंघको नयाँ नेतृत्वमा वरिष्ठ उपाध्यक्षमा चन्द्रप्रसाद ढकाल र किशोर प्रधान चुनावी प्रतिष्पर्धामा छन् । वरिष्ठ उपाध्यक्ष शेखर गोल्छा विधानअनुसार साधारणसभापछि अध्ययक्ष बन्ने छन् । महासंघको प्रदेश चुनाव पनि केही केही समयअघि स्थगित भएको थियो । केन्द्रको चुनावको एक महिनाभित्र सबै प्रदेशको निर्वाचन गरिसक्ने महासंघको स्थायी समितिको बैठकले निर्णय गरेको थियो ।
कोरोनाका संक्रमण त्रास : मनकामना केवलकार पनि बन्द,"गोरखा : गोरखाको सबैभन्दा धेरै यात्रुको भीडभाड हुने मनकामना केबलकार चैत मसान्तसम्मका लागि बन्द हुने भएको छ। विश्वव्यापी महामारीको रुपमा फैलिएको कोरोना (कोभिड १९) को संक्रमणबाट जोगिन तथा जोगाउनका लागि सेवा बन्द गर्ने निर्णय गरेको मनकामना केवलकार प्रालिका नायव महाप्रबन्धक डिएन कायस्थले जानकारी दिए। कोरोनाबाट सुरक्षा अपनाउँदै सरकारले विद्यालय, कलेज पनि चैत मसान्तसम्मका लागि बन्द गराएको छ। सरकारले २५ जनाभन्दा धेरै जमघट हुन नपाउने व्यवस्था गरेको छ, कायस्थले भने, त्यसैले हामीले पनि यात्रुको धेरै भीड लाग्ने भएकाले केवलकार सेवा पनि चैत महिनाभरिका लागि बन्द गरेका छौँ। चैतपछि के गर्ने भन्ने बारे पछि नै निर्णय हुने उनले बताए। मनकामना केवलकारमा दैनिक करिब तीन हजारदेखि नौ हजार जनासम्म यात्रु आवतजावत गर्ने मनकामना दर्शन प्रालिले जनाएको छ।"
"अज्ञात रोगले दुई बालकको मृत्यु, सयौं बिरामी","बाजुरा : बाजुराको स्वामीकार्तिक गाउँपालिकामा अज्ञात रोगले दुईजना बालकको मृत्यु भएको छ । स्वामीकार्तिक गाउँपालिका २ पुडेनीका चतुरे थापाको ४ महिनाका छोराको मृत्यु भएको छ भने त्यस्तै वडा नम्बर १ मुक्तिकोटका भर्बले विकको ५ महिनाको छोराको मृत्यु भएको स्थानीय शिक्षक जनेश भण्डारीले बताए। भर्बल विकको छोराको चैत्र ४ गते र चतुरे थापाको छोराको चैत्र ५ गते मृत्यु भएको हो । स्थानीयका अनुसार दुबै जनाको अत्याधिक ज्वरोका कारण मृत्यु भएको बताइएको छ । अन्य बिरामीमा ज्वरो आउने खोकी लाग्ने जस्ता लक्षण देखा परेका छन् । रोगका कारण स्वामीकार्तिक १ को मुक्तिकोट, वडा नम्बर २ को पुडेनी, सुपेना, फयालगाँउ, लौडीमा दर्जनौ बिरामी परेको वडा नम्बर १ का अध्यक्ष जनकबहादुर रोकायाले बताए । रुघाखोकीकोजस्तै लक्षण देखा परेका छन् । रोगले वडा नम्बर २ त पुरै प्रभावित भएको छ । फयाल गाउँका स्थानीय तथा स्वामीकार्तिक गाउँपालिका आनन्द बुढाले फयाल गाउँमा मात्र ६० जना भन्दा बढी बिरामी छन् ।उनले ज्वरो आउने टाउको दुख्ने, खोकी लाग्ने हात खुट्टा दुख्ने लगायतका लक्षण देखा परेको बताए । स्वास्थ्य संस्थामा पनि औषधि अभाव भएको बताइएको छ। वडा नम्बर १ का अध्यक्ष जनकबहादुर रोकायाले वडाबाट अहेबसहित स्वास्थ्यकर्मी टोली प्रभावित क्षेत्रमा पठाउन लागेको बताए । स्वास्थ्य कार्यालय बाजुराका प्रमुख दयाकृष्ण पन्तले यसबारे जानकारी नआएको बताए । गाउँपालिका अध्यक्ष चीरिञ्जिवि शाहीले दुई बालकको मृत्यु भएको र अन्य केही बिरामी भएको खबर आएको बताए। उनले प्रभावित क्षेत्रमा स्वास्थ्यकर्मीको टोली पठाउने तयारी भइरहेको बताए । बाजुरा जिल्लाका प्रमुख जिल्ला अधिकारी गंगा प्रसाद न्यौपानेले भने आफूलाई यसबारे कुनै जानकारी नभएको बताए।स्वामीकार्तिक गाउँपालिका १ र २ सदरमुकामबाट दुई दिनको पैदल दूरीमा पर्छ।"
सीमामा निगरानी कक्ष,"धनगढी : कोरोना फैलिन नदिन कैलालीको त्रिनगर भन्सार नाकामा ३ शैय्याको निगरानी कक्ष स्थापना गरिएको छ। धनगढी उपमहानगरपालिकाले कोरोना संक्रमण देखिए तत्काल शैय्या, स्वास्थ्यकर्मी र औषधिसहित निगरानी कक्ष स्थापना गरिएको हो। कक्षमा २४ घण्टा स्वास्थ्यकर्मी रहने धनगढी उपमहानगरपालिकाका प्रमुख नृपबहादुर वडले बताए। तत्काल संक्रमण देखिए जाँच गर्ने उपकरण र औषधि राखेका छौं, उनले भने। एम्बुलेन्स पनि राखिएको छ। शौचालय खानेपानीको व्यवस्था पनि गरेको छ। नेपालभारत सिमानामा त्रिनगर भन्सार कार्यालयको नयाँ भवनमा निगरानी कक्ष राखेका छौैं, उनले भने, त्यहींबाट बिरामीलाई थप उपचारका लागि अन्यत्र लैजान सजिलो हुनेछ। भन्सार नाकामा फागुन २४ मा राखिएको हेल्थ डेस्कमा नेपाल भित्रिनेको जाँच भइरहेको छ। धनगढीका मुख्य चोक र बसपार्कमा ट्यांकी राखेर बटुवालाई हातधुने व्यवस्था छ। कोरोनाबाट जोगिने उपायको प्रचारप्रसार गर्ने, कालाबजारी नियन्त्रणमा सघाउने, हाटबजार, परीक्षाकेन्द्रलगायत ठाउँमा हेल्थ डेस्क राखेर जाँच गर्ने उपमहानगरले जनाएको छ।भारतसँग सीमा जोडिएका दार्चुलाका पाँच वटै नाकामा हेल्थ डेस्क राखेको छ। जिल्ला प्रशासन र जिल्ला जनस्वास्थ्य कार्यालयको आग्रहपछि स्थानीय तहको सहयोगमा डेस्क राखिएको जनस्वास्थ्य अधिकृत जयराज भट्टले बताए। मुख्य नाका महाकाली नगरपालिका खलंगास्थित पुल घाटमा गत फागुन २ मा नै हेल्थ डेस्क राखिएको छ। सीमा जोडिएको महाकाली नगरपालिका९ को दत्तु, मालिकार्जुन गाउँपालिका७ को जौलजीवि, लेकम गाउँपालिका३ को लाली र व्यास गाउँपालिका५ स्थित तिगरम घाटमा हेल्थ डेस्क स्थापना गरिसकेको उनले जानकारी दिए। दार्चुलामा ६ नाका भए पनि व्यासको सीतापुल नाका अहिले प्रचलनमा छैन। अवैधानिक तवरबाट सञ्चालित व्यासका आधा दर्जन तुइनमार्फत् भने सीमा वारपार हुने गरेको छ। अवैध तुइन रहेका मलघाट, बर्तीघाट, मालघाट, रिठानलगायत क्षेत्रबाट नेपालभारत आवतजावत हुने गरेको छ। कोरोनाको सन्त्रास बढे पनि यस्ता तुइन बन्द गरिएको छैन। भारतले पनि सीमा क्षेत्रमा सुरक्षा सतर्कता अपनाएको छ भने हेल्थ डेस्क र स्वास्थ्यकर्मी सीमा क्षेत्रमा तैनाथ राखेको छ। हेल्थडेस्क स्थापना गरिएका नाकाहरुमा इन्फ्रारेड थर्मामिटर अभाव छ।"
ललितपुरले थाल्यो कोरोनाविरुद्ध तयारी,"ललितपुर : विश्वभर फैलिएको कोरोना संक्रमण हुन नदिन ललितपुरले तयारी थालेको छ। कोरोनाबाट बच्ने उपायको खोजी गर्न बुधबार ललितपुरका प्रमुख जिल्ला अधिकारी भगिरथ पाण्डेयको संयोजकत्वमा कोरोनाबाट सुरक्षित रहन तथा प्रभावकारी उपचार तथा रोगथामका लागि सरोकारवालाको बैठक बसेको हो। बैठकमा अस्पतालका प्रतिनिधिलाई सबै अस्पतालमा हेल्थ डेक्स स्थापना गरी शंकास्पद बिरामीलाई पहिचान गरी थप उपचारका लागि आवश्यक समन्वय गर्न प्रमुख जिल्ला अधिकारी पाण्डेयले निर्देशन दिए। उनले स्थानीय तहलाई समेत जनचेतना फैलाउन अनुरोध गरेका छन्। बैठकमा संघीय सांसद नवराज सिलवालले कोभिड१९ का कारण हुन सक्ने सम्भावित महामारी रोकथाम तथा नियन्त्रण गर्न सरकारी तथा निजी अस्पतालहरूले समन्वय गरी अघि बढ्नु पर्नेमा जोड दिए। अस्पतालका सञ्चालक तथा चिकित्सकले शंकास्पद बिरामीलाई राख्न आइसोलेसन वार्ड तयारी अवस्थामा राख्नु पर्ने धारणा राखेका थिए। निजी अस्पतालको छाता संगठन अफिनको तर्फबाट वरिष्ठ उपाध्यक्ष कुमार थापाले पनि सरकारको विशेष पहलबाट सुरक्षित एवं खुला ठाउँको पहिचान गरी संरचना राख्नुपर्ने बताए। आइसोलेसन वार्ड राख्नका लागि सरकारले खुला ठाउँको पहिचान गरी संरचना बनाउनु पर्छ, उनले भने। बैठकमा लतिलपुरबाट प्रतिनिधित्व गर्ने सांसद, प्रदेश सांसद, नगरपालिकाका प्रमुख, जनस्वास्थ्य कार्यालय प्रमुख, जिल्लास्थित सुरक्षा निकायका प्रमुख तथा ललिततुरस्थित सरकारी तथा निजी अस्पतालका प्रमुख, निजी अस्पतालका संगठनका प्रतिनिधिको सहभागिता थियो। ललितपुर महानगरले सुरु गर्यो मास्क उत्पादन ललितपुर महानगरले बनायो स्यानिटाइजर (फोटो र भिडियो)"
हेलिकप्टरबाट ट्रान्सफर्मर ढुवानी,"बेनी : सडक र विद्युत्को सुविधा नपुगेको धवलागिरी गाउँपालिका४ मुदी र खाम्लामा हेलिकप्टरमार्फत विद्युत् ट्रान्सफरमर ढुवानी गरिएको छ। विकट वस्तीमा केन्द्रीय प्रसारण लाइन विस्तार गर्न हेलिकप्टर प्रयोग गरिएको हो। बुधबार सिम्रिक एयरको हेलिकप्टरले दुईपटक ७ सय ५६ केजी तौलका ट्रान्सफर्मर ढुवानी गर्यो। धवलागिरी गाउँपालिका७ को काउसीबोटसम्म ट्याक्टरले पुर्याएको ट्रान्सफर्मर हेलिकप्टरबाट मुदी र खाम्लामा लगिएको हो। मान्छेले बोकेर लान संभवन नभएपछि ट्रान्सफर्मर ढुवानी गर्न हेलिकप्टर प्रयोग गरिएको सो गाउँपालिका उपाध्यक्ष रेशम छन्त्यालले बताए। ट्रान्सफर्मर ढुवानीका लागि गाउँपालिकाले पाँच लाख रूपैयाँ विनियोजन गरेको थियो। विनियोजित बजेट अपुग भएपछि अन्नपूर्ण गाउपालिका अध्यक्ष डमबहादुर पुनले व्यक्तिगत रूपमा ५० हजार सहयोग गरे। मुदीका २ सय ५५ र खाम्लाका ६५ घरमा विद्युत प्राधिकरणको बेनी वितरण केन्द्र मार्फत आगामी बैशाखभित्र विद्युतिकरण गर्ने तयारी भएको धवलागिरी गाउँपालिका अध्यक्ष थमसरा पुनले बताइन्। विद्युतिकरण गर्न तार तान्ने, मुख्य र शाखा पोल गाड्ने काम सकिएपछि घरघरमा वायरीङ भइरहेको छ। मुदी र खाम्लाका स्थानीय अहिलेसम्म सोलार र मट्टितेल टुकीमा निर्भर छन्। धवलागिरी गाउँपालिकाको ताकमका करिब आठ सय र मराङका करिब डेढ सय घरमा मात्र केन्द्रीय प्रसारण लाइन पुगेको छ। यही वर्ष सोही गाउँपालिका२को लुलाङमा लघु जलविद्युत र वडा नं ४ को बगरमा सौर्य उर्जा मार्फत विद्युतिकरण गरिएको छ। गुर्जा, मल्कवाङ, खिवाङ र मराङमा लघु जलविद्युत परियोजना मार्फत विद्युतिकरण गरिएको छ। सबै घरमा केन्द्रीय लाइन, लघु जलविद्युत र सौर्य उर्जा मध्ये कुनै एक सुविधा सबै घरमा पुर्याउने गाउँपालिकाको योजना छ।"
सराङकोटमा प्याराग्लाइडिङको मज्जा,पोखरा : पोखराको पर्यटकीय क्षेत्र सराङकोट सुनसानजस्तै देखिएको छ। यतिबेला प्याराग्लाइडिङ गर्ने पर्यटकले भरिभराउ हुने सराङकोटमा फाट्टफुट्ट मात्र पर्यटक देखिन थालेका छन्। सराङकोटको आकाशमा फाट्फुट्ट आन्तरिक पर्यटकले मात्र प्याराग्लाइडिङ गर्ने गरेको व्यवसायीले बताएका छन्।
भारत तस्करी गर्न लागिएको २० हजार मास्कसहित दुई पक्राउ,वीरगन्ज : नेपालबाट भारत तस्करी गर्न लागिएको ६ बोरा मास्कसहित २ जना कारोबारीलाई प्रहरीले पक्राउ गरेको छ । भारत तस्करी गर्न लागिएको २० हजार थान मास्कसहित २ जनालाई प्रहरीले पक्राउ गरेको हो । पक्राउ पर्नेमा पर्साको छिपहरमाई गाउँपालिका ५ घर भएका ३८ वर्षीय सुनिल जयसवाल र २६ वर्षीय अजय महतो कोइरी रहेका छन् । काठमाडौंबाट पर्साको सीमावर्ती बजार भिस्वा जाँदै गरेको रात्रीबस पोखीयामा रोकेर चेकजाँच गर्दा प्रहरीले २० हजार थान मास्कसहित जयसवाल र कोइरीलाई पक्राउ गरेको हो । काठमाडौंबाट मास्क खरिद गरी नेपालबाट भारतमा लगेर बढी मुल्यमा बिक्री वितरण भइरहेको भन्ने सूचनाको आधारमा खटिएको प्रहरी टोलीले रात्रीबसबाट बरामद गरेको पर्साकी प्रहरी उपरीक्षक गंगा पन्तले जानकारी दिइन् । कोरोना भाइरसको महामारी फैलिएर नेपाली बजारमा मास्कको अभाव भइरहेको बेला तस्करीका लागि भारत लैजाँदै गरेको अवस्थामा मास्कसहित दुवैलाई पक्राउ गरिएको उनले बताइन् । पक्राउ परेका दुवैजनालाई जिल्ला प्रहरी कार्यालयको हिरासतमा राखेर थप अनुसन्धान भइरहेको र बरामद मास्क के गर्ने भन्ने विषयमा प्रमुख जिल्ला अधिकारीले निर्णय गर्ने प्रहरी उपरीक्षक पन्तले बताइन् ।
कोभिड१९ : नाका आंशिक बन्द,"नेपालगन्जभैरहवा : भारतमा कोरोना संक्रमण फैलिएपछि नेपालगन्जको सीमा नाकामा चहलपहल घटेको छ। सीमापारि किनमेल गर्न जाने घटेका छन्। रोजगारीका लागि भारतमा गएकाहरू फर्किने क्रम बढेको छ। रूपन्देहीको बेलहिया, बाँकेको जमुनाहा, कपिलवस्तुको कृष्णनगरबाट नेपाल भित्रिनेको संख्या बढेको छ। यी नाकापारि हुने व्यापार घटेको छ। बाँकेको जमुनाहा नाका बुधबारदेखि आंशिक बन्द गरिएको छ। बाँकेका सीडीओ कुमारबहादुर खड्का, प्रहरी प्रमुख एसपी वीरबहादुर ओेली, बहराइचका डीएम शम्भु कुमार र जनपद प्रहरी प्रमुख एसपी विपिन कुमारबीच मंगलबार नेपालगन्जमा बसेको बैठकले सीमाको भीड नियन्त्रण गर्न नाका आंशिक बन्द गर्ने निर्णय गरिएको हो। नेपालभारत दुवैतिर सवारी आवागमनमा रोक लगाइएको छ। दुवै देशमा यात्रीको अनिवार्य कोरोना जाँच भइरहेको छ। चौलिका चोक, जैसपुर र जमुनाहा तीन ठाउँमा प्रहरीले चेकजाँच गरिरहेको छ। यहाँ अत्यावश्यकबाहेक सबै गाडी रोकिएका छन्। यात्रुवाहक सवारी, मोटरसाइकल, अटोरिक्सासमेतलाई आवतजावतमा रोक लगाइएको छ। इलाका प्रहरी कार्यालय जमुनाहाका इन्चार्ज प्रहरी नायव निरीक्षक माधव रिजालले पैदल यात्रीलाई निर्बाध भारत जान दिएको बताउँछन्। उनले भने, आज (बुधबार)देखि भारतबाट आउने सबैको अनिवार्य कोरोना जाँच गरिएको छ।उपमहानगरले कोरोना हेल्थ डेस्कलाई बुधबार दसगजा राखी जाँच गर्न थालिएको छ। स्वदेश फर्कने सबैको जाँच गरिरहेको अहेव पवनकुमार वर्माले बताए। भारत जाने सबैको रुपैडियामा भारतीयले जाँच गरिरहेका छन्। सय डिग्रीभन्दा बढी तापक्रम भएकालाई नेपाल नै फर्काइन्छ। भारतीय अस्पतालमा आइसोलेसन बेड छन्। भारतमा दुई जना कर्मचारीसहित एम्बुलेन्स राखिएको छ। सुनौलीमा मात्र करिब चार सय पसल छन्। त्यहाँ बजार गर्न रूपन्देहीसँगै नवलपरासी, पाल्पा, अर्घाखाँची, गुल्मीलगायत जिल्लाबाट जान्छन्। त्यहाँ किनमेल गर्न औसतमा दैनिक १० हजारभन्दा बढी नेपाली जाने अनुमान छ। भारत जानेको संख्या पनि घटेको छ। बसबाट यात्रा गर्ने ७० प्रतिशत नेपाली घटेको उत्तर प्रदेश राज्य परिवहनका कर्मचारी हरिनाथ चौधरीले बताए।"
एसईई स्थगित पछि दुर्गमका विद्यार्थीलाई सास्ती (फोटोफिचर),"डोटी : जिल्लामा माध्यमिक शिक्षा परीक्षा (एसईई) परीक्षा दिन परीक्षा केन्द्रमा आएका विद्यार्थी खिन्नताका साथ घर फर्किँदै छन्। बिहीबारदेखि संचालनमा आउने एसईई परीक्षा नेपाल सरकारले बुधबार मात्रै स्थगित भएको घोषणा गरेपछि विद्यार्थी अन्यौलमा परेका छन्। कोरोना भाइरस फैलन नदिन र सचेत हुन नेपाल सरकारले अन्तिममा आएर एसईईको परीक्षा स्थगित गरेको हो । विद्यार्थी तयारीका साथ आआफ्नो परीक्षा केन्द्रमा आएका विद्यार्थी परीक्षा नदिन नपाउँदा दिक्क लागेको बताएका छन्। 'स्थगित गर्नु नै थियो भने समयमै गरेको भए हुन्थ्यो,' रामपुर मावि बुडरका विद्यार्थी मिना धामीले भनिन, 'यत्रो खर्च गरेर त्यति टाढाबाट आयौं, अन्तिममा आएर परीक्षा स्थगित भयो ।' रामपुर माविका विद्यार्थी एक दिनको गाडीको यात्रा गरेर तीन दिन अगाडि सिलगढीमा परीक्षा दिन आएका थिए । कोरोनाको त्रासका कारण परीक्षा स्तगित गर्नु राम्रो भएपनि समयमै निर्णय गर्नुपथ्र्यो। रामपुर माविका शिक्षक नविन सलामी मगरले भने, ,' विद्यार्थीको खर्च बढ्नुको साथै दु:ख समेत पाएका छन्।' केआइसिंह गाउँपालिका ३ की रोजिना भट्ट बिहीबारबाट हुने भनिएको एसईईको परीक्षा दिन सोमबार घरबाट टाढा बोगटान फुडसिल गाउँपालिकाको खत्याडी पुगेर डेरामा बस्दै आएकी थिइन्। परीक्षा स्थगित भएको खबर सुनेपछि उनी अन्योलमा परेकी छिन्। भट्टसँगै झिमेमालिका मावि वायलबाट खत्याडी पुगेका ४५ जना विद्यार्थी अन्योलतमा परेका छन्। सरकारले एसईई स्थगित गरेपनि नयाँ मिति तय नगर्दा घर फर्किने वा डेरामै बस्ने भन्ने अन्योलमा छन्। पूरा तयारीका साथ परीक्षा दिन आएका थियौं तर परीक्षा नहुँदा समस्या भएको सिताराम माविका विद्यार्थी पुष्पराज न्यौन्यालले बताए । सिताराम माविका विद्यार्थी सन्तोष बोहराले भने, 'अब घर फर्किंदा तयारी गरेको कुरा समेत बिर्सने भयौं ।' यस वर्षको एसईई परीक्षामा डोटीबाट तीन हजार ९६ जना परीक्षार्थी सहभागी हुँदैछन्।जसमा एक हजार छ सय २५ छात्र र एक हजार चार सय ७१ छात्रा रहेका शिक्षा विकास तथा समन्वय इकाइले जनाएको छ । जिल्लामा जम्मा १२ वटा परीक्षा केन्द्र र सबै केन्द्रमा प्रश्नपत्रलगायतका सामग्री पुर्याइ सकिएको शिक्षा विकास तथा समन्वय इकाईका प्रमुख रामदत्त जोशीले बताए छन्। डोटीमा एसईई परीक्षा दिने मध्ये ८७ जना प्राविधिकतर्फका विद्यार्थी रहेका छन् भने ९२ जना विद्यार्थी ग्रेडवृद्धि लागि परीक्षामा सहभागी हुनेछन्। डोटीको सिलगढीस्थित पद्म पब्लिक मुक्तिनारायण माविमा परीक्षा केन्द्र रहेका विद्यार्थी परीक्षा स्थगित भएपछि आआफ्नो घर तर्फ फर्किँदै । उनीहरु एक दिनभरीको गाडीको यात्रा गरेर सिताराम मावि उच्चाकोट तथा जोरायल गाउँपालिकास्थित रामपुर मावि बुडरबाट तीन दिन अगाडि सिलगढीमा आएका थिए।"
कसरी गर्ने फोन ट्यापिङ ?,"काठमाडौं : फोन ट्यापिङको प्रक्रियाको विवाद झन पेचिलो बन्दै गएको छ। राष्ट्रियसभाको विधायन व्यवस्थापन समितिले बुधबार मात्रै गुप्तचर संस्था अनुसन्धान विभागसँग सम्बन्धित विधेयकमाथि दुईवटा छलफल चलाए पनि फोन ट्यापिङ कुन प्रक्रियाबाट गर्ने? भन्ने विषयलाई टुंगो लगाउन सकेन। नेपाल विशेष सेवा गठन र सञ्चालनसम्बन्धी कानुन संशोधन र एकीकरण गर्न बनेको विधेयकमाथि पछिल्लो समय विधायन व्यवस्थापन समितिले दफावार छलफल चलाइरहेको छ। समितिले बुधबार नै यो विधेयकलाई टुंगो लगाउने तयारी गरेको थियो। तर, फोन ट्यापिङ प्रक्रियालगायतका विषयमा सहमति जुट्न नसकेका कारण विधेयकमाथिको छलफल लम्बिएको छ। यसअघि समितिमा गुप्तचरलाई फोन ट्यापिङको अधिकार दिने विषयमा सहमति भइरहेको छ। तर, यो अघिकार कसरी प्रयोग गर्ने भन्ने विषयमा भने अहिले पनि विवाद कायमै छ। नेपाल विशेष सेवा विधेयक राष्ट्रियसभामा दर्ता भएसँगै फोन ट्यापिङकै विषयमा विवादित बनेको थियो। सरकारद्वारा प्रस्तावित विधेयकको दफा १० मा फोन ट्यापिङको प्रावधान राखिएको छ। यो दफाको उपदफा १ मा भनिएको छ, यो ऐनबमोजिम सूचना संकलन तथा प्रतिगुप्तचरी क्रियाकलापका सिलसिलामा विभागले संदिग्ध वा निगरानीमा रहेका व्यक्ति, संघसंस्थाबाट तथा सार्वजनिक सञ्चारमाध्यमबाट वा अन्य माध्यमबाट भएका कुराकानी, श्रव्य, दृश्य वा विद्युतीय संकेत वा विवरणलाई निगरानी, अनुगमन र इन्टरसेप्सन गर्न तथा अभिलेख गर्न सक्नेछ। समितिका प्रतिपक्षी सांसदले फोन ट्यापिङका लागि सम्बन्धित संस्था वा व्यक्तिसँग अनुमति लिनुपर्ने, फोन ट्यापिङ गर्नुपूर्व अदालतबाट स्वीकृत लिनुपर्ने अथवा गुप्तचर निकायलाई निगरानी गर्न संसदीय समिति गठन गर्नुपर्ने माग राख्दै आएका छन्। बुधबार भएको छलफलमा राष्ट्रियसभा विपक्ष दलका नेता राधेश्याम अधिकारीले गुप्तचरी कामकारबाहीलाई नियमन गर्न छुट्टै संसदीय समिति बनाउँनुपर्ने प्रस्ताव गरे। उनकाअनुसार उक्त समितिले फोन ट्यापिङको विषय पनि नियमन गर्नेछ। जासुसी संस्थाहरू रअ, सीआईएलगायतलाई निगरानी गर्न संसदीय समिति गठन गरिएको छ, हाम्रोमा ब्ल्यांक चेक दिन पाइँदैन, उनले भने। त्यस्तै समितिका सभापति परशुराम मेघी गुरुङले फोन ट्यापिङ गर्नुअघि अनुसन्धान अधिकृतले लिखित निर्णय गर्नुपर्ने, प्रकाशन वा प्रशारण गर्न नहुने, ट्यापिङबाट प्राप्त भएका सूचना प्रमाण नलाग्नेलगायत कुराहरू विधेयकमा राख्नुपर्ने प्रस्ताव गरे।"
कोरोना आशंकामा अस्पताल गएका बिरामीको रिपोर्ट नेगेटिभ,"खोटाङ : जिल्लामा केही दिनदेखि कोरोना भाइरसका बिरामी रहेको भनिएका व्यक्ति स्वस्थ रहेको पुष्टि भएको छ। चीनबाट फर्किएका बिरामी रहेको भनेर गाउँमा अनावश्यक हल्ला फैलिएपछि बुधबार स्वास्थ्य परीक्षण गर्दा कुनै लक्षण नदेखिएको हो। बिरामी भनिएका व्यक्तिमा सामान्य ज्वरोसमेत नरहेको र उनी स्वस्थ रहेको स्वास्थ्य परीक्षणमा संलग्न जिल्ला अस्पतालका निमित्त प्रमुख डा शैलेस श्रेष्ठले बताए। 'चीनबाट फर्किएका व्यक्ति भएकाले उनीमाथि सामान्य शङ्का हुनु स्वभाविक हो', उनले भने 'तर उनको स्वास्थ्य परीक्षण गर्दा सामान्य ज्वरोसमेत छैन, उनीमाथि कुनै शंका मान्नु पर्दैन।' दिक्तेल रुपाकोट मझुवागढी नगरपालिका१० पाथेकाका उनी गत फागुन १४ गते नेपाल फर्किएका थिए। अध्ययनका क्रममा चीनको सान्यासिटीमा बसेर गाउँ फर्किएलगत्तै उनी बिरामी रहेको भन्ने अनावश्यक हल्ला जिल्लाभर फैलिएपछि परीक्षण गर्न स्वास्थ्यकर्मीसहितको टोली उनको गाउँ पुगेको हो। अस्पताल विकास समितिका अध्यक्ष एवं जिल्ला समन्वय समिति खोटाङका प्रमुख बबि चाम्लिङ, दिक्तेल रुपाकोट मझुवागढी नगरपालिकाका नगरप्रमुख दीपनारायण रिजाल, प्रमुख जिल्ला अधिकारी शालिग्राम शर्मा पौडेल, नगरउपप्रमुख विणादेवी राई, प्रहरी नायब उपरीक्षक वामदेव गौतम, स्वास्थ्यकर्मीलगायतको टोलीले पीडित परिवारलाई भेटेका छन्। भेटघाटका क्रममा बिरामी भनिएका व्यक्तिका आफन्तले अनावश्यक हल्ला फैलाउने व्यक्ति पहिचान गरेर कारवाहीको दायरामा ल्याउन माग गरेका छन्। स्वास्थ्य परीक्षणका लागि जिल्लामा आवश्यक उपकरण नभएकाले काठमाडौँबाट झिकाउनुपर्दा ढिला भएको नगरप्रमुख रिजालले बताए। जिल्लाको उत्तरपूर्वी क्षेत्रमा पर्ने पाथेकामा फैलिएको हल्ला दिक्तेल बजारमा समेत पुगेपछि गत चैत २ गते जिल्ला प्रशासन कार्यालयले सर्वदलीय भेलासमेत राखेको थियो। सर्वदलीयसर्वपक्षीय भेलालगत्तै जिल्लामा कोरोना भाइरसको सङ्क्रमणबाट बच्न पूर्वतयारीसमेत थालिएको छ। कोरोना भाइरस (कोभिड१९)को हल्ला फैलिएसँगै उपचारमा आउने बिरामीका लागि जिल्ला अस्पतालमा आइसोलेसन वार्ड (छुट्टै उपचारकक्ष) समेत स्थापना गरिएको छ। कोरोनाका शंकास्पद बिरामी उपचार गराउन आएमा छुट्टै भर्ना गरेर उपचार गर्न अस्पतालले तीन श्ययाको आइसोलेसन वार्ड स्थापना गरेको हो।"
भरुवा बन्दुकसहित २ जना पक्राउ,"गुलरिया : सशस्त्र प्रहरी बल नेपाल नम्बर ३१ गण हेडक्वाटर बर्दियाले भारतनेपाल सीमावर्ती क्षेत्र नजिकै भरुवा बन्दुक र बन्दोवस्तीका सामाग्रीसहित २ जनालाई नियन्त्रणमा लिएको छ। मधुवन नगरपालिका७ का दुई जनालाई हतियारसहित गएराति नियन्त्रणमा लिइएको हो। सशस्त्र प्रहरीले ३६ वर्षीय दिलबहादुर चौधरी र ५० वर्षीय लिलबहादुर कुँवरलाई पक्राउ गरेको हेडक्वाटरका प्रहरी उपरीक्षक यादव विश्वकर्माले जानकारी दिए। उनीहरुबाट १ नाल भरुवा बन्दुक प्रहरीले फेला पारेको छ। प्रहरीका अनुसार उनको साथबाट गोली ४७ थान, केप ८ पीस, बारुद २५० ग्राम, सानो छर्रा २६ पीस, खुकुरी १, बञ्चरो १, चक्कु १ र ३ वटा साइकल बरामद गरिएको छ। प्रारम्भिक अनुसन्धानअनुसार उनीहरु भारतीय जंगलतर्फ शिकार खेल्न जानेक्रममा रहेको प्रहरीले जनाएको छ। आवश्यक अनुसन्धानका लागि नियन्त्रणमा लिएका दुवैजनालाई प्रहरीको जिम्मा लगाइएको एसपी विश्वकर्माले जानकारी दिए।"
घर फर्कन लागेका विद्यार्थीलाई पालिकाको सहयोग,"बेनी : माध्यमिक शिक्षा परीक्षा (एसईई) स्थगित भएपछि घर फर्कन लागेका विद्यार्थीलाई म्याग्दीका तीन स्थानीय तहले राहतका लागि सहयोग गरेका छन् । धवलागिरी, रघुगंगा र अन्नपूर्ण गाउँपालिकाले परीक्षा केन्द्रमा डेरा खोजेर बसेका विद्यार्थीको खाना र खाजाको खर्च व्यहोरेको हो। सरकारले विश्वव्यापी महामारीको रुपमा फैलिएको कोरोना भाइरसबाट जोगिन बिहीबारदेखि सुरु हुने भनिएको एसईई परीक्षा बुधबार साँझ स्थगित गरेको थियो । धवलागिरी गाउँपालिकाले विद्यार्थीको खाजाखाना खर्चका लागि ९ वटा विद्यालयलाई दशदश हजार रुपैयाँ सहयोग गरेको अध्यक्ष थमसरा पुनले बताइन् । घरबाटै परीक्षामा सामेल हुने ताकम माविबाहेक विद्यालयका विद्यार्थीले यो सुविधा पाएका छन् । विकट गुर्जाको जनकल्याण माविका विद्यार्थी जंगल र भीरको बाटोमा हिउँ छिचोलेर पुरै दिन हिडेर हेम मावि शिवाङ परीक्षा केन्द्रमा आएका थिए । उनीहरुलाई एक दिन विश्राम गर्न र बिरामी भएमा उपचार गर्दा लाग्ने खर्च पालिकाले ब्यहोर्ने अध्यक्ष पुनले बताइन् । अन्नपूर्ण गाउँपालिकाले प्रतिविद्यार्थी एक हजार रुपैयाँका दरले सहयोग गर्ने निर्णय गरेको छ । मुक्तीमार्ग मावि घार परीक्षा केन्द्रमा ११८ र बेनीको परीक्षा केन्द्रका ५० जना विद्यार्थी छन् । सम्बन्धित विद्यालय मार्फत खाना खर्च वापतप्रति विद्यार्थी एक हजार रुपैयाँका दरले सहयोग गरिने प्रमुख प्रशासकीय अधिकृत नविन सुवेदीले जानकारी दिए । रघुगंगा गाउँपालिकाले दुरिका हिराबले दुई भागमा बाडेर प्रतिविद्यार्थी एक हजार र एक हजार पाँच सयका दरले सहयोग गर्ने अध्यक्ष भवबहादुर भण्डारीले बताए । रितंगु मावि कुइनेमंगले, अमर मावि पाखापानी, अमर मावि चिमखोला, र महेन्द्र मावि झिँकालाई एक हजार पाँच सय दिने भएको छ । रघुगंगा मावि पिप्ले, ज्ञानोदय मावि मौवाफाँट, जनता मावि दग्नाम र महादेव मावि बेगका विद्यार्थीलाई एक हजार दिने उनले बताए । उनीहरुका लागि मुक्तिधाम मावि भगवतिमा केन्द्र तोकिएको छ । मुक्तिधाम माविका विद्यार्थी एसईई परीक्षामा सहभागी हुन बेनी आएका थिए । कक्षा १० सम्मको पढाइ हुने विद्यालयको वार्षिक परीक्षा सकिएको र क्याम्पस बिदा भएपछि विद्यार्थी गाउँ फर्कन थालेका छन् । बालबच्चा पढाउनका लागि सदरमुकाम झरेका पनि गाउँ फर्कने क्रम बढेको छ ।"
यसरी बिते कुशलको तीन वर्ष : बल्ल पाए न्याय,"धादिङ : बुधबार जिल्ला अदालत धादिङको गेटबाट बाहिरिँदै गर्दा सिद्धलेक गाउँपालिका५ कुम्पुरका कुशल आलेमगरको अनुहारमा उत्साह थियो। परिवारको खर्च जोहो गर्न तीन वर्षअघि वैदेशिक रोजगारीमा जान लाग्दा आफ्नै छिमेकी दाइबाट ठगिएर घर न घाटको बनेका कुशलले क्षतिपूर्ति पाएका छन्। घर नजिकैका छिमेकी लक्ष्मणप्रसाद पन्तले टर्की र दक्षिण अफ्रिका पठाइदिन्छु भन्दै ३ वर्षअघि ११ लाख रुपैयाँ ठगेर फरार भए। पन्त भागेपछि धेरै कमाएर परिवारलाई सुःखमा राख्ने कुशलको सपना भताभुंग भएको थियो। पन्तको विश्वासमा राम्रो उत्पादन हुने एक रोपनी खेत बिक्री गरेर कुशलले ११ लाख रुपैयाँ बुझाएका थिए। पन्त भागेपछि कुशल वैदेशिक रोजगार अदालतको शरणमा पुगे। लामो कानुनी झमेला पूरा गरेर आलेमगरले मंगलबार आफूले बुझाएको ११ लाख रुपैयाँ र त्यसको हर्जना थप साढे ५ लाख गरी १६ लाख ५० हजार रुपैयाँ पन्तको परिवारबाट पाएका छन्। यो कानुनी लडाइँमा साथ दिने सबैलाइ सम्झिँदै आँखाबाट खुसीको आँसु नै झारे। अझैसम्म फरार रहेका ठग लक्ष्मण पन्तलाइ भने अदालतले डेढ वर्षको कैद सजाय पनि सुनाएको छ। वैदेशिक रोजगारीेमा जान लागेका बेला ठगिएर विचल्लीमा परेका कुशल आलेमगरको समस्या र उनले लडेको कानुनी लडाइबारे अन्नपूर्ण पोष्ट दैनिक र अनलाइनमा पटकपटक समाचार प्रकाशित भएको थियो। यसरी बिते संघर्षका तीन वर्ष पन्तले सुरुमा टर्किको व्यवसायिक फार्ममा सेल्स मेनका रूपमा पठाइदिने भन्दै तीन लाख रकम लिए। पछि टर्कीमा द्वन्द्व चलिरहेकाले दक्षिण अफ्रिका पठाउने आश्वासन दिए। कुशलले २०७३ पुस १० गतेसम्म पटकपटकमा आइएमइमा पन्तको नाममा ११ लाख रुपैयाँ बझाए। आइएमइ गरेको त्यही भौचर नै कुशलको लागि कानुनी लडाइँको बलियो प्रमाण बन्यो। गाउँकै छिमेकी दाइ थिए, राम्रै चिनजान थियो। अरु मान्छे पनि पठाएको छु, कम्पनीसँग कुरा भइरहेको छ भनेर फेसबुकमा कुारकानी गरेको देखाए। यसरी फसाउलान भन्ने लागेको थिएन, मगरले भने, दक्षिण अफ्रिका पठाउने भनेर भारत लगेर ५ महिनासम्म राख्यो। पछि आएर मैले दक्षिण अफ्रिका पठाउन सकिन। नेपालमा गएर तिम्रो हिसाबकिताब गरिदिउँला भनेर पासपोर्टसमेत नदिइ भारतबाट फर्काए। आमाको सहारामा हुर्किएका कुशलको आर्थिक अवस्था कमजोर छ। उनले राम्रो देशमा गएर धेरै कमाउने सपना बुनेका थिए। पन्तले भने उनको गरिबी र धेरै कमाउने सपनाको फाइदा उठाउँदै धेरै कमाइ हुने ठाउँमा पठाइदिने भन्दै पटकपटक गरी लाखौं रुपैयाँ मागे। आफूले बुझाएको रकम सहज रूपमा फिर्ता पाउने छाँटकाँट नदेखेपछि कुशल प्रहरी र प्रशासनसँग गुहार माग्न पुगे। उनी ठगिएको समाचार पनि प्रकाशित भयो। आफ्नो फसेको पैसा उठाइदिन सुरक्षित आप्रवास परियोजनामामार्फत वैदेशिक रोजगार विभागमा उजुरी पनि गरे। वैदेशिक रोजगारमा ठगिएकाहरुको तर्फबाट वकालत गर्दै आएको पिपुल फोरम र पौरखी नेपालले मगरको तर्फबाट मुद्दा लडे। दुई वर्ष मुद्दा प्रक्रिया चलेपछि २०७६ बैशाख ८ गते वैदेशिक रोजगार न्यायाधिकरणको कार्यालयले विगो ११ लाख र त्यसको ५० प्रतिशत हर्जनासहित ठग लक्ष्मण पन्तलाई डेढ वर्ष कैद र एक लाख ५० हजार रुपैयाँ जरिवाना तिर्नुपर्ने फैसला गर्यो। नगद तिर्न नसके लक्ष्मण पन्तको जायजेथाबाट भए पनि क्षतिपूर्ति भराउन जिल्ला अदालत धादिङलाइ लेखि पठायो। न्यायाधिकरण कार्यालयको आदेशविरुद्ध लक्ष्मणका बाबु हरिप्रसाद पन्तले आफ्नो छोरा सम्पर्कमा नभएको र जायजेथाबाट क्षतिपूर्ति दिन नपर्ने भन्दै सर्वोच्च अदातलमा अन्तरिम आदेश माग गर्दे रिट हालेका थिए। त्यस्तै २०७६ असोज २ गते जिल्ला अदालत धादिङमा पनि सर्वोच्चमा रिट निवेदन परेको र रिटको सुनवाइ नहुन्जेलसम्म बिगो असुलउपर गर्ने मुद्दा तामेलीमा राख्न निवेदन दिएका थिए। तर, २०७६ माघ १६ गते जिल्ला न्यायाधीस देवेन्द्र पौडेलको इजलाशले लक्ष्मणका बाबु हरि पन्तको माग बमोजिम मुद्दा तामेलीमा राख्नु नपर्ने फैसला गर्दै कुशललाइ पन्तको जायजेथाबाट बिगो भराउने आदेश गरेपछि कुशलले क्षतिपूर्ति पाउने बाटो खुलेको थियो। तर, फेरि लक्ष्मणका बाबु हरि पन्तले अदालतले गरेको पञ्चकृत मूल्यांकलन थोरै भएको भन्दै आफ्नो जग्गाको मूल्य ४० लाखभन्दा बढी पर्ने दावी गरि पूनः अदालतमा निवेदन दिए। तर, चैत्र ४ गते पन्त परिवारले बिगो र जरिवानावापतको रकम अदालतमा नगदै बुझाएका थिए। रकम बुझेपछि कुशलले अब यो रकम खेत किन्नमै खर्च गर्ने बताए। पहिले पनि खेत बेचेर पन्तलाई रकम दिएको थिएँ। यत्रो लफडा आइपर्यो, कुशलले भने, अब यो पनि खेत किन्नमै खर्च गर्छु। क्षतिपूर्तिवापत पाएको रकम पनि राजस्व बुझाउनु पर्दा दुःख लागेको बताए। उनले भने, यत्रो दुःख गरियो, मानसिक तनाव बेहोर्नुपर्यो। बल्लबल्ल क्षतिपूर्ति पाएको थिएँ, त्यही पनि ५ प्रतिशत सरकारलाई नै बुझाउनु पर्ने नियम रहेछ। उनले अब विदेश जाने सपना त्यागेका छन्। तीन वर्ष दुःख पाएपछि अब विदेशको मायाँ मारेको उनले बताए। उनले भने, जे जस्तो हुन्छ आफ्नै माटोमा खनिखोस्री खानेछु।"
जनप्रतिनिधिबाटै बन्दको घोषणा !,"ललितपुर : बागमती गाउँपालिकाका प्रवक्ता तथा ३ वडाका अध्यक्ष विष्णुप्रसाद तिमल्सिनाले प्रहरीले ज्यादती गरेको भन्दै अनिश्चितकालीन बन्दको घोषणा गरेका छन्। मंगलबार विज्ञप्ति जारी गर्दै उनले राजनीतिक आडमा प्रशासनले आफूमाथि दमन गरेको बताए। निर्माणाधीन कान्ति लोकपथमा स्थानीय तहले सञ्चालनमा ल्याएको खानी, क्रसर तथा बालुवा वासिङ सेन्टरले असर गरेको भन्दै जिल्ला प्रशासन कार्यालयमा गुनासो आएको थियो। कान्तिलोकपथका आयोजना प्रमुखले कान्तिलोकपथका कतिपय ठाउँ भासिने अवस्थामा रहेकाले त्यहाँ सञ्चालित वासिङ तथा खानी बन्द गर्न माग गरेका थिए। जिल्ला प्रशासन कार्यालयले प्रहरीलाई उक्त क्षेत्रमा खटाएको थियो। प्रशासन तथा प्रहरीले कानुनसंगत काम नगर्नेलाई नियन्त्रण गर्ने अडान गरेको छ। जिल्ला प्रशासन कार्यालयका प्रमुख भागीरथ पाण्डेयले भने, अवैध क्रसर, वासिङ सेन्टरले कान्ति लोकपथमा नोक्सान पुयाएको भन्दै काम रोक्न माग गरेपछि प्रहरी पठाएका हौं। महानगरीय प्रहरी परिसर ललितपुरका प्रमुख टेकप्रसाद राईले कानुनसंगत काम नगर्नेलाई प्रहरीले रोक लगाउने बताए। प्राकृतिक स्रोत साधनको दोहन गरेको भेटिए प्रहरीले पनि रोक्न मिल्छ, राईले भने, प्रशासन, वन, स्थानीय तहको मातहतमा पर्छ भनिरहन पर्दैन। गैरकानुनी काम गरेको भेटिए कारबाही गर्न सकिने तर कानुनसंगत छन् भने मात्र चल्न दिने उनले जनाए। वडाध्यक्षले भने आरोप लगाउनुको कुनै सत्यता नभएको दाबी गरे। उनले भने, प्रहरीले बन्दुक बोकेको भरमा गोली ठोक्छु भन्यो भन्नु निराधार आरोप हो। राईले यस विषयमा गाउँपालिकाको अध्यक्ष, सांसदहरूसँग बसेर छलफल भएको पनि बताए। उक्त क्षेत्रका माननीय, स्थानीय तहका जनप्रतिनिधि सबैको छलफलमा खानी, क्रसर चल्न नदिने निर्णय भएको थियो। बागमती गाउँपालिकाका अध्यक्ष वीरबहादुर लोप्चनले स्थानीय कार्यकर्ताले बालुवा वासिङ सञ्चालकहरूसँग केही रकम माग गरेको र चाबीसमेत थुतेर लगेपछि सामान्य विवाद भएको बताए। कान्ति लोकपथ र खानीखोला हाइड्रोलाई पत्राचार गरेर चाँडै छलफल गर्छु, उनले भने समस्या उहाँहरूसँग भएको हो। ३ वडाका अध्यक्ष तिमल्सिनाले जनप्रतिनिधिमाथि प्रहरीले ज्यादती गरेको भन्दै अनिश्चितकालीन बन्द घोषणा गरेको बताए। प्रशासनले कान्तिलोकपथको जिरो पोइन्ट टीकाभैरव पुलमा क्रसर सञ्चालन गर्न दिएर पुल भासिन लागे पनि ध्यान नगएको बागमती गाउँपालिकाका जनप्रतिनिधिहरूको आरोप छ।"
पदयात्रा छोट्याएर फर्कंदै पर्यटक,"पोखरा : अमेरिकी पर्यटक पेट्रिसिया गोन्जालेज र उनका ६ जना साथी एक साताको अन्नपूर्ण पदयात्राका क्रममा घान्द्रुक थिए। पदयात्रामा रहेकै बेला अमेरिकाको ट्राभल्स एजेन्सीले यात्रा छोटयाएर फर्कन अनुरोध गर्यो। विश्वभर फैलिएको कोरोना भाइरसका कारण पदयात्रामै रहेको अवस्थमा पदयात्रा पूरा नगरी फर्कनु पर्दा नरमाइलो लागे पनि फर्कनुको विकल्प नरहेको उनले सुनाइन्। नेपालमा पहिलो पटक आएका उनीहरू यहाँको प्रकृति र संस्कृतिले निकै लोभिएका थिए। १४ दिने यात्राका लागि यो टोली नेपाल आएको थियो। काठमाडौं, बन्दिपुर, पोखराको भ्रमण र अन्नपूर्ण संरक्षण क्षेत्रको पदयात्रा गर्ने उनीहरूको तालिका रहे पनि कोरोना भाइरसका कारण यात्रा छोट्याएर ११ दिनमै यो टोलीले अमेरिका फर्कनु परेको नेपाल नेचर टेक्स एण्ड टुरका सञ्चालक तथा टुर लिडर राजेन्द्र गुरुङले बताए। यही टोलीका ४ जना सदस्य ६ दिन भुटानको भ्रमण गर्ने र पुनः नेपाल आएर अमेरिका फर्कने कार्यक्रम रहेको भए पनि कोरोना भाइरसका कारण भुटान यात्रा पहिले नै रद्द भएको थियो। नेपाल यात्रा छोट्याएर फर्कनु पर्दा पर्यटकले नरमाइलो मानेको गुरुङले सुनाए। आफूलाई यात्रा गराउन चाँजोपाँजो मिलाउने अमेरिकाको ट्राभल्स एजेन्सीले यात्रा छोट्याएर फर्क भनेपछि यात्रा छोट्याएर जानै पर्यो अमेरिकी पर्यटक क्याथी क्लिनले भनिन्। यात्रा रमाइलो थियो। पूरा गर्न मन थियो नै, उनले सुनाइन्। यहाँको संस्कृति, प्रकृति र गाउँले जनजीवनले आफू निकै प्रभावित भएको उनले सुनाइन्। यही टिममा सहभागी जर्मनका म्यानुअल पनि यात्रा छोट्याएर चाँडै फर्कन पर्दा नरमाइलो लागेको बताउँछन्। सगरमाथा आधार शिविर, अन्नपूर्ण पदयात्रा, लुम्बिनी यात्रा गरी भुटान, तिब्बतसमेत जाने तयारीमा रहेको तीन समूहले यात्रा रद्द गरेको गुरुङले सुनाए। आएका पर्यटक पनि कोरोना भाइरसका कारण यात्रा छोट्याएर जान थालेपछि पर्यटन क्षेत्र शुन्यमा झर्ने अवस्था आएको उनले धारणा छ। कोरोनाले बुकिङ भएका पर्यटकले यात्रा रद्द गरेका छन्। सन् २०२० को यही समूह पहिलो र अन्तिम हुन सक्ने भन्दै उनले चिन्ता गरे। यसअघि अमेरिकी, बेलायती पर्यटकले बुकिङ गरिसकेको यात्रा रद्द गरेको उनले सुनाए। नेपालको पदयात्रामा र पोखरामा भेटिएका पर्यटक पनि छिटो फर्कन दबाब आएको भन्दै बसाई छोट्याएर फर्कने गरेको नेपाल पर्वातारोहण संघ गण्डकी च्याप्टरका अध्यक्ष शेषकान्त शर्माले जानकारी दिए। नेपाल भ्रमणका लागि आउन पहिले नै बुकिङ गरिसकेका आफूसँग सम्पर्कमा रहेका सबै समूहले यात्रा रद्द गरेको उनले सुनाए। भएका पर्यटक स्वदेश फर्कर्ने र नयाँ नआउने अवस्थाले पर्यटक शुन्यमा झर्ने अवस्थामा पुग्न लागेको उनले बताए। भिसा सकिन लागेका केही पर्यटक कम जोखिम भएका देशको ट्रान्जिट बनाएर स्वदेश फर्कन भिसा थप्न अध्ययगमन कार्यालय पोखरा आएको कार्यालयका निमित्त अध्यगमन अधिकृत चेतराज आचार्य बताउँछन्। गत वर्ष यही बेला पोखरामा ७५ देखि ८० प्रतिशत होटल भरिभराउ भएका थिए। फुल अकुपेन्सीमा पुग्ने बेला अहिले पदयात्रामा भएका पर्यटक पनि पदयात्रा बीचैमा छाडेर स्वदेश फर्कन थालेपछि विदेशी पर्यटक फाट्टफुट्ट मात्र रहेको पोखरा पर्यटन परिषद्का अध्यक्ष चिरञ्जीवि पोखरेलले बताए। पोखरा पर्यटकविहीन अवस्थामा पुगेकोले ब्यवसायीले मजदुरलाई केही समय बिदा दिएर होटल, रेष्टुराँ बन्द गर्न थालेको परिषद्का अध्यक्ष पोखरेलले बताए। यस्तो अवस्था पर्यटन उद्योगमा जटिल समय मानिएको भूकम्प गएको अवस्थामा र द्वन्द्वका बेलामा पनि नभएको उनले सुनाए। पदयात्रामा गएका पर्यटक फर्केर आएकोले दुई तीन रूममा मात्र विदेशी पर्यटक रहेको पोखराको लेकसाइडस्थित टेम्पल ट्रि रिर्सोटका मेनेजर कृष्ण आचार्यले बताए। नयाँ पर्यटक आउने अवस्था नरहेकोले एक दुई दिनमा होटल खाली हुने अवस्था रहेको उनले बताए। चिनियाँ पर्यटकको सिजन डिसेम्बर, जनवरी, फेबुअरी महिनामै कोरोना भाइरस फैलिएकाले यी महिना अफसिजन जस्तै भएको पर्यटन ब्यवसायीले बताएका छन्।"
वडा अध्यक्षमाथि नै जातीय विभेद,"कालिकोट : जिल्लाको नरहरिनाथ गाउँपालिका ७ का दलबहादुर बुढाले सोहि वडाका अध्यक्ष दलबहादुर विश्वकर्मामाथि छुवाछुत गरेको भन्दै कुटपिट गरेका छन् । आरोपी बुढाविरुद्ध जातीय छुवाछुत भेदभाव गरेको भन्दै पीडित वडाध्यक्ष विकले जिल्ला प्रहरी कार्यालय कालिकोटमा उजुरी दिएका छन् । आरोपी बुढाले फागुन २९ गते वडा कार्यलयमै पीडित विश्वकर्मालाई डुम कोमारा भन्दै हातपात तथा गाली गलौज र जातीय विभेद हुनेखालका शब्द प्रयोग गरी दुव्र्यवहार गरेको वडा अध्यक्ष बिकले आरोप लगाएका छन्। कार्यालय समयमा वडा कार्यालयमै डुम कमारा वडाध्यक्ष भएदेखि धारो पँधेरो छुने, घरभित्र पस्ने भन्दै गाली गर्नुका सुाथै हातपात समेत गरेको पीडित विकले बताए । उनका अनुसार सोही वडाका पूर्व प्राविधिक सहायक समेत रहेका आरोपी बुढाले कार्यालयमा वडाध्यक्षकै कार्यकक्षमा आइ कुटपिट गरेका छन् । वडा अध्यक्ष विकले भने, 'करीब पाँच वर्ष अगाडिदेखि दलबहादुर बुढा वडामा प्राविधिक सहायकका रुपमा काम गथ्र्ये । अहिले लोकसेवाबाट गाउँपालिकाले स्थायी प्राविधिकका रुपमा उनलाई करारमा नियुक्त गरेको छ। बुढाले मलाई जागिरबाट हटाउन वडा अध्यक्ष भएर तैले पहल गरिस् भन्ने गलत आरोप लगाएर आफूमाथि दुव्र्यवहार गरेको बताए। पीडितको आर्थिक अवस्था कमजोर भएकाले नेपाल राष्ट्रिय दलित समाज कल्याण संघ, साझा आवाज परियोजनाको सहयोगमा जिल्ला प्रहरी कार्यालयमा उजुरी दर्ता गराइएको छ । पीडितको न्यायको पहुँचसम्म पुग्नसक्ने आर्थिक अवस्था नभएकाले २५ सय उजुरी लेखाउने खर्च, आउँदा जाँदा खाना खर्च उपलब्ध गराइएको संघका जिल्ला संयोजक चित्रबहादुर विश्वकर्माले बताए । जातीय छुवाछुत तथा भेदभावपूर्ण व्यवहारसम्बन्धी जाहेरी आएकाले आरोपीलाई पक्राउ गरी अनुसन्धान सुरु गरिएको जिल्ला प्रहरी प्रमुख डिएसपी श्यामबावु ओलियाले बताए । उनले भने,' जिल्ला प्रहरी कार्यालयमा वडा अध्यक्ष दलबहादुर विश्वकर्मा आएर आफूलाई जातीय विभेद गरी दुव्यवहार गरेको भनी उजुरी दिएपछि प्रहरीको टोली गाउँमा पठाएर पीडकलाई पक्राउ गरिएको छ । उनलाई जिल्ला अदालतबाट ७ दिनको म्याद थप गरी हिरासतमा राखेर अनुसन्धान सुरु गरिएको छ । यता आरोपी बुढाले आफूले वडा अध्यक्षमाथि जातीय विभेद नगरेको प्रतिक्रिया दिएका छन् । उनले वडा अध्यक्षमाथि सामान्य विवाद भएपनि उनको मानहानी हुनेगरी गाली बेइजेती तथा जातीय विभेद गरी दुव्र्यवहार नगरेको प्रतिक्रिया दिएका छन्। नेपालको संविधान २०७२ को भाग ३, धारा २४ मा छुवाछुत तथा भेदभावविरुद्धको मौलिक हकमा जातीय भेदभावविरुद्ध दण्डनीय व्यवस्था गरेको छ । जातीय भेदभाव तथा छुवाछुत (कसुर र सजाय) ऐन २०६८ को दफा ७ मा कसुर र विभेदको अवस्था हेरेर तीन महिनादेखि ३ वर्षसम्म कैद, एक हजारदेखि २५ हजार रुपैयाँसम्म जरिवाना वा दुवै सजाय हुने व्यवस्था रहेको छ । दलित अधिकारकर्मी रमेश नेपालीले जिल्लामा प्रतिनिधि नै जातीय विभेदमा पर्ने गरेको बताए।केही दिन अगाडि मात्र सान्नीत्रिवेणी गाउँपालिका ६ का वडा अध्यक्ष रंगराज सार्की आफूलाई वडा सचिव रामप्रसाद संज्यालले विभेद गरेको भन्दै जिल्ला प्रहरी कार्यालयमा उजुरी दिन आएका थिए । पछि वडा सचिव संज्यालले माफी मागेपछि घटनाको मेलमिलाप भएको थियो ।"
"त्रिविका सबै परीक्षा स्थगित, प्रशासन खुल्ने",काठमाडौं : त्रिभुवन विश्वविद्यालयले चैत महिनाभित्रमा सञ्चालन गरिने सम्पूर्ण परीक्षा स्थगित गरेको छ । त्रिवि कार्यकारी परिषद्को बिहीबारको बैठकले यस्तो निर्णय गरेको हो । कार्यकारी परिषद्ले परीक्षा स्थगित गर्न सबै सङकाय तथा परीक्षा नियन्त्रण कार्यालयलाई निर्देशन दिएको थियो । सोही निर्देशन अनुसार सम्पूर्ण परीक्षा स्थगित गरिएको त्रिविका परीक्षा नियन्त्रक पुष्पराज जोशीले बताए । उनका अनुसार अर्को परीक्षाको मिति कोरोना भाइरसको संक्रमणको अवस्था हेरेर तोकिनेछ । तर यसअघि नै सुरु भएका तर बिहीबार अन्तिम दिन रहेका परीक्षा भने सूचारु भएको जोशीले बताए । क्याम्पमा कार्यरत प्राध्यापकलाई पनि चैत मसान्तसम्म विदा दिने निर्णय गरिएको छ । यो विदा आगामी बर्षे तथा हिउँदे विदामा मिलान गरिने उनले जानकारी दिए ।विश्वविद्यालय बन्द भएपछि करिब ५ लाख विद्यार्थी र ७ हजार प्राध्यापक घरमै बस्नेछन्।प्रशासनका कर्मचारी भने कार्यालय आउनुपर्ने त्रिविले जनाएको छ।
कोरोना त्रास : धमाधम छाड्न थाले उपत्यका,"काठमाडौं : पछिल्लो समयमा विश्वव्यापीरुपमा फैलँदै गएको कोभिड१९ कोरोना भाइरसको त्रासका कारण उपत्यकाबाट यात्रु बाहिरिनेक्रम शुरु भएको छ। महानगरीय ट्राफिक प्रहरी महाशाखाका अनुसार अरु दिनको तुलनामा पछिल्ला दिनमा उपत्यकाबाट घर जाने यात्रुको सङ्ख्यामा वृद्धि भएको हो। उपत्यकाको नागढुङ्गा, जगाति, फर्पिङ र नागार्जुन नाकाबाट बाहिरिने सवारी साधनको सङ्ख्या बढ्न थालेको छ। नयाँ बसपार्क सञ्चालन गरेको ल्होत्से बहुद्देश्यीय प्रालीका महाप्रबन्धक सुनिल कुँवर विगतका दिनभन्दा हिजो र आज उपत्यका बाहिर जाने यात्रुको सङ्ख्या बढेको बताए। 'नयाँ बसपार्कमा अरुका दिनभन्दा हिजोआज घर जानके यात्रुको भीड लागेको छ', उनले भने। घर जान बिहीबार बिहानैदेखि काठमाडौँको नयाँ बसपार्क, पुरानो बसपार्क, कोटेश्वर, कलङ्की क्षेत्रमा यात्रुको भीड लागेको थियो। महाशाखाका प्रवक्ता, प्रहरी उपरीक्षक जीवनकुमार श्रेष्ठ कक्षा १ देखि ९ सम्मको वार्षिक परीक्षा सकिएकाले बिदा मनाउनका लागि यात्रुहरु उपत्यका छोड्ने क्रम बढेको बताए। महाशाखाका अनुसार हिजोदेखि आजसम्म विभिन्न नाका हुँदै १८ हजार १८० यात्रु बोक्ने सार्वजनिक सवारीसाधन उपत्यका भित्रिएका छन्। त्यस्तै १८ हजार ४४१ सवारी साधन बाहिरिएका छन्। अरु समयमा ८० हजारको हाराहारीमा यात्रु उपत्यका बाहिरिने गरे पनि पछिल्लो समय ९० हजार धेरै मानिस बाहिरिएका छन्। नेपाल यातायात व्यवसायी राष्ट्रिय महासङ्घका महासचिव सरोज सिटौला विश्वमा फैलिएको कोरोना भाइरसलाई मध्यनजर गर्दै सार्वजनिक सवारी साधनमा यात्रा गर्ने यात्रुलाई अनिवार्य मास्कको प्रयोग गन आग्रह गरे। 'हरेक यात्रुले आफ्नो सुरक्षा आफैँ गरे कोरोना भाइरस फैलन पाउँदैन', उनले भने।"
लोकसेवा परीक्षा पनि स्थगित,"काठमाडौं : लोकसेवा आयोगले चैत्र महिनामा लिने परीक्षा स्थगित गरेको छ।बिहीबार बसेको आयोगको बैठकले चैत ८ गतेपछि संचालन हुने सबै लिखित परीक्षा स्थगित गरेको हो। चैत ८ गतेदेखि चैत मसान्तसम्मको लिखित परीक्षा स्थगित गरेको उपसचिव शर्माले जानकारी दिएका छन् । विज्ञप्ति जारी गर्दै लोक सेवा आयोगले सञ्चालन गर्ने निजामती सेवा, सुरक्षा निकाय र संगठित संस्था तर्फका लिखित परीक्षाका कार्यक्रम अर्को सूचना नभएसम्मका लागि स्थगित गरेको जनाएको छ। त्रिभुवन विश्वविद्यालयले पनि चैत महिनाभित्रमा सञ्चालन गरिने सम्पूर्ण परीक्षा स्थगित गरेको छ । क्याम्पमा कार्यरत प्राध्यापकलाई पनि चैत मसान्तसम्म विदा दिने निर्णय गरेको छ । यो विदा आगामी बर्षे तथा हिउँदे विदामा मिलान गरिने उनले जानकारी दिए । विश्वविद्यालय बन्द भएपछि करिब ५ लाख विद्यार्थी र ७ हजार प्राध्यापक घरमै बस्नेछन्।"
इन्जिनियरिङ कलेजको परीक्षा स्थगित गर्ने निर्णय,"काठमाडौं : त्रिभुवन विश्वविद्यालय इन्जिनियरिङ अध्ययन संस्थानले स्नातक र स्नातकोत्तर तहको परीक्षा स्थगित गरेको छ। बिहीबार डीनको कार्यालयले एक सूचना जारी गर्दै परीक्षा स्थगित गर्ने र पठनपाठन रोक्ने निर्णय गरेको जनाएको हो। संस्थानले श्री प्रवेश परीक्षा बोर्ड, इअसं पुल्चोक, श्री पुल्चोक क्याम्पस, इअसं पुल्चोक, श्री थापाथली क्याम्पस, इअसं थापाथली, श्री पूर्वाञ्चल क्याम्पस, इअसं धरान, श्री पश्चिमाञ्चल क्याम्पस, इअसं पोखरा, श्री चितवन इन्जिनियरिङ्ग क्याम्पस रामपुर, श्री काठमाडौं इन्जिनियरिङ्ग कलेज कालिमाटी काठमाडौं, श्री एडभान्स कलेज अफ इन्जिनियरिङ्ग एण्ड म्यानेजमेन्ट, श्री कान्तिपुर इन्जिनियरिङ्ग कलेज (धापाखेल, ललितपुर), श्री नेशनल कलेज अफ इन्जिनियरिङ्ग (ताल्छिखेल, ललितपुर), श्री हिमालयन कलेज अफ इन्जिनियरिङ्ग (च्यासल, ललितपुर), श्री ख्वप: कलेज अफ इन्जिनियरिङ्ग (लिवाली, भक्तपुर), श्री सगरमाथा इन्जिनियरिङ्ग कलेज (सानेपा, ललितपुर) श्री ललितपुर इन्जिनियरिङ्ग कलेज (चाकुपाट, ललितपुर) श्री क्याठफोर्ड इन्जिनियरिङ्ग कलेज (बालकुमारी, ललितपुर) र श्री जनकपुर इन्जिनियरिङ्ग कलेज ताथली, भक्तपुरको परीक्षा स्थगित भएको हो। कोभिड१९ कोरोना भाइरस संक्रमणको उच्च सतर्कता अपनाउन सरकारले अत्यावश्यक कामबाहेक हिँडडुल गर्न बुधबार रोक लगाएको निर्णय गरेकव थियो।सरकारलेले मुलुकभरका सिनेमा हल, सांस्कृतिक केन्द्र, रंगशाला, खेलस्थल, जिमहेल्थ क्लब, म्युजियम, स्विमिङ पुल, मनोरञ्जन स्थल, डान्सबार र क्लब बन्द गर्ने निर्णय गरेको छ। बैठकले सांस्कृतिक एवम् सामाजिक गतिविधिसँग सम्बन्धित भोजभतेर नगर्न आग्रह गर्दै मठमन्दिर, गुम्बा, मस्जिद, चर्चजस्ता धार्मिक र सार्वजनिक स्थलमा २५ जनाभन्दा बढी भेला हुन नपाइने निर्णय गरेको थियो।"
कञ्चनपुर सीमाको नयाँ नक्सा जारी गर्न माग,"काठमाडौं : कञ्चनपुरवासीले जिल्लामा भारतसँग जोडिएको सीमा क्षेत्रलाई तत्कालै पुनरावलोकन गरी नयाँ नक्सा जारी गर्न सरकारसँग माग गरेका छन्। जनप्रतिनिधिसहित काठमाडौं आएका सीमा पीडितले सुदूरपश्चिम प्रदेशका ९ ठाउँमा भारतले अतिक्रमण गरेको भन्दै ठोस कदम चाल्न उनीहरूले माग गरेका छन्। अन्तर्राष्ट्रिय सीमा सरोकार समूहको अगुवाइको पत्रकार सम्मेलनमा भारतले एकाएक नेपाली भूभाग उसको नक्सामा राखेको भन्दै उनीहरूले विरोध गरे। समूहका संयोजक पल्लवराज भट्टले भारतद्वारा अतिक्रमित सीमाबारे सरकारलाई जानकारी गराउन राजधानी आउनुपरेको बताए। हामी प्रमाणसहित काठमाडौं आएका छौं। सरकारले तत्कालै प्रभावकारी कदम चाल्नुपर्छ, उनले भने। भारतीय पक्षको नक्साका आधारमा सीमांकन गर्ने नेपाली नापी विभागको सर्भे टोलीलाई कारवाही गर्नुपर्ने माग संयोजक भट्टको छ। उनले भने, मूल सीमास्तम्भलाई आधार मान्दा सम्पूर्ण अतिक्रमित क्षेत्र नेपालकै भूभागमा पर्न आउँछ। तर भारतले साक्षी स्तम्भलाई आधार मानेर सम्पूर्ण क्षेत्र आफ्नोमा पारेको छ। कञ्चनपुरमा निर्माणाधीन हुलाकी सडकलाई भारतीय एसएसबीका जवानले आफ्नो भूभाग भन्दै रोक लगाएकोप्रति गम्भीर हुन उनको आग्रह छ। सीमापीडित ओमप्रकाश पन्तले रहरले काठमाडौं नआएको बताए। हामी बाध्यताले यहाँ आएका हौं, उनले भने, राज्य गणतन्त्रात्मक प्रणालीमा गए तापनि हामीलाई त्यसको अनुभूति भएको छैन। सबै काम गर्न काठमाडौं नै आउनुपर्ने कारण के हो ? उनले नेपाली सर्भे टोली सीमाजस्तो संवेदनशील विषयमा गम्भीर नभएकाले तत्काल नयाँ टोली पठाएर स्थानीय निकायसँग विचार विर्मश गरी नयाँ नक्सा जारी गर्न सरकारसँग आग्रह गरे। बेलौरी नगरपालिकाकी उपमेयर चित्रकुमारी चौधरीले नेपालली भूभाग भारतले अतिक्रमण गरेपछि राजधानी आएको बताएकी छन्। उनले भनिन्, हाम्रो जन्मस्थल गुम्दैछ। हाम्रो समस्या समाधान गर्न सरकारले तत्कालै पहल गर्नुपर्छ। उनीहरूले संघीय सरकारसमक्ष ६ बुँदे मागसमेत अघि सारेका छन्। उनीहरूले मंगलबार नै परराष्ट्रमन्त्री प्रदीप ज्ञवाली, गृहमन्त्री रामबहादुर थापा र भूमि व्यवस्था, सहकारी तथा गरिबी निवारणमन्त्री पद्माकुमारी अर्याललाई ज्ञापनपत्र बुझाएका थिए। ऐतिहासिक दस्तावेज, भोगचलन, कित्ता नापी नक्साका तथा जग्गाधनी प्रमाणपुर्जा, जंगे पिलर, सीमासम्बन्धी अन्तर्राष्ट्रिय ऐन तथा कानुनका आधारमा नयाँ नक्सा तयार गर्न जनप्रतिनिधिको सहभागिता हुने गरि सीडीओको नेतृत्वमा फिल्डमा कार्यरत टोलीलाई अधिकार दिएर तत्काल स्ट्रिप नक्सा पुनरावलोकन गर्नुपर्ने उनीहरूको माग छ। स्ट्रिप नक्साको पुनरावलोकन गर्दा सुगौली सन्धिपश्चात् स्थापित सीमा स्तम्भ (जंगे पिलर) लाई अन्तर्राष्ट्रिय सीमा रेखांकनको मुख्य आधार बनाउनुपर्ने भनाइ पीडित स्थानीयको छ। नियतवस सारिएका, गायब गरिएका, भत्काइएका २०० नम्बर, १९५ नम्बरलगायत पिलरलाई वैज्ञानिक तथ्यका आधारमा पुरानै ठाउँ खोजेर तत्काल पुनःस्थापना गर्नुपर्ने मागसमेत उनीहरूले राखेका छन्। पाठ्यक्रममा लिम्पियाधुरासहित नक्सा राख्न दबाब नेपालको नक्सामा लिम्पियाधुरालाई समेट्न विज्ञको दबाब स्ट्रिप नक्साकै त्रुटीले गुम्यो नेपाली भूभाग"
पूर्वतयारीप्रति सांसद नै असन्तुष्ट,"हेटौंडा : बागमती प्रदेशसभाका सदस्यले कोरोना भाइरसको संक्रमण रोक्न प्रदेशको तयारी कमजोर रहेको भन्दै सरकारको आलोचना गरेका छन्। विश्वलाई नै कमजोर बनाएको कोरोना भाइरसको संक्रमण रोक्न प्रदेश सरकारले गरेको पूर्वतयारी फितलो रहेको उनीहरूको भनाइ छ। सरकारले पूर्वतयारी र सचेतनाको काममा जुट्नुपर्नेमा भ्रम फैल्याउने मात्र काम गरेको कांग्रेस बागमती प्रदेश संसदीय दलका उपनेता कृष्णलाल भडेलले बताए। हाम्रो सौभाग्य भन्नुपर्छ अहिलेसम्म यो भाइरसको संक्रमण देखिएको छैन, सरकारको तयारी हेर्दा यो भाइरसको संक्रमण भएमा धेरै मान्छेको ज्यान जानसक्छ, उनले भने, भाइरसको संक्रमण रोकथामको काममा सरकार लाचार देखिन्छ, हामीले सबै शक्ति अब यसको पूर्वतयारी र रोकथाममा लगाउनुपर्छ। प्रदेशसभा सदस्य रजनी अग्रवालले प्रदेश सरकारले स्थानीय र संघीय सरकारसँग समन्वय गरेर पूर्वतयारीका पर्याप्त काम गर्नुपर्ने बताए। साथै उनले संघीय सरकारले ठूला सभा, सम्मेलन, जमघटजस्ता गतिविधि नगर्न आग्रह गरेकाले यस्तो समयमा प्रदेशसभाको बैठक रोक्नु पनि उपयुक्त नहुुने बताए। प्रदेशसभा सदस्य निमा लामाले सरकारकै कारण कोरोना भाइरसको संक्रण फैलने त्रास बढेको बताए। हामीसँग तत्कालै दुई सयजना कोरोना संक्रमित बिरामीको उपचार गर्ने क्षमता छैन, तर कुरा भने ठूला ठूला गरिरहेका छौं, उनले भने, एकैपटक एक हजार मान्छे बिरामी भए भने तयारी के हुन्छ, सरकारले यसतर्फ ध्यान दिनुपर्छ। तर कोरोना भाइरसको प्रकोप र यसले निम्त्याउन सक्ने विपद्प्रति प्रदेश सरकार गम्भीर रहेको प्रदेश सरकारको दाबी छ। कोरोना भाइरसको विषयमा जनचेतनामूलक कार्यक्रम सञ्चालनसँगै आवश्यक उपचार सामग्री, अस्पताल र स्वास्थ्यकर्मी तयारी अवस्थामा राखिएको मुख्यमन्त्री डोरमणि पौडेलले बताए। कोरोना भाइरसको जोखिम सम्भावित स्थलमा हेल्प डेस्कको स्थापना गरिएको छ, बुधबार प्रदेशसभा बैठकमा सदस्यहरूको प्रश्नको जवाफ दिँदै उनले भने, यस भाइरसले निम्त्याउन सक्ने जनधनको क्षतिलाई मध्यनजर गरी आपतकालीन स्थितिमा परिचालित गर्न आवश्यक जनशक्ति तयारी अवस्थामा राखिएको छ। कोरोना भाइरसको संक्रमण देखे उपचारका लागि आवश्यक व्यवस्था मिलाउन प्रदेशस्थित अस्पताललाई तयारी अवस्थामा राखिएको पोडेलले बताए। साथै प्रदेश सरकारले सशस्त्र प्रहरी बलसँग सहकार्यमा ४० शैयाको आइसोलेसन वार्ड, कोरोना प्रकोप सम्बन्धमा काम गर्ने आकस्मिक क्याम्प रोक्ने तयारी भइरहेको उनले जानकारी दिए। जोखिम भएका प्रदेश नाकामा स्वास्थ्य परीक्षण केन्द्रको व्यवस्था गरिने पौडेलले बताए।"
राजधानीको चहलपहलमा मन्दी,"काठमाडौं : कोरोना भाइरसको संक्रमण हुने त्रासले राजधानीमा चहलपहल घट्दै गएको छ। सरकारले सभा, सम्मेलन, अत्यधिक मानिसको जमघट हुने कार्यक्रम आयोजना नगर्न सूचनासमेत जारी गरेपछि चहलपहल कम हुन थालेको हो। अहिले राजधानीका सवारी साधनमा करिब ५० प्रतिशत मानिसको चहलपहल कम भएको नेपाल यातायात व्यवसायी महासंघका महासचिव सरोज सिटौलाले बताए। अहिले राजधानीमा गुड्ने सवारीमा मानिसको चाप कम भएको छ, उनले भने, सधैंको भन्दा झन्डै ५० प्रतिशत यात्रु काम भएका छन्। यात्रुको कमी भएकाले धेरै सवारीसाधन थन्किने अवस्था आउने सम्भावना देखिएको उनको भनाइ छ। राजधानीमा यात्रु कम भए पनि यहाँबाट बाहिरिनेको संख्या भने नबढेको उनले जानकारी दिए। राजधानीबाट यात्रु बाहिने यात्रुको संख्या बढेको छैन, उनले भने, बरु यात्री कम नै देखिएको छ। यस्तै अहिले राजधानीका सिनेमा हल, विभिन्न सार्वजनिक स्थलमा समेत मानिसको चाप कम हुँदै गएको छ। होटल रेष्टुरेन्टमा समेत मानिसको कमी देखिएको छ। सार्वजनिक स्थलमा अहिले मानिसको चहलपहल कम भएसँगै ट्राफिक जामसमेत कम भएको महानगरीय ट्राफिक प्रहरी महाशाखाका प्रवक्ता एसपी जीवनकुमार श्रेष्ठले बताए। अहिले सार्वजनिक स्थलमा मानिसको चहलपहल कम भएको हो, उनले भने, ट्राफिक जाम चैं सवारीको कमीले पनि भएको हो। यससँगै हामी पनि खटिरहेका छौं। प्रवक्ता श्रेष्ठका अनुसार अहिले राजधानी भित्रिने र बाहिरिने यात्रुको संख्यामा धेरै फरक आएको छैन। तर मानिस कोरोना भाइरस संक्रमणको त्रासका कारण बाहिर ननिस्केकाले राजधानीको चहलपहलमा कमी आएको हुनसक्ने उनले बताए। राजधानीबाट बाहिरिनेको संख्या बढेको छैन, उनले भने, मानिस त्रासले गर्दा घरमै बसेका कारणले गर्दा चहलपहलमा कमी आएको हो। सरकारले बुधबारबाट सिनेमा हल, सांस्कृतिक केन्द्र, रंगशाला, जीम, हेल्थ सेन्टर, म्युजियम, स्विमिङ पुल, मनोरञ्जन केन्द्र, डान्सबार समेत बन्द गर्ने निर्णय गरेको छ। सार्वजनिक सवारीलाई समेत सिट क्षमताअनुसार मात्र मान्छे ओसारपसार गर्न अनुरोध गरेको छ। मानिसको जमघट हुने सार्वजनिक स्थलमा समेत दैनिक सफाइ गर्नसमेत निर्णयमा उल्लेख छ। विद्यालय, क्याम्पस पनि चैत्र मसान्त सम्मका लागि बन्द गरिएको छ। यसका कारणले बिहीबारदेखि सहरमा मानिसको चहलपहलमा अझ कमी हुने देखिन्छ। नेपालमा कोरोना फैलिए के हुन्छ ? कोरोना रोक्ने सरकारका १५ कदम : विद्यालय र कलेज चैत मसान्तसम्म बन्द कोरोना त्रास : शुक्रबारदेखि नेपाल आगमनमा प्रतिबन्ध संक्रमणको डर : मास्क लगाएरै बस्यो नेकपा सचिवालय बैठक संक्रमित देशबाट नेपाल आउन प्रतिबन्ध विदेशमा कोरोना भाइरसबाट सतर्क रहनू जरुरीबाहेक हिँडडुलमा रोक"
"भय बढी, चेतना कम","जनकपुरधामसप्तरी : कोरोना भाइरस (कोभिड१९) को चर्चा गाउँघर सम्म पुगेको छ। सर्वसाधारणमा यो भाइरसको भय निकै बढी छ। जोगिने तयारी भने कम छ। दुई छाक टार्न गाह्रो भएका गरिबले साबुन पानीले हातधुने वा मास्कको प्रयोग गर्ने बारे पर्याप्त जानकारी पाएका छैनन। तर, उनीहरूमा पनि कोरोनाको त्रास बढी छ। प्रदेश२ का आठै जिल्ला भारतीय सीमासँग जोडिएका छन्। भारतमा कोरोना भाइरस प्रभावितको संख्या बढ्दै जाँदा यसको सबैभन्दा बढी खतरा सीमाक्षेत्रका नेपाली गाउँमा छ। तर, यी क्षेत्रमा नाम मात्रको जनचेतना र जोगिने तयारी भएको देखिन्छ। प्रदेश २ सरकारको सामाजिक विकास मन्त्रालयले कोरोना भाइरससम्बन्धी सचेतना अभिवृद्धि तथा स्वास्थ्य सामग्री खरिदका लागि बजेट छुट्याए पनि त्यो खर्च नभएको स्वास्थ्य निर्देशनालयका निर्देशक हरिश्चन्द्र साह बताउँछन्। मन्त्रालयमा सचिवनै छैनन्, यसले गर्दा बजेट भएर पनि थुप्रै आवश्यक काम हुन सकेको छैन, तर, सिमित स्रोत साधनमा कोरोना भाइरससँग जुध्ने तयारी निर्देशनालयले गरिरहेको छ। यो प्रदेशमा रहेका ३ वटा विमानस्थल जनकपुर, सिमरा र राजविराज विमानस्थलमा हेल्प डेस्क राखिएको छ। त्यसैगरी ३५ वटा नाकामै हेल्प डेस्क राखिए पनि २७ वटामा व्यवस्थित रूपमा स्क्रिनिङ भइरहेको निर्देशक साहले बताए। प्रदेशका विभिन्न अस्पतालमा १२५ वटा आइसोलेसन वार्डको व्यवस्था गरिएको छ। केन्द्रबाट सचेतनाका लागि आएका पर्चा पम्पलेट सर्वसाधारणमा वितरण गरी जनचेतना फैलाउने काम भइरहेको छ। सरोकारवालासँग छलफल गरी जोखिमको सामना गर्ने सल्लाह सुझाव लिने काम भइरहेको निर्देशनालयले जनाएको छ। यो भाइरसबाट जोगिन सचेतना सबैभन्दा बढी कारगर उपाय हो, निर्देशक साहले भने, यसबाट आफू पनि जोगिऔं र अरुलाई पनि जोगाऊ। धमाधम हेल्थ डेस्क भारतसँग सीमा जोडिएको सप्तरीको सीमा नाकामा धमाधम सहायता कक्ष स्थापना भइरहेको छ। गृहमन्त्री रामबहादुर थापाको अध्यक्षतामा बसेको कोरोना भाइरस प्रभाव, न्यूनिकरण, पूर्वतयारी तथा सहजिकरण समितिको बैठकले भारतसँग सीमा जोडिएका सबै नाकामा हेल्थ डेस्क स्थापना गर्न र आवतजावत गर्ने दुवै देशका नागरिकमाथि कडा निगरानी राख्न निर्देशन दिएपछि सीमा नाकामा धमाधम सहायता कक्षहरू स्थापना भएका छन्। सर्वसाधारणमा त्रास बढेसँगै भारतसँग सीमा नाका जोडिएको सप्तरीको विभिन्न स्थानमा सहायता कक्ष स्थापना गर्ने तयारी थालिएको जिल्ला स्वास्थ्य कार्यालयका निमित्त प्रमुख दुनियालाल यादवले जानकारी दिए। कोरोना भाइरस संक्रमणको त्रास बढिरहेका बेला सरकारले सीमा नाकामा चेकजाँचको पर्याप्त व्यवस्था गरेको दाबी गरे पनि त्यसअनुसारको व्यवस्था भने नदेखिएको छिन्नमस्ता४ का रामकुमार यादवले बताए। स्थापना भएका हेल्थ डेस्कहरू प्रक्रिया पुर्याउनका लागि मात्रै भएको उनको भनाइ छ। दुई सिफ्टमा चारचार जना स्वास्थ्यकर्मीको टिम १२ घण्टा बस्ने गरेको जानकारी दिँदै सखडा स्वास्थ्य चौकीका प्रमुख अजय झाले तालिम बिनै परिचालन गरिएकोले स्वास्थ्यकर्मी नै जोखिममा रहेको बताए। शरीरको तापक्रम जाँच गर्ने थर्मल स्क्यानर मेसिन नभएकाले सामान्य थर्मोमिटरले काखी मुनी राखेर जाँच गर्नुपर्दा संंक्रमण फैलिने सम्भावना रहेको हेल्थ डेस्कका कर्मचारी बताउँछन्। थर्मल स्क्यानरले भए टाढैबाट तापक्रम नाप्न सकिन्थ्यो, स्वास्थ्य संयोजक मदनेश्वर चौधरीले भने, गाउन, मास्क, पञ्जा, स्यानिटाइजरलगायतको सुरक्षाको व्यवस्था पनि छैन। अधिकांश डेस्क सडक किनारमा पाल झुण्डयाएर स्थापना गरिएका छन्।"
