शीर्षक,विवरण
नियोगका कर्मचारीमाथि छानबिन होस्,"आपसी सम्बन्ध विस्तार, जनस्तरमा व्यापकता र व्यापार सहजीकरण गर्न दूतावास खोलिन्छ। खाडी मुलुकका दूतावासबाहेकले नेपालीको समस्या खासै हेर्न पर्दैन। ती दूतावासले पर्यटन प्रवद्र्धनमा सामान्य भूमिकासमेत निर्वाह गर्न नसकेका गुनासा आइरहेकै समयमा दूतावासको कार्यशैली अपारदर्शी हुँदै गएको तथ्य महालेखाको वार्षिक प्रतिवदेनले सार्वजनिक गरेको छ। बाह्य सम्बन्ध विस्तारका साथै पर्यटक भित्र्याउन नेपाली झन्डा राखेर बसेका दूतावासले अध्यागमन विभागबाट लगेको भिसा स्टिकर विवरणसमेत नपठाउनुले उनीहरूको अपारदर्शिता झल्किन्छ। अध्यागमन विभागले परराष्ट्र मन्त्रालयको कन्सुलर विभागमार्फत् फरकफरक साइजका भिसा स्टिकर विदेशस्थित नेपाली नियोगमा पठाउँछ। नियोगले त्यही स्टिकरलाई नेपाल प्रवेश गर्ने भिसाका रूपमा जारी गर्छन्। भिसा स्टिकर नेपाल छिर्ने प्रवेशाज्ञा हो। नेपालको प्रतिबन्धमा परेकाबाहेक अधिकांश मुलुकले अन अराइभल भिसा पनि पाउँछन्। गत वर्षको तथ्यांक नियाल्दा अध्यागमन विभागले कुल ५ लाख ६७ हजार ४ सय ७६ थान भिसा स्टिकर खर्चियो। जसमध्ये विभागले १ लाख ७४ हजार २ सय ७६ भिसा स्टिकर विदेशस्थित नियोगहरूलाई उपलब्ध गरायो। ३९ मध्ये हाम्रा २५ नेपाली नियोगलाई भिसा स्टिकर उपलब्ध गराएको थियो। मागअनुरूपको भिसा स्टिकर पठाउनु अध्यागमन विभागको दायित्व हो। विभागले कूटनीतिक, सरकारी पर्यटक, अध्ययनलगायत ११ किसिमका भिसा जारी गरिरहेको छ। नियोगहरूले भिसा स्टिकरअनुसारको शुल्क आफैं लिँदै आएका छन्। अनि शुल्क लिएर अवैतनिक वाणिज्य दूतावासहरूलाई पनि स्टिकर उपलब्ध गराउँछन्। तर, अधिकांश नियोगहरूले आफ्नो र अवैतनिक दूतावासले भिसा स्टिकरबापत उठाएको राजस्व राज्यकोषमा दाखिला नगरेको महालेखाले औंल्याएको छ। भिसा रकम राज्यकोषमा दाखिला नहुँदा विदेशस्थित नेपाली नियोगमा कार्यरत कर्मचारी आर्थिक अनियमितताउन्मुख त छैनन् भन्ने शंका पैदा गराएको छ। केही न्यून संख्याबाहेक अधिकांश नेपाली नियोगले भिसा स्टिकरबापत संकलन भएको राजस्व पठाएका छैनन्। राजस्व मात्र होइन उनीहरूले भिसा स्टिकरको अद्यावधिक विवरणसमेत परराष्ट्र र अध्यागमनमा बुझाएका छैनन्। यसले दूतावासको कार्यशैलीप्रति विस्तृत छानबिन गर्नुपर्ने देखाउँछ। राजस्वबारे कन्सुलर र अध्यागमन दुवै विभाग भिसा स्टिकरको राजस्वबारे अनविज्ञ छन्। पछिल्लो समय अध्यागमनले आफूले पठाएको भिसा स्टिकरबापत उठेको राजस्वको विवरण कन्सुलर विभागसँग मागेको छ। कन्सुलर विभागले विवरण दिन सकेको छैन। नियोगका कर्मचारीले राजस्वबापतको भिसा स्टिकरको पैसा किन समयमा राज्यकोषमा दाखिला गर्दैनन् ? नियोगका कर्मचारीलाई पैसा उठेन भनेर पन्छिने छूट छैन भने भिसा उधारोमा दिन पनि मिल्दैन। हाताहाती आएको रकम राज्यकोषमा दाखिला गर्न नियोगका कर्मचारीलाई केले रोकेको हो ? विद्युतीय प्रणालीबाट भिसा स्टिकरबापत रकम लिने र विवरण राख्न कसले रोक्छ ? किन विदेशमा भिसा वा अन्य कार्डमार्फत् नभई नगद लिएर भिसा बेचिन्छ ? हरेक वर्ष यो सोधिन्छ तर कूटनीतिक निकाय आफैंले प्रशासन हेर्ने हुनाले ढाकछोप हुँदै आएको छ। खराब नियतका कर्मचारी पहिचान गरी पारदर्शिता अपनाउन आवश्यक छ। राजस्वबापतको रकम राज्यकोषमा दाखिला गर्न बिलम्ब गर्नु हुँदैन। स्थलगत लेखा परीक्षणले समेत अवैतनिक वाणिज्यदूतहरूले लगेको भिसा स्टिकरको अभिलेख अधिकांश नियोगले नराखेको उल्लेख हुनु दुर्भाग्य हो। यो कूटनीतिक सेवाका कर्मचारीमाथि अहं प्रश्न पनि हो। रकम राज्यकोषमा जम्मा नहुनु कर्मचारीको हेलचेक्राईं भए पनि कानुनतः हिनामिना हो। परराष्ट्रले महालेखाले पत्ता लगाएको गल्ती तत्काल सच्याउन आवश्यक छ। राजस्वबापतको रकम दाखिला नगर्ने कर्मचारी छानबिन गरी कारबाहीको दायरामा ल्याउन ढिलाइ गर्नु हुँदैन।"
हिमालमा फसेका मलेसियन नागरिकको यसरी भयो उद्धार (भिडियो),"काठमाडौं : अन्नपूर्ण प्रथम हिमाल आरोहणपछि फर्किदै गर्दा बेपत्ता भएका मलेसियन नागरिकको उद्धार भएको छ। मिम्रिक एयर लाइन्सको हेलिकोप्टरले मंगलबारदेखि हराइरहेका विकिन चीनको शुक्रबार उद्धार गरेको हो। उद्धारपछि उनलाई सिम्रिक एयरको हेलिकोप्टरबाट ललितपुरको मेडिसिटी अस्पताल ल्याइएको छ। क्याप्टेन विवेक खड्काले उडाएको हेलिकोप्टरबाट लङलाइनमार्फत् ती आरोहीलाई हिमालबाट सुरक्षितस्थल हुँदै हेलिमार्फत काठमाडौं ल्याइएको हो। अन्नपूर्ण हिमालको क्याम्प ४ बाट उनको उद्धार भएको हो। बिमा कम्पनीले बेवास्ता गरेपछि आरोही चिनकी श्रीमतीले सिम्रक एयर गुहारेकी थिइन्। हाई अल्टिच्युडमा उड्न सक्ने हेलिकोप्टर, साहसी पाइलट र दक्ष उद्धार टिम भएको सिम्रिकले बुधाबारैदेखि उद्धार सुरू गरेको थियो।"
निर्माणाधिन घरबाट खसेर मजदुरको मृत्यु,विराटनगर : विराटनगर महानगरपालिका११ मा निर्माणाधिन घरको तीन तलामाथिबाट खसेर एक मजदुरको मृत्यु भएको छ। ज्योति पोखरेलको घर बनाउने क्रममा शुक्रबार दिउँसो खसेर भारतीय नागरिक २६ वर्षीय रन्जित साहको मृत्यु भएको हो। मोरङ प्रहरीका प्रवक्ता डीएसपी घनश्याम श्रेष्ठका अनुसार घटनामा घाइते भएका साहको उपचारका क्रममा नोबेल शिक्षण अस्पतालमा मृत्यु भएको हो। घटनाका बारेमा अनुसन्धान सुरु गरिएको प्रहरीले जनाएको छ।
नेपालगन्जमा सात वर्ष यताकै सर्वाधिक गर्मी : ४१ डिग्री पुग्यो,"नेपालगन्ज : नेपालगन्जमा सात वर्ष यता सर्वाधिक गर्मी भएको छ। जल तथा मौसम विज्ञानको नेपालगन्जको राँझास्थित हावापानी कार्यालयका अनुसार शुक्रबार अधिकतम् तापक्रम ४१ डिग्री सेल्सियस र न्यूनतम् तापक्रम भने २३ डिग्री सेल्सियस रहेको थियो। सन् २०१३ देखि सन् २०१९ को अप्रिल २६ तारिखमा यो सबैभन्दा बढी गर्मी हो। कार्यालयका प्रमुख अखिलेशप्रसाद चौरसियाका अनुसार यो वर्ष औसत तापक्रम ३५ देखि ३८ को डिग्रीसेल्सियस थियो। उनले भने, यो प्रिमनसुनको समय हो। असारसम्म अझै तापक्रम बढ्न सक्छ। आजकोे बराबरको तापक्रम विगत सात वर्षयता अप्रिल महिनाको ३० तारिखमा ३९ देखि ४२ दशमलव २ डिग्री सेल्सियससम्म थियो। जबकी ३० तारिख आउन अझै ४ दिन बाँकी नै छ। सन् २०१६ को अप्रिलमा सर्वाधिक ४२ दशमलव २ डिग्री सेल्सियस थियो। नेपालगन्जमा शुक्रबार दिउँसो तातो हावा चलेको थियो।"
जिउँदै आगो लगाइएकी कञ्चनको मृत्यु,"सिरहा : सिरहामा जिउँदै आगो लगाएर जलाइएकी २१ वर्षीया कञ्चन मण्डलको मृत्यु भएको छ। कल्याणपुर नगरपालिका८ स्थित घरमा कन्चनलाई श्रीमान र सासुले मट्टीतेल खन्याएर आगो लगाएपछि गम्भीर घाइते भएकी थिइन्। उनको उपचारका क्रममा मृत्यु भएको हो। सिराह प्रहरीका अनुसार कन्चनको शरीर ५० प्रतिशत जलेको थियो। उनी जीवन र मरणसँग करिब १२ घण्टा लडिरहिन्। शुक्रबार साँझ पाँच बजे उनको उपचारका क्रममा काठमाडौंमा मृत्यु भएको हो। बिहीबार जलिरहेको अवस्था आगो निभाएर स्थानीयले प्रहरीलाई खबर गरेका थिए। इलाका प्रहरी कार्यालय कल्याणपुरका प्रहरी टोलीले घाइते मण्डललाई एम्बुलेन्समा राखे मिर्चैया पुर्याएका थिए। त्यहाँ उपचार क्रममा उनले आफ्नो सासु सुरजीदेवी मण्डल, पति बेचु मण्डल र पतिकी बहिनी मिलेर जलाउन खोजेको बताएकी थिइन्। मिर्चैयामा उनको उपचार सम्भव नहुँदा धरान लगिएको थियो। धरान पनि सम्भव नहुँदा उनलाई काठमाडौं पुर्याइएको थियो। प्रहरीले घटनालगत्तै अनुसन्धानका लागि सासु सुरजीलाई इलाका प्रहरी कार्यालय मिर्चैया ल्याउँदा उनी बिरामी भएको बहाना बनाएका थिए। प्रहरीले घटनामाथि अनुसन्धान भइरहेको बताएको छ। कन्चनको घटनाबारे स्थानीयले आत्महत्याको प्रयास रहेको दाबी गरिरहेका छन्। अन्नपूर्णपोस्ट्सँग गाउँलेहरुले भने,कन्चनको पति बेचु रोजगारीको क्रममा ६ महिना पहिलेदेखि नै भारतीय शहर अहमदाबाद गएको छ। घटनाहुँदा सासु पनि घर बाहिर थिइन्। अर्नमा गाउँपालिका माइत भएकी कन्चनको १४ वर्षकै उमेरमा बिहे भएको थियो। उनको डेढ वर्षीया छोरी राधा मण्डल गाउँलेको संरक्षणामा छिन्। स्थानीय स्रोतका अनुसार कन्चनसँग सासु र पतिको पटक पटक झगडा हुने गथ्र्यो। केहीदिन पहिले उनी माइत गएकी थिइन्। माइतबाट फर्केको दुई दिनमै यो घटना भएको हो। जिल्ला प्रहरी कार्यालय सिरहा तथ्याकं अनुसार चालु आर्थिक वर्षमा सिरहामा ३ सय ४४ वटा महिला हिंसा र ३ सय ९८ वटा घरेलु हिंसा भएका छन्।"
विप्लवका सेती ब्यूरो सचिव पक्राउ,धनगढी : नेत्रविक्रम चन्द विप्लव नेतृत्वको नेकपा सेती ब्यूरो सचिव डबल शाह (भगत सिंह) पक्राउ परेका छन्। शाह शुक्रबार धनगढीको बसपार्कको एक होटलबाट पक्राउ परेका हुन्। बाजुराको बुढीगंगा४ स्थायी घर भएका पूर्वसांसद् समेत रहेका शाहलाई पार्टीको लेटरप्याड तथा कागजजातसहित पक्राउ गरेको जिल्ला प्रहरी कार्यालय कैलालीका प्रहरी नायव उपरीक्षक दक्षकुमार बस्नेतले जानकारी दिए। उनलाई राजद्रोहको मुद्दा लगाएर अदालतमा सात दिन म्याद थप गरी अनुसन्धान भइरहेको प्रहरीले जानकारी दिएको छ। सरकारले गत फागुनमा विप्लव समूहमाथि प्रतिबन्ध लगाएपछि कैलालीमा १३ जना पक्राउ परिसकेका छन्। पक्राउ परेका कतिपय जमानीमा छुटेका छन् भने कतिलाई विभिन्न मुद्दा चलाएर अनुसन्धान भइरहेको जिल्ला प्रहरी कार्यालय कैलालीका प्रहरी नायव उपरीक्षक दक्षकुमार बस्नेतले जानकारी दिए।
प्रशासनको गाडीले ठक्कर दिँदा साइकलयात्रीको मृत्यु,बिर्तामोड : झापाको कन्काई नगरपालिका १ दुर्गापुरमा जिल्ला प्रशासन कार्यालय झापाको भ्यानले ठक्कर दिँदा साइकलयात्रीको मृत्यु भएको छ। बिहीबार राति करिब साढे ८ बजे पूर्वपश्चिम राजमार्गअन्तर्गत पूर्वतर्फ आउँदै गरेको प्रशासनको ६६१०४१४ नम्बरको गाडीले विपरित दिशाबाटतर्फ जाँदै गरेका पाँचथर नागी ६ घर भई हाल कन्काई नगरपालिका १ कालीमोडामा डेरा गरी बस्ने ४० वर्षीय उमेश हिङमाङलाई ठक्कर दिएको हो। ठक्करबाट गम्भीर घाइते भएका हिङमाङलाई उपचारको लागि बिएण्डसीअस्पताल बिर्तामोड लैजानेक्रममा राति ९ बजे मृत्यु भएको जिल्ला प्रहरी कार्यालय झापाले जनाएको छ। मृतकको शव सोही अस्पतालमा राखिएको छ भने भ्यान र चालकलाई प्रहरीको नियन्त्रणमा राखिएको छ।
बालिकाको शव फेला,राजविराज : सप्तरीको विष्णुपुर गाउँपालिकामा शुक्रबार एक बालिकाको शव झुण्डिएको अवस्थामा फेला परेको छ। विष्णुपुर गाउँपालिका ६ रञ्जितपुर बस्ने रामकुमार यादवकी छोरी १४ वर्षीया आरतीकुमारी यादवको शव फेला परेको जिल्ला प्रहरी कार्यालय सप्तरीले जनाएको छ। आफ्नै घरभित्र बाँसको बलोमा प्लास्टिकको डोरीले पासो लगाई झुण्डिएको अवस्थामा शव फेला परेको प्रहरीले जनाएको छ।
धनगढी उपमहानगरको घोषणा : संरचना आफैं हटाउने घरधनीलाई सम्मान गर्ने,"घनगढी : धनगढी उपमहानगरपालिकाले सडकको क्षेत्राधिकारभित्र रहेका संरचना आफै हटाउने घरधनीलाई सम्मान गर्ने घोषणा गरेको छ।उपमहानगरले क्षेत्रीय सहरी विकास आयोजनाअन्तर्गत निर्माण हुने सडकमा परेका संरचना हटाउने घरधनीलाई सम्मान गर्ने घोषणा गरेको हो। उपमहानगरपालिकाका प्रमुख नृपबहादुर वडले आयोजना निर्माणका क्रममा सडकको क्षेत्राधिकारभित्र पर्ने संरचना हटाएर सहयोग गर्न नगरवासीलाई आग्रह गरे।'सडकको क्षेत्राधिकारभित्र रहेका संरचना आफै हटाउने घरधनीको नक्सा दर्तामा छुट, घर अगाडिको भत्काइएको भागमा रंग रोगन समेत गरिने छ', मेयर वडले भने।संरचना हटाउन बिहीबारदेखि लागू हुनेगरी आयोजनाले ४५ दिने सूचना जारी गरेको छ। आयोजना निर्माणका क्रममा सडकको क्षेत्राधिकारभित्र समेत कतिपय निजी संरचना छन्।आयोजना अन्तर्गतको बजेटले सडक निर्माण र कालो पत्रेका लागि डिजाइन तयार गरेर ठेक्का प्रक्रिया अगाडि बढाइएको छ। क्षेत्रीय सहरी विकास आयोजना अन्तर्गत घनगढीमा विभिन्न आकारका २३ वटा सडक निर्माण हुदैछन्।पहिलो चरणमा ७ वटा सडक निर्माण हुने भएका छन्।त्यसैगरी दोश्रो चरणमा बाँकी सडक निर्माण हुने छन्।पहिलो चरणमा धनगढी मेनरोड, गुल्मचौराहा रोड, धनगढी क्याम्पस गेट जाखोरताल रोड, धनगढीखुटीयास्याउले रोड अर्थात डिभोटी पिपलचौतरा (उप क्षेत्रीय सडक क्षेत्र) क्याम्पस गेट देखि चटकपुर सडक रहेका छन्। त्यसैगरी हसनपुर रोड र मालपोत रोड पहिलो चरणमा निर्माण हुने गरी टेन्डर आव्हान गरिएको आयोजनाका इञ्जिनियर एवम् सूचना अधिकारी श्यामचन्द्र बुढाथोकीले जानकारी दिए। धनगढी उपमहानगरपालिकामा ४२ किलोमिटर सडक विस्तारका लागि २०१५ मा छुट्टयाइएको एक अर्ब ३५ करोड रुपैयाँ बजेट साढे १० किलोमिटर सडक निर्माणका लागि मात्रै पुग्ने भएकाले चरणवद्ध रुपमा काम थालेको हो।अहिले सबै चिजको महंगी बढेकाले पहिलेको लागत, स्टिमेट अनुसार सडक बन्न नसक्ने आयोजनाले जनाएको छ। धनगढीको मुख्य बजारको पुरै सडक चार लेनको बनाउने भनिएपछि धेरै स्थानमा घर भत्काउनु पर्ने भएकाले पहिलो चरणमा घरहरु कम भत्किने सडक चयनमा परेका उपमहानगरपालिको जनाएको छ। आयोजना अन्तर्गत यी सडक एकै मापदण्डका बन्नेछन्। सडकको बीचमा डिभाइडर भएको चार लेन सडक, दुबैतर्फ सडकको पानी र बर्खाको पानी बग्ने नाली, विद्युत र टेलीफोनको तारहरु अन्डरग्राउन्ड, ठाउँठाउँमा ट्राफिक संकेत र बसविसौनी, स्ट्रीट लाइटसहित हरियालीयुक्त सडक बन्ने छ। सबै अन्तराष्ट्रिय मापदण्डका 'अर्वान' सडक हुन्। यो सडकमा साइकल लेन, फुटपाथ पनि हुनेछ।"
छोरो बोलेको दिन खुसीले नाच्नेथें,"काठमाडौं : भूकम्प गएको ४ वर्ष पुगेको छ । ढलेका अधिकांश घर र सम्पदा उठिसके । हजारौं घाइते उपचारपछि ठीक भएर फर्किसके । भूकम्पमै परेर घाइते भएका नुवाकोट बेलगढी नगरपालिका३ डाँडागाउँका ३० वर्षीय कृष्णहरि पुडासैनी न बोल्न सक्छन्, न हाँस्न । न खान सक्छन् न हिँड्न । छोरो बोलेको दिन म खुसीले नाच्नेथें, घाइते भएदेखि हेरचाहमा रहेका ६० वर्षीय बुबा लीलानाथ आँखाभरि आँसु पार्दै भन्छन्, हाँस्न त सक्दैन, म त ऊ रोए पनि खुसी र आनन्दित हुन्थें, तीन वर्ष बित्यो उसको छटपटाहटले रातदिन भक्कानिन्छु । फिजियोथेरापी गर्ने डाक्टरले कृष्ण रोए उसको अवस्थामा परिवर्तन आउने बताएपछि छोराको रुवाइको प्रतीक्षामा छन् उनी । कृष्णको मुख पनि मजाले आँ हुँदैन । हाछ्यूँ वा हाइ गर्दा मात्र मुख आँ हुन्छ, कोही आए वा केही भए पनि थाहा पाउँदैन, उनले भने, खानका लागि नाकबाट पाइप राखिएको छ, झोलिलो पदार्थले बाँचेको तीन वर्ष पूरा भो, पिसाब पनि पाइपबाटै हुन्छ । लीलानाथका अनुसार कृष्ण सात वर्षदेखि ट्रेकिङ गाइडको काम गर्थे । वैशाख १२ मा विदेशीलाई लिएर लाङटाङ चढिरहँदा धेरैको निधन भए पनि उनी बाँच्न सफल भए । हिमपहिरोबाट बचे र चार दिनसम्म रूखमा चढेर बसेका बेला मनाङे टोलीले हेलिकप्टरबाट उद्धार गरी त्रिशूली अस्पतालमा छाडिदिएको उनको भनाइ छ । त्यसपछि काठमाडौंको ट्रमा सेन्टर, ओम अस्पताल, शुक्रराज ट्रपिकल अस्पताल टेकु, ग्रिनसिटी हुँदै बालाजुको जनमैत्री पुयाइयो कृष्णलाई । पाँच दिन भेन्टिलेटरमा राख्ने भने पनि जनमैत्री अस्पतालले ५० दिन राख्यो तैपनि होशै आएन । नर्भिक अस्पताल पुयाएपछि दिमागमा असर परेको थाहा भयो, लीलानाथले भने, त्यसपछि सात महिना ११ दिन जनमैत्रीमै उपचार भो, सुत्दासुत्दै शरीरमा घाउ भइसक्यो । खर्च बढेर लाखौं पुगेपछि लीलानाथले बस्न, खान, नर्सको सेवा र फिजियोथेरापी निःशुल्क गरिदिने संस्था नेपाल हेल्थकेयर इक्विपमेन्ट डेभलपमेन्ट फाउन्डेसन भेटे । २९ महिना भयो उनी बालुवाटारस्थित यो संस्थाको सेवामा छन् तर चिकित्सकको खर्च र हेरचाह आफैंले गर्नुपर्ने । उनका अनुसार छोराको उपचारमा करिब ३० लाख खर्च भइसकेको छ । सरकारले घोषणा गरेअनुसार २३ लाखको बिल र निवेदन स्वास्थ्य मन्त्रालयमा पेस गरेको छु, धाएको धायै गर्दा पनि रकम पाएको छैन, सुरुमा ५० हजार पाएको बताउँदै उनले थपे, सरकारी अस्पतालमा लैजाँदा ठाउँ नभएको भन्दै उपचार नपाएपछि बिल पेस गरेको हो । रातदिन छोराको छटपटी र घर भत्किएर परिवार गोठमा बसेको पीडाले कक्षा ३ पढेका उनी संस्मरण लेखिरहेका छन् । उनले कवितामा लेखेका छन्, चार बर्ख भो अस्पतालमा कति दुःख खानू, छोरो आफैं हेर्नुपर्छ पाएनौं घर जान । ईश्वर भन तिम्रो मलाई के गर्नेछ सुर, किन मेरो सपनालाई पारेऊ चकनाचुर ? गाउँघरमा सबैले घर बनाए पनि ससुरालीको नबन्दा पीडा भएको भन्दै घर बनाइदिएको जेठो ज्वाइँ शिव घिमिरेले जानकारी दिए । उनले भने, गोठको पीडाले बस्न र बाँच्नै कठिन भो, सरकारको मुख ताकेर कहिले होला ? उपचारका लागि लिएको लाखौं ऋणका लागि बेच्ने जग्गा पनि बिक्री नहुने खालको भएको उनले बताए । स्वास्थ्य मन्त्रालयको नीति, योजना तथा अनुगमन महाशाखाका प्रमुख विकास देवकोटाले फाइल मन्त्रिपरिषद्मा पठाउने तयारी भइरहेको जानकारी दिए ।"
अन्नपूर्ण पाेस्टमा कार्यरत दुई पत्रकार पुरस्कृत,"काठमाडौं : अन्नपूर्णकर्मी दिवाकर भण्डारी र मनिष दुवाडी प्रादेशिक उत्कृष्ट फोटोपत्रकारिता अवार्डबाट पुरस्कृत भएका छन् । राष्ट्रिय फोटोपत्रकारिता दिवसको अवसरमा उनीहरुलाई राष्ट्रिय फोटोपत्रकार समूहले २५२५ हजार रकम सहित प्रमाणपत्र वितरण भएको हो । काठमाडौंमा आयोजित कार्यक्रममा उपप्रधानमन्त्री तथा रक्षामन्त्री ईश्वर पोखरेलले उनीहरुलाई पुरस्कार वितरण गरेका थिए । दिवाकर प्रदेश २ बाट र मनिष प्रदेश ३ बाट उत्कृष्ट फोटोपत्रकारको रुपमा पुरस्कृत भएका हुन् । दिवाकर अन्नपूर्ण पोस्टको बारा जिल्ला रिपोर्टर हुन् भने मनिष धादिङबाट रिपोर्टिङ गर्दैआएका छन् । नेपालको पत्रकारिता इतिहासमा १९८४, आजकै दिन पहिलो पटक सर्वसाधारणको तस्बिर पत्रिकामा प्रकाशित भएको थियो । यस अवसरमा देशका विभिन्न स्थानमा फोटोपत्रकारिता सम्बन्धि विभिन्न कार्यक्रम गरिएको छ ।"
बौद्ध स्तुपामा बुद्धको दुर्लभ अस्तु दर्शनार्थ राखिने,"काठमाडौं : बौद्ध स्तुपामा काश्यप बुद्ध र स्वयम्भूनाथको दुर्लभ अस्तु दर्शनार्थ राखिने भएको छ। बौद्ध तथा मेलम्ची घ्याङ गुठीले काश्यप बुद्ध र स्वयम्भूनाथको दूर्लभ अस्तु एक साथ अवलोकनार्थ राख्ने भएको हो। यही जेष्ठ ४ गते पर्ने २५६३ औं बुद्ध जयन्ती अवसरमा उक्त अस्तु दर्शनार्थ राखिने बौद्ध तथा मेलम्ची घ्याङ गुठीले जनाएको छ। घ्याङ गुठीको संयोजकत्वमा बुद्ध जयन्ती मुल समारोह समिति गठन गरिएको र बुद्ध जयन्तीको अवसरमा दुर्लभ अस्तु दर्शन तथा अवलोकनार्थ राखिने प्रेस विज्ञप्ती मार्फत जनाकारी गराइएको हाे। बुद्ध जयन्तीको अवसरमा बौद्ध स्तुपाका प्रमुख संरक्षक परमपुज्य औतारी धर्म गुरु रेम्पोर्छे (चिनिया लामा)द्वारा विश्वभरका बौद्ध धर्म गुरुहरुलाई ऐतिहासिक झ्याङतेर उत्तर खण्ड धर्म पुस्तक (बौद्ध धर्म सम्बन्धी पौराणिक पुस्तक) समेत प्रदान गन गरिने बौद्ध तथा मेलम्ची घ्याङ गुठीले जनाएको छ। बुद्ध जयन्तीको अवसरमा घ्याङ गुठीमा रहेको पौराणिक बुद्धको मूर्ति बौद्ध स्तुपाबाट बौद्ध पिपलबोट हुँदै चाबहिलको स्तुपासम्म विशेष धार्मिक बाजा, झाँकी र र्यालीसहित रथारोहन गरिने पनि बताइएको छ। गुठीका प्रबन्धक नवीन बज्र लामाद्वारा हस्ताक्षरित विज्ञप्तीमा पाँचौ शताब्दीमा निर्मित बौद्ध स्तुपामा परम्परादेखि नै बौद्ध तथा मेलम्ची घ्याङ गुठीका प्रमुख संरक्षक चिनिया लामा द्वारा स्तुपाको नियमित पुजापाठ, सांस्कृतिक पर्व तथा बुद्ध जयन्ती जस्ता समारोह सञ्चालन गर्ने परम्परा अनुसार बौद्ध मेलम्ची घ्याङ गुठीको संयोजनमा मुल समारोह समिति गठन गरिएको उल्लेख गरिएको छ। घ्याङ गुठीको संयोजनमा गठित मुल समारोह समितिले बुद्ध जयन्तीमा धर्म सन्देश विचार गोष्ठीको समेत आयोजना गरेको छ। विश्वको एक मात्र चिन्तामणी, विश्व सम्पदा सूचीमा सूचीकृत बौद्ध स्तुपा विश्वभरका बौद्ध मार्गीको आस्थाको केन्द्रको रुपमा रहेको छ।"
चट्याङ लागेर एकको मृत्यु,बिर्तामोड : झापाको भद्रपुर नगरपालिका ६ मा गयराति चट्याङ लागेर एक जनाको मृत्यु भएको छ। राति करिब साढे २ बजे वर्षा सँगै परेको चट्याङ लाग्दा ३२ वर्षीय भीम राजवंशी घाइते भएका थिए। चट्याङ लागेर गम्भीर घाइते भएका राजवंशीलाई उपचारको लागि ओमसाई पाथिभरा अस्पताल भद्रपुर लैजाने क्रममा बाटोमा नै मत्यु भएको वडा प्रहरी कार्यालय भद्रपुरले जनाएको छ। मृतकको शव परीक्षणको लागि मेची अञ्चल अस्पताल भद्रपुर पठाईएको प्रहरीले जनाएको छ ।
छिन्नमस्ता शक्तिपीठको पोखरीमा डुबेर बालकको मृत्यु,राजविराज : नुहाउने क्रममा एक बालकको सप्तरीको प्रसिद्ध छिन्नमस्ता मन्दिरको पोखरीमा डुबेर मृत्यु भएको छ। छिन्नमस्ता गाउँपालिका३ स्थित मन्दिरको पोखरीमा बिहीबार राति सोही ठाउँका संजीव मण्डलका छोरा ६ वर्षीय शम्भु मण्डलको डुबेर मृत्यु भएको इलाका प्रहरी कार्यालय सखडाले जनाएको छ।
प्यूठानमा टिप्परको ठक्करबाट एकको मृत्यु,प्यूठान : गएराति टिप्परको ठक्करबाट एक जनाको मृत्यु भएको छ। प्यूठान नगरपालिका ४ विजुवार कालिकास्थान निवासी ४७ वर्षीय कृष्णबहादुर योगीको मृत्यु भएको हो। बाग्दुला बजारमा पैदल हिडिरहेका बेला उनलाई रा १ ख १९७१ नम्बरको टिप्परले ठक्कर दिएको जिल्ला प्रहरी कार्यालय प्यूठानले जनाएको छ। जिल्ला अस्पताल विजुवारमा उपचार गर्दागर्दै उनको मृत्यु भएको हो। मृतकको शव पोष्टमार्टमका लागि प्यूठान अस्पतालमा राखिएको छ। ठक्कर दिने टिप्पर र चालक प्रहरीले नियन्त्रणमा लिएको छ। तीब्र गतिमा गुड्ने टिप्परका कारण बजार क्षेत्रमा जोखिम बढेको छ।
"पलाताका हरेक वडामा एक बल, एक नेट","कालिकोट : कालिकोट जिल्लाको पलाता गाउँपालिकाका हरेक वडामा 'एक बल, एक नेट' वितरण गरिएको छ। नेपाल विद्यार्थी संघका केन्द्रीय सदस्य तथा समाजसेवी अर्जुन बमले कालिकोटको विकट पलाता गाउँपालिकाका हरेक वडामा एक बल र एक नेट वितरण गरेका हुन्। हरेक वडामा भलिबल र नेट वितरण गर्दै समाजसेवी बमले हरेक युवाले कुलतमा नलागी खेलकुद क्षेत्रमा व्यवसायिकरुपमा लाग्न आग्रह गरे। उनले सामाजिक विकासबाट नै आर्थिक समृद्धि हाँसिल गर्न सकिने बताउँदै पछिल्लो समय युवा विभिन्न खालका कुलतमा लाग्न थालेको र स्थानीय तहले त्यस विषयमा चासो नदेखाएको भन्दै चिन्ता व्यक्त गरे।उनले भने, 'हाम्रो समाजमा रहेका युवाहरु रचनात्मक कार्यमा नभई फुर्सदिला भएका छन्। जसका कारण युवाहरु कुदततिर केन्द्रीत भए। उनीहरुको सुन्दर भविश्य निर्माणका लागि हरेक क्षेत्रबाट अवसर सिर्जना गर्नु आवश्यक छ।' खेल क्षेत्र राष्ट्रको गहना भएपनि यसमा प्रयाप्त लगानी नहुँदा ओझेलमा परेको छ। अहिले स्थानीय तहले पनि खेल क्षेत्रको विकासका लागि आवश्यक लगानी तथा बजेट बिनियोजन गरेका छैनन्। उनले पलाताका युवालाई व्यवसायीक रुपमा खेल क्षेत्रमा लाग्न प्रेणा दिन आफूले व्यक्तिगत रुपमा हरेक वडामा नेट र भलिबल वितरण गरेको बताए। उनले भने, 'गाउँमा भलिबल र नेट पाइदैन्। कतिपय विपन्न समुदायका युवाले किनेर ल्याएर खेल्न पनि सक्दैनन्। खेल प्रति चासो भएपनि अवसरबाट बन्चित छन्।मोजाको बल खेलेर भलिबलको चाहाना मेटाउनुपर्ने बाध्यता छ।' अब हरेक वडा कार्यालयमा राखिएको नेट र भलिबलले उनीहरुलाई ठूलो राहत हुनेछ। फुर्सदको समयमा उनीहरु वडा कार्यालयमा आएर मागेर खेल्ने र खेलिसकेपछि पुन वडामै राखेर जान सक्नेछन्।आफूले वितरण गरेको बल र नेटले स्थानीय तहलाई पनि खेलकुद क्षेत्रमा लगानी गर्न दबाब सिर्जना हुने उनको भनाई छ।"
"ब्लड क्यान्सर पीडित बालक अस्पतालमा छटपटाउँदै, सहयोगको लागि परिवारको अपिल","बिर्तामोड : झापा हल्दिबारी गाउँपालिका ४ अधिकारीचोकका १३ वर्षीय बालक गोपीचन्द्र दंगाल (सुगम) काठमाडौंस्थित कान्ति बाल अस्पतालमा उपचार छन्।ब्लड क्यान्सर रोगको कारण मृत्युसँग लडिरहेका दंगाललाई थप उपचारमा रकम अभाव भएपछि उनको परिवार चिन्तित बनेको छ। उपचार गराउन ठूलो रकमको आवश्यकता परेपछि उनको परिवारले सबैसँग सहयोगको अपिल गरेका छन्।स्थानीय चिल्ड्रेन गार्डेन स्कुलमा कक्षा ७ मा अध्ययनरत सुगमलाई ब्लड क्यान्सर भएको परिवारजनले दुई महिनाअघि मात्र थाहा पाएको उनका काका मनकुमार दंगालले बताए। झापामा उपचार संम्भव नभएपछि हाल उनको काठमाडौंस्थित कान्ति बाल अस्पतालमा उपचार भइरहेको छ।'तीन महिना अघि छोराको शरीरमा निलो थिग्ला र दाँतबाट रगत आएपछि उपचारका लागि भद्रपुरस्थित ओमसाई पाथिभरा अस्पताल लगेका थियौं, उनका बुबा भीष्मले भने, 'ओमसाईका चिकित्सकले नाकमा मासु पलाएकाले समस्या आएको भन्दै छोराको शल्यक्रिया गरेका थिए, शल्यक्रिया गर्दा करिब एक लाख खर्च भएको थियो।' नाकको शल्यक्रिया पछि पनि छोरा सञ्चो नभएपछि थप उपचारका लागि चैत ४ गते काठमाडौ लगेको र कान्ति बाल अस्पतालका चिकित्सकले छोरालाई ब्लड क्यान्सर भएको जानकारी गराएको थियो। सामान्य खेतीपाती गर्दै परिवार पाल्दै आएका भीष्मले छोराको उपचारमा आर्थिक खर्च जुटाइदिन सबैसमक्ष आग्रह गरेका छन्। कान्ति बाल अस्पतालका डा सुधीर सापकोटाको भनाईलाई उदृत गर्दै उनले भने, 'छोराको उपचार ४४ महिना गर्नुपर्न हुन्छ, त्यसका लागि ३५ देखि ४० लाख खर्च हुन्छ। अहिलेसम्म ९ लाख खर्च भइसकेको छ। छोराको उपचारका लागि ५ लाख ऋण लिएका छौं, छोरा पढने स्कुलले ६३ हजार सहयोग गरेको छ, उनले भने, 'यति रकमले नपुग्ने भएपछि स्थानीयद्वारा गठित गोपी चन्द्र ढंगाल (सुगम) ब्लड क्यान्सर बचाउ अभियानले चार लाख सहयोग गरेको छ।' छोराको उपचार गराउन अझै ३० लाख लाग्ने सुगमका परिवारले बताएका छन्। सुगम बचाउ अभियानलाई कैदीबन्दीको सहयोग मनकुमारका एक मात्र छोरा सुगमको ब्लड क्यान्सर रोग देखा परेपछि स्थानीयको भेलाले गोपी चन्द्र ढंगाल (सुगम) ब्लड क्यान्सर बचाउन अभियान सुरु गरेको अभियानका संयोजक तुलसीप्रसाद मिश्रले जानकारी दिए। अभियान स्वरुप चन्दा रसिद छपाएर आर्थिक संकलनमा जुटेको उनले बताए। उनका अनुसार हालसम्म ४ लाख रुपैयाँ बढी पीडित परिवारजनलाई दिइसकेको छ। यसै अभियानको क्रममा झापा कारागार र बन्दी विकास पुस्ताकालयले सुगम बचाउन अभियानलाई नगद २१ हजार गरेको छ। जेल जीवन बिताइरहेका कैदीबन्दीबाट संकलित सो रकम झापा कारागारका चौकीदार मोहन धितालले अभियानका संयोजक मिश्रलाई हस्तान्तरण गरेका थिए। त्यसैगरी महिला कैदीबन्दीले पनि अभियानलाई आर्थिक सहयोग गर्ने बताइएको छ।"
सुदूरपश्चिम प्रदेशसभाको हिउँदे अधिवेशन अन्त्य,"धनगढी : सुदूरपश्चिम प्रदेश सभाको तेस्रो अधिवशेन प्रतिपक्षदलको आलोचनाका बीच अन्त्य भएको छ।बिहीबार बैठकमा प्रतिपक्षदल नेपाली कांग्रेसका सांसद कर्ण मल्लले उत्साहका साथ ल्याएको बजेट कार्यान्यनमा प्रदेश सरकार कमजोर देखिएको आरोप लगाए।'केन्द्रको बजेट प्रदेशमा आउँदा विकास हुने आशमा बसेका जनता बजेट नै खर्च हुन नसकेपछि जनतामा निरासा छाएको छ', उनले आक्रोसित हुँदै भने, 'आर्थिक वर्षको अन्तिम आउँदा पनि जिल्लामा अख्तियारी गएको छैन ।' स्रोत साधन हुँदाहुँदै पनि प्रदेश सरकारले गति लिन नसक्नु विडम्बना भएको उनको भनाई छ। 'केन्द्रले बजेट नदिँदा सुदूरपश्चिम पछाडी पर्यो भन्ने तर, आज आफ्नो हातमा बजेट आउँदा पनि खर्च गर्न नसक्ने कस्तो सरकार हो?' उनले भने । अधिवेशन सकेर गाउँमा उत्साहका साथ जानुपर्ने ठाउँमा बजेट खर्च नहुँदा निरासा छाएको सांसद मल्लको धारणा छ।बैठकमा राजपाका सांसद कृष्ण चौधरीले ६७ वटा विधेयक पास गरेर सरकारका उलब्धी मान्न नसकिने बताए। 'सरकारले जुन रुपमा दौडिनुपर्ने हो त्यो देखिएन्,' सांसद चौधरीले भने, 'मन्त्रीले आफ्नो निर्वाचन क्षेत्रका एकै वडामा १०११ करोडका योजना हाले। के यो समान ढंगको विकास हो?' उनले प्रश्न गरे। प्रदेशको विकासका लागि सत्तापक्ष र प्रतिपक्ष दलको सहकार्य आवश्यक भएको उनले बताए। सत्तापक्षका सांसद तारा लामा तामाङले सुरुवाती चरणमा भएकाले धेरै अपेक्षा गर्न नसकिने बताए। 'हामीले जनतालाई वास्तविक कुरा बुझाउन नसक्दा निरास भएका छन्,'उनले भने। प्रदेश सभामा सरकारका प्रवत्ता तथा आन्तरिक मामिला तथा कानुनमन्त्री प्रकाशबहादुर शाहले सरकारले विभिन्न विधेयक, प्रदेशको नामांकरण र राजधानी तोक्नु उपलब्धि भएको सदनलाई जानकारी गराए। 'प्रदेशलाई तत्काल आवश्यक पर्ने विधेयक फास्ट ट्रयाकबाट भएपनि ल्याएका छौं, उनले भने, 'त्यसैले मन खुम्च्याउनु पर्ने कुरा छैन्।' प्रदेश सरकार जहिले पनि सबैको साथ लिएर अगाडि बढेको मन्त्री शाहले दाबी गरे।३ महिनामा २८ बैठक बसेर प्रदेश सभाको तेस्रो अधिवशेन सम्पन्न भएको छ ।२०७५ सालको माघ ४ गते बाट सुरु भएको तेस्रो अधिवेसन ७ वटा विधेयक पारित गर्दै अन्त्य भएको हो। तेस्रो अधिवेसको २८ औं बैठकमा सभामुख अर्जुनबहादुर थापाले प्रदेश प्रमुख मोहनराज मल्लले पठाएको पत्र पढेर संसद अन्त्य भएको घोषणा गरे। नियम निलम्बन गरी विपदसम्बन्धी विधेयक पारित सुदूरपश्चिमप्रदेश सभाले हिउँदे अधिवेशनको अन्तिम बैठकमा बिहीबार नियम निलम्बन गरी प्रदेश विपद् जोमिखन्युनीकरण तथा व्यवस्थापन सम्बन्धी विधेयक,२०७६पारित गरेको छ। प्रमुख प्रतिपक्षी दल सहयोगमा प्रदेश सभाको बिहीबार बसेको बैठकमा प्रदेश सभा नियमावली २०७४ को नियम ११० लाइ नियम २१६ बमोजिम निलम्बन गरी पारित गरेको हो। सत्तारुढ नेपाल कम्युनिस्ट पार्टी नेकपाका सांसद् अक्कलबहादुर रावलले नियमावलीको नियम २१६ बमोजिमनियम ११० लाई प्रदेश विपद् जोमिखन्युनीकरण तथा व्यवस्थापन सम्बन्धी विधेयक, २०७६को हकमा निलम्बन गरियोस् भनि संसद् सचिवालयमा प्रस्ताव गरेका हुन्। उनको प्रस्तावलाई प्रमुख प्रतिपक्षी दलका सांसद् श्यामलाल रानाथारुले समर्थन गरेका थिए। आन्तरिक मामिला तथा कानुन मन्त्रालयले पेश गरेको सो विधेयक अत्यवाश्यक भएको र सभाको विधेयक अधिवेशन अन्त्य भएकाले समय नभएपछि नियम निलम्बन गरी पारित गर्न समर्थन गरेको सांसद् रानाथारुले बताए। यस अघि, प्रदेश सांसद्ले सदनको शून्य र विशेष समयमा बोल्दै प्रदेशका चट्याङ, सडक दुर्घटना, हावाहुरी, असिनापानी पीडित नागरिकलाई राहत दिन प्रदेश सरकारसँग माग गर्दै आएका थिए। विधेयक पास भएसँगै विपद्मा परेकालाई राहत दिने बाटो खुल्ला भएको छ। सत्तापक्ष सांसद देवकी मल्लले राहतका लागि सदनमा पटक पटक कुरा उठेपनि सरकारले सुनुवाई नगरेको भन्दै ढिलो भएपनि विधेयक ल्याएकोमा स्वागत गरिन्। उनले सरकारलाई विधेयक तत्काल कार्यान्वय नगर्न नागरिकलाई राहत दिन आग्रह गरिन्। तेस्रो अधिवेशनमा ७ वटा विधेयक पारित सुदूरपश्चिम प्रदेश सभाको तेस्रो अधिवेशनले ७ वटा विधेयक पास गरेको छ।अधिवेशनबाट लोक मार्ग विधेयक २०७५, प्रदेश सभाको सचिव र सचिवालय सञ्चालन सम्बन्धि व्यवस्था गर्न बनेको विधेयक, सहकारी विधेयक २०७५, प्रदेश शुसासन प्रत्याभूति गर्ने सम्बन्धमा व्यवस्था गर्न बनेको विधेयक २०७५, प्रदेश वातावरण संरक्षण सम्बन्धमा व्यवस्था गर्न बनेको विधेयक २०७५, प्रदेश सभा (पहिलो संसोधन ) नियमावली २०७५ र प्रदेश विपद् जोखिमन्यूनीकरण तथा व्यवस्थापन सम्बन्धी विधेयक २०७६ हिउँदे अधिवेशनमा पारित भएका हुन्।"
वंशजका आधारमा नागरिकता दिने कार्य रोकियो,काठमााडौं : सर्वोच्च अदालतले वंशजका आधारमा नागरिकता दिने कार्यलाई रोकेको छ। वरिष्ठ अधिवक्ता बोर्डबहादुर कार्कीले दायर गरेको रिटमाथि सुनुवाइ गर्दै सर्वोच्चले शुक्रबार नागरिकता दिने कार्यलाई तत्कालका लागि रोकेको हो। अदालतले २०५३ र २०५८ मा अवैध रुपमा नागरिकता वितरण गरिएका नागरिकका सन्तानलाई नागरिकता दिने बाटो खोलेको भन्दै कार्कीले दायर गरेको रिटमाथि शुक्रबार सुनुवाइ भएको हो। प्रधानन्यायाधीश चोलेन्द्र शम्शेर राणा र न्यायाधीश पुरुषेत्तम भण्डारीको संयुक्त इजलासले शुक्रबार विवादको अन्तिम टुंगो नलागेसम्मका लागि नागरिकता वितरण कार्य तत्काललाई रोक्नु भनेको छ। यो अन्तरिम आदेशले गृहमन्त्रालयको परिपत्र अनुरुप नागरिकता वितरण भइरहेको कार्यलाई रोकेको हो। गृह मन्त्रालयले चैत १९ गते वंशजका आधारमा नागरिकता दिनू भन्दै सबै जिल्ला प्रशासन कार्यालयलाई परिपत्र गरेको थियो। गृहको परिपत्रमा अंगिकृतका नागरिकका सन्तालाई पनि वंशजका आधारमा नागरिकता दिनु भन्ने उल्लेख थियो । अघिल्लो सातामात्र हरिकृष्ण कार्की र बमकुमार श्रेष्ठको संयुक्त इजलासले गृहको परिपत्रलाई सदर गर्ने निर्णय गरेपछि मधेसमा धमाधम नागरिकता वितरण भइरहेको थियो। राणा र भण्डारीको शुक्रबारको आदेशले सर्वोच्चकै अघिल्लो आदेशलाई रोक्ने गरी अन्तरिम आदेश दिएको हो। यो आदेशले सर्वोच्चकै अघिल्लो आदेश र गृहको परिपत्रलाई प्रभावित पारेको छ।
इतिहासमा यो साता के के भएको थियो ?,"अप्रिल २५ सन् १९९२ को अप्रिल २५ मा अफगानिस्तानमा कम्युनिस्ट सरकारको पतन भयो। सोभियत संघले त्यहाँ सैन्य हस्तक्षेप गरेर त्यहाँको वैधानिक सरकारलाई अपदस्थ गरी अफगानिस्तानका कम्युनिस्टहरूको नेतृत्वमा कठपुतली सरकार गठन गरेको थियो। यसको विरोधमा अफगानी जनता र त्यहाँका धार्मिक चरमपन्थीलाई हातमा लिएर अमेरिका र पाकिस्तानलगायत उनीहरूका साझेदार राष्ट्रले अफगानिस्तानभित्र सोभियत संघविरोधी छद्म युद्ध आरम्भ गरे। चौतर्फी दबाब र आक्रमणका कारण सन् १९८९ को नोभेम्बरमा सोभियत सेना अन्ततः अफगानिस्तानबाट फिर्ता भयो। त्यसको तीन वर्षपछि अफगानिस्तानको कम्युनिस्ट सत्ता ढल्यो। सोभियत संघ फिर्ता भएपछि पनि त्यहाँको कम्युनिस्ट सत्ता ढल्न तीन वर्ष लागेको घटनाले राजनीतिशास्त्रीहरूलाई चकित तुल्याएको थियो। सोभियत सेना फर्किनासाथ कम्युनिस्ट सत्ता तत्क्षण धराशायी हुने अधिकांश राजनीतिशास्त्रीको धारणा थियो। अप्रिल २६ सन् १९८६ को अप्रिल २६ मा युक्रेनमा पारमाणविक दुर्घटना भएको थियो। सो दुर्घटनालाई संसारकै ठूलो पारमाणविक दुर्घटनामध्येमा गनिन्छ। त्यहाँ तत्कालीन सोभियत संघले विशाल पारमाणविक भट्टी केन्द्र सञ्चालन गरेको थियो। ती केन्द्रमा प्रशोधित पारमाणविक शक्तिलाई हातहतियार उत्पादन र चिकित्सा तथा ऊर्जा प्रयोजनमा खर्च गर्ने गरिन्थ्यो। तर, अप्रिल २६ का दिन चेर्नोबिल नाम गरेको सो पारमाणविक भट्टीको एउटा रियाक्टरमा विष्फोट भयो। विष्फोटका कारण चारैतिर आगो सल्कियो। विष्फोट र आगलागीका कारण पारमाणविक विकिरण चारैतिर फैलियो। यसबाट ४६ जनाले ज्यान गुमाए। विकिरण फैलिएको क्षेत्रका मानिसमा थाइराइड, क्यान्सरलगायत रोग देखापर्न थाल्यो। अप्रिल २७ सन् १९४५ को अप्रिल २७ मा दोस्रो विश्वयुद्ध अन्त्यको सँघारमा पुगेको थियो। यसै दिन अमेरिका र सोभियत संघका फौजले जर्मन भूमिभित्रै हातेमालो गरे। पूर्वी मोर्चाबाट सोभियत संघले जर्मन फौजलाई दपेट्दै राजधानी बर्लिनमा सीमित गर्दै ल्याएको थियो। त्यस्तै, पश्चिम मोर्चाबाट अमेरिकी सेनाको नेतृत्वमा बेलायतलगायत मुलुकको फौजले जर्मन सेनालाई बर्लिनतिर लखेट्दै अघि बढेको थियो। त्यत्तिकैमा अप्रिल २७ मा जर्मनको एल्बी नदीको किनारमा सोभियत संघ र अमेरिकाका सेनाको भेट भयो। त्यसपछि दुवैले मिलेर बचेका जर्मन सेनालाई आत्मसमर्पण गराउने निधो गरे। त्यसको १० दिनपछि जर्मन सेनाले विनाशर्त आत्मसमर्पण गर्यो। पराजय अवश्यम्भावी देखेर जर्मन तानशाह एडोल्फ हिटलरले आत्महत्या गरेपछि जर्मन सेनाले आत्मसमर्पण गरेको थियो। अप्रिल २८ सन् १९७५ मा भियतनाम युद्धमा अमेरिकी संलग्नता व्यवहारिक रूपमै अन्त्य भएको थियो। सोभियत संघको पुट पाएर उपद्रो मच्चाइरहेका भियतनामका कम्युनिस्ट राष्ट्रवादीहरूलाई तह लगाउन भनेर अमेरिकाले त्यहाँ हमला गरेको थियो। तर, भियतनामी जनताले अमेरिकी आक्रमणको सशक्त प्रतिरोध गरेपछि र युद्धलाई लिएर अमेरिकाभित्रै चर्को विरोध भएपछि अमेरिकाले अन्ततः भियतनामबाट फिर्ता हुने निधो गर्यो। उसले अमेरिकामा रहेका अमेरिकी सेना, कर्मचारी, पत्रकार आदिलाई फिर्ता ल्याउने अभियान आरम्भ गर्यो। यही अभियानअन्तर्गत सन् १९७५ को अप्रिल २८ मा भियतनाममा बाँकी रहेका अमेरिकी नागरिकलाई लिएर अमेरिकी हेलिकोप्टर र पानीजहाज भियतनामबाट फर्कियो। त्यहाँबाट अमेरिकाको फिर्तीलाई उसको सैन्य पराजयका रूपमा सर्वत्र अथ्र्याइयो। अप्रिल २९ सन् २००७ को अप्रिल २९ मा इरानमा पश्चिमी शैलीमा कपाल काट्न नपाउने नियम लागू गरियो। इरान सरकारले पश्चिमी ढाँचामा कपाल काटेको पाइए दण्ड गरिने उर्जी दारी गर्यो। इरानको रैथाने शैलीमा कपाल काट्न अनिवार्य गरियो। कपाल कसरी काट्नेजस्तो नितान्त निजी विषयमा पनि राज्यले हस्तक्षेप गरेको भन्दै संसारभरिका सञ्चारमाध्यममा यसको आलोचना भयो। सन् १९७९ मा इरानका इस्लामिक क्रान्तिकारीहरूले अमेरिकापरस्त राजा मोहम्मद रेजा शाह पहलवीलाई अपदस्थ गरेर इरानलाई इस्लामिक गणतन्त्र घोषणा गरेका थिए। त्यसपछि इरानमा इस्लामिक कानुन लागू भयो। व्यक्तिको सामाजिक व्यवहारमाथि कडाइ गरियो। यही क्रम निरन्तर अघि बढ्दै जाँदा कसरी कपाल काट्ने भन्नेबारे त्यहाँ कानुन बन्यो। त्यसअघि इरानमा इस्लामिक ढाँचाको कपडा लगाउनुपर्ने नियम लागू भइसकेको थियो। कपालसम्बन्धी नयाँ नियमलाई कडाइका साथ लागू गर्न भनेर प्रहरी अनुगमन बढाइयो। अप्रिल ३० सन् १९४५ को अप्रिल ३० मा जर्मन तानशाह एडोल्फ हिटलरले आत्महत्या गरे। जर्मनीको राजधानी बर्लिनमा बंकर खनेर स्थापना गरिएको जर्मनको युद्ध कार्यालयको मुख्यालयमा बसेर उनले पराजित हुँदै गएको जर्मन सेनालाई नेतृत्व गरिरहेका थिए। तर, युद्धमा जर्मनीको पराजय निश्चित भएपछि उनले आत्महत्या गर्ने निधो गरे। आत्महत्या नगरे आफूलाई विरोधी खेमाका शक्तिले पक्राउ गर्ने, मुद्दा चलाउने, अपमान गर्ने र मृत्युदण्ड दिने देखेपछि उनले आत्महत्याको बाटो रोजे। आत्महत्या गर्नुअघि इच्छापत्र लेखेर उनले शेखपछि आफ्नो सबै सम्पत्ति पार्टीलाई र यदि पार्टी रहेनछ भने जर्मनीलाई अर्पण गर्ने उल्लेख गरे। आत्महत्या गर्नुअगावै उनले आफ्नो शव शत्रु पक्षको हातमा नपरोस् भनेर ७० लिटर पेट्रोल जोहो गर्न लगाएका थिए। आत्महत्यापछि जर्मन सेनाले शवमा पेट्रोल छर्किएर आगो लगाई उनको दाहसंस्कार गर्यो। मे १ सन् २००९ को मे १ मा स्विट्जरल्यान्डको प्रतिष्ठित बैंक यूबीएसले अमेरिकी राज्यलाई बैंकका खातावाल मानिसहरूको सूचना दिन अस्वीकार गर्यो। अमेरिकी नागरिकले कर छली गरेर ठूलो रकम अवैधानिक रूपमा यूबीएसमा राखेको आशंकामा अमेरिकाको राजस्वसम्बन्धी मामिला हेर्ने विभागले विदेशी बैंकमा राखिएका अमेरिकी नागरिकको पैसासम्बन्धी सूचना संकलन गर्ने निधो गर्यो। स्विट्जरल्यान्डको यूबीएस बैंकमा मात्र अमेरिकाका ५० हजार मानिसले खर्बौं डलर अवैधानिक रूपमा लुकाएको आशंका गर्दै उसले बैंकसँग अमेरिकी खातावालहरूको विवरण माग्यो। तर, बैंकमा रहेका खातावालको सूचना गोप्य रहने अडान बैंकले लियो। गोपनीयतासम्बन्धी आचारसंहिता उल्लंघन गर्न नसकिन बैंकले जनायो। अमेरिकी सरकारले बैंकमाथि ठूलो दबाब दिए पनि बैंकले खातावालको जानकारी दिन मानेन। अन्नपूर्ण सम्पूर्णबाट इतिहासमा यो साता ?"
"अन्नपूर्णमा हराएका मलेसियन नागरिकको उद्धार, उपचारका लागि मेडिसीटी लगिँदै","पोखरा : अन्नपूर्ण प्रथम हिमाल आरोहण गरी फर्किँदा मंगलबादेखि हराएका मलेसियन नागरिक वि किन चिनको शुक्रबार बिहान उद्धार भएको छ।सिम्रिक एयरको हेलिकोप्टरबाट उद्दार गरी उनलाई अहिले काठमाडौंको मेडिसिटी अस्पताल लगिँदैछ। उनी हराएपछि बिमा कम्पनी 'ग्लोबल रेस्क्यु' खोजी कार्यमा बेवास्ता गरेको थियो। बिमा कम्पनीले बेवास्ता गरेपछि उनकी श्रीमती चिनले आफ्ना श्रीमानको खोजी गर्न नेपालको सिम्रिक एयर गुहारेकी थिइन्। आठ हजार मिटरभन्दा अग्लो हिमाल अन्नपूर्ण प्रथम आरोहण गरेर फर्किंदा वि किन चिन हराएको खबर बुधबार साँझ मात्र थाहा पाएपछि बिहीबार उज्यालो हुनासाथ क्याप्टेन सिद्धार्थजंग गुरुङ सिम्रिक एयरको हेलिकोप्टर लिएर त्यतातिर उडेका थिए। सिद्धार्थले हेलिकोप्टरबाट हात हल्लाइरहेको एकजना मान्छे देखेपछि ग्लोबल रेस्क्युले जीवित नहुन पनि सक्ने भन्दै बेवास्ता गरेका ती आरोही हिमालको मध्यभागतिरै भेटिएका थिए। क्याप्टेन विवेक खड्काले उडाएको हेलिकोप्टरबाट लङलाइनमार्फत ती आरोहीलाई हिमालबाट सुरक्षितस्थल हुँदै हेलिमार्फत काठमाडौं लगिएको हो।अन्नपूर्ण हिमालको क्याम्प ४ बाट आरोही वि किन चिनलाई बिहीबार उद्धार टोलीले सुरक्षित स्थानसम्म ल्याइ पुर्याएको थियो। हाई अल्टिच्युडमा उड्न सक्ने हेलिकोप्टर, साहसी पाइलट र दक्ष उद्धार टिम भएको सिम्रिकले बुधबारैदेखि उद्धार सुरू गरेको सिम्रक एयरको पोखरा कार्यालयका प्रमुख कमल गौतमले जानकारी दिए। अन्नपूर्ण १ बाट फर्कने क्रममा एक विदेशी बेपत्ता, सिम्रिक एयरबाट उद्दार हुँदै अन्नपूर्णमा हराएका मलेसियनलाई बिमा कम्पनीको बेवास्ता, उद्धारमा खटियो सिम्रिक एयर"
वैशाख २२ देखि धनगढीमा हवाई उडान बन्द,"धनगढी : धनगढी विमानस्थल एक महिना बन्द हुने भएको छ।धावन मार्गको स्तरोन्नतिका लागि यहि वैशाख २२ गते देखि जेठ २१ गतेसम्म विमानस्थल बन्द हुने धनगढी विमानस्थलका प्रमुख तेजबहादुर बुढथापाले जानकारी दिए। १० वर्षमा धावन मार्गको स्तरोन्नति गर्नुपर्ने भएपनि विगत १४ वर्षदेखि धावनमार्गको स्तरोन्नती गरिएको छैन। झण्डै २२ करोडको लगानीमा धनगढी विमानस्थलमा धावनमार्ग, पार्कीङ क्षेत्र विस्तार लगायतको कार्य हुने प्रमुख बुढथापाले बताए। धनगढीमा बसेको सरोकारवालाको बैठकले विमानस्थलको स्तरोन्नतति गर्नुपर्ने भएकाले एक महिना विमानस्थलमा हुने उडान बन्द गर्ने निर्णय गरेको हो। बैठकले नेपाल नागरिक उड्यान प्राधिकरणको प्रधान कार्यालयलाई विमानस्थल बन्द हुने सूचना प्रकाशन गर्न आग्रह गर्ने निर्णय गरेको छ। ६० मिटर चौडाई र १८ सय मिटर लम्बाईको कालोपत्रे धावनमार्ग रहेको धनगढी विमानस्थलको धावन मार्गमा थप कालोपत्रे गरिने छ भने दुबैतर्फ २ र २ मिटर धावन मार्ग फराकिलो बनाइने छ। अहिले ३ वटा जहाज पार्किङको व्यवस्था छ।अब थप एक जहाज पार्किङ गर्न मिल्ने गरी पार्किङ क्षेत्र विस्तार, दमकलको सुविधा थप, एप्रोच लाइट र अन्य लाइटहरु थप, सञ्चार उपकरण वृद्धि लगायतका सेवा थप र विस्तारको काम हुने छ। अहिले धनगढी काठमाडौँ ५ वटा जहाजले उडान भर्ने गरेका छन्। त्रिभुवन विमानस्थलपछि सबैभन्दा लामो धावन मार्ग हो ।"
घुससहित विचौलिया पक्राउ,"काठमाडौं : यातायात व्यवस्था कार्यालय, सवारी चालक अनुमतिपत्र, वीरगञ्ज, पर्सामा लेखापढीको काम गर्ने बिचौलिया रोशनकुमार रौनियार र सुनिल यादव घुससहित पक्राउ परेका छन्। एस्क्याभेटरको लाइसेन्स बनाइदिने भनी सेवाग्राहीसँग ३१ हजार घुस लिइरहेको अवस्थामा उनीहरुले अख्तियारको टोली नियन्त्रणमा लिएको हो। उनीहरुलाई वीरगञ्ज महानगरपालिका १३ स्थित शिखर इन्स्योरेन्स कम्पनी लिमिटेडको कार्यालय परिसरबाट नियन्त्रणमा लिई अनुसन्धान भइरहेको अख्तियारका प्रवक्ता प्रदीपकुमार कोइरालाले जानकारी दिए।"
