शीर्षक,विवरण
"बहाना सकिए, अब काम","अल्छीले बहाना खोज्छ। लगातारका ठूला चाडबाडले हामी नेपालीलाई त्यही बहाना दिएका थिए। एकातिर पर्वको उल्लास र बिदा, अर्कातिर तिनैलाई देखाएर अल्झिनेअल्झाउने मनोवृत्ति। त्यही अल्झनले हरेक वर्ष दुई महिनाभन्दा लामो अवधि प्रभावित हुने गर्छ। भदौको बीचतिरबाटै काम टार्न भन्न थालिन्छ दसैं सकियोस्। दसैं सकिन्छ। फेरि भनिन्छ तिहार त सकियोस्। तिहार सकिन्छ। भन्न छाडिँदैन छठ सकिन त दिनुहोस्। बहाना बनाउन सघाउने तीनवटै चाड सकिएका छन्। अब बेला आएको छ काम गरेर देखाउने। दसैंमा बिदा गएका कर्मचारी केहीअघिसम्म फर्किएका थिएनन्। सरकारी कार्यालय सुनसानसरह थिए। सेवा प्रवाह सुस्ताएको थियो। राजनीतिदेखि कर्मचारीतन्त्रसम्म, सरकारीदेखि निजी क्षेत्रसम्मको अवस्था त्यही थियो। सबैलाई जवाफ दिन सजिलो थियो। सेवाग्राहीहरू पनि यसलाई स्वाभाविक ठान्दै सहुलियत दिन तयार थिए। ठूला चाडका कारण सबैलाई छुट थियो। अब छुट पाउने कुनै कारण बाँकी छैन। छठ सकिएसँगै पर्वमय समय नियमित कर्मतर्फ फर्किएको छ। त्यसलाई अन्य कुनै बहानाबाजीले अड्काउनु हुँदैन। हाम्रो कार्य प्रणाली समग्रमा सुस्त छ। दसैंतिहारछठको माहोलमा त्यो स्वाभाविक झैं लाग्ने मात्र हो। अन्य कालखण्डमा अस्वाभाविक भए पनि लाज पचाउने गरिन्छ। उदाहरणका लागि चिनियाँ राष्ट्रपति सी चिनफिङको आगमनका क्रममा काठमाडौंका सडक रातारात चिल्याइए। चाह्यो भने शीघ्र विकास सम्भव छ भन्ने यसले पुष्टि गरेको छ। जहिल्यै आर्थिक अभावलाई कारण देखाइन्छ, तर समयमा काम नगर्दा हरेक वर्ष बजेट खेर जान्छ। विनियोजित रकम खर्च नहुनुको मुख्य कारण असारे विकास को प्रचलन हो। अब त्यसरी चल्दैन। मंसिरसँगै विकासले तीव्रता पाउनुपर्छ। चिनियाँ राष्ट्रपतिको आगमनको विकासे झल्को अब देशवासीले देख्न पाउनुपर्छ। सुस्त संयन्त्रहरूलाई राज्य प्रणालीले तीव्र सक्रिय गराउनुपर्छ। राजनीतिक हिसाबले पनि चाडबाड झैं पहिला अस्थिरताको बहाना थियो। अहिले देशमा दुईतिहाईको सरकार छ। यसलाई गहन निर्णय लिएर अघि बढ्न केहीले रोक्दैन। पर्वले प्रदान गरेको नयाँ ऊर्जासहित देश निर्माणमा क्रियाशील हुन आवश्यक छ। आधा कात्तिक ढल्किएको छ। चाँडै मंसिर भित्रिँदैछ। किसानको अन्नबाली थन्क्याउने याम हो यो। चाड सकिएसँगै नौ जिल्लाका धानकिसान भने पुर्पुरोमा हात राख्न बाध्य भएका छन्। छिटो र धेरै फल्ने भनेर सरकारले दिएको गरिमा जातको धानको बिउ जातै नखुलेको अर्कै थरी परेको छ। नपसाएपछि निचोडमा पुग्न यसको डीएनए परीक्षणसमेत गरियो। यो छलकपटले सरकारी निकायको बेइमानी पुष्टि भएको छ। यसबाट १५ करोड रुपैयाँभन्दा बढी क्षति पुगेको छ। चितवन, नवलपरासी, दाङ, बाँके, बर्दिया, कैलाली, कञ्चनपुर, तनहुँ र लमजुङका किसानको एक वर्ष, ठूलो खर्च र मेहनत खेर गएको छ। एक हजार पाँच सय ३३ हेक्टर जमिन उपयोगविहीनजत्तिकै भएको छ। सरकारी निकायहरू केकति भद्रगोल, लथालिंग र टारटुर गर्ने प्रवृत्तिका छन् भन्ने यो बलियो उदाहरण हो। कर्मचारीले बदमासी गर्ने, राज्यकोषबाट क्षतिपूर्ति दिने प्रचलन यसैबाट विकास भएको हो। यस्ता खेलाँची पनि अब हट्नुपर्छ। सक्रियताले गल्तीसमेत हटाउन मद्दत पुर्याउनेछ। वर्तमान सरकारले समृद्ध नेपाल सुखी नेपाली को नारा अघि सारेको छ। देश समृद्ध र नागरिक सुखी हुन राज्यबाट प्रवाह हुने सेवा, सुविधा र विकास निर्माणका कार्यका सुस्तता हटाउनुपर्ने प्रमुख दायित्व हुन्छ। युद्धले क्षत्विक्षत् भएका जापान, दक्षिण कोरियाजस्ता देश तीव्रत्तर सक्रियताले विकसित भएका हुन्। तिनीहरूबाट हामीले शिक्षा लिन सक्नुपर्छ। भर्खरै सकिएका महान् चाडहरूले हामी सबैलाई त्यता डोर्याउन सकून्। सबैमा सक्रियता बढोस्। देशले उचाइ लिन सकोस्। कुनै बहानाले कसैलाई नअड्काओस्।"
वीरको भीभीआईपी सधैं रित्तै,"काठमाडौं : वीर अस्पतालको पहिलो तलाको उत्तरपूर्वमा अति अतिविशिष्ट (भीभीआईपी) कक्ष छ। हरेक कक्षको बाटो (प्यासेज) मा लचकदार गलैंचा बिच्छ्याइएको छ। बिरामी सुत्ने कोठामा अत्याधुनिक उपकरणजडित छ। बाथटबसहितको कोठाभित्रै (अट्याच) बाथरुम र शौचालय छ। स्टोरसहितका आठवटा भीभीआईपी कक्षका विभिन्न कोठामा आगन्तुकका लागि महँगो सोफा छ। अस्पतालको सुविधासम्पन्न भीभीआईपी शड्ढयामा तीस वर्षयता कोही पनि सेवा लिन पुगेका छैनन्। तर पनि हरेक साताको कम्तीमा दुईपटक पुछपाछ भइरहेको छ। महँगा बिलासी सोफामा धुलो पर्न नदिन प्लास्टिकले बेरेर राखिएको छ। भीभीआईपी कक्षकी इन्चार्ज सीता अर्याल भन्छिन्, ठूला व्यक्ति आउन सक्ने भएकाले सफा चिटिक्क त पार्नैपर्यो नि। अस्पतालले तयार पारेको निर्देशिकाअनुसार भीभीआईपी व्यक्तिमा राष्ट्रपति, उपराष्ट्रपति, प्रधानमन्त्री, प्रधानन्यायाधीश, प्रतिनिधिसभाका सभामुख, राष्ट्रियसभाका अध्यक्ष, पूर्वराष्ट्रपति र बहालवाला उपप्रधानमन्त्रीसमेत पर्छन्। गत महिना राष्ट्रपति विद्यादेवी भण्डारीको स्वास्थ्य परीक्षण त्रिवि शिक्षण अस्पताल महाराजगन्जमा भएको थियो। प्रधानमन्त्री केपी ओली पनि शिक्षण अस्पताल र ग्रान्डी इन्टरनेसनल अस्पताल पुगेका छन्। प्रतिनिधिसभाका निवर्तमान सभामुख कृष्णबहादुर महरा उच्च रक्तचाप भएको जनाउँदै नर्भिक इन्टरनेसनल अस्पतालमा बसे। पूर्वराष्ट्रपति रामवरण यादव दाँतको उपचारका लागि वीर अस्पताल गएका थिए। तर उनले पनि भीभीआईपी कक्ष उपयोग गरेनन्। २०४६ सालअघि राजपरिवारका सदस्यले भीभीआईपी कक्षको उपयोग गरेको अस्पतालका निर्देशक डा केदारप्रसाद सेन्चुरीले जानकारी दिए। तीस वर्षयता मुलुकका भीभीआइपीहरू सेवा लिन नआए पनि उक्त कक्ष चुस्त ढंगले राखिएको छ। इन्चार्ज अर्यालका अनुसार चिनियाँ राष्ट्रपति सी चिनफिङ, भारतीय प्रधानमन्त्री नरेन्द्र मोदीलगायतका विदेशी राष्ट्राध्यक्ष आउँदा पनि भीभीआईपी कक्ष तयारी अवस्थामा राखिएका थिए। स्टोरसहितका आठवटा कक्ष भीभीआईपीका लागि छुट्याइएको छ। मनिटरसहितको वातानुकूलित यन्त्र (एसी) जडित शैय्या छ। मुटु परीक्षणका लागि डिफ्रिब्रिलेटर जडान गरिएको छ। ईसीजीको व्यवस्था छ। शड्ढयामै मुटुको चाल मापन गर्न सकिने उपकरण, अक्सिजन आपूर्ति गर्न सकिने आधुनिक उपकरण रहेको इन्चार्ज अर्यालले जानकारी दिइन्। त्यस्तै माइक्रोओभन, ग्यास चुलो र सोफासहितको व्यवस्थित किचेन कोठा छ। बिरामी भीभीआईपीलाई भेट्न आउने आगन्तुक, सुरक्षा गार्ड, स्वास्थ्यकर्मी बस्ने सुविधायुक्त छुट्टाछुट्टै कक्ष छन्। भीभीआईपी आउनासाथ सेवामा जुट्न ६ जना नर्सिङ जनशक्ति र अन्य सातजना कर्मचारी चौबिसै घण्टा तैथान छन्। अस्पतालका निर्देशक डा सेन्चुरी भन्छन्, भीभीआईपीहरू आइदिए हुन्थ्यो। दक्ष चिकित्सक पनि छन्। हामी सेवा गर्न आतुर छौं।"
बालिका जोखिममा,"काठमाडौं : महिला बालबालिका तथा ज्येष्ठ नागरिक मन्त्रालयले सातै प्रदेशमा लंैगिक हिंसाविरुद्ध अभियान थाल्ने भएको छ । मन्त्रालयले ७ सय ५३ वटै स्थानीय तहमा सोमबारदेखि अभियान सुरु हुने जानकारी दिएको छ । महिला बालबालिका तथा ज्येष्ठ नागरिकमन्त्री थममाया थापाले आइतबार पत्रकार सम्मेलनमा लैंगिक हिंसा विरुद्धको अभियान सबै स्थानीय तहमा सञ्चालन हुने बताइन् । स्थानीय तहसम्म जनचेतना जगाउन अभियानले महŒवपूर्ण भूमिका खेल्नेछ, मन्त्री थापाले भनिन्, प्रदेशस्तरीय अभियान पुसबाट स्थानीय तहमा सञ्चालन हुनेछ । प्रदेश १ विराटनगरबाट सुरु गर्न लागिएको अभियान कात्तिक १८ गतेदेखि मंसिर ९ सम्म सञ्चालन हुनेछ । अ भियानले लैंगिक हिंसाविरुद्ध शून्य सहनशीलताको नीति अपनाउँदै लैंगिक हिंसामुक्त राष्ट्र निर्माण गर्ने लक्ष्य लिएको विज्ञप्तिमा उल्लेख छ । लैंगिक हिंसा रोकथाम, पीडितको उद्धार, विभिन्न प्रवद्र्धनात्मक कार्यक्रम तथा न्यायमा पहुँच गरी ४ रणनीतिमा रहेर मन्त्रालयले कार्ययोजना तयार पारेको सहसचिव रुद्रादेवी शर्माले जानकारी दिइन् । अभियानमा घरेलु हिंसा, अन्धविश्वास र कुरीतिबाट हुने हिंसा, वैदेशिक रोजगारसँग सम्बन्धित हिंसा, मनोरञ्जन क्षेत्र, कार्यस्थलका साथै सामाजिक सञ्जालको दुरुपयोगबाट हुने हिंसालाई सम्बोधन गरिनेछ, सहसचिव शर्माले भनिन् । राजनीतिक क्षेत्र, सार्वजनिक स्थल र एसिड आक्रमणबाट भएका हिंसा पनि यसमा समेटिने उनले बताइन् । भियानलाई प्रदेशबाट सुरु गरेर स्थानीय तहसम्म पुयाउने सचिव चन्द्रकुमार घिमिरेले बताए । उनले भने, यो अभियानलाई तल्लो निकायसम्म लैजानुपर्छ । यसले हाम्रो मानसिकतामा परिवर्तन ल्याउनेछ । महिला हिंसा न्यूनीकरण गर्न सामाजिक जडका रूपमा रहेका गलत मानसिकता हटाउन अभियान प्रभावकारी हुने उनले विश्वास व्यक्त गरे । ०६३ मा पुनःस्थापित प्रतिनिधिसभामा पेस भएको सार्वजनिक महŒवको प्रस्तावमा महिलाको अधिकारलाई संवैधानिक रूपमा ग्यारेन्टी गर्न ४ बुँदा प्रतिनिधिसभाले सर्वसम्मत पारित गरेको थियो । जसमा आमा वा बुबामध्ये एकको नामबाट सन्तानले नागरिकता पाउन सक्ने ग्यारेन्टी, एक तिहाइ महिलालाई राज्यको सबै संरचनामा सहभागिताको ग्यारेन्टी, विभेदकारी कानुन खारेजी र महिला हिंसा अन्त्य समावेश छ । ०७६ जेठ ६ गते बसेको मन्त्रिपरिषद् बैठकले जेठ १६ मा राष्ट्रिय महिला अधिकार दिवस मनाउने र ०७६७७ को वर्षलाई लैंगिक हिंसाविरुद्धको अभियान वर्षका रूपमा मनाउन संघ, प्रदेश र स्थानीय तहले अभियान कार्यक्रम सञ्चालन गर्ने निर्णय भएको थियो । सोही निर्णयअनुसार लैंगिक हिंसामुक्त देश निर्माण भन्ने मूल नारासाथ यसै वर्षबाट लैंगिक हिंसाविरुद्धको अभियान वर्ष मनाउन लागिएको हो । अपराध अनुसन्धान विभागअन्तर्गत महिला तथा बालबालिका सेवा निर्देशनालयको तथ्यांकअनुसार ०७४७५ मा १२ हजार दुई सय २५ घरेलु हिंसाका उजुरी परेका छन् । महिलाविरुद्ध हिंसासम्बन्धी पञ्चवर्षीय प्रहरी तथ्यांक हेर्ने हो भने पनि घरेलु हिंसा बढ्दो क्रममा छ । जबर्जस्ती करणको संख्या पनि कहालीलाग्दो छ । तर, यसमा उजुरी गर्नेको संख्या भने कम छ । जबर्जस्ती करणीको संख्या १ हजार ४ सय ५३ भए पनि उजुरी गर्नेमा ७ सय ४७ मात्र छन् । तथ्यांकअनुसार सोही आर्थिक वर्ष मानव बेचबिखनमा तीन सय पाँच, बहुविवाह ६ सय तीन, बालविवाह ५७ र बोक्सी आरोपमा ४७ उजुरी परेका छन् । विभागको तथ्यांकअनुसार जबर्जस्ती करणीमा महिला तथा बालिका बढी पीडित छन् । ११ वर्षदेखि १६ वर्ष उमेर समूहका पीडित ५ सय ९० छन् । सातै प्रदेश र उपत्यकाको पीडितको तथ्यांक हेर्ने हो भने बालिका ८ सय ५१ र महिला ६ सय १२ छन् । जसमा प्रदेश १ बाट सबैभन्दा धेरै २ सय २१ बालिका र १ सय ६३ महिला पीडित छन् । मुद्दा दर्ता गराउनेमा पनि प्रदेश १ नै अगाडि छ । तर, जबर्जस्ती करणीमा पीडित पक्षले सम्बन्धित निकायसम्म उजुरी नगरेको देखिन्छ । ११ देखि १६ वर्ष उमेर समूहमा दुई सय ३५ पीडितले मात्र जबर्जस्ती करणीमा उजुरी गरेका छन् । अभियुक्तमा १९ देखि २५ उमेर समूहका पुरुष सबैभन्दा बढी छन् । पाँच सय ८७ अभियुक्त यस समूहका छन् । उजुरी पर्नेमा २६ देखि ३५ उमेर समूहका दुई सय ५६ छन् । सातै प्रदेश र उपत्यका गरी उभियुक्त बालक १ सय २३, महिला ३ र पुरुष १७ सय ८२ छन् । उभियुक्तको उमेर १० वर्ष मुनिदेखि ४६ वर्ष माथिसम्मको छ । धेरैजसो अपराध राति हुने गरेको छ । पीडित र अभियुक्त बीचको सम्बन्धमा अपरिचित ३८ प्रतिशत छन् भने परिचित १४ प्रतिशत छन् । जसमा छिमेकी ३३ प्रतिशत, परिवार ६, साथी ५, आफन्त ४ प्रतिशत छन् । मानव बेचबिखनको मुद्दा हेर्ने हो भने ब्युरो, उपत्यका र सातै प्रदेशको गरी एक सय १९ पुरुष र चार सय २७ महिला छन् । लैंगिक हिंसाविरुद्धको अभियान वर्ष ०७६ को वार्षिक कार्यान्वयन कार्ययोजनामा लैंगिक हिंसा हुनै नदिन सचेतना र सशक्तिकरण कार्यक्रम सञ्चालन गरिने भनिएको छ । साथै, प्रभावित एवं तिनका परिवारका सदस्यलाई सहयोग तथा पुनःस्थापना गर्ने, न्यायमा पहुँच बढाउने, लैंगिक विभेदमा आधारित हिंसा मानवअधिकारको मुद्दा भएको जानकारी गराउने योजना तयार पारिएको छ । ०००००००० प्रदेश १ विराटनगरबाट सुरु गर्न लागिएको अभियान कात्तिक १८ गतेदेखि मंसिर ९ सम्म सञ्चालन हुनेछ ।"
नायिकाहरूले यसरी मनाए छठ,"काठमाडौं : सूर्यको उपासना गरी मनाइने छठ पर्व तराईवासीसँगै अब सबै जाति, धर्मीले मनाउने सद्भाव पर्वको रूपमा मनाउन थालिएको छ। यसै क्रममा पर्व छठ नेपाली फिल्मका कलाकारले पनि मनाएका छन्। हरेक वर्ष छठ मनाउँदै आएकी अभिनेत्री रेखा थापाले यो वर्ष आफ्नै जन्मस्थल मोरङको सलकपुरमा पुगेर परिवारसँग मनाएकी छन्। फेसबुकमा छठ पूजा गरेको तस्बिर सेयर गर्दै उनले लेखेकी छिन्, सूर्यदेव तथा षष्ठी भगवतीको पूजा अर्चना। मंगल होस्, सिद्धि होस्, जय होस् सबैको। अर्की कलाकार तथा निर्देशक दीपा श्री निरौलाले आफ्नो जन्मथलो विराटनगर पुगेर परिवार र आफन्तजनको साथमा छठ मनाएकी छन्। त्यस्तै अभिनेत्री सञ्चिता लुइँटेलले पनि छठ मनाएको फोटो सामाजिक सञ्जालमा सेयर गरेकी छिन्। छठको सन्देश छठको विस्तारीकरणमा दुइटा पक्ष देख्छन् नेपाल संगीत नाट्य प्रतिष्ठानका प्राज्ञ धीरेन्द्र प्रेमर्षि। पहिलो हो सामाजिक सहिष्णुता बढ्दै गई एकले अर्काको संस्कृति अंगीकार गर्ने परम्परा। दोस्रो हो धर्मान्धता। प्रेमर्षि भन्छन्, छठ सबैले मान्न थालेको देख्दा धर्मकर्म गर्ने चलन नेपालीहरूको बढ्दै गएको हो कि भन्ने देखाउँछ। तर यो सतही रूपमा मात्रै बढेको हो पनि देखिन्छ। उनी प्रश्न गर्छन्, न भए नदीकिनार छठको बेला मात्रै किन सरसफाइ हुन्छ ? छठ घाट बढ्दै गएको छ, तर नदी वरपर फोहोर उस्तै बढेको छ। अघिपछि नदी फोहोर गर्ने, छठमा मात्रै नदीभित्रै गई हात जोड्नेहरूलाई छठी मैयाँले कसरी आशीर्वाद देलिन् र ? लेखक तथा स्वतन्त्र पत्रकार केदार शर्मा यसपालि कोसी घाटको छठमा सपरिवार सहभागी भएर रमाए। सबै अनुष्ठान आफैंले गर्ने परम्पराले उनलाई लोभ्यायो। शर्माले ट्विटरमा उल्लेख गरेका छन्, छठ लोकपर्व रहेछ, लोकअनुष्ठान रहेछ। छठ महापर्वको पूरै अनुष्ठानमा कुनै पुरोहित चाहिँदैन भन्ने थाहा पाउँदा दंग परियो। छठी माई र भक्तजनका बीचमा सीधा सम्बन्ध छ। यहाँ कसैको मध्यस्थता चाहिँदैन ! उनी अगाडि भन्छन्, तराईवासीसँगै पहाडवासीको पनि सहकार्यले छठजस्ता पर्वले नेपालीहरूमा एकता बढ्दै गएको देखाउँछ।"
कच्चा पदार्थलाई छुट्टै बन्दरगाह,"काठमाडौं : सरकारले उद्योगमा प्रयोग हुने औद्योगिक कच्चा पदार्थको छुट्टै बन्दरगाह निर्माण गर्ने तयारी गरेको छ। उद्योग, वाणिज्य तथा आपूर्ति मन्त्रालयले वीरगन्जमा कच्चा पदार्थको छुट्टै बन्दरगाह निर्माण गर्ने प्रक्रिया सुरु गरेको हो। औद्योगिक उत्पादनको लागत कम गर्न औद्योगिक कच्चा वस्तुका लागि छुट्टै बन्दरगाह निर्माण हुन लागेको हो। औद्योगिक कच्चा वस्तुका लागि छुट्टै बन्दरगाह निर्माण भएपछि अहिलेको सुक्खा बन्दरगाह कन्टेनराइज्ड कार्गोका लागि मात्र प्रयोग गर्न सकिनेछ। हाल सञ्चालनमा रहेको वीरगन्जको सुक्खा बन्दरगाह नजिकको १० देखि १५ किलोमिटर आसपासमा औद्योगिक कच्चा पदार्थको बन्दरगाह निर्माण गर्न लागिएको मन्त्रालयका सहसचिव नवराज ढकालले जानकारी दिए। भारतसहित तेस्रो मुलुकबाट आयात हुने औद्योगिक कच्चा पदार्थ (क्लिंकर, कोइला, रासायनिक मल, फलामे तथा स्टिल रड, फ्लाई एस, बिटुमिनलगायत) सोझै रेलमार्गबाट सुरक्षित र प्रदूषणरहित आयात गर्न नेपालमै पहिलो बन्दरगाह निर्माण गर्न लागिएको हो। क्लिंकर, कोइला, रसायनिक मल, फलामे तथा स्टिल रड, फ्लाई एस, बिटुमिन, सीआर सिट, सिक्केट, पोलिथिन दाना, सोडियम सल्फेट, इलेक्ट्रलाइट टिन प्लेट, कार्बन, लिड सिसा, क्लोरिन, काँचको एम्पुल र स्टिल वायर रड इन क्वाइल आयात हुन्छ। यसैगरी एमएस र एचआर सिट, प्लास्टिकका सिट, फिल्म, फाइवर, दाना पत्ती, एचआर सिट, कपर वायर, कास्टिक सोडा, तार, जंक इन्गट, आल्मोनियमलगायत ३५ भन्दा बढी प्रकारका औद्योगिक कच्चा पदार्थ डर्टी डस्टी कार्गो बल्क का रूपमा आयात हुन्छ। डर्टी डस्टी कार्गो ह्यान्डलिङ गर्न छुट्टै बन्दरगाह निर्माण गर्न प्रक्रिया सुरु गरेका छौं, सहसचिव ढकालले भने,ढुवानीको लागत खर्च घटाउन र प्रदूषण न्यूनीकरणका साथै ढुवानीका क्रममा सिर्जना हुने विभिन्न प्रकारका अवरोध अन्त्य गर्न नेपालमै पहिलो बन्दरगाह निर्माण गर्दै छौं। ट्रकमार्फत ढुवानी गर्दा बढी समय लाग्नुका साथै ढुवानी खर्च अत्यधिक भएकाले रेलमार्गबाट सोझै ल्याउने तयारी मन्त्रालयको छ। बन्दरगाह निर्माण गर्न आवश्यक प्राविधिक विषयमा अध्ययन गर्न यसै साता प्राविधिक अध्ययन टोली वीरगन्ज जाँदै छ। अध्ययन टोलीमा सहरी विकास मन्त्रालय, अर्थ मन्त्रालय, उद्योग, वाणिज्य तथा आपूर्ति मन्त्रालय, भौतिक पूर्वाधार तथा यातायात मन्त्रालय, नेपाल इन्टरमोडल यातायात विकास समितिका प्रतिनिधि सहभागी रहेको ढकालले जानकारी दिए। उद्योग, वाणिज्य तथा आपूर्ति मन्त्रालयको द्धिपक्षीय व्यापार तथा पारवहन शाखाका उपसचिव तर्कराज भट्टले बन्दरगाह निर्माण गर्न करिब ७० बिघा जग्गा आवश्यक रहेको जानकारी दिए। बन्दरगाह निर्माण गर्न जग्गा खोजीको विषयमा प्रारम्भिक चरणमा दुई तीन स्थानमा पहिचान गर्ने काम सम्पन्न भएको छ। यसै साता थप प्राविधिक अध्ययनका लागि जान लागेको अध्ययन टोलीले जग्गा उपलब्धता, निर्माण लागत, भौतिक पूर्वाधारको खाकाको विषयमा टुंगो लगाउनेछ। निर्माण हुने यो बन्दरगाहसम्म वीरगन्जमा सञ्चालनमा रहेको हालको सुक्खा बन्दरगाहसँग सडक मार्ग र रेलमार्गले जोड्ने योजना छ। वातावरणीय दृष्टिकोणले स्थानीय बासिन्दा र वातावरणलाई प्रभाव नहुने गरी मानव वस्तीभन्दा टाढा बन्दरगाह निर्माण हुन्छ, भट्टले भने,भारतीय सरकारसँग छलफल गरी उक्त बन्दरगाहसम्म रेलमार्गको सुविधा उपलब्ध गराइनेछ। अध्ययन टोलीले अध्ययन गरेर तयार पारेको प्रतिवेदनको आधारमा बन्दरगाहको भौतिक पूर्वाधार तय गरिने मन्त्रालयले जनाएको छ। नेपाल फ्रेट फरवार्डस एसोसिएसनका पूर्वअध्यक्ष राजन शर्माका अनुसार औद्योगिक कच्चा पदार्थको रुपमा रहेको डर्टी डस्टी कार्गो ह्यान्डलिङ गर्ने छुट्टै बन्दरगाह नहुँदा कच्चा पदार्थ आयात गर्न निकै कठिन भएको छ। हाल सञ्चालनमा रहेको सुक्खा बन्दरगाहमा कन्टेनरमात्रै राख्ने सुविधा भएकाले यस्ता औद्योगिक कच्चा पदार्थको ब्लक कार्गो सोझै ल्याउन र व्यवस्थापन गर्न विकराल समस्या उत्पन्न भएको छ। उनले भने, सञ्चालनमा रहेको सुक्खा बन्दरगाहमै औद्योगिक कच्चा पदार्थको बल्क कार्गो ल्याउने र राख्ने व्यवस्थाको विषयमा पहिले बिचार नगर्दा अहिले समस्या भएको हो। लगानी बोर्डले छुट्टै निर्माण गर्ने औद्योगिक कच्चा पदार्थको बल्क कार्गो व्यवस्थापन गर्न सरकारले सुक्खा बन्दरगाह निर्माण गर्ने प्रक्रिया सुरु गरिरहँदा लगानी बोर्डले पनि वैदेशिक लगानीमा भैरहवा र वीरगन्जमा त्यस्तै प्रकृतिको बन्दरगाह निर्माण प्रक्रिया सुरु गरेको छ। बोर्डले ती दुवै स्थानमा बन्दरगाह निर्माण गर्न साढे ५ करोड रुपैयाँ विदेशी लगानी भिœयाएको छ। एकै प्रकृतिको भौतिक पूर्वाधार निर्माणका लागि उद्योग, वाणिज्य तथा आपूर्ति मन्त्रालय तथा लगानी बोर्डले आवश्यक प्रक्रिया सुरु गरेको हो। बोर्डका प्रमुख कार्यकारी अधिकृत महाप्रसाद अधिकारीले मन्त्रालयले छुट्टै र लगानी बोर्डले छुट्टै औद्योगिक कच्चा पदार्थको बल्क कार्गो ह्यान्डलिङ सुक्खा बन्दरगाह निर्माण गर्न लागेको स्वीकार गरे। उनले भने, सरकारले निर्माण गर्ने र हामीले निजी क्षेत्रको लगानीमा निर्माण गर्ने बन्दरगाहले कुनै समस्या हुन्न। दुवै सँगसँगै सञ्चालन भयो भने औद्योगिक कच्चा पदार्थको आयात प्रक्रिया अझ सहज हुन्छ। लगानी बोर्डले निर्माण गर्ने भनेको यो बन्दरगाहसम्म पनि हालको सुक्खा बन्दरगाहसँगै रेलमार्गसँग जोडने योजना तयार पारेको छ। लगानी बोर्डले विस्तृत परियोजना प्रतिवेदन (डीपीआर) तयार पार्न जेएम बक्सिस भन्ने कम्पनीलाई जिम्मेवारीसमेत दिसकेको छ। यो कम्पनीले बन्दरगाह निर्माणका विषयमा डीपीआरसम्बन्धी अध्ययन गर्ने काम सुरु गरिसकेको छ।"
