शीर्षक,विवरण
भद्रगोल राष्ट्रिय धन,"सरकारी शासन संयन्त्रभित्र आर्थिक नियन्त्रण पद्धति कसिलो हुन नसक्नुको परिणाम हो, बेरुजु, पेस्की र राजस्व असुलीको भयावह अंक कायम हुनु। अघिल्लो वर्षको अन्त्यमा सार्वजनिक महालेखा परीक्षकको प्रतिवेदन कारबाही गरी टुंगो लगाउनुपर्ने अद्यावधिक रकम ६ खर्ब ८३ अर्ब ६६ करोड रुपैयाँ पुर्याएको छ, जुन वार्षिकको बजेट आधा रकम हो। अघिल्लो वर्षसम्म भद्रगोल रकम ५ खर्ब ८ करोड रुपैयाँ थियो। अर्थात्, एक वर्षमा १ खर्ब ७५ करोड थपियो। बेरुजुभित्र असुल गर्नुपर्ने, अनियमित भएको, प्रमाण कागजात पेस नभएको, जिम्मेवारी नसारेको, शोधभर्ना नलिएको रकम पर्छन्। अझ ठूलो भयावह अंक असुल गर्नुपर्ने राजस्वको हकमा देखिन्छ। राज्यले असुलिने राजस्व जोडिँदै जाँदा बक्यौता रकम २ खर्ब ५२ अर्ब १३ करोड रुपैयाँ पुगेको छ। महालेखा परीक्षकको कार्यालयले बर्सेनि आफ्नो प्रतिवेदनमा यसरी राष्ट्रिय धनको जाँच गरी अनियमित रकमको पारो बढाउँछ। उसले अत्यासलाग्दो तथ्यांक प्रस्तुत गर्छ तर कारबाहीको हकमा सरकारी संयन्त्रमा सुस्तता गहिरिँदै छ। कानुन निर्माता संसद् स्वयं साढे ३ करोड रुपैयाँभन्दा बढीको बेरुजुमा परेको छ। उसले कानुनविपरीत बाँडेको प्रोत्साहन भत्ता बेरुजुभित्र परेको हो। त्यसरी रकम लिनु गैरजिम्मेवार ठहर गरी त्यो असुल गर्नुपर्ने महालेखा परीक्षकको सिफारिस छ। अन्यत्रको बेरुजु असुलीमा कडाइ गर्ने संसद्को लेखा समितिले आफ्नै परिसरभित्रको अनुचित तवरमा वितरित रकम असुल गर्छ कि गर्दैन ? त्यसो हुँदा उसले पहिला आफ्नै निकायका अराजक आर्थिक कारोबार नियन्त्रण गरेको सन्देश दिनुपर्नेछ। अन्यथा, अरू सरकारी निकायलाई प्रश्न उठाउने बाटो खुल्नेछ। अझ त्योभन्दा गम्भीर प्रकृतिको काम त संसद्ले सार्वजनिक खरिद ऐन उल्लंघन गरी ठूलो परिणाम मालसामान खरिद गर्नु हो। कानुनतः २० लाख रुपैयाँभन्दा बढीको सामान टेन्डर प्रक्रियाबेगर खरिद गर्न मिल्दैन। कुनै बोलपत्र आह्वान नगरी झन्डै ३ करोड रुपैयाँको खरिद गर्नुले कानुन निर्माता संसद् कानुनभन्दा माथि छ भन्ने देखाएको छ। त्यसरी कानुनविपरीत खरिदमा संलग्न संसद्का पदाधिकारीमाथि छानबिन गरिनुपर्छ। राष्ट्रिय धन दुरुपयोगका हिसाबले डरलाग्दो दृश्य स्थानीय सरकारमा देखिन्छ। संघीयतापछि स्थानीय सरकार अधिकारसम्पन्न भएको छ र सँगै बजेटको आकार बढेको छ। महालेखा परीक्षकको हिसाब जाँचमा स्थानीय सरकार फजुल खर्चप्रेमी देखिएको छ। त्यसो त, आमतहमै स्थानीय सरकारका जनप्रतिनिधिमा सुविधामोह, सार्वजनिक खरिद ऐन उल्लंघन गरी अनुत्पादक खर्चमा केन्द्रित भएको तथ्यतथ्यांक निरन्तर आइरहेको थियो। प्रतिफल प्राप्त योजनामा भन्दा अनुत्पादक क्षेत्रमा लगानी र वितरणमुखी भएको तथ्य बाहिर आएकै हो। महालेखा परीक्षकको हिसाबमा स्थानीय तहमा एक वर्षमा २४ अर्ब १४ करोड बेरुजु अंक दर्ज भएको छ। स्थानीय तह अधिकारसम्पन्न भएको शीर्ष राजनीतिक वृत्तलाई चित्त बुझेको छैन। कतै यस्तै बेरुजु अंक देखाउँदै अधिकार कटौती हुने त होइन ? त्यसो हुँदा बेरुजु अंक घटाउने र कानुनी प्रक्रियाअनुरूप खर्च पद्धतिको अभियान स्थानीय सरकारले तत्काल सुरु गर्नुपर्ने देखिन्छ। यति ठूलो परिणाममा सरकारी धन भद्रगोल हुनुमा जवाफदेही पात्र कोको हुन् ? तिनले किन हिसाबकिताब नियमित राख्न सकेनन् ? गैरजिम्मेवार पात्रमाथि किन कहिल्यै कारबाही हुँदैन ? हाम्रो कानुनले लेखा उत्तरदायी अधिकारीमा सचिव र विभागीय प्रमुखलाई मानेको छ। यसरी हिसाब भद्रगोल भइरहँदा पनि तिनीहरूमाथि कहिल्यै कारबाही भएको उदाहरण स्थापित भएन। महालेखा परीक्षकले अघिल्लो वर्षदेखि लेखाउत्तरदायी अधिकारी र जिम्मेवार व्यक्तिको नामावली पनि प्रतिवेदनमा सामेल गरेको छ। दुर्भाग्य, त्यही सूचीले देखाउँछ कि एउटा मन्त्रालयमा वर्षमा ६ पटकसम्म सचिव फेरबदल हुन्छन्। वर्षभरि त विरलै मात्र सचिवले एक निकायमा काम गर्ने अवसर पाउँछन्। यस्तोमा कसलाई जिम्मेवार बनाउने ? त्यसकारण सरकारले सचिव वा जिम्मेवार पदाधिकारीका हकमा निश्चित अवधि फरबदल नहुने र भद्रगोल रकम नियन्त्रण नगर्नेलाई कारबाही संयन्त्र निर्माण गर्नुपर्छ। त्यसो भएको खण्डमा मात्र कुनै सचिव वा महानिर्देशकलाई जिम्मेवार तुल्याउन सकिन्छ, भद्रगोल बेरुजु, पेस्की, राजस्व बक्यौताका सन्दर्भमा।"
म्याग्दीमा चट्याङ लागेर ६ जना घाइते,"बेनी : म्याग्दीको मालिका गाउँपालिका२ बिलवाङमा सोमबार चट्याङ लागेर ६ जना घाइते भएका छन् । घरभित्र बसिरहेका मिराकुमारी, टकसरा, बिवस, खगेन्द्र, कमानसिङ र पवित्रा पुन घाइते भएका छिमेकी नोटबहादुर पुनले बताए । घाइतेमध्ये दुईजनाको अवस्था गम्भीर छ । घाइतेलाई उपचारका लागि बिलबाङदेखि दरवाङ प्राथमिक स्वास्थ्य केन्द्रमा ल्याउँदै गरिएको इलाका प्रहरी कार्यालय दरवाङका प्रहरी निरीक्षक रामप्रसाद पाण्डेले बताए । घाइतेहरुलाई दरवाङ लैजान गाउँपालिका र प्रहरीको टोली अदिभारामा आएर गाडी सहित तयारी भएर बसेका छौँ, पाण्डेले भने ।"
१ किलो सुन सहित रुपन्देहीकाे सीमामा एक नेपाली पक्राउ,भैरहवा : रुपन्देहीस्थित नेपालभारतको सीमानाका सुनौलीमा एक किलो सुन सहित भैरहवाका एक युवा पक्राउ परेका छन्। पक्राउ पर्नेमा सिद्धार्थनगर नगरपालिका ९का ३८ वर्षीय धनवन्त कुमार अग्रवाल रहेको सस्शत्र सिमा सुरक्षा बल डण्डा हेडले जनाएको छ। स्कुटीमा सुन लिएर भारतमा प्रवेश गरेपश्चात अग्रवाललाई अवैध सुन सहित पक्राउ गरिएको भारतीय सस्शत्र सिमा सुरक्षा बल डण्डा हेडका इन्सपेक्टर विकास रायले जानकारी दिए। बरामद एक किलो बिस्कुट आकारमा छ। पक्राउ परेका अग्रवाललाई आवश्यक कारवाहीको लागि नौतनवा कस्टम विभागमा पठाइएको एसएसबीले जनाएको छ।
समता स्कुलले विश्व रेकर्डमा नाम लेखायाे,काठमाडौं : एक सय रुपैंयामा नर्सरीदेखि स्नातकोत्तर तहसम्मको पढाई सञ्चालन गरिरहेको समता स्कुलले लण्डनमा केन्द्रीय कार्यालय रहेको वल्र्ड बुक अफ रेकर्डमा नाम लेखाएको छ । उक्त कार्यालयले स्कुललाई आइतबार प्रमाणपत्र समेत प्रदान गरेको छ । प्रधानमन्त्री निवास वालुटारमा आयोजित एक कार्यक्रममा प्रधानमन्त्री केपि वलीले स्कुलका संस्थापक उत्तम सञ्जेललाई प्रमाणपत्र हस्तान्तरण गरे । प्रमाणपत्रमा मासिक एक सय डलरमा पढाएकोले प्रमाणपत्र प्रदान गरिएको उल्लेख छ । थोरै शुल्क लिएपनि विद्यार्थीलाई स्तरिय पढाई दिएका कारण यो विद्यालय विद्यार्थी माझ निकै लोकप्रिय छ । यहाँ विशेष गरेर न्युन आम्दानी भएका तर पढ्ने इच्छा भएका विद्यार्थीको आकर्षण ज्यादा छ । यो स्कुलको स्थापना सन् २००१ मा भएको हो । स्कुले अहिले ७७ वटै जिल्लामा ८० वटा विद्यालय सञ्चालन गरेको छ । ती सबै विद्यालयमा ५० हजारको हाराहारीमा विद्यार्थी पढिरहेको सञ्जलेलले बताए । विद्यार्थीबाट उठाएको शुल्कले पढाई खर्च धान्न नसकेपछि यो स्कुललाई गैर आवासीय नेपालीहरुले सहयोग गरिरहेका छन् ।
"पुरुष विदेशतिर, महिला गाउँकै कृषि पाठशालामा","अछाम : अछाम साँफेबगर नगरपालिका५ नवाठानाकी कमला बुढा व्यवसायीक रुपमा तरकारी खेती गर्दैआएकी छन् । उनको परिवार तरकारीमै आत्मनिर्भर छ । यसभन्दा अघि उनले जानी नजानी आफ्नै तरिकाले तरकारी खेती लगाउँदैआएकी थिइन् । तरकारी लगाउँदा कहिले पातलो कहिले बाक्लो हुने र उत्पादन पनि सोचे जस्तो हुँदैनथ्यो । तर, आजभोलि त्यस्तो छैन । आईपीएम कृषक पाठशालाबाट अहिले उनले आधुनिक तरिकाले तरकारी खेती गर्न थालेकी छन् । पहिले आफ्नै तरिकाले तरकारी लगाउथ्याैँ तर, अहिले तरकारी लगाउने तरिका सिक्यौँ, शत्रु र मित्र जीवलाई पनि चिन्यौँ, कमलाले भनिन्, जसरी बालबालिका विद्यालय गएर सिक्छन् अहिले हामीले पनि तरकारी कसरी लगाउने, उत्पादन कसरी बढाउने भन्ने बिषयमा यो पाठशालामा आएर सिक्न पाएका छौँ । मंसिरदेखि सञ्चालन गरिएको जारीमखोला एकीकृत शत्रुजीव व्यवस्थापन (आईपीएम) पाठशाला सञ्चालनमा आएपछि नवाठानाका महिलाहरुलाई सहज भएको हो । यहाँका अधिकांश पुरुष रोजगारीका लागि भारत गएका छन् । गाउँका महिलाहरु भने तरकारी व्यवसाय मार्फत आत्मनिर्भर बन्न थालेका छन् । पाठशालामा सबै महिला कृषक नै छन् । २५ जनाको विभिन्न समुह बनाइएको छ । तरकारिमा चाहिने जैवीक मल उत्पादनदेखि गोडमेल, लगाउने तरिकाको विषयमा बारीमा नै गर्दै सिक्दै गरेको पाठशालाका अध्यक्ष तथा महिला कृषक अगुवा नरपता बुढाले बताइन् । उनी भन्छिन्, अहिले एक रोपनी जमिन भाडामा लिएर बन्दा, काउली, प्याज, लसुन, टमाटर लगाएका छौँ । एउटामा परम्परागत र अर्काेमा आधुनिक व्याट भनेर विभाजन गरी तरकारी लगाएका छौँ । पाठशाला सञ्चालनपछि स्थानीय महिलाहरु आधुनिक तरिकाले तरकारी लगाउने र यसबाटै व्यवसाय चलाउँदै आएका छन् । साँफेबगर नगरपालिकाका कृषि शाखाका सुरेन्द्र कुँवर एउटा कोठाभित्र तालिम दिएर सिकाउनु भन्दा यसरी नै पाठशाला सञ्चालन गर्दा कृषकहरुले छिटो र राम्रोसँग ज्ञान पाउने बताउँछन् । साथै पाठशाला सञ्चालनले महिला कृषकहरु निकै उत्साही बनेको उनी बताउँछन् ।"
भक्तपुरमा मनाइयो सिन्दुरे जात्रा (फोटो फिचर),"भक्तपुर : भक्तपुरको मध्यपुर थिमिमा सिन्दुरे जात्रा मनाइएको छ। मध्यपुर थिमिको बालकुमारी मन्दिर परिसरमा सिन्दुर जात्रा गरी २८ देवीदेवताका मूर्तिलाई खटमा राखेर नगर परिक्रमा गराइएको थियो। सौर्य मास अन्तर्गत नयाँ वर्षको स्वागत गर्दै वैशाख २ गते मध्यपुर थिमिको थिमि बोडे, नगदेश, तिगनी लगायतका स्थानमा समेत सिन्दुर जात्रा मनाइएको छ। सोमबार बिहान मध्यपुर थिमी नपाको बालकुमारी, नगदेश र चपाचो क्षेत्रमा पनि सिन्दूर जात्रा हर्षोल्लाषका साथ मनाइएको छ। बालकुमारी मन्दिर परिसरमा दक्षिण बाराही, विष्णुवीर र सिद्धिकाली गणका २३ वटा खटलाई बालकुमारी, चलाखु, दिगुटोललगायतका टोलमा परिक्रमा गराइएको थियो। स्थानीय बाजागाजासहित आएका भक्तजनले खटलाई घुमाउँदा जात्रालुहरुले एकअर्कामा सिन्दूर छर्कने भएकाले यस जात्रालाई सिन्दूर जात्रा भन्ने गरिएको छ। त्यस्तै नगदेशमा सिद्धि गणेशको जात्रा मनाइएको छ। नगदेशस्थित सिद्धि गणेशलाई खटमा राखेर नगदेश सहर परिक्रमा गराइएको थियो। उक्त जात्रामा पनि जात्रालुले सिन्दूर छर्केका थिए। हेर्नुस् विकास कार्कीका फोटोहरूः"
विप्लवको शिक्षक संगठनका केन्द्रीय अध्यक्षलाई पनि विभूषण,"काठमाडौं : ध्वंसात्मक गतिविधि गरेको आरोपमा सरकारबाट प्रतिबन्धित नेत्रविक्रम चन्द विप्लव नेतृत्वको पार्टी नेपाल कम्युनिस्ट पार्टीको शिक्षक संगठनका केन्द्रीय अध्यक्ष पनि प्रवल जनसेवाश्री पदकबाट सम्मानित भएका छन्। विप्लव नेतृत्वको नेकपा निकट शिक्षक संगठनका अध्यक्ष घनश्याम पाठक प्रवल जनसेवाश्री पदकबाट सम्मानित भएका हुन्। राष्ट्रपति विद्यादेवी भण्डारीले आइतबार उनलाई पदक वितरण गरेकी हुन्। पाठक अध्यक्ष रहेको अखिल नेपाल शिक्षक संगठन नेकपाको आधिकारिक शिक्षक संगठन हो। राजनीतिक दल निकट शिक्षक संगठनका अध्यक्ष भएपनि उनले नेतृत्व गरेको स्कुल भने पढाईमा अब्ब्ल छ। उनी बुटवल उपमहानगरपालिका वडा नम्बर १० स्थित कालिका मानवज्ञान माध्यमिक विद्यालयका प्रधानाध्यापक हुन्। शैक्षिक गतिविधिमा अब्बल भएकै कारण यो स्कुलले थुप्रै पटक राष्ट्रियस्तरको शिक्षा पुरस्कार प्राप्त गरिसकेको छ। यो स्कुलमा नर्सरीदेखि कक्षा १२ सम्म ५ हजार ५२९ विद्यार्थी अध्ययनरत छन्। गत वर्ष मात्र यो स्कुलले नजिकै रहेको मानवज्ञान माध्यमिक विद्यालयलाई गाभेर नाम परिवर्तन गरेको थियो। गाभिनुअघि यो स्कुल कालिका माध्यमिक विद्यालयको नामबाट परिचित थियो। २०१८ सालमा कालिका स्कुलको स्थापना भएको थियो। अहिले यो ५ नम्बर प्रदेशकै उत्कृष्ट सामुदायिक विद्यालयको रुपमा परिचित छ। पेशा शिक्षक भएपनि वैचारिक निष्ठा राख्नु आफ्नो अपराध नभएको पाठकले प्रतिक्रिया दिए। 'श्रम विभागमा दर्ता भएको आधिकारिक ट्रेड युनियनलाई कुनै पार्टीसँग जोडेर हेर्न मिल्दैन', उनले भने, 'म पनि सरकारको तलबभत्ता खाने शिक्षक हो, मैले पदक पाउन किन नहुने ?' उनी अध्यक्ष रहेको यो शिक्षक संगठनका पूर्व पदाधिकारीहरू अहिले भूमिगत छन्।"
अन्नपूर्ण सीइओमा घिमिरे,"काठमाडौं : अन्नपूर्ण मिडिया नेटवर्क व्यवस्थापनले मानस घिमिरेलाई प्रमुख कार्यकारी अधिकृत (सीइओ) मा नियुक्त गरेको छ। नेटवर्कमै अपरेशन डाइरेक्टरका रुपमा कार्यरत घिमिरेलाई वैशाख १ गतेदेखि लागू हुने गरी सीइओ नियुक्त गरिएको हो। नेटवर्कका अध्यक्ष क्याप्टेन रामेश्वर थापाले सोमबार अपरान्ह एक कार्यक्रमकाबीच नवनियुक्त सीइओ घिमिरेलाई स्वागत गर्दै कार्यकाल सफलताको शुभकामना व्यक्त गरे। अध्यक्ष थापाले पाँच वर्षअघि बजार अधिकृतको रुपमा अन्नपूर्ण प्रवेश गरेका घिमिरेले गरेकाे कार्यसम्पादनलाई उच्च मूल्यांकन गर्दै उनको कार्यकालमा नेटवर्कले श्रीवृद्धि हासिल गर्ने विश्वास व्यक्त गरे। छोटो समयमै अन्नपूर्ण मिडिया लोकप्रिय हुन सफल भएको छ, अध्यक्ष थापाको भने,व्यवस्थापनको पछिल्लो निर्णयले अन्नपूर्ण मिडियालाई अझ बढी प्रतिस्पर्धी र जनताको अपनत्व वृद्धि गराउन ठूलो सघाउ पुर्याउनेछ। यसैगरी नेटवर्कको डाइरेक्टर कन्सलट्यान्ट (लिगल) मा रामकृष्ण निराला नियुक्त भएका छन्। मिडिया उद्योगमा कानुनी सल्लाहकारको लामो अनुभव प्राप्त निरालालाई अध्यक्ष थापाले संस्थामा स्वागत गर्दै सफल कार्यकालको शुभकामना व्यक्त गरे। नेटवर्कका ग्रुप एडिटर विजयकुमारले अन्नपूर्ण मिडियामा सशक्त सम्पादकीय टिम रहेको र व्यावसायिक पत्रकारितामा खरो उत्रन सफल भएको भन्दै नवनियुक्त सीइओ र कन्सलट्यान्टलाई कार्यकालको शुभकामना तथा बधाइ ज्ञापन गरे। नेटवर्ककका प्रबन्ध निर्देशक लक्ष्मीप्रसाद पौडेलले नवनियुक्त सीइओ घिमिरे र डाइरेक्टर कन्सलट्यान्ट निरालालाई बधाई दिंदै कार्यकालको सफलताको कामना गरे। अन्नपूर्ण पोष्टका प्रधान सम्पादक हरिबहादुर थापाले घिमिरे र निरालाको आगमनले अन्नपूर्ण मिडिया नेटवर्कले अझ बढी सफलता प्राप्त गर्ने र पत्रिकालाई प्रतिस्पर्धी बनाउन योगदान रहने उल्लेख गरे। कार्यक्रममा नवनियुक्त सीइओ घिमिरले अन्नपूर्ण मिडिया नेटवर्कमा प्रतिस्पर्धी टीम रहेकाले नेटवर्कलाई नेपालको मिडियामा नम्बर१ बनाउने कटिबद्धता प्रकट गरे। यसैगरी डाइरेक्टर कन्सलट्यान्ट निरालाले आफ्नो सीप, क्षमता, कौशल अन्नपूर्ण मिडिया नेटवर्कको वृद्धिमा उपयोग गर्न कुनै कसर बाँकी नराख्ने बताए।"
जग्गामा ठगीको समाचार लेख्ने पत्रकार गिरी पक्राउ,"पोखरा : जग्गा विवाद सम्बन्धी समाचारका आधारमा पत्रकार अर्जुन गिरीलाई प्रहरीले पक्राउ गरेको छ। उनलाई साइबर अपराध गरेको अभियोगमा सोमबार बिहान ११ बजे पोखराबाट पक्राउ गरी काठमाडौं लगिएको छ। व्यवसायी विपीन (विपेन्द्र) बतासले जग्गामा ठगी गरेको समाचार उनले लेखेका थिए। ताण्डव न्युज साप्ताहिक र ताण्डवन्युज डट कममा विपीनको ठगीबारेको समाचार आएको थियो। अर्जुन उक्त न्युज पोर्टल र पत्रिकाका सम्पादक हुन्। बतासले दुईजनाबाट ४ करोड २३ लाख रुपैयाँ ठगी गरेको आरोप उनको समाचारमा लगाइएको छ। विपीनले प्रहरीको केन्द्रीय अनुसन्धान ब्युरोमा अर्जुनविरूद्ध साइबर अपराध गरेको भनी उजुरी गरेको आधारमा अदालतबाट पक्राउ पुर्जी जारी गरी कास्की प्रहरीले गिरीलाई सोमबार काठमाडौं लगेको छ। विपीनविरूद्ध ठगीबारेको उजुरी कास्की प्रहरीमा परेको छ। अर्जुन सम्पादित अनलाइन र पत्रिका सूचना विभाग र प्रेस काउन्सिलमा दर्ता छ। तर दर्ता नभएको आरोप सीआईबीले लगाएको छ। महासंघको आपत्ति पत्रकार गिरीलाई प्रहरीले साइबर अपराध सम्बन्धी कसुरमा पक्राउ गरेको घटनाप्रति नेपाल पत्रकार महासंघले आपत्ति जनाएको छ। गिरी नेपाल पत्रकार महासंघ कास्की शाखा सदस्य पनि हुन्। समाचारको विषयमा चित्त नबुझे नियमनकारी निकाय प्रेस काउन्सिलमा उजुरी गर्ने प्रावधान लत्याउँदै पत्रकारमाथि विद्युतीय कारोबार ऐनमा कारबाही चलाउनु आपत्तिजनक भएको महासंघको ठहर छ। पत्रकारले स्वतन्त्रतापूर्वक समाचार लेख्न पाउने संवैधानिक अधिकारमाथि भएको यो हस्तक्षेपले प्रेस स्वतन्त्रता हनन भएको छ, महासंघले जारी गरेको विज्ञप्तिमा भनिएको छ, महासंघ सम्पादक गिरीलाई तत्काल रिहाईको माग गर्दै प्रहरीको यस्तो ज्यादतीको घोर भत्र्सना गर्दछ। प्रेसको संवैधानिक अधिकारको सम्मान गर्न र पत्रकारलाई स्वतन्त्र र निर्भीकतापूर्वक काम गर्ने वातावरण बनाउन महासंघले माग गरेको छ। समाचार लेखेकै आधारमा पटकपटक विद्युतीय कारोबार ऐन प्रयोग गरेर पत्रकार पक्राउ गर्ने काम तत्काल रोक्न महासंघले माग गरेको छ।"
नगरकोटको सडक समयमा नबनेपछि स्थानीय आन्दोलित,"भक्तपुर : दुई वर्षमा निर्माणकार्य सम्पन्न भइसक्नुपर्ने भत्केकोपार्टीनगरकोट सडकखण्ड सात वर्ष बित्दा पनि पुरा नभएपछि स्थानीय आन्दोलनमा उत्रने भएका छन्। स्थानीयले दुई सय ५१ सदस्यीय नगरकोट सडक पीडित संघर्ष समिति गठन गरी आन्दोलनका कार्यक्रम घोषणा गरेका हुन्। नगरकोट खण्डको ४० किलोमिटर सडक निर्माण आयोजनाको जिम्मा पाएको शैलुङ कन्स्ट्रक्सनले निर्माण अलपत्र बनाएपछि उनीहरु आन्दोलित बनेका छन्। एक्जिम बैंक भारतको सहयोगमा उक्त सडक निर्माण हुँदैछ। सडकखण्ड अन्तर्गतका नगरकोट, मण्डनदेउपुर, छालिङ, बागेश्वरी, सुडालका स्थानीयको भेलाले राजकुमार लामिछानेको संयोजकत्वमा शनिबार उक्त समिति गठन गरेको हो। लामिछानेका अनुसार, अबको ५ महिनाभित्र सडक निर्माण कार्य सम्पन्न गरिसक्नुपर्ने, सडकका बीचमा छोडिएका बिजुलीका पोलहरु हटाउनुपर्ने, जग्गाको मुआब्जा दिनुपर्ने, नाली तथा जोखिमयुक्त स्थानका सडक आसपासमा रिर्टेनिङ वाल लगाउनुपर्ने, निर्माण कार्य गुणस्तरीय हुनुपर्ने लगायतका माग राखेर समिति आन्दोलनमा उत्रिएको हो । समितिले नगरपालिका, जिल्ला प्रशासन, जिल्ला समन्वय समिति, प्रदेश सरकार, संघ तथा प्रदेश सांसद, शैलुङ कन्ष्ट्रक्सनको प्रोपाइटर शारदा अधिकारी, आयोजना कार्यालय, भौतिक योजना तथा निर्माणमन्त्री, प्रधानमन्त्री र राष्ट्रपतिलाई समेत ज्ञापनपत्र बुझाउने निर्णय गरेको छ। नगरकोट सडकका पीडितले निर्माण व्यवसायीको लापरबाहीका कारण धुलो, धुँवा, हिलो र खाल्डाखुल्टीका कारण जनजिवत प्रभावित बनेको भन्दै आन्दोलनको विकल्प नभएको बताएका छन् । व्यवसायीले तत्काल निर्माण कार्य अगाडि नबढाए धर्ना, जुलुस र सडक नाकाबन्दी गर्नेसम्मको आन्दोलनका कार्यक्रम तय गरेको संघर्ष समितिका संयोजक लामिछानेले जानकारी दिए।"
सातौं पटक छेडे बुद्धकृष्णले जिब्रो,"बोडे (भक्तपुर) : भक्तपुरको बिस्का जात्राअन्तर्गत सोमबार मध्यपुर थिमीको बोडेको जिब्रो छेड्ने जात्रामा स्थानीय बुद्धकृष्ण बाग श्रेष्ठले सातौंपटक आफ्नो जिब्रो छेडाएका छन्। मध्यपुर थिमी नगरपालिका ८ बोडेस्थित पाँचो गणेश मन्दिर परिसरमा हजारौं भक्तजनको सामुन्ने बुद्धकृष्ण बाग श्रेष्ठको जिब्रो छेडिएको हो। उनले ११ वर्षअघिसम्म लगातार चारपटक जिब्रो छेडाएका थिए। तर पाँचौंपटक जिब्रो छेड्न नपाउँदै घरमा जूठो परेको थियो। उनीपछि जुजुभाइ बासं श्रेष्ठले नौ वर्ष लगातार जिब्रो छेडाए। जुजुभाइले पनि पारिवारिक समस्या आएपछि दसौंपटक जिब्रो छेडाउन पाएनन्। फोटोः रमेश गिरीरासस जुजुभाइपछि पुनः जिब्रो छेडाएका बुद्धकृष्णले यस वर्ष लगातार तेस्रो वर्ष ज्रिबो छेडाएका हुन्। बोडेका श्रेष्ठ जातिले मात्रै उक्त जात्रामा जिब्रो छेड्नुपर्ने प्रचलन रहेको छ। सोमबार ऐय्या पनि भन्न नपाउँदै करिब एक फिट लामो फलामे सुइरोले बुद्धकृष्ण जिब्रो छेडिएको छ। प्रत्येक वर्ष विक्रम संवत्को नयाँ वर्षको भोलिपल्ट बोडेमा जिब्रो छेड्ने जात्रा निरन्तर चल्दै आएको छ। जात्राको प्रचलनअनुसार जिब्रो छेड्न तयार रहँदै आएका बुद्धकृष्णले तीनदिन अघिदेखि केही नखाई व्रत बसेका थिए। व्रत बसेदेखि जिब्रो नछेडेसम्म सुत्नुहुन्न भन्ने जनविश्वास रहँदै आएको छ। जिब्रो छेड्दा थप पीडा नहोस् भनेर उनले साता दिनअघि नै नूनसमेत खाएका छैनन्। फोटोः रमेश गिरीरासस त्यस्तै व्रत बस्दा जिब्रो छेड्दा शक्ति प्राप्त होस् भनी जिब्रो छेड्ने व्यक्तिले बोडे क्षेत्रका विभिन्न देवीदेवताको पूजा गर्ने चलन रहेको छ। स्थानीय पाँचो गणेश मन्दिरमा जिब्रो छेड्ने दिन नाइके प्रधान र कर्मी नाइके उपस्थित भइसकेपछि नाय्खीँ बाजासहित तीनपटकसम्म जिब्रो छेड्ने व्यक्तिको घरमा निमन्त्रणा लिएर जानुपर्छ। तेस्रोपटकमा मात्रै उक्त व्यक्ति जिब्रो छेड्दा प्रयोग गरिने परम्परागत पोशाक लगाएर गर्वका साथ पाँचो गणेश मन्दिर आइपुग्ने जात्राको विधान रहँदै आएको छ। त्यस्तै जिब्रो छेड्ने तयारी भइरहँदा पाँचो गणेश मन्दिर परिसरमै जिब्रो छेड्ने व्यक्तिले बोक्ने अर्ध चन्द्रकारको मसाल जस्तै महादीप तयार गरिन्छ। फोटोः रमेश गिरीरासस जिब्रो छेड्न बुद्धकृष्णको उपस्थिति भएपछि कर्मी नाइके कृष्णचन्द्र बाग श्रेष्ठले हजारौं भक्तजनहरूको अगाडि सम्पूर्ण देवदेवीको प्रार्थना गर्दै फलामे सुइरोले बुद्धकृष्णको जिब्रो छेडे। जिब्रो छेडिसकेपछि बुद्धकृष्णले उभिएर त्यहाँ उपस्थित सबैलाई अभिवादन गरे। अभिवादनपछि बालिएको महादीप बोकेर बुद्धकृष्णले करिब एक घन्टा बोडे सहर परिक्रमा गरेका थिए। फोटोः रमेश गिरीरासस बोडेकै महालक्ष्मी मन्दिरमा उक्त परिक्रमा समापन गरिन्छ। जहाँ जिब्रो छेडिएको सुइरो झिकिएको थियो। सुइरो झिकिएपछि उनको घाउ भएको जिब्रोमा महालक्ष्मी मन्दिरभित्रबाट झिकिएको माटो राखिएको थियो। उक्त माटो राखेपछि जिब्रो छेड्दा लागेको घाउ ३४ दिनमै निको हुने जनविश्वास रहँदै आएको छ। मध्यपुर क्षेत्रमा सिन्दूर जात्रा फोटोः विकास कार्कीअन्नपूर्ण सोमबार बिहान मध्यपुर थिमी नपाको बालकुमारी, नगदेश र चपाचो क्षेत्रमा सिन्दूर जात्रा हर्षोल्लाषका साथ मनाइएको छ। बालकुमारी मन्दिर परिसरमा दक्षिण बाराही, विष्णुवीर र सिद्धिकाली गणका २३ वटा खटलाई बालकुमारी, चलाखु, दिगुटोललगायतका टोलमा परिक्रमा गराइएको थियो। स्थानीय बाजागाजासहित आएका भक्तजनले खटलाई घुमाउँदा जात्रालुहरुले एकअर्कामा सिन्दूर छर्कने भएकाले यस जात्रालाई सिन्दूर जात्रा भन्ने गरिएको छ। त्यस्तै नगदेशमा सिद्धि गणेशको जात्रा मनाइएको छ। नगदेशस्थित सिद्धि गणेशलाई खटमा राखेर नगदेश सहर परिक्रमा गराइएको थियो। उक्त जात्रामा पनि जात्रालुले सिन्दूर छर्केका थिए। भक्तपुरमा अष्टमातृकाको जात्रा त्यस्तै भक्तपुरमा भने महाकाली र महालक्ष्मी तथा ब्रह्मायणी र माहेश्वरीको खट एकापसमा जुधाएर जात्रा गरिएको छ। यसैगरी साविकका गाविसहरु दधिकोट, गुण्डु, नंखेल, चित्तपोल, ताथली, सुडाल, छालिङ, झौखेल र दुवाकोटमा स्थानीय अष्टमातृका, भैरव र गणेशको खट घुमाएर बिस्केट जात्रा मनाइएको छ। आठ दिन नौ रात लामो बिस्केट जात्राअन्तर्गत वैशाख ५ गतेसम्म भक्तपुर जात्रामय रहने छ।सातौंपटक जिब्रो छेडाएपछि महादीप बोकेर बोडे परिक्रमा गर्दै बुद्धकृष्ण बाग श्रेष्ठ। फोटो : ईश्वरकाजी खाइजू"
अवैध विदेशी मुद्रासहित पोल्यान्डका दुईजना पक्राउ,"काठमाडौं : त्रिभुवन अन्तर्राष्ट्रिय विमानस्थलबाट अवैध विदेशी मुद्रासहित दुईजना पक्राउ परेका छन्। कतार एअरवेजबाट सोमबार बिहान कतारको दोहा उड्न लागेका पोल्यान्डका नगरिकहरू मक्सीमिलियन वेग्लोवस्की र जाकुब स्टेकीलाई प्रहरीले पक्राउ गरेको हो। चेकजाँचका क्रममा उनीहरूबाट अमेरिकी डलर १९ हजार ७००, इरो १० हजार २०० र ५८ हजार रुपैयाँ भेटिएको छ। बरामद मुद्रा र उनीहरूलाई अनुसन्धान तथा कारबाहीका लागि राजश्व अनुसन्धान विभाग पठाइएको अन्तर्राष्ट्रिय विमानस्थल सुरक्षा कार्यालय, अपराध अनुसन्धान शाखाले जनाएको छ।"
विकासमा विभेद् गरेको भन्दै वडा कार्यालयमा तालाबन्दी,तनहुँ : देवघाट५ का वडाध्यक्षले विकासमा विभेद गरेको भन्दै स्थानीय कांग्रेस नेताको अगुवाइमा स्थानीयले वडा कार्यालयमा तालाबन्दी गरिदिएका छन् । देवघाटको भुवनटार र गोहीटार टोलमा सडक ग्राभेल नगरेको आक्रोशमा नेपाली कांग्रेसका वडा सभापति पूर्णबहादुर कुँवर नेतृत्वको टोलीले वडा कार्यालयमा सोमबार बिहानै ताला लगाइदिएका हुन् । उनीहरुले वडाध्यक्षले विकासमा समानता नगरेको आरोप लगाए । स्थानीय तहको चुनावमा कुँवर वडाध्यक्षका प्रत्यासी पनि थिए । उनले आफूनिकट क्षेत्रमा विकासका काम बढी दिएको तर अन्यत्र विकास नभएको गुनासो गरे । एउटै वडाका अन्य टोलमा सडक ग्राभेल र बोरिङबाट पानी वितरण पनि भएको तर आफ्नो टोलमा दुवै काम नभएको भन्दै स्थानीयले तालाबन्दी गरेको बताएका छन् । वडाध्यक्ष यालबहादुर गुरुङले भने आफूले विकासमा विभेद नगरेको प्रतिक्रिया दिएका छन् । प्रदेश सरकारबाट आएका योजना सबै टोलमा नपरेको भन्दै समावेश गराउन पहल गर्ने प्रतिवद्धता जनाए पनि तालाबन्दी हुनु दुःखद् भएको उनले बताए । सोमबार बिहान ११ बजे तालाबन्दी भएको थियो । तर केही घण्टापछि प्रहरीको रोहबरमा भएको वार्तापछि ताला खुलाइएको छ । इलाका प्रहरी कार्यालयको इञ्चार्ज र सशस्त्र प्रहरीको रोहबरमा भएको वार्तामा वडाध्यक्ष गुरुङले स्थानीयका माग सम्बोधन गर्ने बताएपछि ताला खुलेको हो ।
प्रेमिका भेट्न गएका १९ वर्षीय किशोरको घाँटी रेटेर हत्या,"महेन्द्रनगर : कञ्चनपुरको कृष्णपुर नगरपालिका८ का १९ वर्षीय सुविल बडायकको घाँटी रेटेर हत्या गरिएको अवस्थामा शव भेटिएको छ । पाँच दिनदेखि बेपत्ता भएका सुविलको घाँटी रेटेर हत्या गरिएको अवस्थामा सोमबार शव भेटिएको प्रहरीले जनाएको छ । कृष्णपुर नगरपालिका७ स्थित उग्रतारा सामुदायिक वन छेउको नेउरा खोला किनारामा जमिनमा गाडेको अवस्थामा शव भेटिएको इलाका प्रहरी कार्यालय रैकवार बिचवाका प्रहरी नायव निरीक्षक दिल बहादुर कुँवरले जानकारी दिए । युवक २८ गतेदेखि बेपत्ता रहेको भनी परिवारका सदस्यले जाहेरी गरेका थिए उनले भने, अनुसन्धान गर्दै जाँदा हत्या गरेर फालिएको अवस्थामा शव भेटिएको हो । प्रहरीले खोजतलास गर्ने क्रममा सोमबार बिहान कृष्णपुर नगरपालिका७ बहुलीपट्टीमा बडायकले लगाएको टिसर्टमा रगत लागेको अवस्थामा भेटिएपछि प्रहरीले शंकास्पद दुईजना युवकलाई पक्राउ गरेको थियो । पक्राउ परेका युवकले नै शव गाडिएको स्थानका बारेमा जानकारी दिएपछि उक्त जङ्गलमा शव गाडिएको फेला परेको हो । पक्राउ पर्नेमा कृष्णपुर नगरपालिका७ का १८ वर्षीय अयोध्या राना र सोही ठाउँ बस्ने १७ वर्षीय प्रमोद राना रहेका छन् । अयोध्यालाई कैलालीबाट र प्रमोदलाई उनकै घरबाट प्रहरी पक्राउ गरेको हो । दुवैजनाले बडायकको घाँटी रेटेर हत्या गरेको स्वीकार गरेको प्रहरीले जनाएको छ । टाउको र शरीर अलग गरिएको अवस्थामा शव गाडिएको भेटिएको हो । कृष्णपुर नगरपालिका८ रैकवार बिचवा घर भएका १९ वर्षीय बडायक २८ गते स्थानीयको विवाहमा सहभागी हुन वडा नम्बर ७ मा आएका थिए । त्यहाँ उनी आफ्नी प्रेमिकालाई भेट्न पुगेको र सोही क्रममा दुई युवकले पहिले कुटपिट गरेको र त्यसपछि बन्चरोले घाँटी रेटेर हत्या गरेको खुल्न आएको प्रहरीले जनाएको छ । पक्राउ परेका दुवैलाई जिल्ला प्रहरी कार्यालयको हिरासतमा राखिएको छ । हत्याका विषयमा आवश्यक अनुसन्धान अघि बढेको छ जिल्ला प्रहरी कार्यालयका प्रमुख एसपी दिनेश कुमार आचार्याका अनुसार प्रारम्भिक अनुसन्धान हेर्दा प्रेमिकाको विषयलाई लिएर युवकको हत्या गरेको देखिन्छ । हत्या गरेको स्वीकार गर्ने अयोध्या राना भने सुविलकी प्रेमिकाका पूर्व प्रेमी रहेको पनि प्रहरी अनुसन्धानमा खुलेको छ । अयोध्या रानाकै प्रारम्भिक बयानबाट यस्तो खुलेको प्रहरीको भनाइ छ । मृतकको शव सेती अञ्चल अस्पताल धनगढीमा राखिएको छ ।"
देवघाटमा अष्टधातुको शिवमूर्ति,"काठमाडौं : देवघाटमा अष्टधातुको शिवमूर्ति बनाइने भएको छ। तामा, पित्तल, चरेस, ढलोट, सुन, चाँदी, सिल्भर र सिसामिश्रित शिवमूर्ति ३० फिट अग्लो हुनेछ। त्यसमा सहयोग जुटाउन पशुपति क्षेत्रमा श्रीमद्भागवत ज्ञानमहायज्ञ आयोजना गरिएको छ। महायज्ञको आइतबार उद्घाटनसमेत गरियो। कार्यक्रममा पूर्वप्रधानमन्त्री झलनाथ खनालले सनातन धर्म संस्कृतिको संरक्षण गर्नुुपर्ने बताएका छन्। देवघाटधाम संरक्षण प्रतिष्ठान चितवनले आयोजना गरेको कार्यक्रममा उनले भने, सनातन दर्शनको संरक्षण गर्नुुपर्छ। यसका लागि राष्ट्रिय सहमतिका साथ बनाइएको संविधानले समेत हामीलाई क्षमता प्रदान गर्छ। यो राष्ट्रको समृद्धिका लागि पनि आवश्यक छ। खनालले देवघाट नेपालको मात्र नभई विश्वकै तीर्थस्थल भएको बताए। देवघाटमा बन्न लागेको अष्टधातुको मूर्तिले पर्यटन प्रवर्द्धनमा समेत सघाउने उनको विश्वास छ। नेपालको मध्यभागमा अवस्थित धार्मिक पर्यटकीय नगरी देवघाटधामलाई धार्मिक पर्यटनका रूपमा विकास गर्न अष्ट धातु मिश्रित भगवान् शिवको मूर्ति बनाउन लागिएको देवघाट संरक्षण प्रतिष्ठानका अध्यक्ष पर्यटन व्यवसायी केशव पाण्डेले बताए। हामीले अष्टधातु संकलनका लागि सबै भक्तमा आफूसँग भएका पुरानानयाँ भाँडाकुँडा संकलनका लागि अनुरोध गरेका छौं, उनले भने। अष्टधातुको विशाल मूर्ति निर्माणपछि देवघाट क्षेत्रले मुहार फेर्ने दाबी गरिएको छ। महायज्ञका प्रमुख वाचक ईश्वरकृष्ण महाराजले धार्मिक पर्यटनबाट पनि देशको समृद्धि सम्भव भएको बताए। पूर्वजका परम्परा बचाउने दायित्व सबैको भएको उनको भनाइ छ। नेपालमै चारधाम निर्माण गरेर धार्मिक पर्यटनबाट भारत भित्रिने अर्बौं रुपैयाँ नेपालमै रोक्न सकिने उनको भनाइ छ। पर्यटन सबै पक्षसँग जोडिने भएकाले धार्मिक पर्यटनको समेत महत्त्व भएको पर्यटन बोर्डका सदस्य दीपक महतले बताए। कार्यक्रममा महायज्ञका संकल्पकर्ता बालकृष्ण अर्याल, मदन मि श्र लगायतले धार्मिक पर्यटन प्रवर्द्धनमा जोड दिए। अष्टधातुको विशाल मूर्ति निर्माणपछि देवघाट क्षेत्रले मुहार फेर्ने पर्यटन व्यवसायी रमेश सिलवालको दाबी छ। अष्टधातुको विशाल मूर्तिका चारैतिर रमणीय बालमैत्री पार्क निर्माण, सशुल्क, निःशुल्क यात्री वि श्राम गृह र नारायणी नदी किनारमा बाँदर पार्क बनाउने आयोजकको लक्ष्य छ।"
बागमतीमा मोटरबोट,"मकवानपुर : बागमती नदीमा अब मोटरबोटबाट यात्रा गर्न पाइने भएको छ। रौतहटस्थित नुनथरमा नयाँ वर्ष २०७६ को पहिलो दिन आइतबार यसको परीक्षण सफल भएको छ। यो ठाउँ मकवानपुर, रौतहट र सर्लाहीको सिमानामा पर्छ। रौतहटको बागमती क्यान्टिन बजारबाट मकवानपुरको बागमती२ राईगाउँसम्म सात किलोमिटरमा मोटरबोट सञ्चालन गर्ने तयारी गरिएको हो। प्रतिमहिना २ लाख रुपैयाँ भाडा तिरेर ११ सिट क्षमताको मोटरबोट ल्याइएको छ। यसका लागि प्रतिनिधिसभाको अर्थ तथा विकास समिति सभापति कृष्णप्रसाद दाहालले पहल गरेका थिए। उनले निर्वाचन क्षेत्र विकास कोषबाट २० लाख रुपैयाँ विनियोजन गरेका छन्। बागमतीमा केही समयभित्रै व्यावसायिक रूपमा मोटरबोट सञ्चालनमा ल्याइनेछ, उनले भने, प्रदेश र स्थानीय सरकारसँगको सहकार्यमा निजी क्षेत्रले सञ्चालन गर्नेछ। नियमित सञ्चालनमा आए दुई घण्टाको यात्रा आधा घण्टामा छोटिने राईगाउँका उत्तम पौडेलले बताए। यसमा अब सरकारले ध्यान दिनुपर्ने मोटरबोट सञ्चालन उपभोक्ता समिति कोषाध्यक्ष अनिता बरालले बताइन्। मोटरबाटो सञ्चालनले यात्रामा सहजतासँगै पर्यटन विकासमा पनि टेवा पुग्नेछ, उनले भनिन्, यसको नियमित सञ्चालनको लागि हामीले सम्बन्धित निकायसँग पहल गरिरहेका छौं। उनका अनुसार बागमतीसहित सिन्धुलीको हरिहरपुर गाउँपालिका, रौतहटको चन्द्रनिगाहपुर र सर्लाहीको बागमती नगरपालिकाका स्थानीय लाभान्वित हुनेछन्। जलमार्गलाई थप विस्तार गरी पर्यटन प्रवर्धनसँग जोडिने सांसद दाहालले बताए। सरकारले सिधै सञ्चालन गर्न व्यवस्थापनमा झन्झट हुने भएकाले निजी क्षेत्रसँगको सहकार्यमा हामी नियमित सञ्चालन गर्नेछौं, उनले भने, परीक्षणबाट यात्रुको चापका आधारमा कतिवटा मोटरबोट नियमित सञ्चालन गर्ने भन्ने तय हुन्छ। एउटाको मूल्य १५ लाख रुपैयाभन्दा बढी पर्र्ने व्यवसायी सुरेन्द्र पाठकले बताए। ठूलो वर्षाबाहेक भदौदेखि जेठसम्म सुरक्षित रूपमा मोटरबोट सञ्चालन गर्न सकिने बागमती गाउँपालिका अध्यक्ष सर्केश घलानले बताए।"
जाजरकोटमा जलचर प्राणी मार्न प्रतिबन्ध,"जाजरकोट : नलगाड नगरपालिकाले आफ्नो क्षेत्रमा जलचर प्राणीलाई मार्न प्रतिबन्ध लगाएको छ। नगर भएर बग्ने ठुली भेरी, नलसिंहगाड र अन्य खोला तथा तलाउमा माछा लगायतका जलचर प्राणी मार्न प्रतिबन्ध लगाएको हो। केही दिनअघि बसेको नगरकार्यपालिकाको बैठकले बैशाख १ गतेदेखि असार मसान्तसम्म तीन महिनाका लागि माछा लगायतका जलचर प्राणी मार्न प्रतिबन्ध लगाएको नगरप्रमुख टेकबहादुर रावलले बताए। यतिवेला माछा र अन्य जलचर प्राणीले फुल पार्ने र सन्तान बृद्धि गर्ने समय भएकोले पारिस्थितिकीय प्रणालीलाई जोगाई राख्न यस्तो निर्णय गरिएको नगरप्रमुख रावलले बताए। जलचर प्राणी मार्न नपाइने निर्णय गरिएको यो पहिलो पटक हो। दैनिकजसो नदी, खोला, तालमा पासो हालेर, करेन्ट लगाएर, बिष हालेर, जाल हानेर माछा लगायतका जलचर प्राणी मार्दा लोप हुने खतरा बढेपछि माछा तथा अन्य जलचर प्राणीलाई जोगाउन यस्तो निर्णय गरेका हौं नगरप्रमुख रावलले भने,निर्णय विपरीत माछा तथा जलचर प्राणी मारेको पाइए कानुन बमोजिम कारवाही हुन्छ। तीन महिना पनि निर्णयमा पुर्नविचार गर्न सकिने उनको भनाई छ। नलगाड क्षेत्रका खोला तथा नदीमा पाइने असला जातका माछा निकै स्वादिलो हुन्छन्। नगरभित्रका विभिन्न नदी तथा खोलामा स्थानियले यतिवेला दैनिक एक क्वीन्टल बढी माछा मार्ने गरेका थिए। खोला तथा नदी आसपासका केही परिवार माछा मारेरै जीविका चलाउँदै आएका थिए। नगरपालिकाको यस्तो निर्णयले आफुहरु समस्यामा परेको ती परिवारले गुनासो गरेका छन्। नलगाड ७ दल्लीस्थित नलसिंहगाडको किनामा बस्दै आएका प्रजित बादीले आफुहरु बसौंदेखि माछा मारेरै परिवारको गुजरा चलाउँदै आएको बताए। माछा मार्न नपाए जहान केटाकेटी कसरी पाल्ने हो, उनले भने,यदि माछा मार्न बन्द गर्ने हो भने नगरले हामीलाई जीवन निर्वाहको लागि विकल्प पनि दिनु पर्छ। नगरभित्रका बादी समुदाय र अन्य गरी करीब दुई दर्जन परिवार माछा मारेरै गुजरा चलाउँदै आएका छन्।"
सेतो मच्छेन्द्रनाथको रथ हनुमानढोकामा,काठमाडौं :वर्षा र सहकालका देवता सेतो मच्छेन्द्रनाथको रथलाई आइतबार राति हनुमानढोका दरबार पुर्याइएको छ। असनबाट बेलुकी ५ बजे तान्न सुरु गरिएको रथ राति हनुमानढोका दरबारअघि पुर्याएपछि पूजा आराधना एवं दर्शन गर्न भक्तजनको भीड लागेको रथ व्यवस्थापन समितिका अध्यक्ष एवं कामपा वडा नं २५ का अध्यक्ष नीलकाजी शाक्यले जानकारी दिए। सोमबार बेलुकी ४ः३० बजे रथ तानेर लगन पुर्याइने छ। रथ लगन पुर्याएपछि आजै जीवित देवी कुमारीलाई पनि मच्छेन्द्रनाथको दर्शन गराउन लगिने कार्यक्रम रहेको उनले बताए। चैत्र शुक्ल नवमीका दिन दरबामार्गस्थित तीनधारा पाठशालाबाट रथयात्रा शुरु गरिएको हो। त्यस दिन रथलाई असनमा पुर्याइएको थियो। रथ असनमा पुर्याइएको राति नै राष्ट्रपति विद्यादेवी भण्डारीले सेतो मच्छेन्द्रनाथको दर्शन गरेकी थिइन्। प्राचीनकालदेखि नै सेतो मच्छेन्द्रनाथको रथ यात्रा असन पुर्याएपछि राष्ट्राध्यक्षले दर्शन गर्ने परम्परा छ । सोमबार दिउँसो २ः३० बजेसम्म हनुमानढोकामा पूजा एवं दर्शन गर्नका लागि रथ राखिन्छ। त्यसपछि रथ यात्रा सुरु गरी लगन पुर्याइनेछ। १७ औँ शताब्दीमा सुरु भएको रथ यात्रा काठमाडौँ उपत्यकाको प्राचीन सभ्यता मानिन्छ । रथ यात्राले धार्मिक सहिष्णुता र राष्ट्रिय एकतामा सहयोग पुग्ने समितिले जनाएको छ। वैशाख ३ गते रथ लगन टोलमा रहेको सेतो मच्छेन्द्रनाथकी आमा (माँ सीमा)लाई तीन पटक घुमाइन्छ। वैशाख ४ गते मच्छेन्द्रबहालस्थित मन्दिरमा प्रवेश गराएपछि यो जात्रा समाप्त हुन्छ । सेतो मच्छेन्द्रनाथको रथ तानेर रात्रि विश्राम गर्ने स्थलमा भक्तजनको भीड लाग्ने गर्छ। रथयात्रा गरेपछि वर्षा हुने र अनिकाल हटी सहकाल प्राप्त हुने धार्मिक विश्वास छ ।
मोरङमा पार्किङमा राखेको बसमा आगजनी,"विराटनगर : मोरङको उर्लाबारी नगरपालिका७ मालबाँसे पेट्रोल पम्प नजिकै पार्किङ गरेर राखेको बसमा सोमबार बिहान आगजनी गरिएको छ। केही दिनदेखि पार्किङ गरेर राखिएको ना ४ ख ४९ नम्बरको बसमा बिहान साढे ३ बजेतिर आगजनी गरिएको प्रहरीले जनाएको छ। आगो लगाइएको बस पेट्रोलपम्पबाट लगभग १० मिटर मात्रै टाढा थियो। आगोले जलेर बस पूर्ण रुपमा ध्वस्त भएको छ। घटनास्थलमा तत्काल प्रहरी परिचालन गरेर सतर्कता अपनाउँदै नियन्त्रणमा लिन सकिएका कारण आगो वरपर फैलन भने नपाएको इलाका प्रहरी कार्यालय उर्लाबारीका इन्सपेक्टर रामप्रसाद तिमल्सिनाले बताए। नजिकै पेट्रोल पम्प र घरहरु रहेका कारण बसमा लगाइएको आगोका कारण ठूलै जोखिम निम्तिएको थियो, तिमल्सिनाले भने, तत्काल दमकल र प्रहरीले आगो नियन्त्रणमा लिंदै अन्यत्र फैलिएर हुन सक्ने अन्य क्षतिलाई भने रोक्न सकियो। मोरङ प्रहरी प्रमुख एसपी मनोजकुमार केसीका अनुसार सर्लाहीको लालबन्दी घर बताउने अन्दाजी ३० वर्षीय रामहरि माझीले बसमा आगो लगाएका हुन्। तत्कालै माझीलाई नियन्त्रणमा लिइएको जानकारी उनले दिए। उनका अनुसार बसमा आगो लगाएर भाग्न लागेको अवस्थामा सिटी सफारी चालकहरुले देखेर खबर गरेका थिए। माझी केही समयदेखि उर्लाबारीको एउटा होटलमा काम गर्दै आएको खुलेको छ। मादक पदार्थ सेवन (मापसे) गरेर होटलबाट आइतबार साँझ निस्किएको र राति उनी त्यही बसमा गएर सुतेको पनि प्रहरीको प्रारम्भिक अनुसन्धानबाट खुलेको छ। रातभर बसमा सुतेका उनले आफूसँग बोकेको लाइटरको प्रयोग गरेर बिहान बसमा आगो लगाइदिएको एसपी केसीले बताए। होटल सञ्चालकले पनि माझी साँझ होटलबाट हिँडेपछि नफर्किएको र कहाँ गएको भन्ने बारेमा केही जानकारी नभएको प्रहरीलाई बताएका छन्। मापसे गरेर रातभर बसमै सुतेँ। बिहानपख ब्यूँझिदा जाडो भइरहेको थियो, माझीलाई उदृत गर्दै एक प्रहरीले भने, साथमा लाइटर बोकेको थिएँ। जाडो भएको रिसमा त्यही लाइटर बालेर बसमा आगो लगाइदिएँ। बस कसको हो भन्ने बारे पनि खुलिसकेको छैन। घटनाका बारेमा कोही कसैले जाहेरी दिइनसकेको प्रहरीले जनाएको छ। सम्बन्धित धनीबाट जाहेरी परेपछि कानुनी कारवाही अघि बढाउन थप अनुसन्धान सुरु गरिने प्रहरीले जनाएको छ।"
उत्तरी धादिङबाट ३० नाल भरुवा बन्दुक बरामद,"धादिङवेशी : उत्तरी धादिङस्थित रुवीभ्याली, गंगाजमुना र खनियावास गाउँपालिकाका विभिन्न स्थानबाट ३० नाल भरुवा बरामद गरिएको छ। प्रतिबन्धित नेत्रविक्रम चन्द विप्लव नेतृत्वको नेकपाले दुरुपयोग गर्ने आशंकामा सुरक्षा निकायले अवैधानिक भरुवा बन्दुक बरामद गरेको हो। प्रमुख जिल्ला अधिकारी भागिरथ पाण्डेको नेतृत्वमा शसस्त्र प्रहरी जिल्ला हेडक्वाटर धादिङवेशी र नेपाल प्रहरीको संयुक्त टोली रहेका अवैधानिक हातहतियार खोज्ने अभियान अन्तर्गत केही समयअघि उत्तरी धादिङ गएको थियो। समाजमा शान्ति सुरक्षा कायम गराउनको लागि गाउँगाउँमा राखिएका अवैधानिक हातहतियार र भरुवा बन्दुक सुरक्षा निकायलाई बुझाउनको लागि नेपाल प्रहरीलेसमुदाय प्रहरी साझेदारी कार्यक्रम मार्फत जनचेतनामुलक कार्यक्रम गर्दै आइरहेको छ। संकलन भएका भरुवा बन्दुकहरुमा रुवीभ्याली गाउँपालिकाबाट १० नाल, खनियाबास गाउँपालिकाबाट १६ नाल र गंगाजमुना गाउँपालिकाबाट ४ नाल रहेका छन्। अवैध हातहतियार र खरखजाना बुझाउने सम्बन्धी मन्त्रिपरिषद्ले गत फागुन २८ गते निर्णय गरेपछि जिल्ला प्रशासन कार्यालय धादिङले गत चैत १ गतेबाट हातहतियार बुझाउने ३५ दिने सूचना जारी गरेको थियो। उक्त समयमा हातहतियार बुझाएमा कुनै कारवाही नहुने र समयावधीपछि हातहतियार बरामद भएमा कानुन बमोजिम कारवाही हुने सुचना गाउँगाउँमा पुर्याएपछि अवैधानिक रुपमा लुकाएर राखिएका भरुवा बन्दुकहरु बरामद भएको जिल्ला प्रहरी कार्यलय धादिङका सूचना अधिकारी डिएसपी प्रकाश विष्टले जानकारी दिए। जिल्ला प्रहरी कार्यलय धादिङमा ल्याइएका ३० थान भरुवा बन्दुकहरु गत चैत्र २२ गतेपछि संकलन भएका हुन्। यसअघि गत चैत्र २१ गते उत्तरी धादिङको खनियावास गाउँपालिकाबाट मात्रै १६ थाल भरुवा बन्दुक संकलन गरिएको थियो। संकलन गरिएका बन्दुकमध्ये धेरैजसो बन्दुकहरु हाल प्रयोग गरिरहेको अवस्थामै रहेको धादिङका प्रहरी प्रमुख राजकुमार बैदवारले बताए। धादिङको उत्तरी क्षेत्र सुरक्षा संवेदनशीलताको हिसावले सवैभन्दा बढी असुरक्षित क्षेत्र मानिन्छ। पटकपटक ब्यक्ति हत्या समेत भएको उत्तरी धादिङमा गत स्थानीय निर्वाचनपछि मात्रै प्रहरीले खनियाबाँस र गंगाजमुनाबाट ३ अमेरिकन स्वचालित रिभल्वर र गोलीहरु बरामद गरि ६ जनामाथि मुद्दा चलाएको छ। गाउँमा भएका भरुवा बन्दुकहरु अपराधिक गतिविधिमा समेत प्रयोग हुने गरेकाले जनप्रतिनिधिमार्फत पनि अवैध हतियार सरकारलाई बुझाउन अपिल गरेको खनियावास गाउँपालिकाका अध्यक्ष रण बहादुर तामाङले बताए। उत्तरी धादिङमै पछिल्लो एक दशकमा स्थानीय युवाहरुबीच भएका विभिन्न घटनामा ७ जनाको हत्या भएको छ भने ती घटनामा संलग्न ३० जना धादिङ कारागारमा रहेका छन्। त्यस्तै जिल्ला अदातलले सजाय तोकेका १० जना ब्यक्तिहरु फरार छन्।"
सगरमाथामा ईको फ्रेण्डली शौचालय बनाउँदै चीन,"पैचिङ : नेपालले अप्रिलदेखि जुनसम्मका लागि ४५ दिने सगरमाथा सफाइ अभियान सुरु गरेको छ। आफ्नो तर्फको सगरमाथाको ७ हजार २८ मिटरको उचाइमा चीनले वातावरण मैत्री शौचालय बनाउने भएको छ। सिन्ह्वाका अनुसार ७ हजार २८ मिटरको उचाइ शिविर बाहेक ५ हजार २ सय, ५ हजार ८ सय र ६ हजार ५ सय मिटरको शिविरमा पनि शौचालय निर्माण गरिने छ। यी सबै शौचालय वसन्त सिजनको अन्तमा हटाइने छ। अप्रिलको आरम्भदेखि मे महिनाको अन्तसम्मको पर्वतारोहण अवधिलाई वसन्त सिजन भनिन्छ। यसैबीच चीनले केही फोहोर नछाड्ने सिद्धान्तलाई पछ्याउँदै यस पटक पनि वसन्त सिजनको अन्त्यमा सबै फोहोर तथा मानव मलमूत्र हटाउने वाचा गरेको छ। विभिन्न शिविरमा शौचालयको निर्माणबाट मानव मलमूत्र संकलन गर्न सजिलो हुने भन्दै ७ हजार ५०० मिटरभन्दा माथिको उचाइमा पर्वतारोहीले कम खाने र धेरै ऊर्जाको आवश्यक्ता हुने भएकोले शौचालय आवश्यक नभएको तिब्बत पर्वतारोहण संघका पदाधिकारीले बताएका छन्। यसैबीच नेपालतर्फको सफाइ अभियानमा सगरमाथा क्षेत्रमा वर्षौंदेखि उठाउन नसकिएका शवलाई पनि उठाइने भएको सम्बन्धित निकायले जनाएको छ। सगरमाथा सफाइमा दुई करोड ३२ लाख काठमाडौं : सरकारले यही अप्रिलदेखि जुनसम्म ४५ दिने सगरमाथा सफाइ अभियान सुरु गरेको छ। यो अभियानमा सगरमाथाबाट पाँच हजार र सरमाथाआसपासबाट पाँच हजार किलोग्राम फोहोर संकलन हुनेछ। अभियानका लागि दुई करोड ३२ लाख रुपैयाँ खर्च गर्ने गरी सगरमाथा हिमाल सफाइ अभियान सञ्चालन गरिएको पर्यटन विभागका महानिर्देशक डण्डुराज घिमिरेले बताए। उनले भने, नेपालको पर्वतारोहण पर्यटनको अन्तर्राष्ट्रिय छविलाई सुधार गर्न र यो क्षेत्रलाई स्वच्छ बनाउन सफाइ अभियान सुरु गरिएको हो। अभियानमा सरकारले निजी संघसंस्थासँग सहकार्य गरेको छ। यसका लागि सरकारले नेपाल पर्यतारोहण संघ, सगरमाथा प्रदूषण नियन्त्रण समिति, सगरमाथा राष्ट्रिय निकुन्ज मध्यवर्ती क्षेत्र, वन तथा वातावरण मन्त्रालय, नेपाल पर्यटन बोर्ड, खुम्बु पासाङल्यामु गाउँपालिका र नेपाली सेनासँग सहकार्य गरेर सफाइ अभियान सञ्चालन गर्नेछ। यो अभियानले सगरमाथा क्षेत्रमा रहेको र वर्षौंदेखि उठाउन नसकेका शवलाई पनि उठाइनेछ। सगरमाथाको पाँच हजार मिटर माथि ज्यान गुमाएका आरोहीका शव वर्षौंसम्म उठ्न सकेका छैनन्। सफाइ अभियान १२ औं अन्तर्राष्ट्रिय सगरमाथा दिवसको अवसरमा अप्रिलदेखि जुन महिनासम्म सञ्चालन गरिनेछ। बर्सेनि मनाइँदै आएको अन्तर्राष्ट्रिय सगरमाथा दिवस मे २९ का दिन संकलित फोहोरका साथ नाम्चेमा प्रदर्शन गरिनेछ। त्यसपछि नाम्चेमै फोहोर प्रशोधन गरिने र त्यसपछि बाँकी रहेको ठोस फोहोरलाई मात्रै काठमाडौं ल्याइने छ।"
सिडिओ कार्यालयमा कन्ट्रोल रुम !,भैरहवा : जिल्ला प्रशसान कार्यालय रुपन्देहीमा जिल्ला सुरक्षा सूचना केन्द्र स्थापना गरिएको छ। जिल्ला भरबाट सूचना संकलनमा सहजता ल्याउन तथा एकद्वार प्रणालीबाट सूचना संकलन गर्ने उद्देश्यले सूचना केन्द्रको स्थापना गरिएको हाे। प्रत्येक महिना नयाँ काम अभियान अन्र्तगत कार्यालयमा सुरक्षा सूचना केन्द्र स्थापना गरिएको छ। पुस महिनादेखि प्रत्येक महिना नयाँ काम गर्ने अभियान अन्तर्गत नयाँ बर्षको अवसरमा रुपन्देहीका निमित्त प्रमुख जिल्ला अधिकारी कल्पना घिमिरे नेपालले कार्यालयमा सुरक्षा सूचना केन्दका सुरक्षाकर्मीलाई मोवाईल हस्तान्त्रण गरेर सूचना केन्द्र (कन्ट्रोल रुम) को उद्घाटन गरिन्। गृह मन्त्रालय पछि नेपालमै पहिलो सूचना केन्द्रको स्थापना रुपन्देही प्रशासनले गरेको हो। कार्यालयले सूचना संकलनका लागि ९८५७०२०८२० नम्बर सहितको मोवाईल व्यवस्था गरिएको निमित्त प्रजिअ नेपालले जानकारी दिइन्। नागरिकले उक्त नम्बरमा सम्पर्क गरी कुनै पनि सूरक्षा सम्बन्धिका सूचना टिपाउन सक्ने छन्। उनले सूचना केन्द्रको स्थापना पछि सुरक्षालाई व्यवस्थीत र मर्यादीत बनाउन तथा सुरक्षा सम्बन्धी आएका सूचनालाई विश्लेशण गरी कार्यन्वयन गर्न सहयोग पुग्ने बताइन्।
केवलपुरे किसानको स्मरण : हलो जोतेर सनसनी,"धादिङ : कवि केवलपुरे किसानले २००६ सालमा केवलपुर लामीडाँडामा हलो जोतेर सनसनी मच्चाए। त्यस बेला बाहुनले हलो जोत्न हुँदैन भन्ने मान्यता व्याप्त थियो। उनै सर्जकको ९४ औं जन्मजयन्ती जन्मथलो केवलपुरमा मनाइएको छ। धादिङ सिर्जना प्रतिष्ठानले थाक्रे गाउँपालिकास्थित केवलपुरमा कार्यक्रम आयोजना गरेको थियो। काठमाडौंबाट आएका साहित्यकारले उनलाई किसानको आवाज कवितामार्फत मुखरित गर्ने जनकविका रूपमा सम्झिए। उहाँसँग मैले लामो समय उठबस गर्ने मौका पाएँ, साहित्यकार नरनाथ लुइँटेलले भने, एउटा निष्ठामा अडिग, जनताका मनमतिष्कबाट कहिल्यै नहट्ने र गरिबको आवाज लोकलय र झ्याउरे भाकामा बाहिर ल्याउने कविका रूपमा सम्झन्छु। बाहुनले पनि हलो जोत्न हुन्छ भन्ने सन्देश दिन उनी आफैं अघि सरेका थिए। काठमाडौंस्थित तीनधारा संस्कृत पाठशालामा पढ्दा उनी जयतु संस्कृतमका एक अभियन्ता बने। नागरिकशास्त्र, विज्ञान, अंग्रेजीलगायत विषय थप्नुपर्ने मागसहित विद्यार्थी आन्दोलित भएका थिए। अन्ततः त्यो राणाविरोधी आन्दोलनमा परिणत भयो। धेरै विद्यार्थीसँगै उनी पनि पाठशालाबाट निकालिए। भारतको वनारस पुगे। अध्ययनपश्चात् उनी नेपाल फर्किएर किसान आन्दोलनमा लागे। बाहुनले हलो जोत्न हुन्न भन्ने मान्यताको विरोधमा उत्रिए। हलो जोतेपछि उनी सामाजिक बहिष्करणमा परे। उहाँ किसानका कवि हुनुहुन्थ्यो, भाषाविद् एवं साहित्यकार डा गाउँले बलदेवले भने, उहाँका कविता किसानमा समर्पित हुन्थे। उहाँका कविताले क्रान्ति गर्न उक्साउँथ्यो। जन्मस्थलमा सालिक र पुस्तकालय बनाउने योजना गाउँपालिकाले बनाएको छ। नेपाली साहित्य र किसान आन्दोलनमा उहाँले पुयाएको योगदानलाई जीवन्त राख्न सालिक र पुस्तकालय स्थापना गर्दै छौं, गाउँपालिका अध्यक्ष रामकुमार आचार्यले भने। किसानको लेखनी गरिबका समस्या, सरकारी बेथिति र रुढिवादको चित्रण गर्दै सामाजिक जागरणतर्फ केन्द्रित पाइन्छ। उनका बाघ आयो, नेपाल नछो, समातेर पछार, छिःछिः, संघर्षको ठीक गर, बोको खस्यो, आँसुको पोखरीलगायत कविता संग्रह प्रकाशित छन्। केवलपुरेको आन्द्राभुँडी नामको सुन्ने कविता संग्रह पनि छ। उनी १९८३ मा जन्मिएका थिए। २०६८ असोज २२ गते उनको निधन भएको थियो। उनको खासनाम देवीप्रसाद पौडेल हो।"
महालेखा परीक्षकको प्रतिवेदन : शिक्षाको रकम खर्च भएन,"काठमाडौं : शिक्षा क्षेत्रमा राज्यले छुट्याएको रकमको सदुपयोग नभएकोमा महालेखा परीक्षकको कार्यालयले चिन्ता व्यक्त गरेको छ। महालेखाको प्रतिवेदनअनुसार शिक्षा, विज्ञान तथा प्रविधि मन्त्रालयअन्तर्गतका कुनै निकायले वार्षिक रूपमा छुट्याएको रकम खर्च गर्न सकेका छैनन्। रकम खर्च गर्ने निकायमध्ये धेरैले हिसाब राख्न सकेका छैनन्। महालेखाले शुक्रबार सार्वजनिक गरेको प्रतिवेदनअनुसार यसअघि पनि शिक्षामा यस्तै प्रवृत्ति रहेको थियो तर सुधारका लागि मन्त्रालय सफल भएको छैन। उसको ५६ औं प्रतिवेदनमा मन्त्रालय तथा मातहतका निकायलाई अनुदानबापत दिएको रकमको अनुगमन भएको छैन। विद्यालयका भवन निर्माण तथा मर्मत सुधारका काम समयमा भएको छैन। बाँकी रकम सम्बन्धित निकायमा फिर्ता भएको छैन। यो वर्ष विदेशी शिक्षण संस्थाको सम्बन्धनमा सञ्चालित ८७ संस्थामध्ये ८४ वटाले मन्त्रालयलाई नवीकरण शुल्क तिरेका छन्। बाँकीले नवीकरणसमेत गरेका छैनन्। यसतर्फ मन्त्रालयले चासो दिएको छैन। ती संस्थाले गरिब र जेहेन्दार विद्यार्थीलाई दिनुपर्ने छात्रवृत्ति पनि उपलब्ध गराएका छैनन्। यसबारे अनुगमन गर्न मन्त्रालयलाई महालेखाले सुझाव दिएको छ। निजी लगानीमा सञ्चालित यस्ता शिक्षण संस्थामध्ये स्वदेशी लगानीको भए कुल विद्यार्थीको १० प्रतिशत र विदेशी लगानीको भए २० प्रतिशतलाई छात्रवृत्ति दिनुपर्ने व्यवस्था छात्रवृत्ति ऐन २०२१ तथा विदेशी शिक्षण संस्थाको सम्बन्धनमा उच्च शिक्षा सञ्चालन गर्ने सम्बन्धी निर्देशिका २०५९ मा छ। शिक्षाविद् डा विनय कुशियतले भने, शिक्षामा देखिएको सबैभन्दा ठूलो समस्या सुशासनको हो। मनपरी खर्च गर्ने तर जिम्मेवारी नलिने प्रवृत्तिका कारण यो समस्या आएको हो। उच्च शिक्षा अध्ययन गर्न विदेश जान चाहने विद्यार्थीलाई परामर्श दिन खुलेका शैक्षिक परामर्श व्यवसायीविरुद्ध परेका उजुरीमाथि पनि मन्त्रालयले छानबिन गरेर आवश्यक प्रक्रिया अघि बढाएको छैन। मन्त्रालयमा एक वर्षमा यस्ता १३ उजुरी परेका छन। मन्त्रालय मातहतका ११ वटा निकायअन्तर्गत ३ अर्ब ३७ करोड ४० लाख ५३ हजार रुपैयाँ रकम खर्च भएको छैन। आर्थिक कार्यविधि नियमावली २०६४ अनुसार फ्रिज नहुने भनी तोकेबाहेकका रकम खर्च नभएमा सञ्चिती कोषमा दाखिल गर्नुपर्ने हुन्छ। उक्त रकम दाखिल नभएकोमा महालेखाले चिन्ता जनाएको छ। मापदण्डविपरीत शुल्क असुल गर्ने संस्थागत विद्यालयलाई कारवाही नभएको, मन्त्रालयले विद्यालयलाई पर्याप्त आधारबेगर बढी निकासा दिएको, विद्यालय भवनलगायत अन्य पूर्वाधार निर्माण समयमै नगरेको, विभिन्न विश्वविद्यालयले सम्बन्धन दिएका क्याम्पसको प्रभावकारी अनुगमन नभएको जस्ता समस्या औंल्याइएको छ। प्रतिवेदनअनुसार अहिले शिक्षामा ७ अर्ब १४ करोड २६ लाख ९० हजार बेरुजु छ। मन्त्रालयअन्तर्गत १ सय १२ निकाय छन्। ती सबैमा गरेर ७ अर्ब २२ करोड ४३ लाख ७५ हजार बेरुजु देखिएको प्रारम्भिक प्रतिवेदन महालेखाले तयार गरेको थियो। प्रतिवेदनपछि मन्त्रालयले ८ करोड १६ लाख ८५ हजार रुपैयाँ फस्र्यौट गरेको थियो। बेरुजुमध्ये १५ करोड ८९ लाख ३१ हजार पेस्की रकम रहेको प्रतिवेदनमा उल्लेख छ। मन्त्रालयअन्तर्गत रहेका २ सय ९ संगठित संस्थातर्फ ४ अर्ब ९० करोड ३४ लाख ८८ हजार बेरुजु देखिएकोमा प्रारम्भिक प्रतिवेदन उपलब्ध गराएपछि ७८ करोड ८७ लाख ५१ हजार रुपैयाँ फस्र्यौट भएको छ। ती सबै संस्थाअन्तर्गत अहिले ४ अर्ब ११ करोड ४७ लाख ३७ हजार रुपैयाँ बेरुजु रहेको महालेखाले जनाएको छ। सबै समस्या समाधानका लागि दण्ड र जवाफदेहिताको व्यवस्था गर्नुपर्छ। यसको नेतृत्व मन्त्रालयले लिनुपर्छ। होइन भने शिक्षामा विकराल समस्या आउन सक्छ, कुशियातले भने। मन्त्रालय र मातहत निकायका लागि यो वर्ष चालु खर्चतर्फ १ खर्ब २६ अर्ब ३३ करोड ७५ लाख र पुँजीगततर्फ ४० करोड ८० लाख गरि १ खर्ब २६ अर्ब ७४ करोड ५५ लाख रुपैयाँ विनियोजन भएको छ। महालेखाले यो वर्ष मन्त्रालयमातहतका संगठित संस्था, समिति र अन्य संस्थासमेत ३ सय ६१ संस्थाको लेखापरीक्षण गरेको थियो। शिक्षा आयोगको प्रतिवेदन कार्यान्वयन गर्न विद्यार्थीको दवाव शिक्षाको बेरुजु ७ अर्ब १४ करोड"
सुँगुर किच्ने परम्परा छोडेर गजपूजामा होमियो हात्तीसार ! (फोटो),"बर्दिया : ठाकुरद्वाराको हात्तीसारमा रहेका हात्ती (गज)पूजा सम्पन्न गरिएको छ। जैविक विविधताको संरक्षण गर्दै मानववन्यजन्तुबीच सह अस्तित्व कायम राख्न वन्यजन्तु सप्ताहका अवसरमा गजपूजन गरिएको हो। एक दशकअघि हात्तीसार क्षेत्रमा दशैंका अवसरमा हात्तीबाट सुँगुर कुल्चाउने परम्परा थियो। एउटा जीवबाट अर्को जीव हत्या गरिनु उपयुक्त नभएकाले सुँगुर कुल्चाउने परम्परा छाडी हात्ती फुटबल प्रतियोगिता सुरुवात गरिएको पूजाका आयोजक तथा चोरी शिकार नियन्त्रण युवा परिचालन अभियानका अध्यक्ष हेमन्त आचार्यले बताए। बर्दियामा रहेको एसियाकै ठूलो हात्ती राजागज निकुञ्जबाट हराएको सम्झनामा काठको हात्ती बाध्ने स्तम्भ(खमारी) स्थापना गरी हात्ती मेलासँगै पूजा गर्ने परिपाटी सुरु गरिएको हो आचार्यले भने,यसले समुदायको हात्ती प्रतिको दृष्टिकोणमा समेत सकारात्मक सोचको विकास गरेको छ। हात्ती मेला तथा पूजाका माध्यमबाट जैविक विविधताको संरक्षणसँगै पर्यटन प्रर्वद्धन हुँदै पर्यटनमा समेत टेवा पुगेको उनको भनाई छ। चोरी शिकार नियन्त्रण युवा परिचालन अभियानका युवाहरुले आयोजना गरेको हात्ती मेला तथा पूजा हेर्न हात्तीसारमा स्वदेशी तथा विदेशी पर्यटकहरु आएका छन्। पूजाका क्रममा हात्तीलाई फलफूल, उखु लगायतका भोजन गराईएको छ। हात्तीसार क्षेत्रमा हात्तीले धेरै नोक्सान गर्न थालेपछि गुरुवा बोलाएर हात्ती पूजा गर्न थालिएको वानुगाउँका गुरुवा चिन्कु थारुले बताए। हामीले गणेश भगवानको रुपमा वनदेवी र हात्ती पूजा गर्न थालेपछि हात्तीले सताउन छाडेको छ उनले भने। थारु समुदायको बसोवास रहेको उक्त क्षेत्रमा गुरुवा मार्फत पूजापाठ गरेपछि अशान्ति मेटिने जनविश्वास रहिआएको छ। गुरुवा थारुले थपे, हामीलाई अभियानका युवाहरु, निकुञ्ज लगायत सरोकारवालाहरुले पूजा गर्न अनुरोध गरेपछि वनदेवी र हात्तीको संयुक्त पूजा गरेका हौं। हात्तीको पूजा गर्न थालेपछि मानववन्यजन्तु बीचको द्वन्द्व कम भएको विश्वास उनको छ। वन्यजन्तु सप्ताहका अवसरमा आयोजित हात्ती मेला तथा पूजाले मानव र वन्यजन्तुबीच प्रेम बढाएको बर्दिया राष्ट्रिय निकुञ्जका प्रमुख संरक्षण अधिकृत अणनाथ बरालले बताए। यसले मानव वन्यजन्तु विच सहअस्तित्व कायम गर्न मद्दत पुगेको छ। कार्यक्रमले यस क्षेत्रको पर्यटन प्रर्वद्धनमा समेत टेवा दिएको छ। यस्ता कार्यक्रमलाई निरन्तरता दिनुपर्छ उनले भने।"
"१०० मा थरीथरी सन्देश, बाबुआमाको झगडादेखि आत्महत्याका सूचनासम्म","काठमाडौं : प्रहरीको कन्ट्रोल नम्बर १०० मा अपरिचित मोबाइल नम्बरबाट एउटा सन्देश आयो। सन्देशमा लेखिएको थियो, सर मेरो मम र ड्याड फाइट गरिरहनुभएको छ। छिटो आउनुस्। प्रहरीले सन्देशमा उल्लिखित नम्बरमा फोन गर्दा सीतापाइलामा एक दम्पती झगडा गरिरहेको पत्ता लाग्यो। र तत्कालै स्वयम्भूको कन्ट्रोल रुम भेहिकल (सीआरभी) टोलीलाई पठाएर समस्या समाधान गरियो। अर्को सन्देश धम्कीबारे थियो। धम्की दिने व्यक्तिको नम्बर राखेर सन्देशमा भनिएको थियो, यो नम्बरको मान्छेले मलाई दबाब धेरै दियो। अनुसन्धान गर्नुहोला। प्रहरीले बुझ्दा नुवकोटमा भएको घटना रहेछ। जिल्ला प्रहरी कार्यालय नुवाकोटको प्रहरीलाई घटनाबारे जानकारी गराएर धम्की दिने व्यक्तिलाई सचेत गराइयो। अर्को डरलाग्दो सन्देश गत मंसिर २८ गते आएको थियो। सन्देशमा प्रहरीलाई सम्बोधन गरेर आत्महत्या गर्न लागेको उल्लेख थियो। तत्कालै महानगरीय प्रहरी अपराध महाशाखाले म्यासेज आएको नम्बरको लोकेसन ट्र्याक गर्यो। र विराटनगरको ट्राफिक चोकबाट आएको पत्ता लाग्यो। प्रहरी प्रधान कार्यालयको परिचालन कक्षबाट असई कला पण्डितलाई फोन गरेर घटनाबारे बुझ्न लगाइएको थियो। उल्लिखित सन्देश प्रहरीको १०० नम्बरमा आएका हुन्। असोजदेखि १०० मा सर्वसाधारणको सन्देश लिन सुरु गर्ने भनिए पनि मंसिरमा मात्र त्यसको औपचारिक उद्घाटन गरिएको थियो। महानगरीय प्रहरी कार्यालय रानीपोखरीमा यस्ता सन्देश हेर्न छुट्टै डेस्क स्थापना गरिएको छ। मंसिरदेखि १०० मा ४० हजार ५ सय ३५ वटा सन्देश आएका छन्। सन्देशमा कोहीले तुरुन्त सुरक्षा चाहिएको, सार्वजनिक बसले सम्बन्धित स्थानमा नरोकिदिएको, होटलको होहल्ला, मोटरसाइकल, मोबाइल चोरी भएको, महिला हिंसाका घटना, जुवातास खेलेको, शव फेला परेको, ट्याक्सी मिटरमा जान नामानेकोलगायत विषय उल्लेख छन्। १०० नम्बरमा सन्देश आउने व्यवस्था भएपछि धेरै अपराधका घटनाबारे सूचना पाएको महानगरीय प्रहरीका प्रवक्ता एसएसपी श्यामलाल ज्ञवालीले बताए। उनका अनुसार केही सन्देश भने झुटा छन्। झगडा भयो भनेर सन्देश आउँछ। तर प्रहरी पठायो, केही भएको हुँदैन, ज्ञवालीले भने, झुटा सन्देश पठाउनेलाई हामीले सचेत पनि गराएका छौं। सत्य सूचनामा प्रहरी कारबाही प्रभावकारी भएको उनको दाबी छ। सेवाग्राहीले पठाएको सन्देश जस्ताको तस्तै सम्बन्धित प्रहरी कार्यालय प्रमुखलाई पठाउन पाइएकाले सेवाग्राहीले सक्दो छिटो सेवा पाउँदै आएका छन्।"
कुटपिटबाट सुनसरीमा ७५ बर्षे बृद्धको मृत्यु,धरान : सुनसरीमा कुटपिटबाट ७५ बर्षका बृद्धको मृत्यु भएको छ। भोक्राहा नर्सिङ गाँऊपालिका३स्थित सर्बैया टोलमा आइतबार राती कुटपिट हुँदा जागेश्वर मण्डलको मृत्यु भएको हो। पुरानो रिसिविका कारण स्थानिय २९ वर्षे शंकर मण्डल र २५ वर्षे बुदु मण्डलको कुटपिटबाट जागेश्वरको मृत्यु भएको सुनसरीका प्रहरी प्रमुख एसपी राजन अधिकारीले बताएका छन्। एसपी अधिकारीका अनुसार कुटपिटबाट जागेश्वरको घटनास्थलमै मृत्यु भएको हो। हत्यामा संलग्न दुबै जनालाई पक्राउ गरी घटनाबारे अनुसन्धान सुरु गरिएको समेत एसपी अधिकारीले बताए।
पञ्चेबाजा संरक्षण गर्दै डोटीका स्थानीय तह,"डोटी : पछिल्लो समयमा हुड्के तथा पञ्चेबाजा लोप हुँदै गइरहेका छन्। तर, महेश दमाई भने हुड्केली तथा पञ्चेबाजालाई व्यवसायीक रुपमा अगाडी बढाउने काममा लागि परेका देखिन्छन्। हुड्केली तथा पञ्चेबाजाको संरक्षण तथा व्यवसायीकरण गर्ने उद्देश्यका साथ डोटीमा महेश जस्तै अन्ये युवाहरु पनि लागि रहेका छन्। उनिहरुको काममा स्थानीय तहले समेत साथ र सहयोग गरिरहेका छन्। केआईसिंह गाउँपालिका५ ले परम्परागत लोक संस्कृति संरक्षण तथा विकास तालिम संचालन गर्दै वडामा रहेका दलित परिवारले अंगाल्दै आएको परम्परागत हुड्के तथा पञ्चेबाजालाई व्यवसायीकरण तथा संरक्षण गर्नमा युवालाई सहभागि गराएको छ। हुड्केली तथा पञ्चेबाजाको संरक्षण तथा व्यवसायीकरणका लागि १५ दिनसम्म तालिम संचालन गरिएको थियो। तालिममा विशेषगरी हुड्केली तथा पञ्चेबाजाको संरक्षण कसरी गर्न सकिन्छ भन्ने कुरामा जोड दिइएको सहभागिले बताए। परम्परागत लोक संस्कृति संरक्षण तथा विकास तालिमको समापन गर्दै गाउँपालिकाका अध्यक्ष लोकेन्द्र शाहीले आफ्नो लोक संस्कृति तथा परम्परा लोप भइरहेका बेला गाउँपालिकाले तीनको संरक्षणका साथै ब्यवसायिक बनाउन तालिम संचालन गरेको बताए। तालिममा सो क्षेत्रका १५ जना दलित युवाहरुको सहभागिता रहेको थियो। तालिमका लागि दुई जना प्रशिक्षक बाहीरबाट ल्याइएको थियो। वडा५का वडाअध्यक्ष रामचन्द्र राणाले डोटेली संस्कृति आफैमा लोकसंस्कृतीको धनी भएपनि पछिल्लो समय लोप हुदै गएको प्रति चिन्ता ब्यक्त गरे वडाअध्यक्ष राणाले दलित जातीले परम्परागत रुपमा अंगाल्दै आएको हुड्के र पञ्चेबाजालाई ब्यावसायीक रुपमा अघि बढाई स्वरोजगारमूखि बनाउन वडा कार्यालयले लगानी गरेको बताए। उनले आगामी दिनमा त्यसका लागि थप लगानी गर्ने समेत प्रतिबद्धता गरे। दलित संघ डोटीका अध्यक्ष लाल बहादुर बिकले दलितहरुले आत्मनिर्भर हुन जरुरी रहेकोमा जोड दिए। बिकले दलितहरुका हक अधिकार र मौलिक संस्कृतिको संरक्षणका लागि संबैधानिक अधिकार दिएकोले त्यसको सदुपयोग गर्नु पर्ने बताए।"
झापामा मोटरसाइकल दुर्घटना हुँदा एकको मृत्यु,बिर्तामोड : झापाको कमल गाउँपालिका स्थित गेउरीयामा दुई मोटरसाइकल एकआपसमा ठोक्किँदा एकजनाको मृत्यू भएको छ भने दुईजना घाइते भएका छन्। आइतबार राती कमल गाउँपालिका ६ स्थित भित्री सडक खण्डमा पाडाजुगीबाट दक्षिणतर्फ जाँदै गरेको मे १० प ६८५१ नम्बरको मोटरसाइकल र बिपरित दिशाबाट आउँदै गरेको मे ४ प १६५८ नम्बरको मोटरसाइकल एक आपसमा ठोक्किएको थियो। दुर्घटनामा घाइते भएका मे ४ प १६५८ नम्बरको मोटरसाइकल चालक कमल गाउँपालिका ६ का २१ वर्षिय प्रवीण राजवंशीको उपचारका लागि दमक स्थित लाईलाईन अस्पताल लैजाने क्रममा बाटोमा नै मृत्यू भएको जिल्ला प्रहरी कार्यालय झापाले जनाएको छ। सोही मोटरसाइकलमा पछाडि बसेका मनोज शाह र मे १० प ६८५१ नम्बरको मोटरसाइकल चालक कमल गाउँपालिका ४ को लोकेश ठटाल घाइते भएका छन्। घाइते दुवैको दमक स्थित लाईलाईन अस्पतालमा उपचार भइरहेको र दुवै सवारी साधन प्रहरीको नियन्त्रणमा रहेको जिल्ला प्रहरी कार्यालय झापाका प्रहरी प्रवक्ता महेन्द्र कुमार श्रेष्ठले बताए।
"आज जुडशीतल पर्व मनाइँदै, प्रदेश २ मा सार्वजनिक बिदा","सिरहा : प्रत्येक वर्षको बैशाख २ गते मधेशका जिल्लाहरुमा जुडशितल पर्व मनाउने गरिन्छ। आजको दिन बिहानैदेखि गाउँगाउँमा आफुभन्दा सानाको शिरमा(टाउको) जल थपथपाएर आर्शीवाद दिने गरिन्छ। बुबाआमा, गुरु, मान्यजन एवम् जेष्ठ सदस्यले आफूभन्दा सानाको शिरमा जल रालेर आर्शीवाद दिँदै पर्व मनाउन आज पनि सुरु भइसकेको छ। वर्षभरि शितलता, सुख, समृद्धि, शान्ति, दीर्घायु एवम् उत्तरोत्तर प्रगति होस् भन्ने ठुलाबडा एवम् जेष्ठ सदस्यले आफूभन्दा सानालाई आशीर्वाद दिने गर्छन्। आजका दिन रुखविरुवामा पानी हाल्नुको साथै खेतबारीमा मलजल गर्ने परम्परा छ। सूर्यको तापबाट आकुलव्याकुल मानव लगायत रुखविरुवालाई शीतलता प्रदान गर्नु यस पर्वको मूल उद्देश्य हो। नयाँ वर्षमा जल सिँचित गर्दा बालबालिकाको मस्तिष्क शीतल हुने र वर्षभरि नै उसले राम्रो काम गर्ने जनविश्वास रहेको छ। आजैका दिन केही स्थानमा हिलोपानी पनि खेल्ने गरेका छन्। घरघरमा विशेष परिकार बनाएर खाने चलन छ। सिरहाको लक्ष्मीपुर पतारी, पकडीयागढ र सदरमुकाम सिरहामा मेला आयोजना हुने गरेका छन्। जुडशीतल पर्व मनाउन प्रदेश २ सरकारले सार्वजनिक बिदासमेत दिएको छ।"
छात्रा शिक्षा कोषको विजोग : ४७ करोड मन्त्रालयमै अलपत्र,"काठमाडौं : सामूदायिक विद्यालयमा अध्ययनरत छात्राको पढाईमा सहयोग गर्ने उद्देशयले शिक्षा मन्त्रालयले संकलन गरेको ४६ करोड ८६ लाख ६ हजार रुपैंया अलपत्र परेको छ। खर्च गर्ने कार्यविधि बन्न नसक्दा उक्त रकम मन्त्रालयमै अलपत्र परेको हो। संसदको सार्वजनिक लेखा समितिले तत्काल कार्यविधि बनाएर खर्च गर्न २०७२ माघमा निर्देशन दिएपनि मन्त्रालयले मानेको छैन। मन्त्रालयले भने कार्यविधि बन्ने प्रक्रियामा रहेको भन्दै आलटाल गरिरहेको छ। महालेखा परीक्षक कार्यालयको प्रतिवेदनले पनि उक्त रकम खर्च गर्न सुझाव दिएको छ। दुर्गम क्षेत्रका बालबालिकाहरु आर्थिक समस्याका कारण विद्यालय जानबाट बञ्चित रहेको समाचारहरु सार्वजनिक भइरहँदा मन्त्रालयमै भने यति धेरै रकम अलपत्र पर्नुले सार्वजनिक शिक्षाको व्यवस्थापनप्रति राज्य अनुदार रहेको स्पष्ट हुन्छ। महालेखा नियन्त्रणका कार्यालयले शुक्रबार सार्वजनिक गरेको प्रतिवेदन अनुसार यो वर्ष छात्रवृत्ति वितरण गर्न बुढानिलकण्ठ स्कुललाई ५ करोड ५ लाख, पोखराको गण्डकीबोर्डिङ्ग स्कुललाई एक करोड ५० लाख र अन्य २ संस्थालाई ११ लाख गरी ७ करोड ११ लाख अनुदान निकासा दिएको छ। मन्त्रालयले छात्रवृत्ति अनुदान सम्बन्धमा नीति तर्जुमा नगरी पटके निर्णयको आधारमा निकासा गर्दै आएको छ। मन्त्रालयले प्रदान गरेको रकमबाट ती विद्यालयसंस्थाले छात्रवृत्ति वितरण गरे नगरेको सम्बन्धमा अनुगमन पनि नगरेको प्रतिवेदनले औंल्याएको छ। यस्ता थुपै्र संस्थालाई छात्रवृत्ति तथा अन्य सहयोगको नाममा एक वर्षको अवधिमा करोडौं रुपैंया मन्त्रालयले दिएको छ। तर, रकम निकासाको लागि कुनै मापदण्ड बनाएको छैन। पटके निर्णयको आधारमा रकम दिने गरेपनि यसरी दिइएको रकम उद्देश्य अनुसार खर्च भएको छ वा छैन भन्ने विषयमा मन्त्रालयले प्रभावकारी अनुगमन गर्न सकेको छैन। रकम लैजाने संसथाहरुले पनि रकम खर्च गरेको विवरण झल्कने गरि प्रतिवेदन मन्त्रालयमा बुझाएका छैनन्।"
