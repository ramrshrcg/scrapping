शीर्षक,विवरण
हत्यारालाई हदैसम्मको कारबाही गर,"राजनीतिक आड पाएपछि तस्करहरू जस्तोसुकै घिनलाग्दो काम गर्न पनि पछि पर्दैनन्। राजनीतिकै अडेस लागेर चुरेमा खोला र पहाडको अवैध दोहन भइरहेको छ। यसबारे दिनहुँ समाचार प्रकाशित हुँदा पनि प्रहरीप्रशासन मूकदर्शक बनेर बस्ने गर्छ। खोलामा बालुवा र गिटी चोरेर रातारात धनी भएकाहरूको प्रतिकार स्थानीयले गर्दा पनि प्रहरीप्रशासन मौन रहनुको कारण के हो ? जबकि स्थानीय निकायको अनुमति नलिईकन कसैले पनि गिटी, बालुवा र ढुंगा उत्खनन गर्न पाइँदैन। त्यसमाथि चौकीनजिक अवैध उत्खनन भइरहँदा पनि प्रहरीले किन देखेन ? आफ्नो घरखेत नै बाढीको चपेटामा पर्ने भएपछि विरोधमा उत्रेका एक युवाले तस्करहरूले कर्तव्य गरी पासविक हत्या गरे। यी तस्करहरूलाई हत्या गर्ने आँट कहाँबाट आयो ? विगतमा स्थानीयले गरेको प्रतिरोधमा प्रहरी प्रशासन मौन नबसेको भए यसरी नागरिकले अनाहकमा ज्यान गुमाउनुपर्ने थिएन। चुरे भावर क्षेत्रमा भइरहेको अवैध उत्खननको विरोध धनुषाको मिथिला नगरपालिका ५ का दिलिप (ओमप्रकाश) महतोले दुई वर्षदेखि गर्दै आइरहेका थिए। उनको आन्दोलनबाट त्रसित क्रसर डन र माफियाले दिलिपलाई ज्यान मार्ने धम्की दिँदै आएका थिए। शुक्रबार बिहान चार बजे बालुवा चोर्दै गरेको ट्रिपर समात्न गएका उनलाई चुरियामाई बालुवा प्रशोधन उद्योगका मालिक विपिन महतोले हत्या गराए। प्रहरीले हत्यामा संलग्न तीनजनालाई नियन्त्रणमा लिएको छ। हत्याराको माथिल्लो नेतासम्म पहुँच भएका कारण भोलि मुद्दा कमजोर नबनाउलान् भन्न सकिन्न। कर्तव्य गरी भएको यस्तो हत्यालाई सवारी दुर्घटनामा रूपान्तरण गरी तस्करहरूलाई उन्मुक्ति दिने सम्भावना उत्तिकै छ। किनभने अवैध क्रसर उद्योगबाट आएको अवैध रकम तलदेखि माथिसम्म वितरण गरी सबैलाई भागशान्ति पुर्याएकै कारण तराई र चुरे क्षेत्रमा बालुवा, गिटी र ढुंगा तस्करी मौलाइरहेको छ। महतोको हत्या भएलगत्तै उनको लास विनामुचुल्का त्यहाँबाट हटाइएको छ, जुन शंकास्पद छ। घटनाको प्रकृति अध्ययनै नगरी हतारहतारमा लास उठाउनु संयोग मात्र किमार्थ हुन सक्दैन। स्थानीय पटकपटक विरोध गर्दा पनि कतैबाट सुनुवाइ नहुनले क्रसर डनलाई राजनीतिक संरक्षण प्राप्त भएको पुष्टि हुन्छ। देशमा भएका ठूलाठूला अपराधमा राजनीति जोडिने गरेको छ। राजनीतिक अपराधीकरणमा गइरहेका बेला त्यही नियति धनुषाका ती युवा महतोले भोग्नुपरेको हो। निश्चय पनि आम सर्वसाधारण संगठित हँुदैनन्। यो प्रकृतिको फाइदा उठाएर तस्करहरूले संगठित रूपमा अवैध उत्खनन गर्ने गर्छन्। कसैले छिसिक्क बिगो गरिहालेमा तत्काल पक्राउ गरेर कारबाही गर्न तम्सिने प्रहरी आफ्नै आँखाअगाडि भएको बालुवा चोरीनिकासी किन देख्दैन ? महतोको हत्याप्रकरणले तस्करको जालो गृह मन्त्रालयसम्म पुगेको देखिन्छ। कुन नेताको आड र संरक्षणमा यस्तो चोरी कार्य भइरहेको छ ? यसको जवाफ गृहमन्त्रीले दिनुपर्छ। देशको प्राकृतिक सम्पत्ति लुट्नेले कहिलेसम्म राजनीतिक संरक्षण पाइरहने ? सरकारले राष्ट्रपति चुरे संरक्षण कार्यक्रममा करोडौं रुपैयाँ खर्च गर्दै आएको छ। चुरे संरक्षण नभए तराईमा ठूलो प्राकृतिक विपत्ति आउने भएकाले यसतर्प संस्थागत रूपमै संरक्षण गर्नुपरेको हो। तर कार्यक्रम लागू गर्दैमा चुरे संरक्षण हुँदैन। चुरेबाट अवैध तरिकाले गिटी, बालुवा, ढुंगा आदिको उत्खनन भइरहेको छ। प्रहरी प्रशासनसँग मिलेमतो गरी दलका नेताहरूसँगको आडभरोसाबाट दोहन भइरहेको कसैबाट लुकेको छैन। महतो हत्यालाई गम्भीर र मानवताविरुद्ध अपारधकार्यका रूपमा लिएर दोषीलाई कडाभन्दा कडी कारबाही गर्नुपर्छ। आइतबार राष्ट्रियसभाको बैठकमा सांसदहरूले यो घटनाको भत्र्सना र दोषीमाथि कारबाही माग गरेका छन्। अन्य दलहरू मौन छन्। देशका अन्य स्थानमा पनि संगठित रूपमा र यसैगरी राजनीतिक नेताका आडभरोसामा नदी, पहाड दोहन कार्य भइरहेको छ। विरोध गर्नेहरूले दिलिप महतोको नियति भोग्नुपर्ने भय पनि उत्तिकै छ। विधिको शासन लागू गर्छु भनेको यो सरकारले यसको जगसम्म गएर यस्तो अपराधलाई निर्मूल गर्न सक्नुपर्छ।"
सामाजिक सुरक्षामा १ खर्ब ८३ अर्ब : २४ प्रतिशत जनसंख्या मात्र लाभान्वित,"काठमाडौं : तुलनात्मक रूपमा अत्यधिक बजेट छुट्टयाइएको सामाजिक सुरक्षा तथा संरक्षणका कार्यक्रमबाट लाभान्वित जनता एक चौथाइभन्दा कम छन्। यस्ता कार्यक्रमका लागि छुट्टयाइएको बजेट एक खर्ब ८३ अर्ब (कुल बजेटको १२ प्रतिशत) छ। तर, त्यसबाट लाभान्वित हुने जनसंख्या ८० लाख ४० हजार मात्रै पुग्ने राष्ट्रिय योजना आयोगको अध्ययनले देखाएको छ। सामाजिक सुरक्षामा खर्च हुने मध्ये मुख्य शीर्षकमा वृद्ध, एकल महिला, सीमान्तकृत समुदायलाई दिइने भत्ता वार्षिक ४५ अर्ब रुपैयाँ नाघेको छ। निवृत्तिभरण, उपदानलगायत हुने खर्च वार्षिक ६५ अर्ब रुपैयाँ नाघिसकेको छ। यस्तै, स्वास्थ्य बिमा कार्यक्रमअन्तर्गत वार्षिक १० अर्ब रुपैयाँभन्दा बढी खर्च हुने गरेको छ। सामाजिक सुरक्षामा मुलुकको खर्च बढ्दै गएको भए पनि यसको लाभ भने देशको कुल जनसंख्याको सीमित हिस्सामा केन्द्रित छ। सरकारले चालु आवमा सामाजिक सुरक्षा तथा संरक्षणका कार्यक्रममा मात्रै एक खर्ब ८३ अर्ब खर्च छुट्टयाएको छ। २०६९को जनगणनाले मुलुकको जनसंख्या सन् २०२० सम्ममा ३ करोड ३५ लाख पुग्ने प्रक्षेपण गरेको छ। आवतजावत र अस्थायी बसोबास गर्ने जोड्ने हो भने संख्या धेरै पुग्नसक्छ। तर, सरकारको सामाजिक सुरक्षासम्बन्धी कार्यक्रम प्रभावकारी बन्न नसक्दा देशका साढे दुई करोड वासिन्दा (करिब ७६ प्रतिशत) सुविधा पाउनबाट बञ्चित हुने गरेका छन्। सामाजिक सुरक्षण तथा संरक्षणका लागि सरकारले बजेट विनियोजन गर्दा अपनाउनुपर्ने मुख्य आधार हुन्, आवश्यकता, अधिकारका र योगदान। तर सरकारको विनियोजनको मोडल भद्रगोल छ। यस्ता कार्यक्रम छरिएर रहेकाले कुन वर्गले प्राप्त गरिरहेको यकिन तथ्यांक सरकारसँग उपलब्ध छैन। आव ०७५७६ मा यस्तो कार्यक्रममा सरकारी कोषको एक खर्ब ४८ अर्ब रुपैयाँ खर्च भएको छ। सामाजिक सुरक्षा नै किटेर विनियोजित रकम करिब ६५ अर्ब हुने भएपनि यस अवधिमा स्वास्थ्य बिमालगायत विभिन्न सामाजिक सुरक्षा तथा संरक्षणका कार्यक्रममा नागरिकको पहुँच विस्तार गर्ने योजनाका साथ ठूलो मात्रामा बजेट परिचालन भयो। तर, त्यसबाट लाभ लिने जनसंख्या जम्मा १७ प्रतिशत भए। बर्सेनि सामाजिक सुरक्षाको सुविधा दिनमा औसत डेढ खर्ब अनुदानका रूपमा खर्च भइरहेको छ। नेपालमा नगद सहायता, वस्तु सहायता, सेवा, सामाजिक बिमा, सार्वजनिक निर्माण, हेरचाहलगायत विभिन्न ८५ भन्दा बढी शीर्षकमा विनियोजित रकमलाई आधार मानी आयोगले अध्ययन गरेको हो। सार्वजनिक खर्च पुनरवलोकन आयोगको प्रतिवेदनमा सामाजिक सुरक्षाका लागि भएको व्यवस्था सर्वसुलभ र सरल नभएको निष्कर्ष निकालेको थियो। उसले त्यस्ता कार्यक्रमको हिनामिना र दुरुपयोगसमेत भएकाले लक्षित वर्गसम्म पुग्न कठिनभएको भन्दै सामाजिक सुरक्षाको सम्पूर्ण प्याकेज एकीकृत गरी खर्च वितरण गर्न सुझाव दिएको थियो। राज्यकोषमा बढ्दो भार विगत ७ वर्षमा सामाजिक सुरक्षा वार्षिक बजेट रकम प्रत्येक वर्ष बढ्दै गइरहेको छ। खर्चको प्रवृत्ति हेर्दा प्रत्येक वर्ष राज्य कोषमा सामाजिक सुरक्षाबापतको रकमको भार बढ्दै गइरहेको प्रष्ट हुन्छ। आर्थिक वर्ष २०६८६९ मा ९ अर्ब ६१ करोड रुपैयाँ खर्च भएकामा आर्थिक वर्ष २०७४७५ मा आइपुग्दा ३८ अर्ब ७७ करोड रुपैयाँ खर्च भएको छ। यस्तै निवृत्तिभरण तथा अशक्त वृत्ति पनि बढ्दै गइरहेको छ। आव ०६८६९ मा १७ अर्व ५७ करोड रुपैयाँ खर्च भएको थियो भने ०७४७५ मा खर्चको आकार ४० अर्ब ३६ करोड पुगेको छ। छात्रवृत्तितर्फ यस्तो खर्च भने घट्दो छ। आव ०६८६९ मा १ अर्ब ९७ करोड खर्च भएकामा ०७४७५ मा आइपुग्दा झण्डै ५० प्रतिशतले घट्यो। यसअवधिमा ८३ करोड खर्च भएको छ। आव २०७२७३ देखि बजेटमा समावेश गरिएको अन्य सामाजिक सहायता कार्यक्रममा खर्च क्रमशः घट्दै गइरहेको छ। समग्रमा हेर्दा निवृत्तिभरण र अशक्त वृत्ति खर्चको भार बढिरहेको छ। छुट्टै संयन्त्र आवश्यक आर्थिक वर्ष २०८०८१ भित्र सामाजिक सुरक्षा लाभग्राहीको संख्या ६० प्रतिशत पुर्याउने लक्ष्यअनुसार योजना आयोग रणनीतिक योजनामा जुटेको छ। यो अविधमा कुल बजेटको १३७ प्रतिशत रकम सामाजिक सुरक्षा तथा संरक्षणलाई छुट्टयाउने गरी योजना तयार भएको आयोगका सदस्य रामकुमार फुँयालले बताए। यसका लागि स्थानीय, प्रदेश र संघको अन्तरसरकार सूचना प्रणाली लागू गरिनेछ। फुयाँल भन्छन्, संविधानले प्रदत्त गरेको मौलिक हकलाई सुनिश्चित गर्न तथा सबैलाई आर्थिक हैसियतमा ल्याउन सामाजिक सुरक्षा र संरक्षणको कार्यक्रम अत्यावश्यक देखिएकाले रणनीतिक योजनामा लागेका छौं। यस्तै खर्च पुनरवलोकन आयोगले पनि छरिएर रहेका सामाजिक सुरक्षा तथा संरक्षणका कार्यक्रम सञ्चालन गर्ने एक सामाजिक सुरक्षा केन्द्र स्थापना गरी सो प्रधानमन्त्री तथा मन्त्रिपरिषद्को कार्यालय मातहतमा राखी सम्पूर्ण सामाजिक सुरक्षासम्बन्धी कार्यक्रम यसै केन्द्र मातहत सञ्चालन गर्न सुझाएको थियो।"
कर्मचारीको लापरबाहीले हिउँदे बाली सखाप,"वीरगन्ज : नारायणी सिँचाइ व्यवस्थापन कार्यालयका कर्मचारीको लापरबाहीका कारण पर्साको बिन्दवासीनी गाँउपालिका४ मधवलका किसानले २५ बिघा जमिनमा लगाएको गहुँ र मसुरो नष्ट भएको छ। कर्मचारीले नहरको क्षमताभन्दा बढि पानी अचानक छाडेपछि बाँध भत्केर नहरको सबै पानी खेतमा पसेको थियो। अत्यधिक पानीका कारण खेतमा लगाएको गहुँ र मसुरोमा क्षति पुगेको छ। गण्डक नहरअन्तर्गत पर्ने जसौलीको तिलावे ब्यारेजको क्यानलबाट ब्लक नम्बर ५ मा पर्ने सानो नहरमा पुष १८ गते मध्यराति क्षमताभन्दा बढी पानी छाडिएको थियोे। पानीको भार थेग्न नसक्दा बाँध फुटाएर पानी खेतमा पसेपछि ५० भन्दा बढी किसानको बाली नष्ट भएको हो। नहरमा पानी नआएपछि किसान आफैंले जेनतेन गरेर गहुँ र मसुरोमा सिँचाइ गरिसकेका थिए, बिन्दवासीनी गाउँपालिका४ मधवलका वडा सदस्य हरिन्द्र चौरसीयाले भने ,आवश्यक परेको बेला नहर बन्द राखियो। अहिले छाडिएको पानीले सबै बाली सखाप पार्यो। आफ्नो एक बिघा जमिनमा लगाएको गहुँबाली पनि अधिक पानीले नष्ट भएको उनले बताए। चौरसीयाले थपे, पानीले गलेको गहुबालीबाट उत्पादन हुने कुरै रहेन, उल्टो बाली लगाउँदा लागेको २५२६ हजार रुपैयाँ पनि पानीमै बिलायो। उनका अनुसार नहरको पानीले बाली बिग्रिएका पीडित किसान सबैले अरुको जमिन हुण्डामा लिएर बाली लगाएका थिए। वर्षमा प्रतिकट्ठाको एक क्वीन्टल धान जग्गा साहुलाई बुझाउनेगरि १८ कट्ठा खेतमा बाली लगाएका शिवशंकर साह पानीले बाली नष्ट गरेपछि चिन्तामा छन्। उनी भन्छन्, वर्षभरिको बाली आफ्नै त हो भनेर साहुलाई हुण्डावापत धान बुझाइसकेको थिएँ। तर नहरको पानीले सबे बाली सोत्तर बनायो। अहिले खेतमा पानी फालाफाल छ। अब न गहुँ सप्रिन्छ न अर्को बाली नै लगाउन मिल्छ ? बासमतीदेविको पीडा पनि उस्तै छ। बासमतीदेवि भन्छिन्, आफ्नो नाममा एकधुर पनि जमिन छैन। श्रीमानको मृत्युपछि बालबच्चाको जिम्मेवारी खेतीपातीबाटै धान्दै आएकी छु। साहुको १० कट्ठा जमिन हुण्डामा लिएर गहुँ लगाएको थिएँ। तर नहरको पानीले सबै सखाप भयो। बीउ किन्दा लागेको ऋण तिर्न पनि मुस्किल परेको उनले दुःखेसो पोखिन्। सिँचाइ कार्यालय मातहत रहेको नहरको बर्सेनि सफाइ र मर्मत नगरिएकै कारण चार वर्षयता किसानले राम्रोसँग बाली लगाउन पाएका छैनन्। काार्यालयले नहरको मर्मत गर्न नसके पुर्नुपर्ने बताउँछन्। आवश्यक परेका बेला पानी नहुँदा समयमै बाली लगाउन नपाएका किसानको ढिलो गरि लगाएको बाली पनि अहिले नहरको पानीले नष्ट गरेपछि सिँचाइ कार्यालयप्रति आक्रोशित छन्। किसानले कार्यालयले क्षतिपूर्ति दिनुपर्ने माग गरेका छन्। सिँचाइ व्यवस्थापन कार्यालयका प्रमुख राजेन्द्रप्रसाद साहले कर्मचारीको त्रुटिका कारण नहरको पानी खेतमा परेको स्वीकार्छन्। तर किसानलाई क्षतिपूर्ति भने दिन नसकिने उनको भनाइ छ। साहले भने, सिँचाइका लागि नहरमा पानी चाहियो भनेर दुईतीन सातअघि किसान आफैंले अनुरोध गरेका थिए। किसानकै माग अनुसार पानी छाडिएको हो। केही बढी पानी छाडेपछि खेतमा पस्यो। यसमा किसान आफैं जिम्मेवार हुनुपर्छ।"
प्रधानन्यायाधीशको ध्यानाकर्षण,"काठमाडौं : न्यायालयले गरेका आदेश कार्यान्वयनमा जटिलता आएपछि प्रधानन्यायाधीश चोलेन्द्र शम्सेर राणाले आइतबार मन्त्रालयका सचिवहरूलाई सर्वोच्च अदालतमा डाकेर ध्यानाकर्षण गराएका छन्। अदालतका निर्देशनात्मक आदेश कार्यान्वयनमा विलम्ब गरेको भन्दै उनले सरकारका निकायको कार्यशैलीमा असन्तुष्टि जनाएका छन्। सरकारका नाममा हुने आदेश अक्षरशः कार्यान्वयन गर्न राणाले उनीहरूलाई निर्देशन पनि दिए। सर्वोच्चका निर्देशनात्मक आदेश कार्यान्वयनबारे छलफलमा मुख्यसचिव लोकदर्शन रेग्मी पनि थिए। नागरिकका हकहित र सरोकार जोडिएका २ सयभन्दा बढी निर्देशनात्मक आदेश सरकारले कार्यान्वयन नगरेको सर्वोच्चको रेकर्डले देखाएको छ। नागरिकको सुरक्षा, पीडितको संरक्षण, भूगोलको रक्षा, इतिहासको संरक्षण, ऐतिहासिक पुरातात्विक महत्त्वका क्षेत्रको संरक्षण गर्ने जिम्मेवारी सरकारकै दायित्व भए पनि पूरा गर्न नसकेकाले अदालत आदेश गर्न बाध्य भएको हुनुपरेको हो, राणाले सर्वोच्चका न्यायाधीशहरूको उपस्थितिमा सचिवहरूसँग भने, विकासका योजनालाई अदालतले अवरोध गर्दैन। तर नागरिक अधिकारबाट विमुख भए अदालतले अधिकार संरक्षण गर्नु संवैधानिक दायित्व रहन्छ। राणाले अदालतका आदेश लोककल्याणकारी राज्यको स्थापनाका लागि भएको पनि बताए। नागरिकको हित, संरक्षण र राष्ट्रको विकासका लागि सरकारलाई बोध गराउन यस्ता आदेश गरिने भन्दै विलम्ब नगरी अक्षरशः कार्यान्वयन हुनुपर्ने उनको भनाइ थियो। सर्वोच्चका न्यायाधीश प्रकाशमानसिंह राउतले पनि अदालतका आदेश वा फैसला सरकारलाई अप्ठ्यारोमा पार्न नभइ नागरिकको अधिकार रक्षाका लागि भएको बताए। उनले अदालती आदेश अवमूल्यन गर्दै एउटै व्यक्तिलाई पटकपटक पक्राउ गरिएको भन्दै असन्तुष्टिसमेत पोखे। राउतले आदेशविपरीत पक्राउ गर्दा नागरिक अधिकारबाट वञ्चित हुनुपरेको स्मरणसमेत गराए। सरकारले अदालतका आदेशलाई प्राथमिकताका साथ कार्यान्वयनमा लैजानुपर्ने आवश्यकता छ, उनले भने। सर्वोच्चका मुख्य रजिस्ट्रार नृपध्वज निरौलाले पनि अदालतको आदेश सरकारको कामकारबाही प्रभावकारी बनाउने र कानुनको रिक्तता पूर्ति गर्न दिइने भन्दै समयमै प्रभावकारी कार्यान्वयन गर्न सुझाए। मुख्यसचिव रेग्मीले अदालतका आदेश वा फैसला कार्यान्वयनको विकल्प नभएको भन्दै आश्वस्त पारेका थिए। उनले सरकार सञ्चालनका क्रममा हुने प्राथमिकताको प्रतिस्पर्धा, स्रोत तथा सामथ्र्यका कारण आदेश कार्यान्वयनमा ढिलाइ हुन पुगेको भनेर सरकारको प्रतिरक्षा गरे। सरकार यस्ता जटिलतालाई व्यवस्थित गर्दै आदेश कार्यान्वयनमा अग्रसर छ, उनले भने। उनले सबै विकास निर्माणका विवादमा मुआब्जा दिँदा लागत बढ्न गएकाले आर्थिक सामथ्र्यले नभ्याउने अवस्था आएको ध्यानाकर्षण गराए। अर्थ मन्त्रालयका सचिव शिशिरकुमार ढुंगाना, प्रधानमन्त्री तथा मन्त्रिपरिषद् कार्यालयका सचिव डिल्लीराज घिमिरे, परराष्ट्र सचिव शंकरदास बैरागी, संघीय मामिला तथा सामान्य प्रशासन सचिव यादवप्रसाद कोइराला, सर्वोच्च अदालतका रजिस्ट्रारद्वय लालबहादुर कुँवर, नारायण पन्थी, वन तथा वातावरण मन्त्रालयका सचिव विश्वनाथ ओली, शिक्षा सचिव महेश दहाल, भूमि व्यवस्थापन मन्त्रालयका सचिव सूर्यप्रसाद गौतम, कानुन सचिव राजीव गौतम, संस्कृति, पर्यटन तथा नागरिक उड्डयन मन्त्रालयका सचिव केदारबहादुर अधिकारी, काठमाडौं महानगरपालिकाका कार्यकारी अधिकृत केदार न्यौपानेलगायतले आदेश कार्यान्वयनको प्रगति प्रस्तुत गर्दै प्रतिबद्धता जनाएका थिए।"
देउवाले थाले सहमतिको पहल,"काठमाडौं : कांग्रेसभित्रको विवाद मिलाउन सभापति शेरबहादुर देउवाले पहल थालेका छन्। वरिष्ठ नेता रामचन्द्र पौडेल र कृष्णप्रसाद सिटौलासँग पार्टीभित्रको आन्तरिक विवाद मिलाउन आइतबार उनले छलफल गरेका हुन्। पार्टीको विवाद समाधानका लागि शीर्ष तहमै संवाद गर्नुपर्ने दबाब बढेपछि उनले छलफलका लागि पौडेल र सिटौलालाई बोलाएका हुन्। संवाद र वार्तालाई जारी राख्ने कुरा भएको छ। सहमतिका लागि पहल भइरहेको छ। चाँडो गृहकार्य गरेर टुंग्याउने भन्ने कुरा भयो, बैठकपछि वरिष्ठ नेता रामचन्द्र पौडेलले अन्नपूर्णसँग भने। उनले पार्टीभित्रको संवादहीनता अन्त गर्न सभापतिसँगको छलफलले सकारात्मक भूमिका खेलेको बताए। देउवाले बहुमतको आडमा पेलेर जान खोजेको भन्दै पौडेल र सिटौला समूहले पार्टीको केन्द्रीय समिति बैठकदेखि औपचारिक कार्यक्रमहरू बहिस्कार गर्दै आएका छन्। महाधिवेशनको कार्यतालिका ल्याउनुपर्ने भन्दै मंसिर २६ गतेदेखि सुरु केन्द्रीय समिति बैठक बहिस्कार गर्दै आएको थियो। देउवाले पुस ११ को केन्द्रीय समिति बैठकबाट १४औं महाधिवेशनको कार्यतालिका सार्वजनिक, स्थानीय र केन्द्रीय महाविधेशनका लागि पार्टीको विधानका केही धारा निलम्बन, विभागको संख्या २८ बाट बढाएर ४७ पुर्याउनुका साथै नेपाल तरुण दलको कार्यकाल ६ महिना थप गर्ने निर्णय गराएका थिए। सहमतिबिनै सभापति देउवाले पार्टीलाई अगाडि बढाउन खोजेको भन्दै पौडेल र सिटौला पक्ष थप चिढिएको थियो। पछिल्लो समय देउवा, पौडेल र सिटौलाबीच सामूहिक छलफल भएको थिएन। सभापतिको पहलमा छलफल भयो। संवाद र सहमतिबाटै कांग्रेसभित्रको विवाद मिलाउने सहमति भएको छ, बैठकमा सहभागि कांग्रेस नेता रमेश लेखकले भने, सहमतिका लागि कार्यदललाई जिम्मेवारी दिइएको छ। कार्यदलले सहमतिका लागि पहल गर्नेछ।देउवाले उपसभापति विमलेन्द्र निधि र पौडेलले पूर्वमहामन्त्री प्रकाशमान सिंहको नेतृत्वमा कार्यदल बनाएका थिए। पौडेल स्वास्थ्य उपचारका लागि सोमबार दिल्ली जाँदैछन्। कार्यदललाई उनी फर्किदासम्म सहमतिमा पुग्न निर्देशन दिइएको छ। यसअघि पार्टीभित्र शीर्ष तहमा संवादका लागि युवा नेताले पहल गरेका थिए। पौडेलले गरे बुद्धिजीवीसँग छलफल पार्टी नेतृत्वलाई दबाब दिन जिल्ला सभापति भेला गरेका पौडेलले बुद्धिजीवीसँग पनि छलफल गरेका छन्। पार्टी र मुलुकको अवस्थाबारे आइतबार काठमाडौंमा सभापतिले पार्टीलाई एकलौटी सञ्चालन गर्न खोजेको बताए। पौडेलले पार्टीभित्र विकृति हावी भएको भन्दै त्यसविरुद्ध राष्ट्रव्यापी अभियान सञ्चालन गर्नुपर्नेमा जोड दिए। कांग्रेसलाई भरोसाको केन्द्र बनाउनुपर्छ, त्यसका लागि अभियान चलाउनुपर्छ, उनले भने। कांग्रेस नसुध्रिएसम्म जनताले नपत्याउने उनको भनाइ छ। प्रकाशमान सिंह र डा रामशरण महतलाईसँगै राखेका पौडेलले पार्टी नेतृत्वका कारण कांग्रेस कमजोर बनेको आरोप लगाए। सिंहले अहिलेकै नेतृत्वबाट पार्टी अगाडि बढ्न नसक्ने निष्कर्षमा आफूहरू पुगेको बताए। १३ औं महाधिवेशनबाट निर्वाचित नेतृत्वबाट पार्टी सञ्चालन हुन सक्दैन भन्ने नेता एक ठाउँमा रहेको उनको भनाइ छ। महतले पनि पार्टीमा सही नेतृत्वको अभाव रहेको बताए। पार्टीका लागि गतिलो नेतृत्व र राम्रो व्यवस्थापन चाहिन्छ, दुवैको खडेरी छ, उनले भने, सभापति देउवा बहुमतबाट अगाडि बढ्नुभएको छ, बहुमतबाट गरिएको निर्णय हामी स्वीकार्दैनौं। प्रजातान्त्रिक विचार समाजका अध्यक्ष केदारनरसिंह केसीले कांग्रेसभित्र रहेको भागबण्डाको राजनीति अन्त्य गर्न नेताको ध्यानाकर्षण गराए। पार्टीभित्रको ६०४० मा म जाँदिनँ भनेर तपाईंले घोषणा गर्नुपर्छ, पौडेललाई केसीले भने, कार्यकर्ता निराश छन्, प्रजातन्त्रप्रति आस्थावान् मान्छेलाई समेट्नुपर्छ। राजनीतिक विश्लेषक प्राध्यापक कृष्ण खनालले कांग्रेसको अहिलेको नेतृत्वको विरोध गर्दैगर्दा वैकल्पिक नेतृत्वबारे सोच्न नेताको ध्यानाकर्षण गराए। नेतृत्वको विरोध गरेर मात्र हुँदैन, अहिलेको नेतृत्वको विकल्प दिने नेतृत्व खै ? यथास्थितिकै अवस्थामा कांग्रेस बलियो बन्न सक्दैन, उनले भने। वरिष्ठ अधिवक्ता भीमार्जुन आचार्यले लोकतन्त्रको सबैभन्दा महत्वपूर्ण अंग न्यायपालिका राज्यको प्रभावमा परेको बताए। लोकतन्त्रको सबैभन्दा महत्वपूर्ण अंग स्वतन्त्र न्यायपालिका हो। तर न्यायपालिकाको शिरदेखि पाउसम्म सत्ताको प्रभाव छ, उनले भने, न्यायपालिका आमनागरिकको पहुँचमा छैन।"
वर्षदिन नबित्दै लगानी कानुन संशोधन,"काठमाडौं : सरकारले औद्योगिक र लगानीसम्बन्धी कानुन वर्षदिन नबित्दै संशोधन सुरु गरेको छ। लगानीमैत्री बनाउन विशेष आर्थिक क्षेत्र ऐन, कम्पनी ऐनलगायतमा संशोधन गर्न लागिएको हो। उद्योग दर्ता, सञ्चालन र फिर्तामा सरलीकृत गर्न तत्काल ऐन संशोधनका र कानुन कार्यान्वयन गर्न नियमावली बनाउन लागिएको उद्योग, वाणिज्य तथा आपूर्तिमन्त्री लेखराज भट्टले जानकारी दिए। उद्योगमा लगानी बढाउन बाधापर्ने सबै कानुन संशोधन गर्ने सरकारको तयारी छ। लगानीसम्बन्धी थप तीन कानुन तत्कालै संशोधन गरेर विदेशी लगानी आकर्षित गर्ने सरकारको रणनीति छ। सरकारले एक वर्षअघि लगानीसम्बन्धी तीन दर्जनभन्दा बढी कानुन संशोधन गरेको थियो। सरकारले नीतिमा सुधार गर्दै लगानी सम्मेलन गरेको एक वर्ष नबित्दै थप तीन कानुन संशोधन गर्न लागेको हो। सरकारले कम्पनी ऐन र बौद्विक सम्पत्ति संरक्षणसम्बन्धी विधेयक कानुन मन्त्रालयमा रायका लागि पठाउन लागेको छ। कानुन मन्त्रालयले राय पठाएपछि उद्योग, वाणिज्य तथा आपूर्ति मन्त्रालयले मन्त्रिपरिषद्को स्वीकृति लिएर संसद्मा दर्ता गराउनेछ। यसका साथै मन्त्रालयलाई विदेशी लगानी तथा प्रविधि हस्तान्तरण नियमावली ल्याउन लागेको छ। मन्त्री भट्टले लगानीको वातावरण सुधार गर्न लगानीसँग सम्बन्धित कानुन परिमार्जन गर्न लागिएको बताए। उद्योगले कुल गार्हस्थ उत्पादनमा ५६ प्रतिशत योगदान दिएको छ। उद्योगको योगदान बढाउन सरकारले स्वदेशी तथा विदेशी लगानी आकर्षित गर्न नीतिगत, प्रक्रियागत सुधारमा जोड दिएको छ। आव २०५७५८ सम्म औद्योगिक क्षेत्रको कुल गार्हस्थ उत्पादनमा योगदान ९२ प्रतिशत थियो। उनले कम्पनी ऐन संशोधन प्रस्ताव स्वीकृतिका लागि संसद्मा पेस गरिने बताए। बौद्विक सम्पत्तिसम्बन्धी विधेयक मस्यौदालाई अन्तिम रुप दिएर सरकारले सहमतिका लागि कानुन, न्याय तथा संसदीय मामिला मन्त्रालयमा पठाउन तयारी अवस्थामा छ। उद्योग मन्त्रालयका सहसचिव दिनेश भट्टराईले कम्पनी दर्ता प्रक्रिया झन्झटमुक्त बनाउन कम्पनी ऐन संशोधन गर्न लागिएको बताए। कम्पनी दर्ता गर्दा प्रबन्धपत्र र नियमावलीमध्ये प्रबन्धपत्र मात्रै पेस गरे पुग्ने बनाइएको छ। व्यवसायमैत्री वातावरण अध्ययनका क्रममा विश्व बैंकले डुइङ बिजनेसमा सुधारका लागि यो व्यवस्था भट्टराईका अनुसार नियमनमा व्यवस्थित गर्न लागिएको छ। कम्पनी ऐनमा सरकारी कम्पनी खोल्ने प्रावधान ल्याइएको छ। कम्पनीमार्फत सरकारले उद्योगमा लगानी गर्नेछ। उद्योगले शाखा कार्यालय खोल्न पाउनेछन्। सरकारले एक वर्षअघि विदेशी लगानी तथा प्रविधि हस्तान्तरण ऐन बनाएको थियो। उक्त ऐन कार्यान्वयन गर्न विदेशी लगानी तथा प्रविधि हस्तान्तरण नियमावली बनाउन लागेको छ। नियमावली स्वीकृतिका लागि मन्त्रिपरिषद् कार्यालयमा पठाउने मन्त्रालयको तयारी छ। मन्त्रालयका अनुसार गत वर्षको तुलनामा वैदेशिक लगानीको प्रतिबद्धतामा एक सय ३२ प्रतिशतले बढेर ९३ अर्ब ७४ करोड विदेशी लगानी प्रतिबद्धता भएको छ। कुल लगानी प्रतिबद्धतामा ३९ प्रतिशतले वृद्वि भई एक खर्ब ५२ अर्ब अर्ब लगानी भएको मन्त्रालयले जनाएको छ। रुग्ण संस्थान सञ्चालन गरिने उद्योग मन्त्रालय अन्र्तगत सञ्चालनमा रहेका, रुग्ण र बन्द अवस्थामा रहेका सार्वजनिक संस्थानको अध्ययन गर्न कार्यदल गठन हुने भएको छ। कार्यदलले ती संस्थान सञ्चालन गर्न अध्ययन गर्ने तयारी गरेको छ। कार्यदलले ६ महिनाभित्र अध्ययन गरेर नयाँ तरिकाबाट संस्थान चलाउनेछ। सरकारले हेटौंडा कपडा उद्योग, बुटवल धागो कारखान, वीरगञ्ज चिनी उद्योगलगायत सञ्चालन गर्न गृहकार्य गरे पनि ठोस मोडालिटी अपनाउन सकेको छैन। औद्योगिक ग्राम निर्माण सुरु ३२ स्थानीय तहमा औद्योगिक ग्रामको पूर्वाधार निर्माण गर्न सुरु भएको छ। मन्त्रालयले पूर्वाधार निर्माण गर्न दुई हप्ताभित्रै एक औद्योगिक ग्रामलाई ९२ लाख रकम दिने भएको छ। मन्त्रालयले थप सात स्थानीय तहमा औद्योगिक ग्राम घोषणा गर्न मन्त्रिपरिषद्मा पेस गरेको छ। मन्त्रालयले यसै आर्थिक वर्षभित्र ७० वटा औद्योगिक ग्राम बनाउने तयारी गरेको छ।"
