शीर्षक,विवरण
नमुना लिफ्ट खानेपानी आयोजना : कामै नसकी उद्घाटन तयारी,"फिदिम : देशकै नमुना र ठूलो लिफ्ट खानेपानी आयोजना। निर्माण कार्य ९८ प्रतिशत मात्र पूरा भएको छ। कुम्मायक गाउँपालिकामा सञ्चालित आयोजना प्रधानमन्त्री केपी शर्मा ओलीलगायत अन्य आधा दर्जन मन्त्रीबाट आइतबार उद्घाटन हुँदै छ। उपभोक्ता भने बाँकी कामले पूर्णता पाउन ढिलाइ हुने भन्दै चिन्तित छन्। निर्माण पक्षले भने काम सक्न अब तीन महिना लाग्ने बताएका छन्। आयोजना निर्माण ०७२७३ मा थालिएको थियो। उद्घाटको तयारी अन्तिम चरणमा पुगेको छ, तमोर लिफ्ट खानेपानी उपभोक्ता समितिका अध्यक्ष डम्बरसिंह सम्बाहम्फेले भने, प्रधानमन्त्रीसहति आधा दर्जन मन्त्री उद्घाटन कार्यक्रममा आउने तयारी छ। उनका अनुसार आयोजना उद्घाटन गर्न प्रधानमन्त्री ओली, भौतिक पूर्वाधारमन्त्री वसन्तकुमार नेम्बाङ, खानेपानीमन्त्री बिना मगर, स्वास्थ्यमन्त्री भानुभक्त ढकाल, कानुनमन्त्री शिवमाया तुम्बाहम्फे यासोक आउने निश्चित भइसकेको छ। तमोर नदीको लुमुघाटदेखि १७ किलोमिटरमाथिको कुम्मायक मन्दिरछेउसम्म पानी तानेर वितरण गर्न लागिएको हो। खोलाको पानी तानेर परीक्षण गर्ने काम भइरहेको छ। उपभोक्ताको घरसम्म लाइन विस्तार गर्न बाँकी छ, निर्माण व्यवसायी लोकेन्द्र राजभण्डारीले भने, बाँकी हाउस कनेक्सन पनि चाँडै पूरा हुन्छ। कुम्मायक गाउँपालिकाका १, ३, ४ र ५ का मानिसलाई पानी पुयाउने उद्देश्यले आयोजना सञ्चालनमा ल्याउन खोजिएको हो। आयोजनाबाट तीन हजार ४३ घरधुरीका १३ हजार दुई सय ६६ मानिस लाभान्वित हुने भएका छन्। हालसम्म दुई हजार एक सय घरधुरीमा मात्र वितरण लाइन विस्तार गरिएको छ। लाइन विस्तार गरिएका सबै घरमा पानी पुग्ने स्थिति नभएको वडा नं १ यासोकका वडाध्यक्ष देवेन्द्र लावतीले बताए। कामले पूर्णता नपाई उद्घाटन तयारी गरिएकाले केही उपभोक्ता सशंकित भएका छन्, उनले भने, उद्घाटनपछि बाँकी कामले पूर्णता पाउन ढिलाइ हुने हो कि भन्ने चिन्ता छ। पानी अभावकै कारण गाउँका मानिस बसाइँ जान थालेपछि आयोजना सुरु गरिएको हो। आयोजनाको मुख्य प्रसारण लाइन १७ किलोमिटर र वितरण लाइन एक सय ९२ किलोमिटर लम्बाइ छ। मुख्य प्रसारण लाइन र वितरण लाइनका लागि छुट्टाछुट्टै ठेक्का लागेको थियो। मुख्य प्रसारण लाइन (पम्पिङ) का लागि १९ करोड ५२ लाख ५० हजार रुपैयाँमा प्रेरणास्वामीनारायण जेभी र वितरण लाइनका लागि २२ करोड १० लाख रुपैयाँमा कन्काईमहादेव खिम्तीस्वामीनारायण जेभीले काम पाएका हुन्। तमोर नदीको पानी पम्पिङ गर्नकै लागि विद्युत् विस्तार गरिएको छ। आयोजनाको सातवटा स्टेसन छन्। ती स्टेसनका पानी जम्मा गर्न ११ वटा ट्यांकी बनाइएको छ। अन्तिम स्टेसनसम्म प्रतिसकेन्ड २०३ लिटरका दरले पानी आउने बताइएको छ।"
हिउँको घुम्टो ओढेको ढुम्बा ताल,जोमसोम : शुक्रबार मुस्ताङमा हिउँ पर्यो । मुस्ताङका खर्क र डाडाँकाँडा सबै हिउँले सेताम्मे फुले । सदरमुकाम जोमसोमदेखि पश्चिम निलगिरी हिमालको काखैमा रहेको ढुम्बा ताललाई पनि हिउँले बेहुलीको घुम्टोलेझैँ छपक्कै छोप्यो । शुक्रबार परेको हिउँले शनिबार पनि ताललाई छोप्यो । यही जमिनको सतहमा थुप्रिएको हिउँको आवरणले ढुम्बा तालको सौन्दर्यतालाई थप मनमोहक बनाई दियो । ताल हेर्न र फोटो खिच्न आन्तरिक पर्यटक शनिबार झुम्मिए । दुई सय मिटर औसत लम्बाई रहेको ढुम्बा ताल पौराणिक तथा ऐतिहासिक कथाका कारण पनि महत्वपूर्ण छ । सेताम्मे हिउँको घेराभित्र छाएको आकृतिले तालको सुन्दरतालाई झन लोभलाग्दो बनाएको छ ।
फेरि फर्किएन चीलगाडी,"सुर्खेत कालिकोट : कालिकोटको कोटबाडामा तीन वर्षअघि चीलगाडी (जहाज) बस्यो। हर्षित स्थानीयबासीले अबिरजात्रा गरे। तर, त्यो खुसी त्यहीं सकियो। त्यो जहाज फर्किएर अझै आएन। ३१ वर्ष लगाएर बनाइएको विमानस्थलमा २०७३ माघ २९ गते परीक्षण उडान गरिएको थियो। तत्कालै नियमित उडान गर्ने घोषणा भयो। तर त्यसयता कोटबाडामा एकपटक पनि जहाज अवतरण भएको छैन। विमानस्थल सदरमुकाम मान्मदेखि एक दिन पैदल दुरीमा छ। सडकको पहुँच नपुगेको कोटबाडा आसपासका बासिन्दा हिँड्न बाध्य छन्। विमानस्थल निर्माणमा २६ करोड रकम खर्च भइसके पनि घेराबार, धावनमार्गमा कालोपत्रे, टावर निर्माण र टर्मिनल भवन बन्न बाँकी छ। घरनजिकै चीलगाडी आयो, गाउँका सबैजना हेर्न गयौं, ६५ वर्षीया सुकिल्ली कठायतले सम्झिइन्, हाम्रा दिन त भारी बोकेरै गए, छोरानातिले जहाज चढ्न पाउने भए भन्दै अबरिजात्रा गर्यौं। तर चीलगाडी फर्केनन्। अर्का स्थानीय ६७ वर्षीय कृष्ण विष्ट भन्छन्, गाउँमा न सडक छ, न त विमानस्थल। परीक्षण उडानपछि जहाज फर्केनन्, हाम्रा दिन हिँडेरै बित्ने भए। विमानस्थल निर्माण २०४२ सालमा सुरु भएको थियो। धावनमार्गको कालोपत्रे गर्न श्याम एन्ड शंकर जेभीले ठेक्का लिएको दुई वर्ष बिते पनि काम सुरु भएको छैन। विमानस्थल निर्माण आयोजनाका सुपरभाइजर गणेशकुमार विष्टले आवश्यक मेसिन लिने बाटो र यातायात सेवा नहुँदा काममा ढिलाइ भइरहेको बताए। नियमित उडान भएमा पर्यटकीय स्थल रामारोशन, बाजुरा, त्रिवेणीपाटन र बडिमालिकाको पर्यटन प्रर्वद्धन हुने नरहरिनाथ गाउँपालिका अध्यक्ष धीरबहादुर विष्टले बताए। विमानस्थल निर्माण आयोजनाका प्रमुख रत्नबहादुर श्रेष्ठले आउँदो दसैंसम्ममा बाँकी काम सक्ने बताए। उनले भने, बाँकी कामको ठेक्का भइसकेको छ। आउँदो दसैंसम्म कोटबाडामा जहाज अवरतण हुन्छ। विमानस्थल निर्माणका क्रममा कामदारमाथि माओवादी आरोपमा सेनाले आक्रमण गर्दा ३६ जना मजदुरले ज्यान गुमाएका थिए।"
तीन दिन वर्षाको सम्भावना,काठमाडौं : नेपालमा पश्चिमी न्युन चापिय प्रणालीको प्रभाव देखिएको छ । जल तथा मौसम विज्ञान विभाग मौसम पूर्वानुमान महाशाखाले शनिबार बिहान निकालेको बुलेटिनमा तीन दिन वर्षा हुने उल्लेख रहेको छ । महाशाखाकाअनुसार अहिले देशभर सामान्य बदली र पुर्वी तथा पश्चिमी भूभागका थोरै स्थानहरुमा हल्का वर्षा भइरहेको छ। आज दिउँसो देशको पुर्वी भूभाग लगायत मध्य तथा पश्चिमी पहाडी भूभागमा आँशिकदेखि सामान्य बदली रहनेछ। पुर्वी पहाडी भूभागका थोरै स्थानहरुमा साथै पश्चिमी तथा मध्य पहाडी भूभागका एक वा दुई स्थानमा हल्का वर्षाको सम्भावना रहेको छ । पुर्वी उच्च पहाडी तथा हिमाली भूभागका थोरै स्थानहरुमा हल्का हिमपातको सम्भावना रहेको महाशाखाले जनाएको छ। पुर्वी उच्च पहाडी तथा हिमाली भूभागका स्थानहरुमा हल्का हिमपातको सम्भावना रहेकोले सतर्कता अपनाउन हुन महाशाखाले अनुरोध गरेको छ । आइतबार देशभर सामान्य बदली रहनेछ। पश्चिमी भूभागका थोरै स्थानहरुमा साथै मध्य तथा पुर्वी पहाडी भूभागका एक वा दुई स्थानमा मेघ गर्जनचट्याङ सहित हल्का वर्षाको सम्भावना रहेको बुलेटिनमा उल्लेख छ। राति पश्चिमी भूभागका एक वा दुई स्थानमा हल्का वर्षाको सम्भावना रहन्छ। सोमबार देशभर आँशिक देखि सामान्य बदली रहनेछ। मध्य तथा पुर्वी भूभाग साथै पश्चिमी पहाडी भूभागका थोरै स्थानहरुमा मेघ गर्जनचट्याङ सहित वर्षाको सम्भावना रहन्छ।
बाँदरले हैरान,"प्रदेश १ : देउमाई नगरपालिका याक्सी इलामकी जानुका घिमिरेले तरकारी र अन्न खेती गर्न छाडेकी छन्। बर्सेनि बाँदरले तहनहस पार्न थालेपछि यहाँका अधिकांश किसानले तरकारी खेती छाडेर अहिले बाँदरले नखाने बाली लगाउन थालेका छन्। यस्तै, भोजपुरको रामप्रसाद राई गाउँपालिका४, दलगाउँका ४० परिवारले बादरकै पिरले गाउँ छाडेका छन्। अरु पनि हिड्ने तरखरमा छन्। धनकुटाको धनकुटा नगरपालिका६ पारिपात्लेको राष्ट्रिय सुन्तलाजात अनुसन्धान कार्यक्रमले बगैंचामा रहेको सुन्तला जोगाउन हरेक वर्ष दर्जनभन्दा बढी कर्मचारी नियुक्ति गर्छ। इलाम, भोजपुर र धनकुटामा बाँदर आतंक भोगिरहेका किसानका जस्तै पीडा प्रदेश नम्बर १ का अधिकांश जिल्लाका किसानले भोग्न बाध्य छन्। स्थानीय तह, प्रदेश सरकार र संघीय सरकाले भने बाँदरलगायतका वन्यजन्तु नियन्त्रणका लागि कुनै पहल नगरेको किसानको गुनासो छ। इलामको देउमाई५ की सुजना कार्की भन्छिन्, हामीले दुःख गरेर बाली लगाउने मात्रै हो, पाक्नेबेलासम्म बाँदरले उठाउनै दिँदैनन्। बाली उठाउन नपाएका किसानको समस्या निदानमा स्थानीय सरकरले चासो दिएका छैनन्। बाँदरले घरबाटै अन्न उठाउन थालेपछि उनीहरूले वैकल्पिक खेतीको खोजीमा छन्। कृषिको कुरा गर्ने स्थानीय सरकारदेखि विकासे नारा बाँड्ने नेतालाई धेरै पटक हामीले बाँदर नियन्त्रणको उपाय खोज्न भनिसक्यौं, जानुकाले भनिन्, हाम्रो उठिबास नै हुनलाग्यो। बस्ती नै विस्थापित हुने अवस्था आउँदासम्म कसैले चासो दिएका छैनन्। इलामकै फाकफोकथुममा पनि खेती गर्ने जमिनमा बादरकै रजगज छ। स्थानीय अगुवा कृषक सिर्जना दाहालले भनिन्, बाँदरको सास्तीले मकै खेती गर्ने किसानले खेती नै छाड्न थालेका छन्। मकै, आलु, तरकारी खेतीबाँदर र बँदेलले नष्ट गरेपछि किसानहरू बारी बाँझो बनाएर घाँस लगाउन थालेका छन्। इलामका ६ गाउँपालिका र ४ नगरपालिकाका कृषक बाँदर, बँदेल, खरायो, मृगलगायतका वन्य जन्तुको विनासको मारमा परेको राष्ट्रिय कृषक समूह महासंघ इलामका अध्यक्ष विष्णु दुलाल बताउँछन्। उनले भने, खेती गर्ने जमीन वन्यजन्तुकै कारण बाँझिन थालेको छ। इलाममा वार्षिक ४२ हजार ७ सय १६ मेट्रिक टनभन्दा बढी तरकारी उत्पादन हँुदै आएको छ। सूर्योदय नगरपालिका, इलाम नगरपालिका, देउमाई नगरपालिका, रोङ गाउँपालिका, सन्दकपुर गाउँपालिकामा व्यवसायीक तरकारीखेती हुने गरेको कृषि ज्ञानकेन्द्र इलामले जनाएको छ। भोजपुरको रामप्रसाद राई गाउँपालिका४, दलगाउँका टेक बहादुर तामाङले भने, पहिले खेतबारीमा लगाएको अन्नबाली खान्थ्यो, उपद्रव मच्चाउँथ्यो। अब हुँदाहुँदा घरभित्रै पसेर बिज्याँई गर्न थालेको छ। बाँदरका कारण महिला र केटाकेटीलाई घरमा एक्लै छाड्ने अवस्था छैन, उनले गुनासो गरे न खानेकुरा बच्छ न चैनले सुत्न नै पाइन्छ। हालसम्म ४० परिवारले बाँदरकै कारण गाउँ छाडेको दलगाउँकी जुना दर्जीले बताइन्। घरमा राखेको अन्न नै खान थालेपछि बसाइ सर्न बाध्य भएका हुन्, उनले भनिन्। पछिल्लो दुई वर्षयता बाँदरको आतंक अत्यधिक बढेको हो। सिक्तेल खोला, कोट, लेखर्क गोगने र ओख्रेलगायत तल्लो क्षेत्रका मानिसहरू अन्यत्र बसाइ सरेपछि बाँदरको संख्यामा वृद्धि आएको स्थानीय बताउँछन्। छथरजोरपाटी गाउँपालिकाको तेलिया, तांखुवाका किसान पनि बाँदरबाट बढी प्रभावित बनेको कृषि ज्ञानकेन्द धनकुटाले जनाएको छ। धनकुटा६ पारिपात्ले स्थित राष्ट्रिय सुन्तलाजात अनुसन्धान कार्यक्रमले बगैंचामा रहेको सुन्तला जोगाउन हरेक वर्ष दर्जनभन्दा बढी कर्मचारी नियुक्ति गर्छ। हातमा गुलेली र मट्याङ्ग्रा बोकेर कर्मचारीहरू तीनवटा ब्लकमा पहेलपुर हुनेगरी बगानमा फलेको सुन्तला जोगाउन खटिन्छन्। सुन्तला खान आउने हुलसहित बाँदरको समूहलाई गुलेलीले हान्दै लखेट्दै जंगलतिर धपाउँछन्। अनुसन्धान कार्यक्रमको ४५ रोपनी क्षेत्रफलमा रहेको जुनार, सुन्तला, कागतीजस्ता अमिलाजात फलफूलका बगैंचा बाँदरको क्षतिबाट जोगाउन गस्ती परिचालन गर्नुपरेको कार्यक्रमका प्रमुख डा उमेश आचार्यले बताए। बाँदरका कारण कृषक समस्यामा परे पनि स्थानीय सरकारले भने यसलाई समस्याका रूपमा हेरेका छैनन्। सर्वोच्च अदालतले वन्यजन्तुको क्षतिमा रहत दिन सरकारलाई आदेश जारी गरे पनि कृषकले क्षतिपूर्ति पाउन नसकेको राष्ट्रिय कृषक समुह महासंघका पूर्व केन्द्रीय अध्यक्ष उद्धव अधिकारीले बताए। कृषकको निरन्तको दबाबपछि स्थानीय तहले केही प्रयास गरेका छन्। तर, ती प्रयास पर्याप्त नभएको किसानको गुनासो छ। बाँदरको प्रभाव बढेपछि गत वर्ष इलामको सूर्योदय नगरपालिकाले बाँदरे घाँस भनिने मोलासेस घाँस कृषकलाई वितरण गरेको थियो। नगरपालिकाका प्रमुख रणबहादुर राईले उम्रन र फैलन समय लाग्ने भएकाले परिणम आइनसकेको बताए। उनले यस वर्ष चैत्रमा पनि सो घाँस वितरण गर्ने योजना रहेको बताए। गाउँमा बाँदर आतंक धरानमा बाँदर आतंक रोक्न संसदको माग भोजपुर नगरपालिकाले पनि बाँदर धपाउन ५० लाख बजेट विनियोजन गरेको छ। लगाएको अन्न उपजमा बाँदर आतंक बढेपछि नगरपालिकाबासीको समस्यालाई ध्यानमा राख्दै नगरपालिकाले बजेट विनियोजन गरेको मेयर कैलाशकुमार आलेले बताए। टेम्केमैयुङ गाउँपालिका६ र ७ कोटका स्थानीयले बाँसको खोरको पासो बनाउन थालेका छन्। बाँसको भाटा र बाँसको चोयाले चारैतिर बारेर बनाइएको खोरका कारण बाँदर आतंक कम भएको कोटका स्थानीय केदार नेपालले बताए। कम खर्चिलो र प्रभावकारी बाँसको खोरले गाउँलेलाई राहत दिएको उनको भनाइ छ। कृषकको प्रत्यक्ष समस्यासँग जोडिएको बाँदर आतंक नियन्त्रण गर्न बनाइएको खोर बनाउन गाउँपालिकाले १ लाख बजेट विनियोजन गरेको थियो। उक्त प्रविधिको खोर धमाधम बनाउन थालेपछि करिब तीन महिनामै ४ सयको हाराहारीमा बाँदर नियन्त्रणमा लिइएको छ। नियन्त्रणमा लिइएका बाँदरलाई गाउँपालिकाले गाडीमा ढुवानी गरी निकुञ्ज तथा सुरक्षित मानवबस्तीरहित क्षेत्रमा छाड्ने प्रबन्ध मिलाईएको गाउँपालिका अध्यक्ष ध्रुवराज राईले बताए। उनका अनुसार बाँदरलाई पासोमा पार्न यो विधि प्रभावकारी देखिएकाले यसलाई अन्य वडामा पनि विस्तार गर्ने तयारी रहेको छ। धनकुटा नगरपालिका६ वडा कार्यालयले बाँदर स्थानान्तरणको कार्यक्रम गरेको थियो। ५ लाख रुपैयाँ बजेट विनियोजन गरेर बाँदर स्थानान्तरणको कार्यक्रम सुरु गरेको वडाध्यक्ष नरेश श्रेष्ठले बताए।  तोयानाथ भट्टराई, इलामप्रदीपचन्द्र राई, भोजपुरहरिबहादुर लम्जेल,धनकुटा"
डोलेश्वरबाट साधुसन्तलाई दक्षिणा दिएर बिदाइ,"भक्तपुर : सूर्यविनायक नगरपालिका८ सिपाडोलस्थित डोलेश्वर महादेव मन्दिरमा महाशिवरात्रि मेला भर्न आएका साधुसन्तलाई दक्षिणासहित बिदाइ गरिएको छ। केदारनाथको शीर डोलेश्वर महादेव संरक्षण तथा विकास समितिले उनीहरुलाई बिदाइ गरेको हो। समितिका अनुसार यस वर्ष डोलेश्वरमा तीन सय साधुसन्त शिवरात्रि मेला भर्न सिपाडोल पुगेका थिए। समितिका सचिव विश्वराम थापाले डोलेश्वर पुगेका साधुसन्तलाई चार वर्गमा बाँडेर दक्षिणासहित शनिबार बिदाइ गरिएको जानकारी दिए। उनका अनुसार 'क' वर्गका साधुसन्तलाई एक हजार, एक सय, पाँच, 'ख' वर्गलाई सात सय, पाँच, 'ग' वर्गलाई पाँच सय, पाँच र वर्गविहीनलाई तीन सय, पाँच रुपैयाँ दक्षिणा, एक थान कम्बल र एक थान धोतीसहित बिदाइ गरिएको छ। यसअघि शिवरात्रिको दिन विभिन्न दाताहरुले साधुसन्तलाई छाता, जुत्ताचप्पल, खाद्यान्नलगायत दान गरेको सचिव थापाले बताए। शिवरात्रिको मेला भर्न डोलेश्वर पुगेका साधुसन्तलाई समितिले भोजन तथा प्रसादीको व्यवस्थासमेत गरेको थियो। गत वर्ष भने दुई सय पचास साधुसन्त डोलेश्वर पुगेका थिए। प्रचारप्रसार बढेपछि पछिल्लो समय शिवरात्रि मेला भर्न डोलेश्वर पुग्ने साधुसन्तको संख्या पनि वर्सेनि बढिरहेको समितिले जनाएको छ।"
मुसहर बस्तीका बालबालिका विद्यालय बाहिर,"गौर : रौतहटको एक मुसहर बस्तीका सबै बालबालिका विद्यालयबाहिर छन्। नाम लेखाए पनि विभिन्न कारणले उनीहरू पढ्न जाने गरेका छैनन्। रौतहटको कटहरीया नगरपालिका ९ स्थित तरहरी खोला किनारमा बस्दै आएका करिब एक सय ५० जना मुसहर बालबालिका विद्यालय जाँदैनन्। उक्त बस्तीमा ६५ परिवार मुसहरको बसोबास छ। भर्ना अभियानको समयमा केही दिन विद्यालय जाँदा साथी तथा शिक्षकले पिट्ने गरेको बालबालिकाको गुनासो छ। बस्तीदेखि एक किलोमिटर टाढा रहेको सरकारी विद्यालयमा गतवर्ष नाम लेखाए पनि पढ्ने उचित वातावरण नहुँदा पढाइबाट वञ्चित छन्। विद्यालय जाँदा फोहोरी र गन्हाउने भन्दै मुसहरका छोराछोरीलाई अन्य विद्यार्थी तथा शिक्षकले हेला गर्ने, पढाउन ध्यान नदिने गरेपछि गाउँका बालबालिका पढ्न जान छाडेको स्थानीय कालीचरण माझीको भनाइ छ। सरकारी विद्यालयमा छोराछोरीको नाम लेखाउने गरे पनि गरिबीका कारण किताबकापी किन्न नसकेको, विद्यालय जाने कपडासमेत किन्न नसक्ने हँुदा समस्यामा रहेको अभिभावक प्रदीप माझीको दुःखेसो छ। पढ्ने उमेरका बालबालिका नजिकैको तरहरी खोला किनारमा दिनभर खेल्ने र सँुगुर, बाख्रा चराउने, घरमा भाइबहिनी हेरेर बस्ने गरेका छन्। गएका वर्षमा एक कक्षामा भर्ना भएका बालबालिका केही दिन पढ्न गएको त्यसपछि जान छाडेका छन्। मुसहरका छोराछोरी फोहोरी हुने, फोहोर कपडा लगाएर पढ्न आउने र किताबकापी नहुने भएकाले शिक्षकसमेत ध्यान नदिने र अभिभावकले पनि पढाउन मतलब नराख्ने गरेको अर्का अभिभावक जादो माझीको भनाइ छ। अति गरिबीका कारण अभिभावक ज्याला मजदुरी गर्न जाने हुँदा छोराछोरीलाई उचित स्याहार र हेरचाह समेत हुने गरेको छैन। खोला किनारस्थित झुपडीमा बस्दै आएका मुसहर परिवारमा एकजना मात्र कमाउने र दैनिक कमाएको पैसाले खानसमेत मुस्किल पर्ने हुँदा छोराछोरीको पढाइ, उपचार र हेरचाह गर्न मुसहरले नसकेको मुसहर उत्थान संघ रौतहटका अध्यक्ष विनोद माझी मुसहर बताउँछन्। एक कक्षामा नाम लेखाए पनि पढ्न नजाने १० वर्षीय राजेश माझी मुसहर स्कुलमा साथीले पिट्ने गरेको गुनासो गर्छन्। बस्तीनजिकै रहेको विद्यालयका एक शिक्षकका अनुसार मुसहर बस्तीमा धेरै समस्या रहेकाले छोराछोरी पढाउन ध्यान नदिने र विद्यालय आए पनि घरमा उनीहरूको रेखदेख नहुने हुँदा पढाइ प्रभावित भएको छ। मुसहरका छोराछोरी गरिबीका कारण पढ्न पाएका छैनन्, सरकारले दलित विद्यार्थीका लागि विभिन्न कार्यक्रम ल्याएको भए पनि मुसहर बस्तीमा पुग्न सकेको छैन। माध्यमिक तहसम्म निःशुल्क शिक्षा भने पनि अधिकांश मुसहरका छोराछोरीले पढ्न नपाएको नेपाल राष्ट्रिय मुसहर संघका केन्द्रीय उपाध्यक्ष नथुनी माझी मुसहरको गुनासो छ। रौतहट जिल्लाको १८ वटा स्थानीय तहको विभिन्न वडामा ५८ वटा मुसहर जातीका सानाठूला बस्ती छन्। करिब १५ हजार मुसहर परिवारको बसोबास छ। रोजगारी नहुँदा र पैतृक सम्पत्तिसमेत केही नहँुदा ३४ पुस्तादेखि नै ज्याला मजदुरी गरेर कष्टकर जीवन गुजारा गर्दै आएका छन्। जिल्लामा धेरैजसो मुसहरका परिवार यो समय इँटाभट्टामा काम गर्न जान्छन्। इँटाभट्टामा काम गर्ने अभिभावकका छोराछोरी पनि सँगै काम गरिरहेका हुन्छन्। मुसहरका बालबालिकालाई पढ्ने वातावरणसहित निःशुल्क माध्यमिक तहसम्म शिक्षा, सुकुम्बासी समस्या समाधान र रोजगारीको व्यवस्था भए मात्र मुसहरको जीवनमा परिवर्तन आउने भूमि अधिकार मञ्च रौतहटका जिल्ला संयोजक अनुप माझी मुसहरको तर्क छ।"
प्रसूति केन्द्र सञ्चालन,"मुगु : मुगु कार्मारोङ गाँउपालिका ५ पुलु बगरमा प्रसुति केन्द्र स्थापना भएको पाँच वर्षपछि सञ्चालनमा आएको छ। २०७१ मा स्थापना भएको प्रसुति केन्द्र पाँच वर्षपछि सञ्चालनमा आएको हो। गाउँपालिकाको ५ र ६ नम्बर वडास्थित चारवटा गाउँका लागि प्रसुति केन्द्र स्थापना गरिएको थियो। पहिलोपटक बुधबार स्थानीय २२ वर्षीया सोनाम डोल्मा लामाले केन्द्रबाट प्रसुति सेवा लिएपछि औपचारिक रूपमा केन्द्र सञ्चालन भएको छ। केन्द्रमा दरबन्दी अनुसारका स्वास्थ्यकर्मी र आवश्यक औजार, उपकरणको व्यवस्था नहुँदा सेवा सुरु भएको थिएन। यसअघि प्रसुति केन्द्रमा तालिम प्राप्त जनशक्ति नहुँदा प्रसुति सेवा बन्द थियो। रिउसबागरमा सामुदायिक अस्पताल प्रसुति केन्द्रभन्दा निकै टाढा हुँदा यहाँका स्थानीयलाई प्रसुति सेवा लिन सकस थियो। बगरमा प्रसुति केन्द्र पाँच वर्षपछि भए पनि सञ्चालन हुँदा स्थानीय लक्ष्मण लामाले खुसी व्यक्त गरे। एक महिनायता केन्द्रमा नर्स, अनमि र एचएको दरबन्दी कायम गरिएको छ। तर प्रसुति केद्रमा अझै आवश्यक सामग्री अपुग रहेको अनमि रुचि बुढथापाले बताइन्। उनले भनिन्, प्रसुति केन्द्रमा २४सै घण्टै सेवा दिन थालेका छौं, तर आवश्यक औजार तथा उपकरणको कमी छ। सरकारले प्रसुति केन्द्रबाट सेवा लिने महिलालाई प्रोत्साहन भत्ता र बच्चालाई न्यानो कपडाको व्यवस्था गरेको छ। प्रसुति केन्द्रमा आवश्यक औषधि, उपकरणको व्यवस्था गरिने मुगुम कार्मारोङका अध्यक्ष छिरिङ क्याप्ने लामाले बताए।"
डीपीआरमै अल्झिए आवासीय विद्यालय,"सुर्खेत : कर्णालीमा आवासीय विद्यालय स्थापनाको योजना अलपत्र परेको छ। प्रदेश सरकारले दुर्गममा आवासीय विद्यालय स्थापना गर्ने घोषणा गरेको थियो। तर दुई वर्ष बित्दा पनि यो योजना कार्यान्वयन हुन सकेको छैन। भौगोलिक विकटताका कारण बालबालिका विद्यालयको पहुँचमा छैनन्। घरदेखि विद्यालय टाढा भएका कारण अधिकांश बालबालिका विद्यालय जाँदैनन्। यही समस्या समाधानका लागि प्रदेश सरकारले साविक कर्णाालीका पाँच जिल्लामा आवासीय सुविधासहितका विद्यालय सञ्चालनको योजना अघि सारेको छ। तर हालसम्म पनि आवासीय विद्यालयको योजना विस्तृत परियोजना प्रतिवेदन (डीपीआर) मै अल्झिएको हो। डीपीआर निर्माण नहुँदा परियोजना नै अगाडि बढ्न नसकेको प्रदेश सरकारले जनाएको छ। प्रदेशका हिमाली जिल्लाहरू हुम्ला, डोल्पा, मुगु, जुम्ला र कालिकोटमा यस्ता विद्यालय सञ्चालन गर्ने सरकारको योजना छ। हरेक जिल्लामा एकएकवटा विद्यालय छनोट पनि भएका छन्। तर आवश्यक अध्ययन र काममा भएको सुस्ताका कारण आवासीय विद्यालय तत्कालै सञ्चालनमा आउने अवस्था देखिँदैन। अघिल्लो आर्थिक वर्षमा प्रचारबाहेकका काम गर्न नसकेको प्रदेश सरकारले चालू वर्षको ६ महिना बितिसक्दा पनि आवासीय विद्यालय स्थापनाको प्रक्रिया सुरु गर्न नसेकेको हो। बजेट विनियोजन भए पनि डीपीआर नहुँदा कार्यान्वयनमा सरकारको गति सुस्त देखिएको हो। चालू आर्थिक वर्षभित्रै डीपीआर बनाइने प्रदेश सरकारले जनाएको छ। सुरुमा पाँचवटा आवासीय विद्यालय निर्माण गर्न डीपीआर बनाउन लागिएको सामाजिक विकास मन्त्रालयले जनाएको छ। डीपीआर निर्माणका लागि पाँचपाँच लाखका दरले पाँचवटा विद्यालयमा २५ लाख बजेट खर्च हुनेछ। चालू वर्षमा पाँच वटा विद्यालयका लागि ७५ लाखका दरले तीन करोड ७५ लाख रुपैयाँ विनियोजन गरिएको छ। जसमध्ये दुई करोड २५ लाख रुपैयाँ पाँचवटा विद्यालयमा आवासीय भवन निर्माणमा खर्च हुने सामाजिक मन्त्रालयका शाखा अधिकृत पदमबहादुर बुढाले जनाए। सामाजिक विकास मन्त्रालयले आवासीय विद्यालय कार्यक्रम सञ्चालन गर्ने विभिन्न विद्यालयहरू छनोट गरिसकेको छ। जुम्लाको कनकासुन्दरी गाउँपालिका७ मा रहेको मालिका मावि, कालिकोटको पलाता गाउँपालिकामा रहेको सरस्वती मावि थ्रिपु, मुगुको कार्मारोङ गाउँपालिकाको नेपाल राष्ट्रिय मावि ताखा र डोल्पाको काइके गाउँपालिकाको अरनिको माविलाई आवासीय विद्यालय छनोट भएका हुन्। त्यस्तै हुम्लाको पनि एक विद्यालय आवासीय विद्यालयका लागि छनोट गरिएको छ। तर छनोट भएको विद्यालयको नाम भने खुलाएको छैन। छनोट भएका विद्यालयमा यही वर्षभित्रै आवासीय विद्यालयका लागि ६ कोठे भवन बनाइने मन्त्रालयले जनाएको छ। तर, सम्बन्धित जिल्लाका शिक्षा एकाइ कार्यालयले हालसम्म कुनै पनि विद्यालयसँग भवन निर्माणको सम्झौता गर्न सकेका छैनन्। आवासीय विद्यालय सञ्चालन गर्न डीपीआर तयार नहुँदा यो वर्ष भवन मात्रै बनाउने योजना रहेको मन्त्रालयका कर्मचारी रेशम केसीले बताए। उनकाअनुसार बजेट फ्रिज हुन नदिन सरकारले पाँचवटा जिल्लामा ६ कोठे भवन बनाउन थालेको हो। भवन निर्माणका लागि सामाजिक विकास मन्त्रालयले सम्बन्धित जिल्लामा ७५ लाखका दरले बजेट पनि पठाएको छ। तर छनोट भएका विद्यालयहरूले भने हालससम्म भवन निर्माणका लागि सम्झौता नगरेको मन्त्रालयले जनाएको छ।"
बसाइँ आउँदा दुहुनो गाई,"धनकुटा : सुविधा र कामको खोजीमा बसाइँ जाने क्रम बढेपछि छथरजोरपाटी गाउँपालिकाले अन्यत्रबाट आउने परिवारलाई दुहुनो गाई उपहार दिन थालेको छ। गाउँपालिकाभरिका जुनसुकै स्थानमा स्थायी बसाइँ आउने घरपरिवारको जीवन निर्वाहमा सहयोग पुर्याउने उद्देश्यले दुहुनो गाई उपहार दिन थालिएको गाउँपालिका अध्यक्ष शेरबहादुर लिम्बूले बताए। मधेसलगायत अन्य क्षेत्रमा बसाइँ जाने क्रममा कमी ल्याउँछ उनले भने कार्यक्रमले उत्पादनशील भूमि बाँझोमा परिणत हुने परिस्थितिको अन्त्य हुने विश्वास छ। कार्यक्रम सञ्चालन गर्न गाउँपालिकाले कार्यविधि निर्देशिका बनाएको छ। अहिलेसम्म गाउँपालिकाभरिमा ८ जना नयाँ घरिबार बसाइँ आएका छन्। नयाँ घरपरिवारले दुहुनो गाई माग्दै गाउँपालिकामा आवेदन दिइसकेका छन्। नयाँ घरपरिवारलाई प्रतिगाई खरिदमा अधिकतम ६१ हजार रुपैयाँ अनुदान उपलब्ध गराइने पशुपक्षी विकास शाखाका प्रमुख राजकुमार राईले बताए। उनका अनुसार बसाइँ आउने परिवारले गाउँपालिकामा निवेदन, बसाइँ सराइ प्रमाणपत्रको प्रतिलिपि, लालपुर्जाको प्रतिलिपि, नागरिकताको प्रतिलिपि, वडा कार्यालयको सिफारिसपत्र पशुपक्षी शाखामा बुझाउनुपर्छ। सबै प्रक्रिया पूरा भएपछि दुहुनो गाई उपलब्ध गराइन्छ। बसाइँ आएर कम्तीमा तीन महिना बसोबास गरेपछि मात्रै दुहुनो गाई दिनयोग्य हुने अध्यक्ष लिम्बूले बताए। परिवार टिकाउन स्रोतभर्ना सापटी ! गाउँपालिकाले स्रोतभर्ना सापटी कार्यक्रम पनि सञ्चालन गरेको छ। व्यवसाय गर्न चाहनेलाई व्यावसायिक कार्ययोजनाका आधारमा बिना ब्याज र धितोमा ५० प्रतिशत ऋण उपलब्ध गराइने गाउँपालिका अध्यक्ष लिम्बुले बताए। यसले गाउँमै बसेर केही गर्न चाहने घरपरिवारलाई सहयोग पुग्ने उनको भनाइ छ। कृषि क्षेत्रलाई व्यावसायिक बनाउन ५० प्रतिशत अनुदानमा कृषिजन्य औजारसमेत वितरण गरिएको छ।छथरजोरपाटी गाउँपालिका पशुपालन र कृषि उत्पादनको हिसाबले जिल्लामै अग्रणी स्थानमा आउँछ। गाउँपालिकाभरि दैनिक १२ हजार लिटर दूध उत्पादन हुन्छ।"
पोखरामा कारको ठक्करबाट २ जनाको मृत्यु,"पोखरा : रक्सी खाएर कार चलाउँदा दुर्घटना भइ पोखरामा एक बालिकासहित २ जनाको ज्यान गएको छ । पोखराका १७ का जमुना क्षेत्री र ३ वर्षीया बालिका रेबिका क्षेत्रीको दुर्घटनामा ज्यान गएको हो । शिवरात्रिका दिन अनियन्त्रित कार सडक छेउको पर्खालमा ठोक्किएको थियो । कारमा सवारमध्ये २१ वर्षीया जमुनाको घटनास्थलमै र बालिकाको उपचारका क्रममा मणिपाल शिक्षण अस्पतालमा शनिबार मृत्यु भएको कास्की प्रहरी प्रवक्ता डिएसपी राजकुमार केसीले जनाएका छन् । ग २ च ७७६३ नम्बरको कार दुर्घटना गराउने चालक शिव पाण्डेलाई प्रहरीले नियन्त्रणमा लिएको छ । दुर्घटनामा अशिम थापा मगर, २१ वर्षीया बिना थापा मगर र चालक २८ वर्षका शिव पाण्डे घाइते छन् ।"
इतिहास देखाउन घोराहीमा घोडाको प्रतिमा,दाङ : दाङको घोराही उपमहानगरपालिकाले घोराही सहरको इतिहास बुझाउन सहरका दुई स्थानमा घोडाको प्रतिमा राखेको छ। उपमहानगरको कार्यपालिकाको निर्णयअनुसार घोराही बजारको मुख्य चोक गुम्रा चोक (ट्राफिक चोक) र भानु चोकमा घोडाको प्रतिमा स्थापना गर्ने निर्णय गरेको हो। घोराही सहरको नाम घोडा शब्दबाट अपभ्रंश भइ रहन गएकाले इतिहासको संरक्षण गर्ने र इतिहास देखाने उद्देश्यले घोडाको प्रतिमा राखिएको घोराही उपमहानगरपालिकाका नगरप्रमुख नरुलाल चौधरीले बताए। नगरकार्यपालिकाको निर्णय अनुसार चोकमा घोडाको प्रतिमा राखिएको उनले बताए। गुम्राहचोकमा स्थापना भइसकेको र घोराही( भानु)चोकमा निर्माणको क्रममा रहेको नगर प्रमुख चौधरीले जानकारी दिए। गुम्रा चोकमा दुईवटा सिल्भरबाट निर्माण गरिएका घोडा र घोडीको प्रतिमा राखिएको छ। घोराही चोकमा फाइबरबाट निर्माण गरिएको एउटा घोडाको प्रतिमा राखिने भएको छ। गुम्रा चोकमा राखिएको घोडाको प्रतिमा २९ लाखमा टेण्डर आह्वान गरिएकोमा २५ लाखमा निर्माण भएको घोराही उपमहानगरपालिकाका प्रमुख प्रशासकीय अधिकृत ऋषिराम केसीले जानकारी दिए। घोराही चोकमा राखिने घोडाको लागत भने केही सस्तो रहने उनको भनाइ छ। प्रमुख प्रशासकीय अधिकृत केसीले घोराही चोकमा निर्माण हुन थालेको घोडाको प्रतिमा बन्न केही समय लाग्ने बताए। घोडाको प्रतिमाको प्रदेश न ५ का मुख्यमन्त्री शंकर पोख्रेलले उदघाटन गरेका छन्। शनिबार एक कार्यक्रमको आयोजना गरी घोडाको प्रतिमाको मुख्यमन्त्रीले उदघाटन गरेका हुन्।
पश्चिमी न्यूनचापीय वायुको प्रभाव लम्बिने,"काठमाडौं : दुई दिनदेखि नेपालमा स्थिर रहेको पश्चिमी न्यूनचापीय वायुको प्रभाव अझै केही दिन लम्बिने अनुमान गरिएको छ। मौसमविद् शान्ति कँडेलको भनाइमा नेपाल प्रवेश गरेको पश्चिमी न्यूनचापीय प्रणाली प्रकृति हेर्दा अझै एकदुई दिन रहने सम्भावना छ। यसले मौसम पूर्णरुपमा सुधार आउन केही दिन लाग्ने देखिएको छ। तथापी नेपालमा नयाँ मौसमी प्रणालीका अलावा प्रिःमनसुनको मौसमको पूर्वअवस्था भएकाले आगामी दिनमा मौसमी गतिविधि फेरबदल भइरहने मौसमविद् कँडेलको भनाइ छ। अबका दिनमा बिहानीपख मौसम सफा देखिए पनि अपराह्नपछि मौसम बदली हुने, मेघगर्जनसहित क्षणिक वर्षाको सम्भावना रहने बताइएको छ। प्रिःमनसुन अप्रिल र मे महिनालाई प्रिमनसुन मानिन्छ। उक्त अवधिमा मौसमी गतिविधि फेरबदल हुन्छ। हाल पश्चिमी न्यूनचापीय प्रणालीको प्रभावले देशका पूर्वी तथा मध्य भेगमा आंशिकदेखि सामान्य बदली रहनुका साथै पूर्वी पहाडी क्षेत्रमा हल्का वर्षा भइरहेको छ। काठमाडौँसहित मध्य भेगमा बदली रहे पनि छिटफुट मात्रै वर्षा हुने मौसमविद् कँडेलले बताए। पूर्वी भूभागका उच्च हिमाली क्षेत्रमा हल्का हिमपातको सम्भावना रहेको छ। रातको समयमा पूर्वी पहाडी क्षेत्रमा बदली रहनेछ भने बाँकी भेगमा मौसम सफा रहने महाशाखाले जारी गरेको मौसम पूर्वानुमानसम्बन्धी बुलेटिनमा उल्लेख छ। मौसम पूर्वानुमान महाशाखाको पछिल्लो विवरणअनुसार बितेका २४ घण्टामा देशैभर वर्षा भएको छ। सबैभन्दा धेरै डडेलधुरामा ५१ दशमलव नौ र दिपायलमा ४७ दशमलव आठ मिलिमिटर वर्षा भएको छ। काठमाडौँमा छ दशमलव चार मिलिमिटर वर्षा भएको छ। वीरेन्द्रनगरमा १२, दाङमा ११ मिलिमिटर वर्षा भएको छ। काठमाडौँ उपत्यकाको न्यूनतम तापक्रम आठ दशमलव आठ डिग्री र अधिकतम तापक्रम १७ दशमलव पाँच डिग्री सेल्सियस रहेको छ।"
चिसोले रित्तियो गाउँ,"मुगु : जिल्लाको पूर्वी भेगमा पर्ने कार्मारोङ गाउँपालिका १ बाग्री गाउँका स्थानीयवासी चिसोका कारण मुगुबाट जुम्लाका विभिन्न ठाउँमा बसाइँ सरेर गएपछि गाउँ नै रित्तिएको छ। बाग्री गाउँमा दिनको तीन घण्टा पनि घाम नलाग्दा अत्यधिक चिसो बढेपछि यहाँका स्थानीय बसाइँ सरेर जुम्ला गएका हुन्। चिसोका कारण देखाउँदै १५ वर्षदेखि स्थानीय गाउँ छाड्दै जुम्लाका विभिन्न ठाउँमा बसाइँ सर्न थालेका छन्। कार्मारोङ गाउँपालिका १ मा तीनवटा बस्ती छन्। जसमा चिताई र डोल्पुमा स्थानीयवासी बसोबास गर्छन्। तर बाग्री गाउँवासी घर छोड्दै जान थालेका छन्। यस गाउँमा ७५ घरधुरी छन्। उनीहरू वर्षमा तीन महिना चैत्र, वैशाख र जेठमा मात्र राम्रोसँग घाम ताप्न पाउँछन्। हिउँदे सिजनमा गाउँमा राम्रोसँग घाम नलाग्दा चिसोले असर पार्न थालेपछि जुम्लाको चौधविष क्षेत्रमा बसाइँ सर्ने गरेको स्थानीय कार्मा लामाले बताए। उनका अनुसार पशु चौपायासहित स्थानीय बसाइँ सर्न थालेका हुन्। गाउँमा पशुपालन गर्नसमेत सकस भएपछि घर छोड्न बाध्य भएको उनको भनाइ छ। बाग्री गाउँमा भिरालो जमिन भएकाले आलु र फापरबाहेक अन्य खाद्यान्न उत्पादनसमेत हुँदैन। स्थानीय उर्गिन तामाङले जाडो छल्नकै लागि घर छोड्न थालेका गाउँले बसाइँ सरेर जुम्लामै बस्न थालेको बताए। उनका अनुसार २०६० सालबाट एक, दुई घरधुरी गर्दै बसाइँ सर्न थालेका स्थानीयले अहिले गाउँ नै रित्तो पारेका छन्। बाग्री गाउँ जिल्ला सदरमुकाम गमगढीदेखि दुई दिन पैदल यात्रामा पुगिन्छ। स्थानीय बसाइँ सर्न थालेपछि गाउँमा रहेको खेतीयोग्य जमिन पनि बाँझिँदै गएको छ भने घरहरू भत्किँदै गएका छन्। यहाँका स्थानीय जडिबुटी संकलन गर्ने समयमा मात्रै गाउँ फिर्ता हुने गरेको मुगुम कार्मारोङ गाँउपालिका १ का वडाध्यक्ष सोनामबाग्री तामाङले बताए।"
छोरीको बीमा गर्नुस् नि:शुल्क इन्टरनेट चलाउनुस्,लहान : प्रदेश नं २ सरकारले उच्च प्राथमिकताकासाथ सञ्चालन ल्याएको छोरी शिक्षा बीमा कार्यक्रमअन्तर्गत बीमा गराउने छोरीका अभिभावकलाई तीन महिना निःशुल्क इन्टरनेट सेवा वितरण कार्य सिरहामा शुरु गरिएको छ। मुख्यमन्त्री बेटी पढाऊ बेटी बचाऊ अभियानअन्तर्गत २०७५ माघ १ गतेपछि जन्मिएका छोरीको बीमा गराउने कार्य प्रदेशका आठवटै जिल्लाका स्थानीय तहमा बीमा शिविर जारी रहेको छ। त्यस्ता अभिभावलाई इन्टरनेट सेवा प्रदायक संस्था सुविसु केबल नेट प्रालिले तीन महिनाको निःशुल्क इन्टरनेट सेवा प्रदान गर्न थालेको छ। प्रदेश नं २ मुख्यमन्त्री तथा मन्त्रिपरिषद्को कार्यालय र सो कम्पनीबीच भएको सम्झौताअनुसार छोरी शिक्षा बीमा गराउने छोरीका अभिभावकलाई तीन महिनासम्म निःशुल्क इन्टरनेट सेवा प्रदान गर्न थालेको कम्पनीका लहान शाखा प्रबन्धक निर्देशक सञ्जीव पाठकले जानकारी दिए। सिरहाको सुखीपुर नगरपालिका१० निवासी रागनीकुमारी मण्डलका अभिभावकलाई पहिलो इन्टरनेट जडान गरी सेवा शुरु गरिएको उहाँले जानकारी दिए। सिरहामा दुई हजार ५०० भन्दा बढी छोरीको बीमा गरिएको जनाइएको छ।
विप्लव समूहका जनपरिषद् प्रमुख पक्राउ,"बेनी : सरकारद्वारा प्रतिबन्धित नेत्रबिक्रम चन्द (विप्लव) नेतृत्वको (नेकपा)को म्याग्दी जिल्ला जनपरिषद् प्रमुख जगेन्द्रबहादुर पुन (जगत)लाई प्रहरीले पक्राउ गरेको छ । मालिका गाउँपालिका३ अदिभाराका ५६ वर्षीय पुनलाई ईलाका प्रहरी कार्यालय दरवाङका प्रहरी निरीक्षक राजेन्द्रप्रसाद अधिकारीको नेतृत्वमा खटिएको टोलीले शुक्रबार साझ अदिभाराबाट पक्राउ गरेको हो । म्याग्दी जिल्लामा एनसेल टावरमा आगजनी, स्थानीय तहका जनप्रतिनिधिलाई जबरजस्ती चन्दा माग गरी आतङ्कित बनाएको, कालोमोसो दली अभद्र व्यवहार गरेको, निर्माण व्यवसायीका उपकरणमा आगजनी गर्ने कार्यमा संलग्न भएको आरोपमा अनुसन्धानका लागि पक्राउ गरिएको प्रहरी निरीक्षक ध्रुवप्रसाद शर्माले जानकारी दिए । पुनलाई अनुसन्धानका लागि बेनीमा ल्याइएको छ । उनलाई गत वर्ष पनि प्रहरीले पक्राउ गरेको थियो । अदालतको आदेशपछि उनी रिहा भएका थिए ।"
१० लाखले गरे पशुपतिनाथ दर्शन,"काठमाडौं : जोरपाटी निवासी ओखलढुंगाका डिल्लीबहादुर रोक्का क्षेत्रीले महाशिवरात्रिमा २५ वर्षपछि पशुपतिनाथ मन्दिरमा सहज रूपमा दर्शन गर्न पाए। पहिला हामीलाई हुत्याउँथे, लडाइदिएको अनुभव पनि छ, पोलियोका कारण दुवै खुट्टा घिसार्दै पशुपति आएका ५० वर्षीय क्षेत्रीले भने, पहिलो पटक धेरै कुरामा व्यवस्थित भएको पाएँ। पाशुपत क्षेत्रको बाहिरी मात्र होइन, मन्दिर परिसर पनि यसपटक व्यवस्थित देखिन्थ्यो। विगतमा पश्चिम ढोकाबाटै छिर्ने भेटिन्थे, यसपटक बाहिरिनेलाई पनि प्रहरी र स्काउट टोलीले दुवैतर्फ लाइन लागेर परसम्म निगरानी गरिरहेका थिए। भक्तजन जुन लाइनबाट मन्दिर पुग्थे उही लाइनबाट फर्किने व्यवस्था थियो। विगतमा पहुँचवाला र चलाख व्यक्तिले घुसघास र शक्ति देखाएर लाइनबिनै मन्दिर पसी दिनभर भीडभाड गर्थे, पशुपति क्षेत्र विकास कोषका कर्मचारी गोकर्णप्रसाद पौडेलले भने, २७ वर्षका शिवरात्रिमा यत्तिको व्यवस्थित कहिल्यै महसुस भएन। सुकेधाराकी सावित्री काफ्ले जयवागेश्वरीबाट लाइनमा बसिन्। अढाई घण्टामा दर्शन गर्न पाएको उनले सुनाइन्। तिलगंगाबाट लाइनमा बसेकी सातदोबाटोकी रश्मिला केसीले भने बिहान ५ बजेदेखि लाइन बसे पनि अढाई बज्दासम्म दर्शन गर्न पाएकी थिइनन्। उनीभन्दा पाँच जना अगाडि रहेका भक्तपुर सूर्यविनायकका उमेश कार्कीले भने, तीन घण्टामा दक्षिण ढोका आइपुग्यौं, पहिला त नौ घण्टासम्म लाइन लागेको थिएँ। कोषका सदस्यसचिव डा प्रदीप ढकालले दुईदेखि तीन घण्टामा दर्शन गर्ने व्यवस्था मिलाइएको दाबी गरे। भारतीय भक्तजन पनि दर्जनौं बस र साना गाडी रिजर्भ गरी आएको कोषका कोषाध्यक्ष डा मिलनकुमार थापाले बताए। यसपटक फूलको सजावटले आकर्षण बढायो, उनले भने, १० लाखभन्दा बढी भक्तजन मन्दिरभित्र र बाहिर आएका छन्। झन्डै २ करोड रुपैयाँको फूलले पाशुपत क्षेत्र झिलिमिली बनाइएको थियो। भारतीय नागरिक सञ्जीव छिब्बर र केके शर्माले २ सय जनशक्ति परिचालन गरी अस्टेलिया, कोरिया, थाइल्यान्ड र भारतबाट फूल ल्याएका थिए। मलेसियाबाट आइपुगेका मकवानपुरका प्रदीप नेपाल सजावट देखेर दंग थिए। यस्तो व्यवस्थापन निरन्तर हुनुपर्ने उनले बताए। फूलबाट प्रवेशद्वार, मयुर, स्वस्तिक, शिवलिंग, नन्दी, त्रिशूल आदि बनाइएको थियो। मूल मन्दिर प्रवेशद्वारमा गणेश र कुमारको आकृति छ भने मन्दिर परिसरका मठमन्दिरमा फूलले विभिन्न आकृतिमा सजाइएको छ। बसाहालाई झकिझकाउ बनाइएको छ। फूलका आकृतिमा पहिलो पटक गज्जबका फोटा खिच्न पाएँ, कलंकी निवासी आकृति थापाले भनिन्। राम मन्दिर र आर्यघाटबाट गुह्यश्वरी जाने बाटो र आसपासमा गाँजा किनबेच गर्नेको संख्या कम देखियो। बिहीबार साधुसन्तबाट गाँजा खोसेर धुनीमा हालिएको सदस्यसचिव ढकालले सुनाए। नागाबाबा पनि यसपटक सभ्य देखिए, बोडेकी निर्मला श्रेष्ठले भनिन्। राष्ट्रपति विद्यादेवी भण्डारीले महाशिवरात्रिका अवसरमा अपराह्न ४ बजे पशुपतिनाथको दर्शन र पूजा गरिन्। कोषका कार्यकारी निर्देशक डा घनश्याम खतिवडाले उपराष्ट्रपति नन्दबहादुर पुनको आगमन पनि एकै समय भएको बताए। आउने र जाने सँगसँगै भएकाले भक्तजनले कुर्नुपरेन, उनले भने। संस्कृति, पर्यटन तथा नागरिक उड्यनमन्त्री योगेश भट्टराईले शिवरात्रिका हरेक पक्ष व्यवस्थित बनाउन निर्देशन दिएका थिए। उनी बिहीबार साँझ र शुक्रबार बिहान र बेलुकी गरी तीनपटक पाशुपत क्षेत्र पुगेर लाइन, भोजन, स्वास्थ्य सेवा, प्रसाद र चन्दन वितरणजस्ता विषयमा निरीक्षण गरी गुणस्तरीय सेवा दिन भनेका थिए। फूलको सजावटका कारण बिहीबार झन्डै २ लाख भक्तजन पशुपति पुगेको खतिवडाको भनाइ छ। महाशिवरात्रिकै अवसरमा टुँडिखेलमा नेपाली सेना दिवस मनाइएको थियो।"
घर भत्काउँदा च्यापिएर एकको मृत्यु,"गोरखा : घर भत्काउने क्रममा गोरखामा एक जनाको मृत्यु भएको छ। नयाँ घर बनाउनका लागि पुरानो घर भत्काउँदा च्यापिएर गोरखा नगरपालिका९ दलभञ्ज्याङका ५८ वर्षीय रामबहादुर मग्रातीको मृत्यु भएको डिएसपी बासुदेव खतिवडाले जानकारी दिए। घर भत्काउने क्रममा स्ल्याबले च्यापिएर १२ बजेतिर घाइते भएका रहेछन्, स्थानीय अमित केशीले भने, गोरखा अस्पतालमा उपचार गरेर थप उपचारका लागि भरतपुर अस्पताल लैजाने क्रममा दिउँसो करिब चार बजे मुग्लिन पुगेपछि मृत्यु भएको हो। शव पोष्टमार्टमका लागि गोरखा अस्पतालमा राखिएको प्रहरीले जनाएको छ।"
