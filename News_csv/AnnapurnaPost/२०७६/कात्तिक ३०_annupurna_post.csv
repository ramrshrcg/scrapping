शीर्षक,विवरण
काम नगर्ने ठेकेदारको फोटो गाडीमा,"दोलखा : खाडीचौरचरिकोट सडक अन्तर्गत मुडेचरिकोट सडकखण्डको स्तरोन्नतीमा बेवास्ता गर्ने ठेकेदारको फोटो सार्वजनिक सवारी साधनमा टाँसी विरोध गर्न सुरु गरिएको छ। स्थानीयले स्वस्फूर्त खर्च संकलन गरेर काम नगर्ने ठेकेदारलाई सबैले चिनुन् र थप नैतिक दबाव परेर सडक निर्माणमा चासो राखुन् भन्ने उद्देश्यले ठेकेदार कम्पनीका मालिकको फोटो टाँसी विरोध गरेका हुन्। शंकरमाली निर्माण सेवाका प्रोप्राइटर दिपक सापकोटाको फोटोसहितको ब्यानरमा कालोपत्रे सहितको बाटो कहिले बन्छ ? चार वर्षसम्म बाटो किन बनेन ? भनेर प्रश्न गरिएको नागरिक अगुवा चिरञ्जीवी मास्केले बताए। उद्योग वाणिज्य संघ, होटल व्यवसायी, पर्यटन व्यवसायी, फेन्सी संघ, इलेक्ट्रिक संघ लगायतका संघले अरनिको यातायात, रोल्वालिङ यातायात तथा निजी सवारी साधनमा विरोध स्वरुप फोटो टाँसेका हुन्। ठेकेदार सापकोटाले मुडेचरिकोट सडकखण्डको ३० किलोमिटर सडक दुई लेनको कालोपत्रेसहित दुई वर्षमा सक्ने गरी २०७२ भदौमा सम्झौता गरेका थिए। सम्झौता अवधि नाघेर थप गरिएको म्याद नाघेको पनि डेढ वर्ष भइसक्यो। काम भने ६० प्रतिशत मात्र भएको छ। यस अघि थपेको म्यादमासमेत सडकको निर्माण कार्यले उल्लेख्य प्रगति गर्न नसकेपछि सडक डिभिजन कार्यालय चरिकोटले मुडेचरिकोट सडकखण्डको ठेकेदार सकिल हेदरशंकरमालीसुनौला खिम्ति जेभीलाई दैनिक करिब चार लाखको दरले हर्जना तोकेको थियो। ३ जिल्लाका यात्रुले प्रयोग गर्ने खाडीचौरचरिकोट सडकको विभिन्न खण्डमा ठूलाठूला खाल्डा तथा धुलाम्मे हुँदा दैनिक हजारौं यात्रु र सडक आसपासका स्थानीयले सास्ती भोग्नु परिरहेको थियो। ठेकेदार कम्पनीको चरम लापरवाही, परामर्शदाताको गलत नियत र सडक डिभिजन कार्यालय चरिकोटको बेवास्ताका कारण काठमाडौँदेखि चरिकोटसम्मको १३३ किलोमिटरको दूरी तय गर्न १२ घण्टाभन्दा बढी समय लाग्ने गरेको छ। यात्रुको ज्यान जोखिममा पर्नुका साथै अत्यावश्यक सामग्री आयातको लागि जोखिमपूर्ण सडकको कारण चरम दुख भोग्नु परिरहेको थियो। भारतीय एक्जिम बैंकको करिब एक अर्ब २४ करोड ऋण सहयोगमा सिन्धुपाल्चोक जिल्लाको खाडीचौरदेखि चरिकोटसम्मको ५५ किलोमिटर सडक विस्तार आयोजनाले ढल तथा नालाको व्यवस्थापन नगरेकै कारण यात्रु तथा ढुवानीका साधनहरुले अनेकन सास्ती खेप्नु परेको छ। जीर्ण सडकका कारण पर्यटन व्यवसाय ठप्प बनेको छ।"
सीमा अतिक्रमणले सुकुम्बासी,"वीरगन्ज : चार वर्षअघि नयाँ सीमास्तम्भ (पिलर) गाड्दा पिपरडारीवासीका जमिन भारततिर पर्यो। दुई बिघा खेत गुमाएपछि रामबहादुर राउत कुर्मी सुकुम्बासी भएका छन्। दुई बिघा जोतेर खाने मान्छे सुकुम्बासी भएको छु, भारततर्फ परेको बाँझो खेत देखाउँदै कुर्मीले भने, मजदुरी गरेर बालबच्चा पालिरहेको छु। दसगजा क्षेत्रमा दुवै देशका नापी विभागका अधिकारी सम्मिलित टोलीले २०७२ सालमा नयाँ सीमास्तम्भ गाडेको थियो। यो ठाउँ पर्साको जगरनाथपुर गाउँपालिका१ मा पर्छ। यहाँका १९ जना नेपालीको लालपुर्जा भएकै १० बिघा आठ कट्ठा १५ धुर जग्गा भारतीय भूमिमा परेको स्थानीयको भनाइ छ। भारतसामु नेपाल निरीह छ, उनले भने, नेपालको माटो सरकारले भारतलाई सुम्पिदिएको हो। नेपाली भूमि मिचिएपछि पीडित स्थानीयले विरोध गरेका थिए। तत्कालीन प्रमुख जिल्ला अधिकारी र प्रहरी अधिकारीले सीमाको विषय भएको भन्दै पीडितलाई थामथुम पारे। पुस्तौंदेखि भोगचलन गर्दै आएको र लालपुर्जा भएको भूमि रक्षाका लागि हामी जे पनि गर्न तयार थियौं, उनले भने, तर सीडीओ र सशस्त्र प्रहरीका सरहरूले विवाद नगर भन्दै हामीलाई थामथुम पार्नुभयो। हामी लाचार भएर बसेका छौं। अर्का स्थानीय जगदीश पाण्डेले ओरिया खोलाछेउको लालपुर्जा भएकै १० कट्ठा जग्गा गुमाए। नयाँ पिलर राखेपछि नेपाली भूमि मिचियो, उनले भने, सीमाको रखवालाले नै विवाद नगर भनेपछि हामीले के गर्न सक्छौं र ! भारतीयले नेपाली भूभागबाट दिनहुँ बालुवा निकालेर लगिरहेको उनले बताए। रोक्न जाँदा उनीहरूले पुलिसलाई बेल्चा र कोदालोले आक्रमण गरे, उनले भने, त्यसैले डरका कारण हामी आफ्नै भूमिमा पनि सितिमिति जाँदैनौं। ४२३ नम्बरको सीमास्तम्भ गाडिएपछि ललियादेवी चौधरीको दुई बिघा जग्गा भारततिर गयो। लालपुर्जा मसँग छ। मेरो पुर्खाले आर्जेको जग्गा हो, दृष्टिविहीन ललियादेवीले भनिन्, पिलर गाड्दैमा भारतको हुन सक्दैन। तत्कालीन प्रमुख जिल्ला अधिकारी सम्मिलित टोलीले भारतमा परेका जग्गाको लगत संकलन गरी मुआब्जाका लागि सरकारसँग पहल गर्ने आश्वासन दिएको थियो। पीडितले मुआब्जा होइन, जग्गैै फिर्ता पाउनुपर्ने अडान लिएका थिए। सीडीओले मुआब्जा दिलाउँछु भन्नुभएको थियो। हामीले मुआब्जा होइन, जग्गा फिर्ता चाहिन्छ भनेका थियौं, एक बिघा आठ कट्ठा जग्गा गुमाएका लक्ष्मण हजरा दुसादले भने, तर, चार वर्ष भयो न मुआब्जा पायौं न त जग्गा फिर्ता। हामीसँग लालपुर्जाबाहेक केही छैन। बुवाले किनेको खेत भारतीय भएको हेर्दा खुबलाल पाण्डेको मन कुँडिन्छ। उनले ६ कट्ठा जग्गा गुमाएका छन्। सरकारले नेपालीको जग्गा भारतलाई सुम्पिएर हामीलाई सुकुम्बासी बनाएको छ, उनले भने। नेपाल र भारत उच्चस्तरीय बैठकले तयार पारेको नक्साअनुसार नयाँ स्तम्भ राखिएको र पुराना मर्मत गरिएको पर्साका प्रमुख जिल्ला अधिकारी नारायणप्रसाद भट्टराईले बताए। त्यस क्रममा नेपालका केही जग्गा भारततर्फ र भारतको पनि केही जग्गा नेपालतर्फ परेको उनले सुनाए। पर्साको मात्रै समस्या होइन यो, उनले भने, देशभरकै समस्या हो। भारततर्फ परेका जग्गाको मुआब्जा वा क्षतिपूर्ति दिने अवस्था नरहेको उनको भनाइ छ। पर्साको करिब एक सय ७ किलोमिटर खुला सीमामा मुख्य र सहायक गरी एक हजार ७० सीमास्तम्भ छन्। भारतीय बजार जाँदैनन् नेपाली नयाँ सीमास्तम्भ राख्ने क्रममा पिपरडारी र भारतीय गाउँ गिदानी भंगाहाका बालुवा तस्करबीच झडप भएको थियो। त्यसपछि किनमेल गर्न भंगाहा गएका दुई नेपाली कुटपिटबाट घाइते भएका थिए। हामी किनमेल गर्न भंगाहा बजार जान्थ्यौं, कुर्मीले भने, सीमा विवादपछि कुटिने डरले हामीले भंगाहा बजार जानै छाडेका छौं।"
ग्रान्डीमा प्रधानमन्त्री ओलीको पुन: डायलासिस,"काठमाडौं : प्रधानमन्त्री केपी ओलीको शनिबार तेस्रो पटक डायलासिस भएको छ। नियमित स्वास्थ्य जाँचका लागि धापासीस्थित ग्रान्डी अस्पताल पुगेका प्रधानमन्त्री ओलीको डायलासिस भएको अस्पतालले जनाएको छ। फलोअपका लागि अस्पताल पुगेका ओलीको हेमोडायलासिस भएको अस्पतालका डाइरेक्टर चक्रराज पाण्डेले जानकारी दिए। प्रधानमन्त्री आजै सरकारी निवास बालुवाटार फर्कने पाण्डेको भनाइ छ। सम्माननीय प्रधानमन्त्री केपी ओलीज्यू ग्रान्डी इन्टरनेशनल हस्पिटलमा आज नियमित स्वास्थ्य परीक्षण तथा उपचारका लागि आउनु भएको छ र उहाँको आज पुनः हेमोडायलासिस सम्पन्न भएको छ, अस्पतालले जारी गरेको विज्ञप्तिमा भनिएको छ, हाल उहाँको स्वास्थ्य अवस्था राम्रो रहेको छ। आजै उपचार पश्चात उहाँ प्रधानमन्त्री निवास पाल्नुहुनेछ। यसअघि ग्रान्डीमै कात्तिक १२ र १३ गते उनको डायलासिस भएको थियो। पिसाब निष्कासनमा सहजताका लागि मिर्गौलामा स्टेन्ट राखिएको थियो।"
सीमा विवाद : अन्तर्राष्ट्रिकरण अन्तिम विकल्प,"काठमाडौं : नेपालभारत सीमा विवादलाई कूटनीतिक संवादबाटै समाधान गर्ने कि अन्तर्राष्ट्रियकरण गर्ने भन्नेमा बहस सुरु भएको छ। पूर्वप्रधानमन्त्री पुष्पकमल दाहालले अन्तर्राष्ट्रियकरण गर्न जरुरी नभएको प्रतिक्रिया दिएका छन्। सीमासम्बन्धी जानकार र कूटनीतिज्ञले पनि अन्य विकल्पबाट समाधान नभए मात्रै अन्तर्राष्ट्रियकरण गर्नुपर्ने सुझाव दिएका छन्। पूर्वराजदूत दीपकुमार उपाध्याय सीमा विवाद अन्तर्राष्ट्रियकरण गर्न सजिलो नभएको बताउँछन्। समाधानका लागि पहिला कूटनीतिक पहल गर्नुपर्ने, त्यो नभए राजनीतिक स्तरबाट समाधान गर्नुपर्ने र त्यसबाट पनि समाधान नभए अन्य विकल्पमा जान सकिने उनको भनाइ छ। उनले भने, लडाइँबाट समस्या समाधान हँुदैन। प्राथमिकता र निरन्तरताले मात्रै सीमा विवाद टुंग्याउन सकिन्छ। उनले सीमा विवाद समस्या समाधानमा राष्ट्रिय सहमति जुटेकाले खुट्टा नकमाउन सरकारलाई सुझाव दिएका छन्। लिपुलेकका विषय भारतीय प्रधानमन्त्री नरेन्द्र मोदीलाई जानकारी नभएको पूर्वराजदूत उपाध्यायको भनाइ छ। सुशील कोइराला प्रधानमन्त्री भएका बेला चीनभारतबीच लिपुलेकलाई खुला गर्ने सम्झौता भएको सार्वजनिक भयो। मोदीलाई लिपुलेक नेपालमा पर्छ भन्ने थाहा रहेनछ। नेपालले त्यो मुद्दा अगाडि बढाउँदै थियो। कोइराला पदबाट हट्नुभयो, विवाद त्यत्तिकै रह्यो, उनले भने। त्रिवि अन्तर्राष्ट्रिय सम्बन्ध तथा कूटनीतिक विभागका प्रमुख खड्ग केसी सीमा अतिक्रमणको विषयलाई अन्तर्राष्ट्रिकरण गर्न हतारिन नहुने बताउँछन्। सीमा विवादलाई अन्तर्राष्ट्रियकरण गर्दा समाधान भएका उदाहरण कमै छन्, उनले भने। नेपालभारत सीमा विवाद राजनीतिक तहबाटै समाधान गर्नुपर्ने सुझाव दिँदै उनी भन्छन्, भारतलाई नैतिक दबाबमा पारेर उसले मिचेको भूभाग फिर्ता गराउन बाध्य बनाउनुपर्छ। तथ्यका आधारमा सानो देशलाई थिचोमिचो गर्दा अन्तर्राष्ट्रिय छविमा असर पर्नेतर्फ उसलाई सजग गराउनुपर्छ। सीमाविद् तोयानारायण बरालले सरकारले कूटनीतिक क्षमता प्रदर्शन गर्ने बेला आएको बताए। उनले भने, सीमा विवादमा देश एकमत भएका बेला दह्रो भएर प्रस्तुत हुने मौका आएको छ। नदीविज्ञ जगतप्रसाद भुसाल सरकारले तत्काल लिम्पियाधुरासम्मको नक्सा बनाउनुपर्ने सुझाव दिन्छन्। निर्देशन दिएको भन्ने सुनेको छु, यो सकारात्मक हो, उनले भने, नापी विभागले लिम्पियाधुरा समेटेको नक्सा निकाल्नुपर्छ। नेपालले लिम्पियाधुरासम्मको नक्सा निकालेपछि भारतको प्रतिक्रिया अध्ययन गरेर अघि बढ्नु पर्ने उनको भनाइ छ। पूर्वराजदूत उपाध्याय सीमा विवादमा सतहमा हल्ला धेरै भए पनि परिणाम भने नदेखिएको बताउँछन्। सतहमा धेरै हल्ला भयो, परिणाम शुन्य छ, उनले भने। सूर्यनाथ उपाध्याय अध्ययन टोलीको प्रतिवेदन सार्वजनिक गर्न नसक्नु दुर्भाग्यपूर्ण भएको उपाध्यायको तर्क छ। नदीविद् भुसालले सरकारले काली नदीको मुहान् लिपिम्याधुरा भनेर दाबी गर्नु सकारात्मक भएको तर्क गरे।"
आयातित मदिरालाई स्टिकर सकियो,"काठमाडौं : आयातित मदिरामा टाँसिने अन्तःशुल्क स्टिकरको भण्डार रित्तिएको छ। तीन वर्ष अघि खरिद गरिएका स्टिकरमध्ये आयातित मदिरामा प्रयोग हुनेको स्टक (भण्डारण) रित्तिएको हो। सरकारले सन् २०१६ मा अन्तर्राष्ट्रिय बोलपत्रमार्फत चार अर्ब ९७ करोड २६ लाख थान टिकट खरिद गर्ने सम्झौता गरेको थियो। त्यसपछि १५ प्रतिशत बढाएर करिब साढे ५ अर्ब थान स्टिकर खरिद गरिएको थियो। आयातित मदिराका लागि स्टिकर अपुग भएपछि आन्तरिक राजस्व विभागले स्वदेशी मदिरामा प्रयोग हुने स्टिकरलाई वैकल्पिक रूपमा प्रयोग गरिरहेको छ। २०७४७५ र ०७५७६ का लागि खरिद गरिएका अन्तः शुल्क स्टिकरले करिब एक वर्षको माग मात्र धान्नेछ। सार्वजनिक लेखा समितिले अहिले अन्तःशुल्क स्टिकर खरिद गर्न रोक लगाएको छ। समितिकै निर्देशनका कारण स्टिकर छपाइका लागि बोलपत्र आह्वान गर्न ढिलाई भइरहेको थियो। गत असोजमा विभागमा विनोदबहादुर कुँवरको नेतृत्वले स्टिकर खरिदका लागि टेन्डर प्रक्रिया सुरु गरे। यद्यपि, समितिले हस्तक्षेप गर्दै टेन्डर प्रक्रिया रोक्न निर्देशन गर्यो। यस विषयमा शीघ्र टुंगो नलागेमा राज्यले राजस्वमा ठूलो दुर्घटना आउन सक्ने सरोकारवालाले चिन्ता व्यक्त गरेका छन्। हालसम्म चार पटकसम्म अन्तर्राष्ट्रिय प्रतिस्पर्धाका आधारमा अन्तः शुल्क स्टिकर खरिद गरिएको मन्त्रालयले जानकारी दिएको छ। सकिएपछि वैकल्पिक उपाय स्टिकर सकिएपछि भन्सार कार्यालयले आयातित मदिरामा स्वदेशी उत्पादनका १५ यूपीसम्मका मदिरामा प्रयोग हुने अन्तःशुल्क स्टिकर प्रयोग गरिरहेको छ। स्वदेशमा १५ यूपीका मदिरा उत्पादन नहुने भएकाले त्यस्ता स्टिकरको वैकल्पिक प्रयोग गरिएको आन्तरिक राजस्व विभागका एक अधिकारीले जानकारी दिए। उनले भने, समितिका निर्देशनले टेन्डर प्रक्रियामा अवरोध सिर्जना भइरहेको छ। अहिलेदेखि आयातित रक्सीमा असान्दर्भिक स्टिकर लगाएर काम चलाउनुपर्ने अवस्था छ। भोलि सबै स्टिकरको स्टक समाप्त भएपछि के गर्ने भन्नेमै विभाग अन्योलमा छ। संयोगले धान्यो माग पोहोर साल सरकारले ५० यूपीसम्मको मदिरामा ह्वात्तै अन्तःशुल्क बढायो। यसले ५० यूपीका मदिरा उत्पादन गर्ने उद्योगले उत्पादन नै बन्द गराउनुपर्यो। यसले ४० यूपीका मदिराको उपभोग बढ्ने आँकलन गरिएको थियो। यद्यपि, त्यस्तो हुन सकेन। विभागका अधिकारीले भने, त्यसको प्रभाव १५ यूपीका मदिरा उत्पादन नै हुन सकेन। यसको कारण खोतल्नतिर हामी लागेनौं। उक्त वर्गका उपभोक्ता गैरकानुनी घरेलु उत्पादन सेवन गरेको निजी क्षेत्रको दाबी थियो। उत्पादन घट्दा १५ यूपीका अन्तःशुल्क स्टिकर थन्किएर बसे। यसको उपयोग आज आयातित मदिरामा अभाव टार्न प्रयोग भइरहेका छन्। चालु आर्थिक वर्षमा सरकारले आर्थिक ऐन संशोधन गर्दै मदिराको मापदण्ड परिवर्तन गर्यो। यसले मदिराको उत्पादन मै प्रभाव पार्यो, धेरै उद्योग बन्द भए। यसले एकातर्फ उपभोग घटायो, अर्काेतर्फ स्टिकरको खपत पनि। यसले स्टिकरको खपत धान्न अझै पुग्ने स्थिति छ। अहिले मदिरामा सरकारले मापदण्ड सच्याएको स्थिति छ। यसमा निजी क्षेत्र उत्साहित छन्। मदिराको उपभोगसँगै स्टिकरको खपत बढ्ने निश्चितै छ। टेन्डर रोक्दैनौं भविष्यमा ठूलो संकट पर्नसक्ने भन्दै स्टिकर खरिदको टेन्डर नरोक्ने अर्थ मन्त्रालयले जनाएको छ। समितिको टेन्डर स्थगित गर्नुपर्ने निर्देशनका विपरीत टेन्डर प्रक्रिया अघि बढाउन अर्थ अडिग देखिन्छ। अर्थ मन्त्रालयका राजस्व व्यवस्थापन महाशाखा प्रमुख धनिराम शर्माले भने, हामीले टेन्डरको म्याद १५ दिन थपेका छौं। समितिलाई बुझाउनुपर्ने पक्षमा हामी सचेत छौं। तर, टेन्डर रोकेर भोलिको सम्भावित संकटमाथि सम्झौता गर्न सक्दैनौं। विभागले माग गरेको बोलपत्र आह्वानमा इन्डोनेसियाको पेरुमपेरुरी, भारतीय दुई कम्पनीः मद्रास सेक्युरिटी प्रिन्टर्स र मणिपाल सेक्युरिटी प्रिन्टर्स, लिथोनियाको गारसुपरसुलिस, लर्न टेक, रसियाली कम्पनी गोजनाक र बेलायती कम्पनी सेक्युरिटी प्रिन्टिङ सोलुसनले इच्छा जाहेर गरेका छन्।"
बर्सेनि ठगिँदै उखु किसान,"जनकपुरधाम : खेतमा नयाँ उखु तयार भइसक्यो। तर, किसानले पोहोरसालै बिक्री गरेको उखुको रकम पाउन सकेका छैन्न। बिक्री भएको अर्बौंको उखुको भुक्तानी न उद्योगी दिएका छन्, न सरकारले अनुदानै दिएका छन्। चिनी नबिकेको बहाना बनाउँदै उद्योगपति किसानको भुक्तानी रोकेको छ। उखु बुझाएको ४५ दिनभित्र भुक्तानी दिनुपर्ने उद्योगीकिसानबीच सम्झौता थियो। त्यसलाई उद्योगपतिले लत्याएर किसानलाई दुःख दिइरहेका छन्। उद्योगले किसानबाट खरिद गरेको उखुको १ अर्ब अझै बक्यौता छ। सरकारबाट पाउनुपर्ने उखु खेती प्रवद्र्धन बापत १ अर्ब २० करोड किसानले पाउन नसकेको उखु उत्पादक महासंघ नेपालका अध्यक्ष कपिलमुनी मैनालीले बताए। भुक्तानी गर्न आलटाल रगत पसिना बगाएर उखु उब्जाएर उद्योगीलाई दिन्छौं। भुक्तानी गर्न आलटाल गर्छन्। वर्ष दिन हामीलाई झुलाइदिन्छन्, उनले भने, सरकारले त झन् अनुदान रकम दिने मनसाय नै देखाउँदैन। गत वर्ष देशभर ९ अर्ब ८६ करोडको उखु उत्पादन भएको थियो। ०७५०७६ मा उखुको मूल्य प्रतिक्विन्टल ५ सय ३६ रुपैयाँ ५६ पैसा सरकारले मूल्य निर्धारण गरेको थियो। गत वर्ष प्रतिक्विन्टल ६५ रुपैयाँ २८ पैसा सरकारी अनुदान र र ४ सय ७१ रुपैयाँ २८ पैसा उद्योगीले दिने गरी मूल्य निर्धारण भएको थियो। उखु देशको नगदेबाली मात्रै नभएर मुख्य खेती पनि हो। तर, उखु उब्जाउने किसान समयमा भुक्तानी नपाएर पिरोलिएका छन्। १८ महिना मिहिनेत गरेर बल्ल किसानले उखु काट्न पाउँछन्। त्यो पनि उधारोमा उद्योगीलाई बुझाउनु पर्दा किसान मारमा पर्दै आएको गौशाला रजखोरका किसान वासुदेव महतोले बताए। चिनी बिक्री भएर मात्रै भुक्तानी भारतबाट तस्करीको चिनी नेपालमा छ्यापछ्याप्ती आउँछन्। हाम्रो चिनीले बजारै पाएन, नेपाल चिनी उत्पादक महासंघका अध्यक्ष शशिकान्त अग्रवालले भने, तीन महिना मिल चलाएर वर्षभरी चिनी बिक्री गर्नुपर्छ। चिनी करखाना चलाएर हामी घाटाको व्यापार गरिरहेका छौं। उखुको भाउ बढे पनि आठ वर्ष अगाडिकै मूल्यमा चिनी बिक्री गर्नु परेको उनले दाबी गर्दै भने, चिनी नबिकेसम्म किसानको रकम तिर्न सकिँदैन। भुक्तानी नदिए आन्दोलन चर्काउँछौं चिनी बिकेपछि किसानको भुक्तानी दिने भनाइ किसानलाई मान्य नहुने उखु उत्पादक महासंघ नेपालका अध्यक्ष मैनालीले बताए। चिनी बिके बिकेन त्यसकोे ठेक्का किसानले लिएको छैन, उनले भने, उखु बिक्री गरेको रकम चाहियो। अब तुरुन्तै दिँदैन भने उद्योगी र सरकार विरुद्ध आन्दोलन चर्काउने किसानले निर्णय गरेका छन्। किसानलाई ढाँट्दै उद्योगी चिनी नबिकेको वहानाबाजी पुरानै रहेको किसानले बताएका छन्। सीमा कडाई गरिएको छ। बजारमा कहि पनि तस्करीको चिनी पाइँदैन। उद्योगीको गफ मात्रै हो, उखु उत्पादक महासंघ नेपालका केन्द्रीय सदस्य महाशंकर थिङले बताए। चिनी बिक्री गर्छन्। त्यो पैसा अन्य व्यापारमा लगाउँछन्। किसान ठग्छन्, उनले भने, नेपालमा चाहिनेभन्दा कमै उत्पादन हुन्छ। माग पूरा गर्न विदेशी चिनी नेपालमा वार्षिक २ लाख ५० हजार मेट्रिक टन चिनी माग हुने गरेको उद्योग, वाणिज्य तथा आपूर्ती मन्त्रालयको आपूर्ती व्यवस्थान शाखाकी उपसचिव उर्मिला केसीले बताइन्। वार्षिक करिब १ लाख ८० हजार मेट्रिक टन चिनी मात्र नेपालमा उत्पादन हुने गरेको छ, उनले भनिन्, ७० हजार मेट्रिक टन नपुग चिनी आयात गरेर व्यवस्थान गर्नुपर्छ। गत भदौ ३१ गते मन्त्रिपरिषद्ले नपुग चिनी आयात गर्ने निर्णय गरेको थियो। नेपालीको महान चाड दसैंतिहार र छठलाई लक्ष्य गरेर २० हजार मेट्रिक टन अन्य मूलकबाट आयात गर्न अनुमति दिएको थियो। त्यो चिनी खरिद भएको छैन। खरिद पक्रियामै छ। साल्ट ट्रेडिङ लिमिटेड र खाद्यान्न व्यवस्थान तथा व्यपार कम्पनीमार्फत ५० प्रतिशत राजस्व छुटमा माग पूरा गर्न प्रक्रिया चालिएको छ, सहसचिव केसीले भनिन्। मागभन्दा उत्पादन कम हुँदा कसरी चिनी बिकेन ? भन्दै किसानले उद्योगीमाथि प्रश्न तेर्साए। कोलेनिकामा अनुदान रकम उखु अनुदानको रकम किसानले छिट्टै पाउने कृषि तथा पशुपन्छी विकास मन्त्रालयअन्तर्गतको कृषि विकास महाशाखाका वरिष्ठ बाली विकास भोजराज काफ्लेले जनाए। जिल्लाको कोष तथा लेखा नियन्त्रण कार्यालयमा अनुदान रकम पठाइसकिएको छ, उनले भने, पहिलो किस्तामा ९१ करोड ८० लाख र व्यवस्थापन खर्च २४ लाख पठाइएको छ। ४० करोड अनुदान रकम दोस्रो किस्तामा अर्थ मन्त्रालयबाट माग गरेर पठाइने उनले बताए। अनुदान रकम प्रदानमा ढिलाइ भएको उनले स्वीकार गरे। वैशाखसम्म त उखु क्रसिङ हुन्छ। चिनी मिलले आपूर्ती गरेको किसानको विवरण पठाउनैमा ढिला गरिदिन्छ। त्यसैले अनुदान रकम बाँड्न ढिला हुन गयो, उनले भने।"
अन्तत: आलम जेलमा,"गौर : निलम्बित सांसद एवं पूर्वमन्त्री मोहम्मद अफताव आलम शुक्रबार जेल चलान भएका छन्। कर्तव्य ज्यान, ज्यान मार्ने उद्योग र विस्फोटक पदार्थसम्बन्धी मुद्दामा उनलाई रौतहट जिल्ला अदालतले थुनामा राखेर मुद्दाको पुर्पक्ष गर्ने आदेश दिएको हो। आठ दिन लामो थुनछेक बहसपछि न्यायाधीश दीपक ढकालको इजलासले आलमलाई थुनामा पठाएको हो। उनलाई गौर कारागार चलान गरिएको अदालतका स्रेस्तेदार गुणराज पराजुलीले बताए। मुद्दामा वादीका तर्फबाट १२ र प्रतिवादी आलमका तर्फबाट २८ कानुन व्यवसायीले बहस गरेका थिए। १२ वर्षअघि रौतहटको राजपुर फरहदवामा भएको बम विस्फोटनसम्बन्धी मुद्दामा उनलाई प्रहरीले गत असोज २६ गते पक्राउ गरेको थियो। पहिलो संविधानसभा निर्वाचनको अघिल्लो दिन २०६४ चैत २७ गते साँझ आलमको घरछेउमै उनका काका सेख इद्रिसको गोठमा बम विस्फोट भएको थियो। आलमकै निर्देशनमा बनाउन लागिएको बम विस्फोट हुँदा त्यसको छर्रा लागेर घाइते भएकालाई इँटाभट्टामा हालेर मारेको अभियोग उनीमाथि छ। चुनावमा बुथकब्जा गर्न ल्याइएका बम विस्फोटमा केही मारिएका थिए भने केही घाइते भएका थिए। विस्फोटबाट क्षति पुगेको गोठ तत्कालै मर्मत गरिएको थियो भने घाइतेलाई पोलिएको भनिएको इँटाभट्टा केही वर्षपछि बन्द भएको थियो। आलमलाई ३२ वर्ष कैद सजाय माग दाबीसहित कात्तिक १९ गते जिल्ला अदालत गौरमा तीनवटा मुद्दा दर्ता भएको थियो। कर्तव्य ज्यान मुद्दामा २० वर्ष, ज्यान मार्ने उद्योगमा १० र विस्फोटक पदार्थसम्बन्धी मुद्दामा दुई वर्ष कैद सजाय मागदाबी गरिएको थियो। यमुनामाई गाउँपालिका ४ का त्रिलोकप्रताप सिंह मारिएको भन्दै बाबु श्रीनारायण सिंह र ओसी अख्तर मारिएको भन्दै आमा रोक्साना खातुनले आलमविरुद्ध कर्तव्य ज्यान मुद्दा दिएका थिए। यस्तै सर्लाही गडैता२ का सफी अहमद र भारत सीतामणिका गौरीशंकर राम चमारले बम विस्फोटमा घाइते भएको भन्दै ज्यान मार्ने उद्योगमा उनीविरुद्ध जाहेरी दिएका थिए। आलमविरुद्ध प्रहरीले विस्फोटक पदार्थसम्बन्धी मुद्दा चलाएको छ। जिल्ला अदालतले आलमलाई मुलुकी फौजदारी कार्यविधि संहिता २०७४ को दफा ८० अनुसार कारागार पठाउन आदेश दिएको हो। अदालतले जाहेरवाला, पीडित र साक्षीको सुरक्षाका लागि प्रहरी प्रधान कार्यालय र जिल्ला प्रहरी कार्यालय रौतहटलाई आदेश दिएको छ। प्रहरी अनुसन्धानपछि जिल्ला न्यायाधिवक्ताको कार्यालयले बद्री सहनी, सेख फजलेहक, सगिर आलम, सेख जमुनई र गौरी शंकर साहविरुद्ध पनि मुद्दा चलाएको थियो। आलमबाहेक सबै आरोपित फरार छन्। २०६५ असार ३० गते महान्यायाधिवक्ताको कार्यालयले रोक्सना खातुन वादी रहेको मुद्दामा कोही कसैउपर मुद्दा नचल्ने र पर्याप्त प्रमाण भेटिए मुद्दा चलाउन सकिने निर्णय गरेको थयो। उक्त निर्णयपछि अर्का पीडित नारायण सिंहले सर्वोच्चमा पुनरावेदन गरेका थिए। सर्वोच्चले २०६९ जेठ १६ गते मुद्दाको गम्भीरतापूर्वक अनुसन्धान गरी प्रचलित कानुनबमोजिम कारबाही गर्न आदेश दिएको थियो। त्यसपछि फैसला कार्यान्वयन निर्देशनालयले जिल्ला प्रहरी कार्यालयलाई दोषीमाथि कारबाही प्रक्रिया थाल्न आदेश दिँदै आएको थियो। अदालतको आदेश नमानेको भन्दै पीडित पक्षले २०७३ मा जिल्ला प्रहरी कार्यालय रौतहटविरुद्ध मानहानि मुद्दा दायर गरेका थिए। त्यसपछि निर्देशनालयले २०७५ चैत ८ गते जिल्ला प्रहरी कार्यालयलाई ताकेता गरेको थियो। आलम असोज २६ गते बिहान गौर चन्द्रपुर सडक खण्डको इद्रिसगेट नजिकैबाट पक्राउ परेका थिए। को हुन् आलम ? राजपुर फरदवाका ५७ वर्षीय मोहम्मद अफताव आलम काका सेख इद्रिसको प्रभावबाट राजनीतिमा लागेका हुन्। बीएस्सीसम्म अध्ययन गरेका आलम रौतहट क्षेत्र नम्बर २ मा कांग्रेसका तर्फबाट चारपटक सांसद पदमा विजयी भएका थिए। विद्यार्थी जीवनदेखि नै राजनीतिमा लागेका उनी २०५४ सालमा भौतिक योजना तथा निर्माण सहायकमन्त्री, २०५७ मा वनमन्त्री, २०५८ मा भूमि सुधार र २०६५ मा श्रम तथा यातायातमन्त्री भएका थिए। आलम नेपाली कांग्रेसका पूर्व केन्द्रीय सदस्य तथा रौतहट जिल्लाका पूर्वसभापति हुन्। सम्पत्ति शुद्धीकरणमा पनि मुद्दा हत्या आरोपमा पक्राउ परेका निलम्बित सांसद आलममाथि सम्पत्ति शुद्धीकरण विभागले समेत छानबिन गर्ने भएको छ। विभागले आलमलाई उपस्थित गराउन जिल्ला प्रहरी कार्यालय रौतहटलाई पत्राचार गरेको छ। यसैबीच रौतहटको गौरमा शुक्रबार सुरक्षा व्यवस्था कडा बनाइएको जिल्ला प्रहरी कार्यालयले जनाएको छ। आलम पक्राउदेखि नै गौरमा सुरक्षा सजगता अपनाउँदै आएको स्थानीय प्रशासनले शुक्रबार ठूलो संख्यामा सुरक्षाकर्मी परिचालन गरेको छ।"
