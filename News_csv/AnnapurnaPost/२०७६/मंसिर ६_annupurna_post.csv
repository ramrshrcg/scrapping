शीर्षक,विवरण
उम्कने छुट छैन,"सत्तारुढ अध्यक्षद्वयबीच शक्ति बाँडफाँट र मन्त्रिपरिषद्मा हेरफेरसँगै पार्टी र सरकार दुवै गतिशील बन्ने अपेक्षा जगाएको छ। नेकपा सचिवालय बैठकले अध्यक्षद्वयबीच जिम्मेवारीको स्पष्ट खाका तय गरेको छ। एकीकरणको डेढ वर्षपछि पुष्पकमल दाहाल कार्यकारी अधिकारसहित शक्तिसम्पन्न भएका छन्। प्रधानमन्त्री केपी शर्मा ओली सरकार सञ्चालनतिर र दाहाल पार्टीमै केन्द्रित हुने निर्णयले आन्तरिक विवाद साम्य हुने अपेक्षा गर्न सकिन्छ। यो निर्णयसँगै सरकार र पार्टी सञ्चालन विषयमा १८ महिनअघि दुई अध्यक्षबीच भएको आलोपालो को सहमति पनि तुहिएको छ। सत्तारुढ पार्टीभित्र किचलो जारी रहेको भए त्यसको मूल्य मुलुकले चुकाउनुपर्ने थियो। नयाँ समझदारीअनुसार प्रधानमन्त्री ओलीले पाँच वर्ष शासन चलाउने निर्णय सार्वजनिक भएसँगै शासकीय स्थायित्वको सन्देश प्रवाहित भएको छ। आलोपालोको सम्झौताका कारण ओली अढाइ वर्ष मात्र प्रधानमन्त्री रहने भन्ने विषयले पार्टीभित्र र बाहिर अस्थिरता पैदा गरेको थियो। नयाँ निर्णयले त्यो आशंका निवारण भएको छ। यद्यपि अध्यक्षको बरियताक्रम र एक नम्बरको अध्यक्षले पनि आवश्यक पर्दा कार्यकारीका रूपमा काम गर्न पाउने भन्ने बुँदाले दाहाल पूर्ण शक्तिशाली हुने आशंका यथावत् रहेको छ। दाहालले अर्का अध्यक्ष ओली अन्यत्र व्यस्त हुँदा वा बाहिर गएको समयमा कमान्डरको भूमिका निर्वाह गर्न सक्ने अधिकार भने प्राप्त गरेका छन्। दाहालको यो भूमिकापछि ओली सरकारमा कति समय रहने हुन् भन्ने विषयको सम्बोधन पनि भएको छ। उता मन्त्रिपरिषद् हेरफेर बहुप्रतीक्षित बन्यो, सत्तारुढ दलकै कारण। ११ महिनादेखि मन्त्रिपरिषद्मा हेरफेर हुन्छ भन्ने टीकाटिप्पणीसँगै शासकीय संयन्त्र संक्रमणकालीन चरित्रमा परिणत भए। दुईतिहाइ नेतृत्वको सरकारबाट अपेक्षाकृत काम नभएको टीकाटिप्पणीबीच मन्त्रिमण्डल फेरबदल भएको छ। मन्त्रिपरिषद्मा पुराना अनुभवीले फेरि समावेश हुने अवसर पाएका छन् भने केही नयाँ सांसदलाई मन्त्री बन्ने अवसर प्राप्त भयो। मन्त्रिपरिषद्मा महिलाको प्रतिनिधित्व भने कम भएको छ। पच्चीस सदस्यीय मन्त्रिपरिषद्मा जम्माजम्मी दुईजना मात्रै महिला परेका छन्। त्यसका अतिरिक्त विवादित र क्षमता प्रदर्शन गर्न असफल भनिएकाहरू यथावत् रहने अवसर मिलेको छ, भागबण्डाको शैलीलाई निरन्तरता दिइँदा। कार्यसम्पादनमा राम्रै ठानिएका केही मन्त्रीले भने बिदा पाएका छन्। यसबीचमा अयोग्य मन्त्रीहरू हट्ने भन्ने व्यापक प्रचारबाजी भयो। यसले बाहिरिनेहरू अक्षम र असफल मन्त्रीका रूपमा दर्ज हुने र तिनको राजनीतिक भविष्यमै असर पर्ने वातावरण उत्पन्न भएको छ। मन्त्रीनेताहरू दलाल र भ्रष्टहरूबाट घेरिन्छन्, तिनलाई किनारा लगाउनुपर्छ भनी पार्टीकै कार्यक्रममा बोल्ने घनश्याम भुसाललाई मन्त्री बन्ने अवसर मिलेको छ। अब उनीबाट पनि आदर्शवादी भाषणअनुरूपकै कार्यशैली खोजिनेछ वा उनको वास्तविक परीक्षण सुरु हुनेछ। उनले दलाल र बिचौलियामुक्त सरकारका निम्ति पहल गर्नुपर्नेछ। कुशासनको उपमा बोकेको सरकारलाई सुशासनमुखी बनाउँदै उदाहरण स्थापित गर्नुपर्ने दायित्व पनि सँगसँगै थपिएको छ। सरकारले सुखी नेपाली र समृद्ध नेपाल को नारा लिएको छ। सरकारको आकर्षक नाराले मूर्तरूप लिन अर्थतन्त्र जीवन्त हुनुपर्छ। तर आर्थिक सूचकांक र गतिविधि हेर्दा अर्थतन्त्र खस्किँदै गएको छ। लक्ष्यअनुरूप राजस्व असुली भएको छैन। कमजोर ढुकुटीबाट समृद्ध नेपाल बनाउन सकिँदैन। अर्कातिर शासकीय संरचना विस्तारित हुँदै गर्दा साधारण खर्च चुलिँदो छ, राजस्वजति साधारण खर्चमै गएपछि विकासका निम्ति पुँजी हुँदैन। त्यसकारण चुस्त र कम खर्चिलो संरचनाका निम्ति जसरी रणनीति बन्नुपथ्र्याे, त्यसमा सरकार चुकेको देखिन्छ। त्यसकारण अर्थतन्त्रलाई कसरी जीवन्त तुल्याउने, लगानीको वातावरण कसरी सिर्जना गर्ने र मुलुकको ढुकुटीलाई बढीभन्दा बढी उत्पादनशील क्षेत्रमा कसरी लगाउने भन्ने सवालमा सरकारले ध्यान केन्द्रित गर्नुपर्छ। कर्मचारीतन्त्र निष्क्रिय र थिलोथिलो छ। मुलुक संघीयतामा गए पनि कर्मचारी समायोजन प्रक्रियामा देखिएका ढिलासुस्तीले सकारात्मक संकेत गरिरहेको छैन। सरकारी निर्णय कार्यान्वयन गर्ने कर्मचारीतन्त्रको मनोबल बढाउन सकिएन भने सरकार सफल हुन सक्दैन। दुईतिहाइको सरकारले पनि काम गर्न नसकेको सन्देश प्रवाह भयो भने त्यसले आमनिराशा बढाउनेछ। अब मन्त्रीहरूबाट सहयोग पाइएन भनेर उम्कने सुविधा सरकारलाई छैन। अब देखिने गरी होइन, आम जनतालाई अनुभूत हुने गरी काम अघि बढाउन सक्षम हुनुपर्ने चुनौती पनि थपिएको छ। खालि प्रचारबाजी वा दलीय स्वार्थपूर्तिको मात्र पछि लागियो भने दुईतिहाइ सरकारको अर्थ हुने छैन। सत्तारुढ दलले बुधबार लिएको निर्णयसँगै पार्टीको आन्तरिक खिचातानी कम हुने विश्वास जगाएकाले प्रतिपक्षलाई पनि साथमा लिएर विकासको आधारशिला तय गर्नेतर्फ सरकार अघि बढ्नुपर्छ।"
हुम्लाको चामल मुगुमै,"मुगु : ठेकदारले ढुवानी नगर्दा हुम्लाको चामल मुगुमा थन्किएको छ। खाद्य संस्थान शाखा हुम्लासँगै सर्केगाड डिपो, देउली र श्रीनगर बिक्री केन्द्रमा चामल लैजान ठेकदारले बेवास्ता गरेको हो। खाद्य संस्थान मुगुका प्रमुख कर्ण रावलका अनुसार ओम जय दुर्गे अर्डर सप्लायर्सका प्रोप्राइटर दुर्गा बुढाले असोज ७ गते चामल ढुवानी गर्ने सम्झौता गरेका थिए। मुगुको गमगढी बजारबाट हुम्लाको सर्केगाड डिपोसम्म प्रतिकिलो ३० रुपैयाँका दरले ढुवानी गर्न बुढाले सकारेका थिए। उनले चालू आर्थिक वर्ष खाद्य संस्थान मुगुबाट १ हजार क्विन्टल र प्रदेश कार्यालय सुर्खेतबाट १ हजार ५ क्विन्टल ढुवानी गर्नुपर्नेछ। हुम्ला लैजानुपर्ने चामल संस्थानमा मौज्दात छ। ढुवानी गर्न ठेकदारलाई ताकेता गरिएको कार्यालय प्रमुख रावलले बताए। यो चामल मुगुसम्म गाडीबाट ढुवानी गरिएको थियो। ठेकेदारले हुम्लासम्म खच्चडमार्फत लैजानुपर्छ। छायानाथ रारा नगरपालिका१३ रुगागाउँबाट हुम्ला सिमानासम्म चल्दै आएका ट्र्याक्टर कर्णाली नदीको बहाव बढेपछि रोकिँदा समस्या भएको ठेकदार बुढाले बताए। चामल अभाव भएपछि हुम्ला बासिन्दाले एक साता हिँडेर मुगुबाट चामल लैजान थालेका छन। ठेकेदारले ढुवानी नगर्दा चामल लिन मुगु आउनुपरेको सर्केगाड गाउँपालिकाका रोशन फडेराले बताए। मुगु सदरमुकाम गमगढी र सोरु गाउँपालिका८ तारापानीमा आएर चामल जोहो गर्नुपरेको उनको भनाइ छ। खच्चडमार्फत चामल लैजानुपर्ने अवस्था रहेको हुम्ला सर्केगाड३ का दिलबहादुर थापाले बताए। हुम्लाकै वीरबहादुर फडेराले तीन दिन लगाएर मुगुको सोरु८ तारापानी आई व्यापारीसँग चामल खरिद गरेका छन। तत्काल हुम्लामा खाद्यान्न ढुवानी गर्न उनीहरूको माग छ।"
भिसामा हेपियो नेपाल,"काठमाडौं : पुरानो मित्र मुलुक थाइल्यान्डले शक्तिशाली मुलुकको नक्कल गरी नेपालीलाई प्रवेशाज्ञा (भिसा) दिन कडाइ गरेको छ। भिसाका लागि थाइल्यान्डले नेपालीसँग कम्तीमा १ लाख रुपैयाँ मौज्दात भएको बैंक विवरण, नाता प्रमाणितको अंग्रेजी अनुवाद, उताको होटल बुक गरेको कागज र भिसा शुल्क तीन हजार ६ सय रुपैयाँ तिरेको भौचरसहित उपस्थित हुनुपर्ने सर्त राखेको छ। यो सर्त तीन महिनाको एकल प्रवेशका लागि हो। उसले व्यावसायिक भिसामा पनि नयाँ प्रावधान थपेको छ। किन बहुप्रवेश दिँदैन ? यसबारे सोच्ने फुर्सद न परराष्ट्र मन्त्रालयलाई छ न त बैंककस्थित नेपाली दूतावासलाई। सरकारी निकायका अधिकारीलाई भिसा समस्या पर्दैन। परराष्ट्रमन्त्री वा सचिवस्तरीय वार्ता हुनेबित्तिकै ती मुलुकमा कूटनीतिक र कर्मचारी तहको राहदानीलाई अनअराइभल भिसाको निर्णय हुन्छ। भिसा अनअराइभल भनेर प्रचार पनि गरिदिन्छन्। वास्ताविकता भने फरक छ। सर्वसाधारणको पासपोर्टबारे सोच्ने फुर्सद नभएकै हो। सबैले आफ्नो सहजता हेर्ने रहेछन्, परराष्ट्रका एक अधिकारीले भने, यस्ता विषय दूतावासले पनि उठाउनुपर्ने हो। अन्य मुलुकसँगको अवस्था पनि त्यस्तै छ। नेपालले सार्क मुलुक (अफगानिस्तान बाहेक) र अर्को छिमेकी चीनलाई पर्यटन बढाउन भन्दै भिसा शुल्क नलिईकन अनअराइभल भिसा दिने गरेको छ। तर, ती मुलुकले नेपाललाई उल्टो व्यवहार गर्दै आएका छन्। अझ चीनले आफ्नै निम्तामा बोलाएकासँग पनि भिसा शुल्क लिन्छ। दूतावास अधिकारीका अनुसार थाइल्यान्डमा दैनिक दुई सय नेपाली जान्छन् भने दुई सय फर्कन्छन्। चाडबाडमा दिनमै एक हजारभन्दा बढीलाई दैनिक भिसा दिएको दूतावासको तथ्यांक छ। अन्य समयमा पनि कम्तीमा दुई सयले दैनिक भिसा लिइरहेका छन्। थाई एयरलाइन्स घाटामा छ तर नेपालको उडान अधिक नाफामा छ। थाइल्यान्डले भारत र भुटानलाई अनअराइभल उपलब्ध गराउँदा नेपाललाई भने बेवास्ता गरेको छ। परराष्ट्र मन्त्रालयले यस्ता विषय गृहलाई पन्छाउँदै आएको छ। ३० वर्षअघिसम्म युरोपेली मुलुकले पनि नेपालीलाई अनअराइभल भिसा दिन्थे। तर अहिले दिँदैनन्। धेरै नेपाली उतै बसेको कारण देखाउँदै मन्त्रालय उम्कन्छ। गिर्दो कूटनीतिक प्रभावले नेपालीले यस्तो भिसा पाउन छाडेको अधिकारीहरू स्वीकार गर्छन्। युरोपले विश्वभर छरिएका नेपालीभन्दा कैयन् गुणा बढी अन्य मुलुकका नागरिकलाई असाइलम (राजनीतिक शरण) सुविधा दिएको तथ्यांक केलाउँदा पनि त्यो स्पष्ट हुन्छ। युरोपका कैयन् मुलुकले काठमाडौंमै दूतावास राखेर भिसा लिन दिल्ली पुर्याएका छन्। त्यसमा नेपालीलाई खर्च थपिएको छ। कुरिअर खर्च लाग्ने, डकुमेन्ट हराउने र समय लाग्ने त छँदैछ। कतिपय ठूला र विकसित मुलुकले भिसा अस्वीकार गर्ने तर शुल्क भने लिन छाडेका छैनन्। जापान र छिमेकी चीनबाहेक अन्य मुलुकले भिसा नदिए पनि शुल्क लिन्छन्। जापान र चीनले भने भिसा भएपछि मात्र शुल्क लिने गरेको विषय अन्य मित्रराष्ट्रलाई सुझाउन परराष्ट्रले सकेको छैन। परराष्ट्र प्रवक्ता भरतराज पौड्यालले नेपालले यस विषयमा कुरा उठाइरहेको बताउँछन्। उच्चस्तरको भ्रमणमा कूटनीतिक र कर्मचारीको पासपोर्ट वाहकलाई अनरआइभल गर्ने अभ्यास हो। त्यसमा मात्र छलफल हुँदैन। अन्य पासपोर्टको विषयमा पनि छलफल हुन्छ, उनले भने,, समस्या कहाँकहाँ छ यसलाई हामी फलो गर्छौं। नेपालमा रहेर पनि भिसा उपलब्ध नगराउने दूतावाससँग परराष्ट्रले अनौपचारिक र औपचारिक छलफल गरिरहेको तर नतिजा आइनसकेको उनको धारणा छ। उनले कतिपय विषय अध्यागमनबाट बुझेर मात्र भन्न सकिने पनि बताए। युरोपेली मुलुकले नेपालीलाई भिसा दिन अस्वीकार गर्ने अनि एक महिनादेखि आवेदन दिएर बस्नुपर्ने जस्ता कार्य गराइरहेका छन्। नेपालीलाई जे गरे पनि हुन्छ भन्ने भावमा उनीहरू अडिएका हुनाले यस्तो अवस्था आएको अधिकारीहरूको बुझाइ छ। यहाँको कूटनीतिक लबिङ नहुने र जे भने पनि हुन्छ भन्ने शैलीको कारण यो अवस्था व्यहोर्न परेको धारणा उनीहरुको छ। नेपालको पासपोर्टलाई कमजोर पार्ने काममा समेत नेपाली दूतावास स्वयं दोषी देखिएको छ। मेसिन रिडेबल पासपोर्ट उपलब्ध गराउँदासमेत प्रत्यक्षीकरण नगरी हुलाकमार्फत आएका आवेदनलाई स्वीकार गरेपछि राहादानी विभागले उनीहरूलाई पत्र काटेर सचेत गराउनुपरेको थियो। बेलायत र फ्रान्सले नेपालमै भिसा दिन्थे। अहिले दुवै मुलुकले यहाँको भिसा कार्यालय बन्द गरेर दिल्लीबाट दिन एजेन्ट तोकेका छन्। डेनमार्क दूतावास नै बन्द गरेर फर्केको छ। अस्ट्रेलिया, फिनल्यान्ड र नर्वेको भिसा लिन पनि दिल्ली जानुपर्छ। यहाँबाट भिसा उपलब्ध गराउने जर्मनी र स्विट्जरल्यान्डले पनि पहिलो गन्तव्य आफ्नो मुलुक भएमा मात्र भिसा उपलब्ध गराउँछन्। दूतावास काठमाडौंमा, भिसा दिल्लीमा बेलायत अस्ट्रेलिया फ्रान्स फिनल्यान्ड नर्वे"
देशभर सागको ओलम्पिक टर्च,"काठमाडौं : मंसिर १५ गतेदेखि नेपालमा सुरु हुन लागेको १३औं दक्षिण एसियाली खेलकुद (साग) को ओलम्पिक टच देशका प्रमुख सहरमा पुर्याइने भएको छ। राष्ट्रिय खेलकुद परिषद् (राखेप) ले नेपाल राष्ट्रिय तथा अन्तर्राष्ट्रिय खेलाडी संघको समन्वयमा टर्च र्याली गर्न लागेको हो। ओलम्पिक टर्च र्याली शुक्रबार काठमाडौंको स्वयम्भूबाट सुरु हुनेछ। राखेपका सदस्यसचिव रमेशकुमार सिलवालले टर्च प्रज्वलन गरी ओलम्पियन खेलाडीलाई हस्तान्तरण गर्नेछन्। त्यसपछि १३ जना ओलम्पियनले देशभर टर्च पुर्याउने र विभिन्न सहरमा टर्च र्यालीको आयोजना गर्ने बिहीबार आयोजित पत्रकार सम्मेलनमा नेपाल राष्ट्रिय तथा अन्तर्राष्ट्रिय खेलाडी संघका अध्यक्ष दीपक श्रेष्ठले जानकारी दिए। र्यालीमा नेपालका चर्चित ओलम्पियन वैकुण्ठ मानन्धर, दीपक विष्ट, जितबहादुर केसी, राजेन्द्र भण्डारी, नयना शाक्य, उमेश मास्के, देवु थापा, ज्ञानबहादुर बोहरा, टीकाराम श्रेष्ठ, राजकुमारी पाण्डे, कान्छीमाया कोजू, मुकुन्दहरि श्रेष्ठ र सागका दोहोरो स्वर्णधारी दीपक श्रेष्ठ सहभागी हुने छन्। ओलम्पियन वैकुण्ठ मानन्धरले एउटा खेलाडीका रूपमा देशको गौरव बोकेको साग खेलकुदको ओलम्पिक टच र्यालीमा सहभागी बन्न पाउनु खुसीको क्षण भएको बताए। यस र्यालीले सागको माहोल देशभर सिर्जना हुने पनि वैकुण्ठले बताए। संघका अध्यक्ष दीपकले सातै प्रदेशमा ओलम्पिक टर्च र्याली गरिने र यसले सागको प्रचारप्रसारमा सहयोग पुग्ने बताए। नौ दिनसम्म चल्ने र्याली सागको उद्घाटनको दिन मंसिर १५ गते दशरथ रंगशालामा आएर सकिनेछ। पहिलो दिन काठमाडौंबाट विराटनगर टर्च र्याली पुर्याइनेछ। दोस्रो दिन विराटनगरबाट धनुषा, तेस्रो दिन, हेटौंडा हुँदै चितवन, चौथो दिन लुम्बिनी हुँदै बुटवल, पाँचौं दिन सुर्खेत हुँदै नेपालगन्ज, छैटौं दिन धनगढी, सातौं दिन धनगढीबाट सागको अर्को आयोजनास्थल पोखरा र आठौं दिन पोखराबाट काठमाडौं ल्याइनेछ। त्यसपछि नवौं दिन बेलुका ५ बजे प्रतियोगिताको उद्घाटनस्थल दशरथ रंगशाला प्रवेश गराइनेछ। ०००"
सीमा निरीक्षण गर्न समिति,"काठमाडौं : सीमा विवाद चर्किएपछि सरकारले नेपालभारत र नेपालचीनको सीमा निरीक्षण गर्न समिति गठन गर्ने भएको छ। मन्त्रिपरिषद् बैठकले सीमाको अवस्थाबारे बुझ्न समिति गठन गर्ने निर्णय गरेको हो। समितिले भारत र चीनतर्फ नेपालसँग जोडिएको सीमाको अवस्था र सीमास्तम्भबारे अध्ययन गर्ने सञ्चार तथा सूचना प्रविधिमन्त्री गोकुल बाँस्कोटाले बताए। भारतले नेपाली भूमि लिपुलेक, कालापानी र लिम्पियाधुरासहितको नक्सा सार्वजनिक गरेपछि सरकारले समिति निर्माणमा तदारुकता देखाएको हो। समितिले भारत र चीनतर्फका सीमा दुरुस्त छन् कि छैनन्, कति अतिक्रमण भएको छ, सीमास्तम्भ छन् कि हराए, ठीक ठाउँमा छन् कि छैनन् भन्ने अध्ययन गर्छ, सरकारका प्रवक्ता मन्त्री बाँस्कोटाले बिहीबार पत्रकार सम्मेलनमा भने, यसमा परराष्ट्र, गृह, भूमि व्यवस्थालगायत योसँग सम्बन्ध राख्ने मन्त्रालयका प्रतिनिधि रहन्छन्। यसले तीन महिनाभित्र परराष्ट्र मन्त्रालयमा प्रतिवेदन बुझाउँछ। भारतले आफ्नो नक्सामा पारेको भूमि नेपालले कूटनीतिक आधारमा फिर्ता ल्याउने दाबी उनले गरे। यो भूमि नेपालले यताउता गरेर लिएको हैन। यो जन्मजात र प्राकृतिक हो, उनले भने, कूटनीतिक र राजनीतिक तवरबाट समाधान गर्न सबै पार्टीले र जनताले तागत दिएका छन्। यो ६०६५ वर्षदेखिको विवाद समाधान गर्ने अवसर पनि हो। हामी कसैले सैनिक र सामरिक समाधान खोजेका छैनौं। कांग्रेसले उपनिर्वाचनमा जाल हान्न खोज्या होला कांग्रेसले मंगलबार सरकारको २१ महिनाको २१ असफलता सार्वजनिक गर्यो। सरकार राष्ट्रियतामा चुकेकोदेखि कामै गर्न नसकेकोसम्म उसले भनेको छ। सरकारका प्रवक्ता बाँस्कोटाले उपनिर्वाचनमा कांग्रेसले जाल हान्न यो आरोप लगाएको दाबी गरे। कांग्रेसले आरोप लगाउन पाएकै थिएन। ऊ २००७ सालदेखि राजनीतिक सत्ताको मियो बनेको छ। इतिहासमा पहिलो पटक जनताले नेकपाको हातमा सत्ता सुम्पिए। सत्ताका ती दिन सम्झेर धुरुधुरु रुनुपर्ने भयो, उनले भने, कांग्रेस नेतृत्वमा हुँदा के गर्यो ? त्यसतर्फ हेरेर आरोप लगाएको भए हुने। यो त उपनिर्वाचनमा जाल हान्न खोजेजस्तो भयो। तर, जनता आफैं फैसला गर्न सक्षम छन्। नेपालमा सत्ताको अस्थिरताको सुरुवात पनि कांग्रेसले गरेको उनले दाबी गरे। कांग्रेसले सुविधाजनक बहुमत हुँदा पनि सत्ता टिकाउन नसकेको टिप्पणी उनले गरे। उनले सरकारले ठूला घटनाको छानबिन गरिरहेको दाबी गरे। कांग्रेसका पनि २९ वर्षका २९ गल्ती निकाल्न सक्छौं। लोकतन्त्रका लागि योगदान गरेको भन्दै कांग्रेसले सुवर्ण शमशेरलाई बालुवाटारको जग्गा दिएको हैन ? त्यो अहिले हामी छानबिन गर्दै छौं, उनले भने, सुन काण्ड हाम्रो पालामा भएको हो ? हामीले पक्राउ गर्यौं त। यी सबै बेतिथिबाट थिचिएको देशलाई मुक्त गर्दै छौं। हामीसँग पनि केही कमीकमजोरी छ, सुधार्दै अघि बढ्दै छौं। उनले इँटाभट्टामा जीउँदै जलाएर २२ जनाको हत्या अभियोगमा पुर्पक्षका लागि कारागार चलान भएका निलम्बित सांसद मो अफताव आलमलाई पार्टीबाट बर्खास्त गर्न कांग्रेसलाई चुनौती दिए। म कांग्रेस प्रवक्ता (विश्वप्रकाश शर्मा)लाई भन्छु, तपाईं आलमको बारेमा बोल्न सक्नुहुन्छ ? , उनले भने, पार्टीबाट बर्खास्त गरेर देखाउनुहोस् न। हामीले त सभामुख भएको व्यक्ति (कृष्णबहादुर महरा) लाई कारबाही गर्यौं। तपाईंहरू त पक्राउ हुँदा पनि १२ वर्ष पुरानो घटना भन्नुहुन्छ।"
सटरमा नेताको हैकम,"बुटवल : लुम्बिनी प्रादेशिक अस्पतालका सटर खाली गर्न व्यवसायीले आलटाल गरेका छन्। प्रदेश सरकारले अस्पतालको स्तर वृद्धि गर्न भौतिक पूर्वाधार निर्माणका लागि सटर भत्काउने निर्णय गरेको छ। व्यवसायीले भने आपू पीडित भएको भन्दै खाली गर्न आनाकानी गरेका छन्। प्रादेशिक अस्पतालले तीन महिनाअघि सटर खाली गर्न भनेको थियो। टेन्डरपछि सटर पाएका व्यवसायी र अस्पतालको सम्झौतामा दुवै पक्षले चाहेमा तीन महिनाको समय दिएर सटर खाली गर्न सक्ने उल्लेख छ। उता व्यवसायीले असारमा टेन्डर गरेर अहिले भत्काउन नपाइने भन्दै अदालतमा मुद्दा दायर गरेका छन्। अस्पतालको निर्देशन नमानेपछि प्रदेशको मन्त्रिपरिषद् बैठकले एक महिना म्याद थप गरेको छ। त्यसअनुसार सटर व्यवसायीले मंसिर मसान्तभित्र सटर खाली गर्नुपर्नेछ। सरकारका प्रवक्ता बैजनाथ चौधरीले सटर खाली नभए डोजर चलाइने चेतावनी दिएका छन्। भाडा नलिएरै सामान सार्न एक महिनाको समय थपिएको छ, सो अवधिमा पनि खाली नभए डोजर लगाएर भत्काउँछौं, उनले भने। प्रदेश सरकारले प्रादेशिक अस्पताललाई गौरवको योजनामा राखेर स्तर वृद्धि गर्न थालेको छ। स्तर वृद्धिका लागि अस्पताल परिसरमै सुविधासम्पन्न दुई ठूला भवन बनिरहेका छन् भने आडैमा रहेको वन कार्यालयको जग्गासमेत संघीय सरकारसँग माग गरिएको छ। सटरसमेत हटाउँदा पूर्वाधारका लागि जग्गा पुग्ने बताइएको छ। प्रादेशिक अस्पताल अगाडि रहेका ७३ सटरमध्ये ७१ वटा सटर भाडामा छन्। ती सटरबाट अस्पतालले वार्षिक करिब १० करोड भाडा संकलन गर्ने गरेको छ। सामाजिक विकास मन्त्रालयले व्यावसायिक सटर हटाएर क्याथ ल्याबसहितका संरचना र पर्खाल लगाउन बजेट विनियोजन गरिसकेको छ। व्यवसायीले भने प्रदेश सभा सदस्य भोजप्रसाद श्रेष्ठका छोरा सुनिल श्रेष्ठलाई सटरको टेन्डर नपरेपछि भत्काउन लागिएको आरोप लगाएका छन्। सटर व्यवसायी संघका उपाध्यक्ष ज्ञानप्रसाद पौडेलले नेताका छोराले टेन्डर नपाएपछि भत्काउने योजना बनाइएको आरोप लगाए। यो कुनै अस्पताल सुधारको योजना होइन, सांसदका छोरा सुनिल श्रेष्ठलाई टेन्डर नपरेपछि भत्काउने रणनीति बनाइएको हो, उनले भने। श्रेष्ठ बुटवलकै औषधि व्यवसायी हुन्। व्यवसायीले सरकारले गौरवको योजनामा राखेको प्रमाण देखाए सटर छाड्ने बताए। अस्पतालले यी सटरमध्ये ५९ वटाको टेन्डर गत फागुनमा गरेको थियो भने अन्यको असार १५ मा सम्झौता गरेको थियो। चारमहिना अघिको सम्झौता खारेज गर्न नपाइने व्यवसायीको अडान छ। संघका सचिव तुल्सीराम शर्माले आफूहरूले ६३ करोड लगानी गरेको भन्दै त्यो लगानी डुबाउने काम सरकारले गर्न नहुने बताए। सरकारको निर्णय व्यावहारिक नभएपछि न्यायका लागि अदालतमा पुगेको उनको भनाइ छ। व्यवसायीले सम्झौताअनुसार ५ वर्ष सोही सटरमा व्यवसाय गर्न पाउनुपर्ने मागसहित जिल्ला अदालत रूपन्देहीमा मुद्दा दायर गरेका छन्। अदालतले मंसिर ६ गते पेसी तोकेको छ। व्यवसायीले सटर बचाउन नेकपाका महासचिव विष्णु पौडेल, मुख्यमन्त्री शंकर पोखरेल, उर्जा तथा जलस्रोतमन्त्री वर्षमान पुनः समक्ष गुहार मागेको बताए। पुनः बाहेक कसैले साथ नदिएको उपाध्यक्ष पौडेलले बताए। पुनःले प्रदेशका सामाजिक विकासमन्त्री सुदर्शन बराललाई टेलिफोन गरेर कानुनविपरित सटर नभत्काउन आग्रह गरेको उनले बताए। यसअघि सटर टेन्डर रोक्न व्यवसायीले एक लाखका दरले रकम उठाएर स्वास्थ्य तथा जनसंख्यामन्त्री उपेन्द्र यादवलाई बुझाएको चर्चा चलेको थियो। मन्त्री यादवका स्वकीय सचिवले पत्रमार्फत टेन्डर रोक्न प्रादेशिक अस्पताललाई निर्देशन दिएका थिए। संघका उपाध्यक्ष पौडेलले भने यो विषयमा बोल्न चाहेनन्। उनले अस्पताल पारीतर्फको निजी अस्पतालको व्यापार बढाउन सटर भत्काउन लागिएको समेत बताए। सटर भत्काउने विषयमा रूपन्देहीका व्यापारिक संस्थाले पनि असहमति जनाएका छन्। बुटवल उद्योग वाणिज्य संघ, रूपन्देही व्यापार संघ, रूपन्देही होटल तथा रेष्टुरेन्ट व्यवसायी संघले व्यवसायीको व्यावहारिक पक्षलाई सरकारले ध्यान दिनुपर्ने बताए। बुटवल उद्योग वाणिज्य संघका कोषाध्यक्ष विमलराज भट्टराईले वैकल्पिक स्थानको निर्धारण नगरी भत्काउन नहुने जिकीर गरे।"
विद्युत् खपतमा समस्या हुँदैन,"काठमाडौं : बिजुली उत्पादन गर्न सके यसको खपतमा समस्या नहुने ऊर्जा क्षेत्रका विज्ञले बताएका छन्। क्षेत्रीय विद्युत् व्यापार प्रवद्र्धन र ऊर्जा क्षेत्रको विकासमा सहयोग पुर्याउने उद्देश्यले काठमाडौंमा बिहीबार सुरु भएको ऊर्जा सम्मेलन २०१९ मा उनीहरूले यस्तो बताएका हुन्। ऊर्जा जलस्रोत तथा सिँचाइ मन्त्रालय र स्वतन्त्र ऊर्जा उत्पादकको संस्था (इप्पान)ले संयुक्त रूपमा आयोजना गरेको दुई दिने सम्मेलनमा ऊर्जामन्त्री वर्षामान पुनले क्षेत्रीय विकासमा ऊर्जाको महŒवबारे छलफल हुने बताए। नेपालले ऊर्जा उत्पादन बढाउने नीति लिएको छ। ऊर्जा दशकसमेत घोषणा गरेर वार्षिक विद्युत् उत्पादन गर्न थालिएको छ। ऊर्जा क्षेत्रको विकासमा संयुक्त लगानीलाई अगाडि बढाउने, विदेशी लगानी प्रवद्र्धन गर्ने उपयुक्त वातावरण तय भएको मन्त्री पुनको भनाइ छ। उत्पादित विद्युत् नेपालमा मात्रै खपत नहुने भएकाले भारत र बंगालादेशको बजार खोजी गर्न थालिएको छ। यसका लागि नेपालले विद्युत् व्यापारमा सहजीकरणको बाटो खोज्न थालेको मन्त्री पुनले बताए। सम्मेलन उद्घाटन समारोहमा इप्पानका अध्यक्ष शैलेन्द्र गुरागाईंले एसियाकै उदीयमान बजार ऊर्जा क्षेत्र नै भएको बताए। हामीले उत्पादन गरेको बिजुली यहीं खपत गर्न नसक्दा क्षेत्रीय बजार खोज्न पनि यसले सहयोग गर्नेछ, गुरागाईले भने। इप्पानका उपाध्यक्ष कुमार पाण्डेले विद्युत् विकास र बजार विस्तारमा त्रिपक्षीय समझदारी आवश्यक भएको बताए। सोही अवसरमा भुटानका आर्थिक मामिलामन्त्री लोकनाथ शर्माले नेपालमा उत्पादित बिजुली भारत, बंगलादेश र भुटानसम्म पुर्याउन सकिने बताए। यसका लागि आयातनिर्यातको सम्भावना खोजी गर्दै जानुपर्ने उनको सुझाव छ। नेपालका लागि भारती राजदूत मञ्जीवसिंह पुरीले नेपालमा गेम चेन्ज आयोजनाका रूपमा जललविद्युत् क्षेत्र रहेको बताए। विद्युत् उत्पादनमा निजी क्षेत्रसँग सहकार्य गर्दै सरकारले बजार विस्तार गर्दै जाने पनि उनले बताए। क्षेत्रीय विकासका लागि बिजुली आवश्यक रहेकाले नेपाल र भारतबीच संयुक्त पहल हुनुपर्ने पनि पुरीले बताए। बंगलादेशसँग पीपीए हुँदै बंगलादेशमा बिजुली लैजान दुई देशबीच विद्युत् खरित सम्झौता (पीपीए) गर्ने विषय तय भएको बंगलादेशका ऊर्जा तथा खानी मन्त्री नस्रुल हमिदले बताए। उनले पीपीएको प्रस्ताव अन्तिम चरणमा पुगिसकेको बताए। बंगलादेशको कानुन मन्त्रालयबाट स्वीकृत भए पनि नेपालसँग औपचारिक रूपमा सम्झौता गर्ने जानकारी पनि हमिदले दिएका छन्। बंगलादेशले सन् २०४० सम्म नेपालबाट ९ हजार मेगावाट विद्युत् लैजाने प्रतिबद्धता जनाइसकेको छ। सोही प्रतिबद्धताअनुसार भारतीय कम्पनी जीएमआरले निर्माण गरिरहेको ९ सय मेगावाटको माथिल्लो कर्णालीबाट ५ सय मेवागाट लैजाने विषयमा बंगलादेशले सम्झौता गरिसकेको छ। सम्झौताअनुसार बिजुली किनबेच गर्न पीपीए गर्न लागिएको र यो कार्य आगामी जनावरीभित्रै सम्पन्न हुने उल्लेख छ। सम्मेलनमा विभिन्न देशका करिब सात सय प्रतिनिधि सहभागी छन्। सम्मेलनमा आयोजना निर्माण तथा ऊर्जा व्यापारका विभिन्न विषयमा सम्झौता भएका छन्। जलविद्युत् लगानी तथा विकास कम्पनी र एनएचपीसी इन्डिया तथा भारतीय इनर्जी एक्चेन्ज र स्वतन्त्र ऊर्जा उत्पादकको संस्था नेपालका बीच सम्झौता भएको छ। मागमा उतारचढाब विद्युत् प्राधिकरणका कार्यकारी निर्देशक कुलमान घिसिङले प्रत्येक घण्टा मागमा उतार चढाब आइरहेको बताए। सम्मेलनको क्षेत्रीय बजारमा ऊर्जा विषयक पहिलो सत्रको अन्तरक्रियामा उनी सहभागी थिए। भारतका पूर्वऊर्जा सचिव आरभी शाहीले भने, विद्युत् खपतमा समस्या हुँदैन। नेपालमा अहिले बिजुली उत्पादमा देखिएको प्रमुख समस्या आयोजना निर्माणका लागि जग्गा प्राप्ति, प्रसारणलाइन सहितमा देखिएको छ। हिजो बिहारमा पनि यही समस्या भए पनि अहिले समाधान भएको उनको जानकारी दिए। अन्तरदेशीय विद्युत् व्यापारमा यसको दर के हुने र कसरी गर्ने भन्नेमा चिन्ता बढेको इप्पानका महासचिव आशीष गर्गले बताए। यो समस्या समाधान गर्न विद्युत्को क्षेत्रीय आदानप्रदान आवश्यक रहेको छ। भुटानको ड्रुक ग्रिनपावर कर्पोरेसन लिमिटेडका प्रबन्धनिर्देशक छेवाङ रिन्जिनले देशमा ठूला लगानीकर्ता पाउन गाह्रो भएको बताए। बंगलादेशका सरकारका सहसचिव मोहम्मद रोकुनउल हुसेनले स्वच्छ ऊर्जाको सम्भावना रहेको बताए। सोलार प्यानल राख्दा कृषि भूमिको नाश हुने भएकाले सबैभन्दा उपयुक्त ऊर्जा नै जलविद्युत् भएको पनि बताए। पहिलो दिनको सत्रमा क्षेत्रीय ऊर्जा बजार नियमन, नेपालको ऊर्जा सञ्जाल र बजारसहितको चारवटा सत्रमा छलफल भएको छ।"
मन्त्री हेरफेर : सत्तारुढमै असन्तुष्टि,"काठमाडौं : मन्त्री हेरफेरपछि नेकपामा असन्तुष्टि देखिएको छ। तत्कालीन कृषि तथा पशुपंक्षी विकासमन्त्री चक्रपाणि खनालले बुधबारै यसको संकेत गरेका थिए। शीर्ष नेताहरू बालुवाटारमा बैठक बसिरहेका बेला उनले सञ्चारकर्मीसँग भनेका थिए, प्रधानमन्त्रीज्यूले म र मातृकाजी (मातृका यादव)लाई हटाउन खोज्नुभएको छ। अरू साथीहरू बलिको सिकार नभए हुन्थ्यो। उनको यस्तो अभिव्यक्तिपछि दुई जना मन्त्री हटाउन अरू दुईचार जना को को सहिद हुने भए भन्ने हल्ला राजनीतिक वृत्तमा फैलियो। नेकपाकै कतिपय नेताले प्रधानमन्त्री केपी शर्मा ओलीले भनेजस्तो नहुने भयो भन्दै टिप्पणी गरे। नयाँ जोश र गतिका साथ अगाडि बढ्न प्रधानमन्त्री ओलीले मन्त्रिपरिषद् पुनर्गठन गर्न लागेको चर्चा थियो। जब बुधबार साँझ मन्त्रिपरिषद् हेरफेरको सूची सार्वजनिक भयो तब सामाजिक सञ्जालमा नयाँ मन्त्रीलाई बधाई मात्रै होइन, पार्टी नेतृत्वको आलोचना पनि हुन थाल्यो। मन्त्री हेरफेरमा परिवारवाद, गुटवाद र पैसावाद हावी भएको भन्दै पार्टीकै नेताकार्यकर्ताले मिडियादेखि सामाजिक सञ्जालसम्म असन्तुष्टि पोखे। उनीहरूले कार्यसम्पादन मूल्यांकन कार्डमा राम्रो नतिजा दिएका मन्त्रीलाई फ्याँकिएको तर विवादमा परेका र काम गर्न नसकेकालाई काखी च्यापेको भन्दै आक्रोश व्यक्त गरे। खानेपानीमन्त्री बिना मगरलाई नहटाएकामा अधिकांशले विरोध जनाए। गोकर्ण विष्ट र लालबाबु पण्डितलाई हटाएकामा प्रधानमन्त्री ओलीको आलोचना भयो। नेकपा नेता भीम रावलले कार्यकर्ताको अपमान हुने गरी मन्त्रिपरिषद् हेरफेर गरिएको भन्दै असन्तुष्टि जनाएका छन्। हृदयेश त्रिपाठीलाई मन्त्री बनाएको, उपेन्द्र यादवलाई कानुन मन्त्रालयको जिम्मा दिएको र मोतीलाल दुगडलाई मन्त्री बनाएको भन्दै उनले बिहीबार ट्विटरमा लेखेका छन्। नेकपालाई बलियो र विजयी बनाउन रगत, पसिना बगाउने र देशको लागि दृढतापूर्वक उभिने पार्टीपंक्ति नै अपमानित हुने गरी संविधान निर्माणमा अवरोध गर्ने र कम्युनिस्ट पार्टीको उछित्तो काढ्नेहरूलाई नै संघीय मामिला र सामान्य प्रशासन एवं कानुन, न्याय र संसदीय मामिलाजस्ता मन्त्रालय सुम्पिनुपर्ने के बाध्यता आइलाग्यो ? , उनले प्रश्न गरेका छन्, विगतमा कम्युनिस्ट पार्टीविरुद्ध क्रियाशील, धनबल र पुँजी राजनीतिबाट समानुपातिक सांसद बनेकालाई अझ मन्त्री बनाउनुको औचित्य के हो ? सुदूरपश्चिम प्रदेशबाट यसपटक पनि पूर्वएमालेका नेतालाई मन्त्रिपरिषद्मा नसमेटेको भन्दै उनले असन्तुष्टि जनाएका छन्। संविधानको समानुपातिक र न्यायको मर्मलाई सम्मान गरियो त ? , उनको प्रश्न छ। नेकपाका अर्का नेता प्रदीप नेपालले गोकर्ण विष्टलाई मन्त्रीबाट हटाउनु गम्भीर भएको बताएका छन्। गोकर्ण विष्टको बहिर्गमनले नेपालको सरकारभित्र दलाल पुँजीपति वर्गको निर्णायक पकड छ भन्ने सत्यलाई नांगो पारेर देखाइदिएको छ, नेता नेपालले फेसबुकमा लेखेका छन्। नेकपा प्रदेश २ का अध्यक्ष प्रभु साहले त मन्त्रिपरिषद् हेरफेरले लज्जित बनाएको प्रतिक्रिया दिएका छन्। कार्यसम्पादनको आधारमा मन्त्रिपरिषद् पुनर्गठन गर्ने भनिए पनि अन्ततः गुटगत पूर्वाग्रह र लेनदेनकै आधारमा गरेको देखियो, साहले फेसबुकमा लेखेका छन्, मन्त्री हटाउँदा र राख्दा सामान्य कम्युनिस्ट मूल्यमान्यता पनि लागू गरेको देखिएन। योग्यहरूलाई हटाउने र अयोग्यलाई मन्त्री बनाउने नेतृत्वको यस्तो महान् कार्यले हामी फेरि एकचोटि लज्जित भएका छौं। राष्ट्रपतिलाई संलग्न गराएकोमा रावलको आपत्ति नेकपा नेता रावलले मन्त्री चयनदेखि पार्टी काममा राष्ट्रपति विद्यादेवी भण्डारीलाई संलग्न गराइएको भन्दै आपत्ति जनाएका छन्। संवैधानिक राष्ट्रपतिलाई पार्टी काममा संलग्न गराउनु आपत्तिजनक भएको उनको भनाइ छ। संविधानले मर्यादित स्थानमा राखेको राष्ट्रपतिलाई पार्टी पक्षविपक्ष राजनीति र मन्त्रीहरूको चयनमा संलग्न रहेको देखिने कार्य किन गरियो ? उनले ट्विटरमार्फत प्रश्न गरेका छन्। नेकपाका दुई अध्यक्षबीच बुधबार राष्ट्रपतिलाई साक्षी राखेर पार्टीको काम र मन्त्री भागबन्डा गरेको चर्चा छ। कांग्रेस प्रवक्ता विश्वप्रकाश शर्माले पनि पार्टीको काममा राष्ट्रपतिलाई संलग्न गराइएको भन्दै आपत्ति जनाएका छन्। केपी ओली प्रधानमन्त्री रहने, प्रचण्डलाई कार्यकारी अधिकार दिने छलफल बालुवाटारमा कम शीतल निवासमा बढी भएको सुन्यौं, प्रवक्ता शर्माले धरानमा आयोजित पत्रकार सम्मेलनमा भने, राष्ट्रपतिलाई विवादमा पार्ने काम कम्युनिस्ट साथीहरूले किन गर्नुहुन्छ ? राष्ट्रपतिले आफू व्यक्ति होइन संस्था हो भन्ने हेक्का राख्नुपर्ने सुझाव उनले दिए। नेकपाका सांसद पनि पार्टीभन्दा माथि उठेर राष्ट्रको अभिभावक बनेको संस्थालाई पार्टीको काममा संलग्न गराउनु उचित नभएको धारणा राख्छन्। संस्थाको मर्यादा राख्न सक्नुपर्छ, एक सांसदले भने।"
भारतलाई कूटनीतिक नोट,"काठमाडौं : भारतले नेपाली भूमि मिचेर नयाँ राजनीतिक नक्सा जारी गरेको विषयमा सरकारले कूटनीतिक नोट पठाएर उसको ध्यानाकर्षण गराएको छ। परराष्ट्र मन्त्रालय उच्च स्रोतका अनुसार कूटनीतिक नोट दिल्लीलाई पठाइएको हो। यसकै आधारमा नेपाल र भारतबीच सीमा विवादका विषयमा वार्ता हुने दाबी पनि अधिकारीको छ। यसअघि भारतका लागि नेपाली राजदूत नीलाम्बर आचार्यले भारतीय उच्च अधिकारीसँग भेट गरी समस्या समाधानको पहल गरेका थिए। परराष्ट्रमन्त्री प्रदीपकुमार ज्ञवालीले यो विषयमा नेपालले भारतसँग आरम्भदेखि नै कूटनीतिक पहल गरिरहेको बताए। सगरमाथा संवाद सचिवालयको आरम्भ गर्दै मन्त्री ज्ञवालीले भारतसँग कूटनीतिक छलफल भइरहेको बताएका हुन्। सरकारले बाहिर बोल्ने मात्र होइन, भित्र आफ्ना तर्फबाट गर्नुपर्ने कार्य गरिरहेको दाबी उनले गरे। भारतले कात्तिक १७ मा जारी गरेको नक्सामा नेपालका लिपुलेक, कालापानी र लिम्पियाधुरालाई अतिक्रमण गरेको छ। सरकारले कात्तिक २० मा विज्ञप्ति जारी गर्दै कालापानी क्षेत्र नेपाली भूभाग रहेको विषयमा आफू स्पष्ट रहेको बताएको थियो। त्यो वक्तव्यलाई झारा टार्ने भनी आलोचना भएको थियो। त्यसको भोलिपल्ट भारतको विदेश मन्त्रालयले आफ्नो राजनीतिक नक्सामा भारतको सार्वभौम भूमि रहेको उल्लेख गरेको थियो। उसले नक्सामा कुनै सीमा परिवर्तन नगरिएको भन्दै नेपालको धारणालाई अस्वीकार गरेको शैलीमा जवाफ दिएको थियो। सीमा समस्या समाधान गर्न सर्वपक्षीय बैठक बसेको थियो। सबैले सरकारलाई अडान राख्न र खुट्टा नकमाउन आग्रह गरेका थिए। तर सरकारले भाषण बढी कूटनीतिक कार्य कम गरेको भन्दै आलोचना भइरहेको छ। प्रधानमन्त्री केपी ओलीले कूटनीतिक बाटो प्रयोग नगरी सार्वजनिक कार्यक्रममा नेपाली भूमि मिचेर बसेको सेना फिर्ता लैजान भारतलाई आग्रह गरेका थिए।"
प्रदेशको छुट्टै बजेट,"काठमाडौं : नेपालमा मंसिर १३ गतेदेखि सुरु हुने १३औं दक्षिण एसियाली खेलकुद (साग) का लागि गण्डकी प्रदेश सरकारले पनि आवश्यक बजेट उपलब्ध गराउने भएको छ। सागको दोस्रो ठूलो प्रतियोगिता स्थल पोखरा हो। गण्डकी प्रदेशका मुख्यमन्त्री पृथ्वीसुब्बा गुरुङले बिहीबार पोखरा रंगशाला परिसरको निरीक्षण गरी सागका लागि प्रदेश सरकारले पनि आवश्यक बजेट उपलब्ध गराउने बताए। सागका लागि निर्माणाधीन अवस्थामा रहेको पोखरा रंगशालाको निरीक्षण गर्दै मुख्यमन्त्री गुरुङले पूर्वाधार निमार्णको लागि केही रकम तत्कालै मन्त्रिपरिषद् बैठक बसी विनियोजित गर्ने पनि मुख्यमन्त्रीले बताए। साग सम्पन्न गर्न रकमको अभाव छ भने हामी तत्काल निर्णय गरी विनियोजित गर्छौं, यो गण्डकी प्रदेशको पनि गौरवको विषय हो मुख्यमन्त्री गुरुङले भने। उनीसहित सामाजिक विकासमन्त्री नरदेवी पुन, १३औं साग समितिका पदाधिकारी, खेलकुद पदाधिकारी र सञ्चारकर्मीले पोखरा रंगशालाको निरीक्षण गरेका थिए। १३औं सागअन्तर्गत पोखरामा महिला फुटबल, महिला क्रिकेट, ट्रायथोलन, आर्चरी, बिच भलिबल, ह्यान्डबल, ब्याडमिन्टन र भारोत्तोलन खेल हुनेछ। पोखरामा हुने तय भएको प्याराग्लाइडिङ खेल भने नहुने अवस्था छ। सहभागी देशको संख्या नपुगेका कारण प्याराग्लाइडिङको अन्तिममा आएर नहुने भएको हो।"
घट्यो रेमिट्यान्स,"काठमाडौं : चालु आर्थिक वर्षको प्रथम तीन महिना (साउनअसोज) मा रेमिट्यान्स घटेको छ। राष्ट्र बैंकले बिहीबार सार्वजनिक गरेको प्रतिवेदनमा गर्त वर्षको यसै अवधिको तुलनामा यस वर्ष रेमिट्यान्स ४९ प्रतिशत घटेको उल्लेख छ। गत वर्ष रेमिट्यान्स आप्रवाह ३७ प्रतिशत वृद्धि भएको थियो। मुलुकको अर्थतन्त्र चलाएमान बनाउने मूल इन्जिन मानिएको रेमिट्यान्स अब बढ्ने सम्भावना कम भएको व्यवसायी बताउँछन्। यसअघि दसैंमा २५३० प्रतिशत बढ्ने गरेको थियो, नेपाल विप्रेषक संघका अध्यक्ष एवम् आईएमई रेमिटका प्रमुख कार्यकारी अधिकृत सुमन पोखरेल भन्छन्, यो वर्ष त दसैं आएको र गएको नै थाहा भएन। उनले यसरी चार्डपर्वको मौसममा पनि रेमिट्यान्स घट्नुको कारण खोजिरहेको बताए। सबै वातावरण सकारात्मक हुँदासमेत रेमिट्यान्स घटेको छ। यसले अब रेमिट्यान्स उत्कर्षमा पुगेर घट्न थालेको संकेत गरेको छ, उनी भन्छन्। भन्सारमा कडाइ गर्नेदेखि सम्पत्ति शुद्धीकरणमा चनाखो भएको सरकारले अनौपचारिक अर्थतन्त्र खुम्च्याउन सफल भएको व्यवसायी बताउँछन्। यस्तो अवस्थामा पनि रेमिट्यान्स घट्नुले विदेशमा नेपालीको आम्दानी घटेको र विदेश जानेको संख्या नै कम हुँदाको असर देखिएको पोखरेल बताउँछन्। राष्ट्र बैंकले पनि गत वर्ष विदेश श्रम स्वीकृति लिनेको संख्या झण्डै ३५ प्रतिशत घटेको तथ्यांक सार्वजनिक गरेको छ।नेपालमा रेमिट्यान्स आय कटौती हुँदा आन्तरिक लगानी क्षमतामा समेत नकारात्मक प्रभावपर्ने बैंकर बताउँछन्। सरकारले पैसा खर्च गर्न सकेको छैन। निक्षेपको सबैभन्दा ठूलो स्रोत रेमिट्यान्स घट्दा बैंकमा पैसा अभाव झन् चर्किने अवस्था आउँछ, एक बैंकर भन्छन्। उनले यस्तो अवस्थाले स्वदेशी लगानी बढ्न नसक्ने र रोजगारी सिर्जना तथा उच्च आर्थिक वृद्धिको सरकारी लक्ष्यमा समेत प्रभाव पर्ने उनी बताउँछन्। खुम्चियो आर्थिक गतिविधि राष्ट्र बैंकको तथ्यांकले पेट्रोलियम पदार्थ, मेसिनरी र पार्टपूर्जा तथा विद्युतीय उपकरणको आयात खुम्चिएको देखाएको छ। यस्तै कच्चा पाम तेल, स्टिलका पाता, कच्चा फलाम (बिलेट), यातायात उपकरण र पार्टपूर्जाको समेत आयात घटेको छ। पेट्रोलियम, मेसिनरी र औद्योगिक कच्चापदार्थको खपत घट्नुलाई अर्थतन्त्र संकुचनको बलियो आधार मानिन्छ। सरकारी अधिकारीले अर्थतन्त्रको विस्तार नघट्ने जिकिर गरिरहँदा केन्द्रीय बैंकको तथ्यांकले यस्तो देखाएको छ। मूलतः आयातमा निर्भर नेपाली अर्थतन्त्रमा उपभोग्य वस्तु बाहिरी विश्वबाट भिœयाउने क्रम सुस्ताएको तथ्यांकले देखाउँछ। गएको साउनदेखि असार मसान्तसम्म ३ खर्ब ३४ अर्ब ९५ करोड रुपैयाँको वस्तु आयात भएको राष्ट्र बैंकको तथ्यांक छ। यो गतवर्षभन्दा ३८ अर्ब ६४ करोड रुपैयाँ (१०३ प्रतिशत) कम हो। मुद्रा प्रदायको विस्तार कम भएको तथ्यांकले पनि आर्थिक गतिविधि कमजोर भएको संकेत गर्छ। यसबीचमा निर्यात भने केही बढेको तथ्यांक राष्ट्र बैंकले सार्वजनिक गरेको छ। यही तथ्यांकलाई आधार मानेर राष्ट्र बैंकले आर्थिक क्रियाकलाप विस्तारको प्रवृत्तिले निरन्तरता पाउने देखिएको उल्लेख गरेको छ। मुद्रास्फीतिमा केही दबाब देखिएता पनि वाह्य क्षेत्र स्थायित्वमा सुधार देखिएको छ, मौद्रिक नीति समीक्षा प्रतिवेदनमा भनिएको छ। तर पछिल्लो तीन महिनाको तथ्यांकले राष्ट्र बैंकको यो तर्कलाई समर्थन गर्दैन। गएको तीन महिनामा नेपालले सामान निर्यात गरेर कमाएको पैसाले ७ दिनको मात्रै आयात धान्न सक्छ। गत आर्थिक वर्षको तथ्यांकले निर्यातबाट कमाएको पैसाबाट २५ दिनको आयात थेग्नसक्ने अवस्था थियो। मूल्यवृद्धि नियन्त्रण बाहिर मुलुकको अर्थतन्त्र फेरि उच्च मूल्यवृद्धिको चपेटातर्फ लम्किँदै गरेको राष्ट्र बैंकको तथ्यांकले देखाएको छ। उपभोक्ता मुद्रास्फीति ६ प्रतिशतको सीमाभित्र राख्ने लक्ष्य रहेकामा पहिलो तीन महिनामा औसत उपभोक्ता मुद्रास्फीति ६४ प्रतिशत पुगेको प्रतिवेदनमा उल्लेख छ। भूकम्प र नाकाबन्दीपछि घट्दै आएको मूल्यवृद्धिको चाप यो वर्ष भने बढ्दो क्रममा देखिएको छ। तर सहरी क्षेत्रमा अत्यधिक खपत हुने तरकारीको मूल्यवृद्धि औसतमै १६८३ प्रतिशत बढेको छ। मसला र फलफूलको मूल्यवृद्धि पनि दोहोरो अंकमा रहेको तथ्यांक केन्द्रीय बैंकले नै सार्वजनिक गरेको छ। लुगाफाटो, जुत्ताचप्पल र गैरखाद्य वस्तुको मूल्य पनि उच्च दरमा बढेको छ। राष्ट्र बैंकले छिमेकी मुलुक (भारत)मा औसत मूल्यवृद्धिको दर बढिहेको र श्रमको लागत (तलब र ज्याला दर) पनि बढेका कारण महँगी बढेको उल्लेख गरेको छ। मौसमी प्रतिकूलताले तरकारीखेतीमा असर परको कारण पनि मूल्यवृद्धि लक्षित सीमाभन्दा केही उच्च रहेको समीक्षा प्रतिवेदनमा उल्लेख छ।"
४ लाखमा बिक्यो एउटा गह्राको बन्दाकोभी,"धनकुटा : धनकुटाका किसानले एउटा गह्रा बारीमा फलाएको बन्दाकोभीबाट ४ लाख आम्दानी गरेका छन्। छथरजोरपाटी गाउँपालिका६ सिँधुवाका अगुवा किसान इन्द्रबहादुर श्रेष्ठको एउटै गह्राको बन्दाकोभी ४ लाख रुपैयाँमा बिक्री भएको छ। बारीमै आएर मोलमोलाई गरी व्यापारीले ४ लाख रुपैयाँमा बन्दाकोभी खरिद गरेको अगुवा किसान श्रेष्ठले बताए। उनले कुनै बेला उचित भाउ नपाउँदा बारीमै बन्दाकोभी कुहाएका थिए। तर यो सिजन भने ६ रोपनी क्षेत्रफलको गह्रामा फलेको बन्दाकोभी ४ चार लाख रुपैयाँमा बिक्री हुँदा आचश्र्य लागेको उनले बताए। श्रेष्ठ छथरजोरपाटी गाउँपालिका क्षेत्रका अगुवा किसान हुन्। उनी करिब तीन दशक यता व्यावसायिक तरकारीखेती गर्दै आइरहेका छन्। पछिल्लो समय जरागाँठो हुने रोगले बन्दाकोभी सखाप पार्न थालेपछि खेतीबाट बिस्तारै विस्थापित हुँदै गइरहेका थिए। बन्दाकोभीको मूल्य बजारमा धेरै भएको कारण किसानले मूल्य बढी पाएको उनले बताए। अहिले धनकुटा सदरमुकाममा बन्दाकोभी प्रतिकिलो ५५ देखि ६५ रुपैयाँसम्म छ। तराईमा प्रतिकिलो १ सय रुपैयाँमा किनबेच भइरहेको छ। बन्दाकोभीले नसोचेको भाउँ पाउँदा यस क्षेत्रका अन्य किसान खुसी छन् ,उनले भने, बारीमै प्रतिकिलो ४० देखि ४५ प्रतिकिलोमा बिक्री हुन्छ बन्दाकोभीको मूल्य गतवर्ष प्रतिकिलो ३६ रुपैयाँसम्म पुगेको थियो। क्लव रुटकै कारण पोहोर साल बन्दाकोभीको खेती गर्न उनलाई आँट आएन। पोहोर साल मूल्य प्रतिकिलो ३६ रुपैयाँसम्म पुगेको थियो। तर यो वर्ष भने क्लव रुटले नभेट्ने उन्नत जातको वाईआर होनाम जापानिज नामको बिउ खरिद गरेर खेती गरेको उनले बताए। यो बिउ १० ग्रामको ९ सय रुपैयाँ पर्छ। ६ रोपनीको एउटा गह्रामा ९० ग्राम बिउ उमारेर रोपेको उनले बताए।"
मोटरसाइकल दुर्घटनामा एकको मृत्यु,उदयपुर : उदयपुरको चौदण्डीगढी नगरपालिका९ भिमामा मोटरसाइकल दुर्घटना हुँदा एक जनाको मृत्यु भएको छ। दुर्घटनामा अर्को एकजना घाइते भएका छन्। बेल्टारबाट गाईघाटतर्फ जाँदै गरेको को ४ प ३८३६ नम्बरको मोटरसाइकल मदन भण्डारी स्मृति लोकमार्गको भिमाखण्डमा अनियन्त्रित भएर दुर्घटना हुँदा चालक सुनसरीको कालाबन्जर गाउँपालिका ३ का २३ वर्षीय दिपक बिकको मृत्यु भएको हो। दुर्घटनामा मोटरसाइकलमा सवार दिपकका दाजु २४ वर्षीय रमेश बिक घाइते भएको जिल्ला प्रहरी कार्यालयका डीएसपी हरिकृष्ण केसीले जानकारी दिए। उनलाई थप उपचारका लागि अन्यत्र पठाइएको छ। घाइते दुबैजनाको प्राथामिक स्वास्थ्य केन्द्र बेल्टारमा उपचार हुँदै गर्दा चालक दिपकको ज्यान गएको हो।
नेल्टा सहभागी भन्छन्  अंग्रेजी पढाउने तरिका सिकियो,"काठमाडौं : अंग्रेजी भाषाको प्रभावकारी सिकाइबारे छलफल गर्न आयोजित सम्मेलनका सहभागीले कार्यक्रमबाट आफूले अंग्रेजी पढाउने सरल तरिका जानेको बताएका छन् । सम्मेलनबाट सिकेको कुरा स्कुलमा पनि कार्यान्वयन गरिने उनीहरुको भनाइ छ । विश्वका २६ मुलुकका अंग्रेजी शिक्षक तीन दिनदेखि ललितपुरको डिएभी स्कुलमा भेला भएका छन् । नेपाल अंग्रेजी भाषा शिक्षक संघ (नेल्टा) र अंग्रेजी भाषा शिक्षकको अन्तर्राष्ट्रिय संघ टिसोल (अमेरिका) ले आयोजना गरेको क्षेत्रीय सम्मेलनमा सहभागी हुन उनीहरु नेपाल आएका हुन् । सहभागीले अंग्रेजी शिक्षाको विकाससँग सम्बन्धित रहेर कार्यपत्र प्रस्तुत गरेका छन् । सम्मेलनमा अंग्रेजी कसरी पढाउने ? कस्तो अंग्रेजी शिक्षा आवश्यक छ ? भाषाको माध्यमबाट देशको विकास कसरी गर्न सकिन्छ भन्ने विषयमा ज्ञान पाएको शिक्षकले बताए । 'विश्वभरबाट अंग्रेजी शिक्षक आउनु भएको छ । एक अर्को देशमा अंग्रेजी कसरी पढाइन्छ ? राम्रो शिक्षक बन्ने आइडिया सम्मेलनबाट थाहा पाएँ, ' सम्मेलनमा काभ्रेबाट आएकी कल्पना थापाले भनिन् । सम्मेलन प्रभावकारी भएको उनले बताइन् । 'विश्वमा अंग्रेजीको प्राक्टिक्स कस्तो भइरहेको छ ? नेपालले अंग्रेजीमा सुधार गर्नुपर्ने विषयबारे सम्मेलनबाट सिक्न पाइयो,' अर्का सहभागी अग्नि ज्ञवालीले भने । 'टिसोलनेल्टा सम्मेलन नेपालमा पहिलोपटक भएको हो,' नेल्टाका उपाध्यक्ष जयराम खनालले भने,' नेपालका लागि यो गौरवको विषय हो ।' सम्मेलनमा शनिबारसम्म आठवटा की नोट, १७ वटा प्लेनरी तथा २ सयभन्दा बढी कार्यपत्र प्रस्तुत गरिनेछ । 'अंग्रेजी भाषाको माध्यमबाट नेपालको कला संस्कृति चिनाउन विश्वमा चिनाउन सकिन्छ,' उपाध्यक्ष खनालले भने, 'विश्वका अरू देशले नेपाली भाषा बुझ्दैनन् । त्यसैले नेपालको प्रमोट गर्न पनि अंग्रेजी भाषा आवश्यक छ ।' आयोजकका अनुसार भेलामा १ हजार अंग्रेजी शिक्षक सम्मिलित छन् ।"
वरिष्ठ पत्रकार गुरुवाचार्यको निधन,"काठमाडौं : वरिष्ठ पत्रकार विनय गुरुवाचार्यको शुक्रबार बिहान निधन भएको छ। लामो समयदेखि पार्किन्सनसम्बन्धी समस्याबाट पीडित ८२ वर्षीय गुरुवाचार्यको शुक्रबार थापाथलीस्थित आफ्नै निवासमा निधन भएको हो। गुरुवाचार्यले अन्तर्राष्ट्रिय समाचार समिति एशोसिएटेड प्रेस (एपी)को काठमाडौँस्थित प्रतिनिधिका रुपमा ३८ वर्ष काम गरेका थिए। उनले जापानको माइनिची सिम्बुन दैनिक पत्रिकामासमेत नेपालस्थित प्रतिनिधि बनेर काम गरेका थिए। उनले नेपालबाट हिमाललाई विश्व समुदायमा चिनाउन महत्वपूर्ण योगदान पुर्याएका थिए। उनकै अगुवाइमा नेपाल वातावरण पत्रकार समूह गठन भएको हो। गुरुवाचार्यले अमेरिकाको इन्डियाना युनिर्भसीटी, ब्लुमिङ्टनबाट पत्रकारितामा स्नातकोत्तर गरेका थिए। उनको शनिबार अन्त्येष्टि हुनेछ। स्व गुरुवाचार्यका श्रीमती, छोरी र छोरा छन्। उनका छोरा विनाज पनि पत्रकारितामा सक्रिय छन्।"
'हामीसँग सफल वर्तमान र उज्यालो भविष्य छ',"काभ्रे : प्रधानमन्त्री केपी ओलीले अब छोटो समयभित्र नेपाललाई आधुनिक, विकसित र सम्पन्न राष्ट्र बनाइने बताएका छन्। काठमाडौँ विश्वविद्यालय (केयू)का कुलपतिसमेत रहेका प्रधानमन्त्री ओलीले शुक्रबार धुलिखेलमा केयूको २५ औँ दीक्षान्त समारोहलाई सम्बोधन गर्दै अरुले बनाइदिने नभई नेपालीले नै नेपाल बनाउने स्पष्ट पारे। प्रधानमन्त्री ओलीले देशको भविष्य उज्ज्वल रहेको बताए। हामीसँग सफल वर्तमान छ, प्रधानमन्त्री ओलीले भने, भविष्य उज्यालो छ। अब ढुक्क भएर अगाडि बढ्न सक्ने क्षमता छ। प्रधानमन्त्री ओलीले नेपाल उर्वर देश भएकाले सबैखाले उत्पादन गर्न सक्ने बताए। हामी केही कारणले आर्थिक रुपमा पछाडि पर्यौँ तर अब सधैँ पछाडि पर्दैनौँ, ओलीले भने, हिजो पछाडि पर्नका लागि अनेकौँ कारणमध्ये शिक्षाको अभाव एउटा थियो। प्रधानमन्त्री ओलीले सरकार गुणस्तरीय शिक्षा प्रदान गर्ने बाटामा जाँदै गरेको उल्लेख गर्दै केयूको दीक्षान्तमा ५४ प्रतिशत छात्रा रहेकामा खुशी व्यक्त गरे। जनशक्ति उत्पादनमा छात्राको सङ्ख्या बढ्नु पनि ठूलो खुशीको कुरा भएको उनको भनाइ छ। उनले पुस्तालाई उत्साह र आत्मविश्वासका साथ अगाडि बढ्न पनि आह्वान गरे। दीक्षान्त समारोहमा भारतको जयपुरस्थित मणिपाल विश्वविद्यालय प्रमुख डा के रामनारायणले केयूसँगको सहकार्यमा मेडिकल क्षेत्रमा उल्लेख्य प्रगति भइरहेको बताए। केयूका उपकुलपति प्रा डा रामकण्ठ माकजू श्रेष्ठले शिक्षा प्रणालीलाई कसरी सान्दर्भिक बनाउने भन्ने कुरामा जोड दिए। दीक्षान्त समारोहमा एमबिबिएस स्नातक तहमा सबैभन्दा बढी ७९ दशमलव ६७ प्रतिशत अङ्क ल्याउने लुम्बिनी मेडिकल कलेज पाल्पाका विवेक पौड्याललाई भाइस चान्सलर स्वर्णपदक प्रदान गरिएको छ। केयूका चिकित्सा विधाका स्नातक र स्नातकोत्तर तहका एक हजार ६०४ दीक्षित भएका छन्। दीक्षित हुनेमा एमसिएच, डिएम, एमडी, एमएस, एमएस्सी, र एमडीएसका एक हजार ९८, बिडिएसका २१८, बिएस्सी इन नर्सिङका ११६ र बिपिटीका २४ विद्यार्थी छन्। भारत, भुटान, श्रीलङ्का, मालदिभ्स, अमेरिका र बेल्जियमका २४६ विद्यार्थीसमेत आज दीक्षित भएका छन्।"
जिप खस्यो : चालकले बचाए आठ यात्रु,"डोल्पा : डोल्पामा एक चालकले ठूलो दुर्घटनाबाट यात्रुलाई जोगाएका छन्। त्रिपूरासुन्दरी नगरपालिका ३ बाट सदरमुकाम दुनै आउँदै गरेको जिप ठूलीभेरी नगरपालिका३ को भेत्ती ओरालोमा दुर्घटना भएको हो। मे १ ज ९७४ नम्बरको जिपका चालक विनोद बिकले ब्रेक फेल भएको जिप खसे पनि यात्रुलाई जोगाएका हुन्। चालकको भनाइ उद्धृत गर्दै जिल्ला प्रहरी कार्यालय डोल्पाका प्रहरी नायव उपरीक्षक नारायण रञ्जितकारले भने, मसहित ९ यात्रु थिए। ओरालोमा ब्रेक फेल भयो। सबै यात्रुलाई झारेर ओट लाउने क्रममा जित हुत्तिएर सय मिटर तल पुग्यो। प्रहरीका अनुसार चालकले ब्रेक फेल भएको जानकारी गराएको केही सेकेन्डमै सबै यात्रु जिपबाट झरिसकेका थिए। कच्ची सडक भएकाले जिपबाट यात्रु झर्न भ्याएको अनुमान प्रहरीको छ। कच्ची सडक र अप्ठेरो बाटो भएकाले १४ किलोमिटर पार गर्न एक घण्टा बढी समय लाग्ने गर्छ।"
कालिञ्चोक गाउँपालिकाको गाडी दुर्घटनामा तीन घाइते,"चरिकोट : कालिञ्चोक गाउँपालिकाको गाडी दुर्घटना हुँदा ३ कर्मचारी घाइते भएका छन् । कालिञ्चोक गाउँपालिकाको कार्यालयबाट चरिकोट आउँदै गरेको बा २ झ ४३५९ नम्बरको स्कार्पियो कालिञ्चोक गाउँपालिका ८, सोती बजार नजिक दुर्घटना हुँदा तीन कर्मचारी घाइते भएका हुन्। गाउँपालिकाको कानुनी सल्लाहकार भीमेश्वर नगरपालिका २, पाखलतीका राजेन्द्रनारायण श्रेष्ठ, कानुनी सहजकर्ता कालिञ्चोक गाउँपालिका ३, लामिडाँडाकी सरिता ओली र कम्प्युटर अपरेटर कालिञ्चोक गाउँपालिका ६, लापिलाङका खड्ग थामी घाइते भएको दोलखा प्रहरी प्रवक्ता प्रहरी निरीक्षक रेशम बोहराले जानकारी दिए । घाइतेको चरिकोट प्राथमिक स्वास्थ्य केन्द्रमा उपचार भइरहेको छ । गाडीमा सवार प्रमुख प्रशासकीय अधिकृत नवराज ओली र सामाजिक परिचालक राम ओली सकुशल रहेको प्रहरीले जनाएको छ । गाडी सडकबाट करिब ३० मिटर तल रुखमा अड्किएको प्रहरीको भनाई छ।"
मण्डप छाडेर भाग्ने पुजारीलाई मुद्दा,"कपिलवस्तु : दलितको घर भन्दै पूजा मण्डप छोडेर भाग्ने दुई पुजारीमाथि प्रहरीले जातीय छुवाछुत तथा अपमाजनक व्यवहारको कसुरमा मुद्दा दर्ता गरेको छ। इलाका प्रहरी कार्यालय चन्द्रौटाका अनुसार वाणगंगा नगरपालिका८ चप्पर गाउँका ६५ वर्षीय भीमप्रसाद पोख्रेल र अर्का नाम नखुलेका पुजारीमाथि मुद्दा दर्ता गरिएको हो। आरोपी पुजारी पोख्रेललाई प्रहरीले पक्राउ गरेको छ। अर्का पुजारी भने फरार रहेका छन्। गत शनिबार शिवराज नगरपालिका ५ चन्द्रौटाका मिलन विश्वकर्माले निर्माण गरेको नयाँ घरको पूजा, रुद्री, सत्यनारायण पूजालगायतको कार्यका लागि पुजारीहरू पोख्रेल र अर्का एक पुजारीलाई बोलाइएको थियो। पूजा सुरु गर्ने क्रममा घरमुली दलित भएको भन्ने थाहा पाएपछि बाहाना बनाएर पूजा मण्डप छोडेर २ जना पुजारी भागेको घरमुली विश्वकर्माले बताए। पक्राउ गरिएका पुजारी पोख्रेललाई ७ दिनको म्याद थप गरी थप गरी घटनाबारे अनुसन्धान अघि बढाइएको प्रहरी नायव उपरीक्षक सुनील मल्लले बताए। पुजारीहरूबाट आफू दलित भएकै कारण गरिएको अपमानजक व्यवहार पीडा भएको घरमूली मिलनले बताए। छुवाछुत तथा अपमाजनक व्यवहारको कसुर प्रमाणित भए ३ वर्ष कैद वा ३० हजार रुपैयाँ जरिवाना वा दुवै हुन सक्ने कानुनी व्यवस्था रहेको छ।"
इन्जिनियरविरुद्ध भ्रष्टाचार मुद्दा,काठमाडौं : शिक्षा विकास निर्देशनालय प्रदेश नम्बर ५ बुटवल रुपन्देहीका सवइन्जिनियर सन्दिप पौडेलविरुद्ध भ्रष्टाचार मुद्दा दायर भएको छ। अख्तियार दुरुपयोग अनुसन्धान आयोगले पौडेल र जेसीभी चालक विक्रम बस्नेतविरुद्ध विशेष अदालतमा मुद्दा दायर गरेको छ। अख्तियारले पौडेल र रकम लिन मतियारको रुपमा प्रयोग गरेका चालक बस्नेतले सेवाग्राहीबाट १ लाख २० हजार घुस लिइसकेको अवस्थामा नियन्त्रणमा लिएको थियो। अनुसन्धानको सिलसिलामा सवइन्जिनियर पौडलले श्री प्रभाकर माविको भवन निर्माण कार्य सम्पन्न भई अन्तिम किस्तावापतको रकम निकासा गरी दिने प्रयोजनार्थ सेवाग्राहीसँग घुस लिएको अख्तियारको दाबी छ। उनीहरुविरुद्ध भ्रष्टाचार निवारण ऐन बमोजिम सजायको मागदाबी लिई विशेष अदालत काठमाडौंमा आरोपपत्र दायर गरिएको छ।
बलात्कार आरोपित पक्राउ,उदयपुर : १६ वर्षीया एक बालिकालाई बलात्कारको आरोपमा उदयपुरको रौतामाई गाउँपालिका८ का एक युवालाई प्रहरीले बिहीबार पक्राउ परेको छ। मंसिर १ गते बालिका बलात्कार गरेको आरोपमा पीडित परिवारले दिएको जाहेरीअनुसार २४ वर्षीय भरत रानामगर पक्राउ परेका हुन्। जंगलमा बाख्रा चराउन गएको मौकाछोपी आरोपितले बलात्कार गरेको पीडित पक्षको दाबी छ। उनलाई शुक्रबार म्याद थप गरी थप अनुसन्धान सुरु गरिएको जिल्ला प्रहरी कार्यालयका डीएसपी हरिकृष्ण केसीले जानकारी दिए।
पत्रकारद्वय सिवाकोटी र भण्डारी पुरस्कृत,पोखरा : नेपाल प्रेस युनियनका महासचिव अजयबाबु सिवाकोटी र युनिमीका महासचिव जीवन भण्डारी सम्मानित भएका छन्। डेमोक्र्याटिक लयर्स एशोसिएसन डिएलएले आफ्नो वार्षिक साधारणसभाको अवसरमा पत्रकारद्वय सिवाकोटी र भण्डारीलाई सम्मानित तथा पुरस्कृत गरेको हो। हाम्रा कुरा डटकमका सम्पादक सिवाकोटी र राष्ट्रिय समाचार समिती 'रासस' का उपसम्पादक भण्डारीलाई कानुन र न्यायको क्षेत्रमा पत्रकारितामार्फत महत्वपूर्ण योगदान पुर्याएको भन्दै सम्मानित तथा पुरस्कृत गरिएको डिएलएकी महासचिव लक्ष्मी दाहाल रावलले जानकारी दिइन्। पोखरामा शुक्रबार आयोजित डिएलएको वार्षिक साधारणसभामा नेपाली कांग्रेसका सभापति शेरबहादुर देउवाले पत्रकार सिवाकोटीलाई कानुन पत्रकारिता सम्मान तथा भण्डारीलाई क्रियाशिल युवा न्यायिक पत्रकारिता पुरस्कार प्रदान गरेका हुन्। साधारणसभामा देशभरबाट डिएलएका प्रतिनिधि सहभागी थिए । साधारणसभाले पोखरा धोषणा पत्र समेत जारी गरेको डिएलएका उपाध्यक्ष राजु कटुवालले जानकारी दिए। प्रजातन्त्रवादी कानुन व्यवसायीको संगठन डिएलएको स्थापना २०४७ सालमा वरिष्ठ कानुनविद् स्व लक्ष्मणप्रसाद अर्यालको नेतृत्वमा भएको थियो।
तेहेरो करको विरोध गर्दै प्रदेश ३ का वन उपभोक्ताहरुको प्रदर्शन,"हेटौँडा : प्रदेश नम्बर ३ का सामुदायिक वन उपभोक्ताहरुले सामुदायिक वनमा सरकारले लगाएको तेहेरो कर विरुद्ध शुक्रबार हेटौँडामा विरोध प्रदर्शन गरेका छन् । सामुदायिक वन उपभोक्ता महासंघ ३ नम्बर प्रदेश र मकवानपुर शाखाको संयुक्त आयोजनामा हेटौँडामा विरोध प्रदर्शन भएको हो । हेटौँडाको सानोपोखरा, फरेष्ट्री गेट, चौकीटोल र राप्ति पुलबाट एकै साथ सुरु भएको हजारौँको र्यालीले हेटौँडा बजार परिक्रमा गरेको थियो । र्यालीमा सहभागी वन उपभोक्ताहरुले सामुदायिक वनलाई संघ, प्रदेश र स्थानीय तहमा लगाइएको तेहेरो कर खारेज गर्नुपर्ने, वैज्ञानिक वन व्यवस्थापन खारेज हुनुपर्ने चुरे संरक्षण ऐन खारेज हुनुपर्ने लगायत नारा लगाएका थिए । चारैतिरबाट आएको र्याली हेटौँडा अस्पताल अगाडि आएर आमसभामा परिणत भएको थियो । सभामा सामुदायिक वन उपभोक्ता महासंघ केन्द्रीय अध्यक्ष भारती पाठक, सचिव ठाकुर भण्डारी लगायत प्रदेश र विभिन्न जिल्लाका प्रतिनिधिहरुले अवैज्ञानिक रुपमा लगाइएको तेहेरो कर खारेज गर्न सरकारसँग माग गरेका थिए । उपभोक्ताहरुमाथि सरकारले लगाएको तेहेरो करको विरोधमा सामुदायिक वन उपभोक्ता महासंघले सबै प्रदेशमा चरणवद्ध रुपमा प्रदर्शन निकाल्दैआएको छ । कानून निर्माणको प्रारम्भिक चरणदेखि नै सामुदायिक वन उपभोक्ताहरुले वन पैदावरको उपभोग, मुल्य निर्धारण, हरित व्यवसाय लगायत मुद्दामा सरकार लचिलो हुनुपर्ने भन्दै सुझाव दिँदैआएका थिए । तर स्थानीय स्तरमा वन संरक्षकको हित विपरीत सरकारले कर थोपरेको भन्दै उपभोक्ताहरु आन्दोलित भएका हुन् ।"
झुलाघाट सीमा नाका बन्द,"बैतडी : भारतसँग सीमा जोडिएको बैतडीको झुलाघाट नाका शुक्रबारदेखि ४ दिनका लागि बन्द भएको छ। जिल्ला प्रशासन कार्यालय बैतडीका अनुसार मंसिर ९ गतेसम्म झुलाघाट नाका बन्द रहने छ। मंसिर ९ गते अर्थात् (नोभेम्बर २५ तारिख)मा भारतमा विधानसभाको उपनिर्वाचन हुन लागेकाले सुरक्षा संवेदनशीलताका कारण शुक्रबार साँझ ५ बजेदेखि सीमा नाका बन्द भएको सहायक प्रमुख जिल्ला अधिकारी लोकेन्द्रसिंह नेगीले जानकारी दिए। नाका मंसिर ९ गते साँझ ५ बजेसम्म बन्द रहनेछ। सीमा बन्द रहेको अवधिमा आकस्मिक रुपमा नाका खोल्नुपरेमा आपसी सहमति गर्नुपर्ने सहायक प्रमुख जिल्ला अधिकारी नेगीले बताए। आकस्मिक बिरामी तथा अन्य कामका लागि नाका खोल्ने बारेमा नेपाल र भारत दुवै देशका अधिकारीबीच सहमति गरेर नाका खोल्न सकिने उनले बताए। नाका बन्द भएपछि रोजगारीका लागि भारत जाने नागरिक मर्कामा परेका छन्। दसैं, तिहार तथा जात्राजस्ता पर्व सकिएपछि झुलाघाट नाकाबाट रोजगारीका लागि भारत जानेको लर्को लागेको छ। यसअघि गत असोज १८ गते भारतको पिथौरागढमा जिल्ला पञ्चायत तथा ग्राम पञ्चायत सदस्य निर्वाचन हुँदा पनि असोज १६ गतेदेखि असोज १८ गते ३ दिनसम्म झुलाघाट नाका बन्द गरिएको थियो।"
नेशनल मेडिकल कलेजका विद्यार्थीबीच झडप,"वीरगन्ज : सरकारले तोकेको भन्दा बढी लिएको शुल्क फिर्ताको माग गर्दै आन्दोलनरत नेशनल मेडिकल कलेजका विद्यार्थीबीच झडप भएको छ। कलेजका धर्नामा बसेका जुनियर (एमबीबीएस पहिलो वर्षमा अध्ययनरत ) र आन्दोलनको विपक्षमा रहेका सिनियर (दोश्रो , तेश्रो र चौथो वर्षमा अध्ययनरत) सिनियर विद्यार्थीबीच शुक्रबार साँझ झडप भएको हो। कलेजले लिएको बढी शुल्क फिर्ताको माग गर्दै एमबीबीएस प्रथम वर्षमा अध्ययनरत विद्यार्थी शुक्रबार दिउँसो २ बजेदेखि नै धर्नामा बसेका थिए। धर्ना सकेर आन्दोलनरत जुनियर विद्यार्थी कलेज हातामै रहेको होस्टेल (छात्रवास) मा प्रवेश गर्ने क्रममा सिनियर विद्यार्थीले हातपात गर्दै होेस्टेलमा छिर्न नदिएपछि दुवै पक्षबीच झडप भएको हो। होस्टेल परिसरमा छिर्ने क्रममा कलेज प्रशासनले खटाएका सिनियर र बाहिरका केही मान्छेले आफूहरूमाथि कुटपिट गरेको आन्दोलनरत एक छात्रले बताए। उनले कलेज प्रशासनबाटै आफूहरू असुरक्षित रहेको दाबी गरे। झडपपछि पुगेको प्रहरी टोलीले उल्टै कुटपिट गर्ने सिनिनिर विद्यार्थीलाई सुरक्षा दिएर होस्टलमा फर्काएर लगेको ती छात्राले बताए। यसअघि आन्दोलनरत विद्यार्थीले बिहीबार पनि कलेजमा धर्ना दिएका थिए। तर, धर्नामा बसेकै कारण कलेज प्रशासनले ६ घण्टासम्म होस्टलमा प्रवेश गर्न रोक लगाएको विद्यार्थीले बताएका छन्। नेशनल मेडिकल कलेजले सरकारले तोकेभन्दा बढी शुल्क लिएपछि त्यहाँ एमबीबीएस पहिलो वर्षमा अध्ययनरत विद्यार्थी एक महिनादेखि आन्दोलनमा छन्। शिक्षा मन्त्रालयले बढी उठाइएको शुल्क फिर्ता गर्न मेडिकल कलेजलाई निर्देशन हित कारबाहीको चेतावनी दिइसकेको छ। तर, सरकारको उक्त निर्देशन अटेर गर्दै नेशनल मेडिकल कलेजले बढी शुल्क फिर्ता नगरेपछि आन्दोलनरत विद्यार्थी बिहीबारदेखि पुनः धर्नामा बसेका हुन्। गैरकानुनी तरिकाले उठाइएको शुल्क फिर्ता गर्न सरकारले अल्टिमेटम दिँदा पनि कलेज प्रशासनबाट कुनै प्रतिक्रिया नआएपछि धर्नामा बस्नु परेको आन्दोलनरत विद्यार्थीले बताएका छन्। यता नेशनल मेडकल कलेजका प्रबन्ध निर्देशक एंव संचालक बसरुद्धिन अन्सारीले भने जुनियर विद्यार्थीको आन्दोलनका कारण परीक्षासमेत प्रभावित भएको बताए। जुनियर विद्यार्थीको आन्दोलनको कारण अरू पढ्ने विद्यार्थीलाई नोक्शानी भइरहेको छ, उनले भने, त्यसैले सिनियर विद्यार्थीहरू आफैँ आन्दोलनको विरोधमा छन्। झडपका कारण तनावग्रस्त मेडिकल कलेज परिसर । तस्बिर : क्रान्ति शाह"
"आगलागीबाट बालकको मृत्यु, दुई घर जलेर नष्ट","उदयपुर : उदयपुरको त्रियुगा नगरपालिका १६ आहाले रातापानीमा आगलागी हुँदा ४ वर्षीय बालकको मृत्यु भएको छ।आगलागीबाट छिमेकी २ वटा घर जलेर नष्ट भएका छन्। बिहीबार स्थानीय चन्द्रबहादुर राईको घरमा आगो सल्किदा राईका ४ वर्षीय छोरा बिष्णुबहादुर राईको ज्यान गएको हो । आगलागीबाट छिमेकी वमबहादुर राईको घर समेत पूर्णरुपले जलेर नष्ट भएको जिल्ला प्रहरी कार्यालयका डीएसपी हरिकृष्ण केसीले जानकारी दिए। घरमा कोही नभएको समयमा बालक बिष्णुले लाइटर खेलाउने क्रममा आगो सल्किएको स्थानीयलाई उदृत गर्दै डीएसपी केसीले बताए । आगलागीबाट राई द्वयका दुई तले घर, लत्ताकपडा, खाद्यान्न, भाँडावर्तन नष्ट भएका छन्। दुईवटा सगुर, ग्वाली गरी ३२ लाख बराबरको धनमाल क्षति भएको प्रहरीको अनुमान छ। आगो स्थानीय र प्रहरी चौकी शुकौराबाट खटिएको टोलीले १ घण्टापछि नियन्त्रणमा लिएको थियो । यसैबीच बुधबार बेलका नगरपालिका ५ कुम्वे डाँडाका नयन्द्रबहादुर श्रेष्ठको घरमा सोलार प्यानलबाट लाइन सर्ट भई आगलागी हुँदा १५ लाख बराबरको क्षति भएको प्रहरीले जनाएको छ।"
"सुनको मूल्य घट्यो, चाँदी स्थिर",काठमाडौं : नेपाली बजारमा सुनको भाउ ३ सयले घटेको छ। शुक्रबार ३ सयले घटेर सुन तोलाको ७१ हजार ७ सय रुपैयाँमा कारोबार भइरहेको नेपाल सुन चाँदी महासंघले जनाएको छ। बिहीबार सुन तोलाको ७२ हजार रुपैयाँमा कारोबार भएको थियो। अन्तर्राष्ट्रिय बजारमा सुनको मूल्य घटेका कारण स्थानीय बजारमा सुनको मूल्य घटेको महासंघले जनाएको छ । स्थानीय बजारमा सुनको मूल्य घटे पनि चाँदीको मूल्य भने स्थिर छ। आज प्रति तोला चाँदीको मूल्य ८६० रुपपैयाँ कायम गरिएको महासंघले जनाएको छ।
एम्बुलेन्स चालक नै मापसेमा,"दमौलीः अपर्झट बिरामी परेकालाई तत्काल उपचारका लागि चाँडोभन्दा चाँडो अस्पताल पुर्याउन अत्यावश्यक साधन हो, एम्बुलेन्स। बिरामीको जीवनसँग जोडिएकाले यसका चालक अनुभवी र सकेसम्म दुर्घटना नगरेकालाई नै राखिन्छ। तर त्यही चालकले नै लापरवाही गरे के गर्ने ? तनहुँमा एम्बुलेन्सका एक जना यस्तै चालक प्रहरीको फन्दामा परेका छन्। बन्दीपुर अस्पतालको सरकारी एम्बुलेन्स चालक मापसे गरेको अवस्थामा भेटिएका छन्। ट्राफिक प्रहरीले गरेको नियमित मापसे जाँच गर्दा पोखराबाट बन्दीपुर जाँदै गरेका बन्दीपुर अस्पतालको बा ५ च ९५२६ नम्बरको एम्बुलेन्स चालक कृष्णबहादुर नेपाली मादक पदार्थले लठ्ठिएको अवस्थामा भेटिएका छन्। दमौलीको लोकप्रिय क्लिनिकको ग २ च ७४२३ नम्बरको एम्बुलेन्स चालक आइतबहादुर विक पनि मादक पदार्थ सेवन गरेकै अवस्थामा प्रहरी नियन्त्रणमा परेका छन्। दुवैलाई मापसे जाँचका क्रममा नियन्त्रणमा लिइएको ट्राफिक प्रमुख पूर्णबहादुर अधिकारीले बताए। नियमित जाँचका क्रममा एम्बुलेन्सका चालकको पनि मापसे जाँचेका थियौं, उनले भने, दुई जना स्थानीय चालक मापसे गरेको अवस्थामा भेटिए। उनले सामान्यतः बिरामी भएका बेला एम्बुलेन्स चालकको जाँच नहुने भए पनि धेरै गुनासो आएपछि परीक्षण गरिएको बताए। परीक्षणका क्रममा दुई वटा एम्बुलेन्स भेटिएकामा दुवैले मापसे गरेको पाइयो, उनले भने, जाँच हुँदैन भनेर लापरवाही गरेको हुनसक्छ। उनले सरकारी अस्पतालका चालकले नखाएको जिद्दी गरेपछि परीक्षण गराउँदा मापसे प्रमाणित भएको बताए। उनी एक रात प्रहरी हिरासतमा परेका छन्। अर्का चालकले भने मापसे गरेको स्विकारेपछि जरिवाना तिरेर छुटेका छन्। दुवैको लाइसेन्समा प्वाल पारिएको पनि प्रमुख अधिकारीले बताए। पक्राउ चालकलाई प्रहरीले जरिवाना तिराएर छाडे पनि थप कारबाही भने भएको छैन। सीडीओ रुद्रप्रसाद पण्डितले कानुनअनुसार दोषीमाथि कारबाही हुने बताए। यस विषयमा स्वास्थ्य कार्यालयलाई जानकारी दिएर नियमअनुसार हुने कारबाही गराउने व्यवस्था मिलाउनेछु, उनले भने। एसपी विनोद सिलवालले चालकबारे सम्बन्धित संस्थामा जानकारी ट्राफिकमार्फत पठाइने र सेवामा राख्ने वा नराख्ने भने उनीहरूकै विषय हुने बताए। हामीले नियमानुसार कारवाही गर्ने हो, उनले भने। बन्दीपुर गाउँपालिकाका अध्यक्ष पूर्णसिं थापाले अस्पतालका चालकको मापसेबारे कुनै जानकारी नपाएको भन्दै अब कारबाही गर्ने बताए। अस्पतालको जिम्माको एम्बुलेन्स ठेक्कामा दिइएको रहेछ, उनले भने, जोसुकै भए पनि लापरवाही हुनुहुन्न। अब चालकलाई कारवाही गर्छौं।"
ठगी प्रकरण: २० दिनभित्र पैसा फिर्ता गर्ने सर्तमा छुटे साह,"विराटनगर : वैदेशिक रोजगारीमा पठाउने नाममा सातजना युवामाथि रकम ठगी प्रकरणमा बुधबार पक्राउ परेका सुनसरीको हरिनगरा गाउँपालिका ४ का ३५ वर्षीय गिरेन्द्र साहलाई श्रम तथा रोजगार कार्यालय विराटनगरले साधारण तारेखमा छाडिदिएको छ। दुवई पठाउने भन्दै ठगी गरेको ११ लाख ९० हजार रुपैयाँ २० दिनमा फिर्ता गर्ने सर्तमा कार्यालयले उनलाई कारबाही नगरिकन छोडिदिएको हो । कार्यालयका प्रमुख एवं वरिष्ठ श्रम अधिकृत प्रेमप्रसाद सञ्जेलले साहको आमाको नाममा रहेको १५ कट्टा जमिन समेत पीडित युवाहरुको पैसा फिर्ता नगरेसम्मलाई रोक्का राखिएको थियो । २० दिन भित्रमा पैसा फिर्ता नगरे त्यही जग्गा बिक्री गरेर ठगीमा परेका युवाहरुको रकम फिर्ता गरिने छ । साहलाई प्रहरीले बुधबार विराटनगर महानगरपालिका १४ जतुवाबाट पक्राउ गरेर आवश्यक कारवाहीका लागि श्रम तथा रोजगार कार्यालयमा बुझाएको थियो । सबै युवाबाट असुलेको रकम फिर्ता गर्ने समय माग गरेपछि थप कारबाहीलाई थाँती राखेर साहलाई साधारण तारेखमा छाडिएको सञ्जेलले बताए । पीडित युवाले उजुरी दिएपछि श्रमले उनी विरुद्ध गत असार ३१ गते पक्राउ पूर्जी जारी गरेको थियो । साहले दुवई पठाइदिने भन्दै गन्नु मण्डल सरवरिया, अनिलकुमार मण्डल, इन्द्रदेवकुमार मण्डल, महेशकुमार मेहता, महेशप्रसाद मेहता, रौदी महतो र सञ्जय मण्डलमाथि ठगी गरेको पुष्टि भएको सञ्जेलले बताए । ठगीमा पर्ने सबै जना हरिनगरा ४ कै हुन् । उनीहरु १९ देखि ३५ वर्षसम्मका छन् । पीडित युवा सञ्जय मण्डलका अनुसार प्रति व्यक्ति एक लाख ७० हजार रुपैयाँ उठाएर साह फरार भएका थिए । उनकाअनुसार काम गर्नका लागि दुवईको बलतिया कम्पनीमा पुर्याउने र नेपालको ५४ हजार रुपैयाँ मासिक तलब हुन्छ भनेर साहले सबैसँग २०७५ चैतबाट पैसा उठाएका थिए।सबैको राहदानी फिर्ता नगरिकन साह भागेको मण्डलले बताए।"
सनवे इन्टरनेसनलको दीक्षान्तमा ३५ विद्यार्थी दीक्षित,"काठमाडौं : सनवे इन्टरनेसनल बिजनेस स्कुलले आफ्नो दीक्षान्त समारोह मनाएको छ । बुधबार सोल्टी क्राउन प्लाजामा एक कार्यक्रमकाबीच उक्त स्कुलले दीक्षान्त समारोह मनाएको हो। मास्टर अफ बिजनेस एडमिनिस्ट्रेसनका लागि कुल स्नातकका ३५ जनालाई यस वर्ष डिग्री प्रदान गरिएको संस्थाले जनाएको छ । इन्फ्रास्ट्रक्चर युनिभर्सिटी मलेसियास्थित क्वालालम्पुरको सम्बन्धन प्राप्त गरेको सनवे इन्टरनेसनल बिजनेस स्कुललाई त्रिभुवन युनिभर्सिटीले स्वीकृति दिएको छ । इन्फ्रास्ट्रक्चर युनिभर्सिटी क्वालालंपुरको रजिस्ट्रार अब्दुल रहमान बिन जकारिया पनि समारोहमा उपस्थित थिए । सनवे इन्टरनेसनल बिजनेस स्कुलका एकेडेमिक निर्देशक प्रमोद पौडेलले आफ्नो स्नातकको लागि सफल जीवन बिताउने पाँच पक्षहरू दया, उद्देश्य, क्यारियर, समय र खुशीको आवश्यकताका बारेमा प्रकाश पारेका थिए। स्नातक कक्षाको प्रतिनिधित्व गर्दै सनवे कलेजलाई आफ्नो शैक्षिक यात्रा भरिका सबै अनुभव, अवसर र समर्थनका लागि उपमा शाक्यले धन्यवाद दिइन्।"
सिसिटिभीको निगरानीमा कालिकोट,"कालिकोट : जिल्ला प्रहरी कार्यालय कालिकोटले अपराध नियन्त्रणका लागि सक्रियता देखाएको छ । 'हाम्रो कालिकोट, सुरक्षित कालिकोट' भन्ने नारासहित जिल्लालाई नै अपराध रहित जिल्ला बनाउने घोषणा गरेको जिल्ला प्रहरी कार्यालयले अपराध नियन्त्रणका लागि जिल्ला सदरमुकाम मान्म बजारमका साथै आसपासका बजारहरुमा पनि सिसीटिभीको जडान गर्न लागेको हो। गत आर्थिक वर्षमा जिल्लाको सदरमुकामको मुख्य बजारमा जडान गरिएको सिसिटिभी अपराध नियन्त्रणमा प्रभावकारी भएपछि जिल्लाको जिते बजार, हुल्म बजार, मान्मको गाउँ, जिल्ला अस्पताल, सदरमुकामको तल्लो बजार, माथिल्लो बजार, कोटदरबार हुँदै ताडी बजारसम्म सिसिटिभी जडान गर्न लागिएको जिल्ला प्रहरी कार्यालयय प्रमुख डीएसपी श्यामबाबु ओलीयाले बताए । उनले अब कालिकोट जिल्लाको सदरमुकाम मान्म बजारका साथै आसपासका बजारमा अपराध न्यूनिकरणका लागि सिसीटिभी मार्फत निगरानी गरिने बताए ।उनले भने, 'खाँडाचक्र नगरपालिका, जिल्ला प्रशासन कार्यालय र जिल्ला प्रहरी कार्यालयको सक्रियतामा प्रदेश सरकारबाट बजेटको माग गरि १८ वटा ठाँउमा क्यामेरा जडान गर्न लागिएको छ । जसका लागि बिहिबार खाँडाचक्र नगरपालिका प्रमूख जसीप्रसाद पाण्डे, प्रमूख जिल्ला अधिकारी कृष्णचन्द्र पौडेल र प्राविधिकसहितको टोलीले सिसिटिभी जडानका लागि सर्बे गरेको छ । जसका आधारमा लागत स्टमेट पनि निकालिएको छ । प्राविधिक टोलीले गरेको स्टमेट अनुसार जिते बजार, हुल्म बजार, मान्मको गाउँ, जिल्ला अस्पताल, सदरमुकामको तल्लो बजार, माथिल्लो बजार, कोटदरबार हुँदै ताडी बजारसम्म सिसिटिभी जडान गर्न १८ लाख ३ हजार ९ सय २५ रुपैयाँ आवश्यक पर्नेछ । उक्त बजेट प्रदेश सरकारको आन्तरिक मामिलला तथा कानुन मन्त्रालयमा माग गरिएको छ । जिल्ला सदरमुकाम मान्म बजारको ठाउँ ठाउँमा जडान गरिएको सिसिटिभी क्यामेराले कहाँ के भइरहेको छ भन्ने कुरा जिल्ला प्रहरी कार्यालयको एक कोठाबाट निगरानी हुन्छ । डिएसपी ओलीयाले भने, 'बजारमा हुने चोरी, सार्बजानिक सम्पत्तिको सुरक्षा, झैंझगडालगायतका सामाजिक अपराधमा कमी आउने छ । उनले कालिकोट जिल्लालाई अपराध रहित जिल्ला र शान्त, सभ्य जिल्लाका रुपमा पहिचान बनाउन जिल्ला सदरमुकामबाट सुरुवात गरिएको बताए । उनले भने, 'कालिकोटको परिचय सदरमुकामले दिन्छ । अब बजारका सार्बजानिक स्थानमा फोहोर गर्नेहरुलाई पनि सिसीटिभीको निगरानीका आधारमा कारबाही गरिनेछ ।' खाँडाचक्र नगरपालिका प्रमुख जसीप्रसाद पाण्डेले सुरक्षित जिल्ला बनाउनका लागि सिसिटिभी क्यामेरा जडान गर्न पहल थालिएको बताए । उनले भने, 'नगरपालिकाका बढी अपराधहरु हुने र हुन सक्ने स्थानहरु सबैमा सिसिटिभी क्याम्यरा जडान भएपछि अपराधिक घटनाहरुमा कमी आउने अपेक्षा गरिएको छ।"
२६ मुलुकका शिक्षक नेपालमा,"काठमाडौं : विश्वका २६ मुलुकका अंग्रेजी शिक्षक ललितपुरमा भेला भएका छन्। नेपाल अंग्रेजी भाषा शिक्षक संघ (नेल्टा) र अंग्रेजी भाषा शिक्षकहरूको अन्तर्राष्ट्रिय संघ टिसोल (अमेरिका) ले आयोजना गरेको क्षेत्रीय सम्मेलनमा सहभागी हुन उनीहरू नेपाल आएका हुन्। भेलामा १ हजार अंग्रेजी शिक्षक सम्मिलित छन्। सहभागीले अंग्रेजी शिक्षाको विकाससँग सम्बन्धित रहेर कार्यपत्र प्रस्तुत गरेका छन्। सम्मेलनमा अंग्रेजी कसरी पढाउने ? कस्तो अंग्रेजी शिक्षा आवश्यक छ ? भाषाको माध्यमबाट देशको विकास कसरी गर्न सकिन्छ भन्ने विषयमा ज्ञान पाएको नेपालका शिक्षकले बताए। विश्वभरबाट अंग्रेजी शिक्षकहरू आउनुभएको छ। एक अर्को देशमा अंग्रेजी कसरी पढाइन्छ ? राम्रो शिक्षक बन्ने आइडिया सम्मेलनबाट थाहा पाएँ, सम्मेलनमा काभ्रेबाट सभागिता जनाएकी कल्पना थापाले भनिन्। विश्वमा अंग्रेजीको प्राक्टिक्स कस्तो भइरहेको छ ? नेपालले अंग्रेजीमा सुधार गर्नुपर्ने विषयबारे सम्मेलनबाट सिक्न पाइयो, अर्का सहभागी अग्नी ज्ञवालीले भने। पहिलो दिन बुधबार नेल्टा सिम्पोजियम भएको नेल्टाका उपाध्यक्ष जयराम खनालले जानकारी दिए। दोस्रो दिन बिहीबार सम्मेलनको उद्घाटन संस्कृति पर्यटन तथा नागरिक उड्डयन मन्त्री योगेश भट्टराईले गरेका छन्। सम्मेलनमा शनिबारसम्म आठवटा कीनोट, १७ वटा प्लेनरी तथा २ सयभन्दा बढी कार्यपत्र प्रस्तुत गरिनेछ।"
पाँच लाख घुससहित सिरहा मालपोतका निमित्त प्रमुख पक्राउ,"सिराहा : अख्तियारले भूमि सुधार तथा मालपोत कार्यालय सिरहाका निमित्त प्रमुख रामबाबु मण्डल पाँच लाख घुससहित पक्राउ परेका छन्। अख्तियार दुरुपयोग अनुसन्धान आयोग बर्दिवासका प्रवक्ता हरिप्रसाद घिमिरेका अनुसार सेवाग्राहीबाट घुस लिइरहेको अवस्थामा उनलाई कार्यकक्षबाटै शुक्रबार पक्राउ गरिएको हो। मण्डलले एकजना सेवाग्राहीका नाममा आएको जग्गाबारेको निर्णयसहितका कागजात उच्च अदालत जनकपुरको राजविराज इजलासमा पठाउन आनाकानी गर्दै घुस मागेका थिए। घुस मागेको जानकारी सेवाग्राहीले दिएपछि अख्तियारको टोली सिरहा पुगेको घिमिरेले बताए। उनले भने 'घटनाको विस्तृत विवरण आउन बाँकी छ, अख्तियारको टोलीले नियन्त्रणमा लिएर मुजुल्का बनाउँदै छ।'"
विद्युत् चोरीपछि गाउँ नै ब्ल्याकआउट,"कपिलवस्तु : कपिलवस्तुको शुद्धोधन गाउँपालिका१ को छपियागाउँलाई नेपाल विद्युत् प्राधिकरण तौलिहवा शाखाले विद्युत् सप्लाई कटौती गरी ब्ल्याकआउट गरेको छ। छपिया गाउँका प्राय घरमा विद्युत् चोरी गरेको भेटिएपछि चुहावट नियन्त्रणका लागि गाउँलाई नै ब्ल्याकआउट गरिएको प्राधिकरणले जनाएको छ। विद्युत् चुहावट नियन्त्रणको नियमित कार्यक्रम अन्र्तगत बुधबार राति प्राधिकरणका कर्मचारीहरू छपिया पुगेका थिए। गाउँका स्थानीय नेता मोहम्मद युनुस खानको घर र उनको अगाडिको घरमा विद्युत् चोरी गरेको भेटाएका थिए। प्राधिकरणका कर्मचारीहरूले मिटर खोलेर विद्युत् कटौती गर्दै गर्दा गाउँलेको ठूलो समूहले विद्युत् कर्मचारीहरूलाई कुटपिटसमेत गरेका छन्। कर्मचारीहरू प्रवीण आचार्य, हरिशचन्द्र मि श्रा, शिवलोचन यादव, राजेश पाण्डे लगायतमाथि हातपात र दुव्र्यवहार भएको प्राधिकरणले जनाएको छ। नेपाल प्रहरी र सशस्त्र प्रहरीसमेत सहयोगमा विद्युत् चोरी नियन्त्रण गर्न खोज्दा गाउँका पूरै सर्वसाधारण विरोधमा उत्रिएको प्राधिकरणका प्रमुख जयकुमार यादवले बताए। गाउँका करीब ३ सय बढी सर्वसाधारण कर्मचारीविरुद्ध उत्रिएपछि हाम्रो प्रयास सफल भएन, शाखा प्रमुख यादवले भने, गाउँका अधिकांश घरमा चोरी गरेर विद्यत् उपभोग गरेको सूचना प्राप्त भएको छ। त्यही जाँच गर्न खोज्दा कर्मीचारीमाथि नै हातपात भयो। सुरक्षाकर्मीसहित चुहावट नियन्त्रणको प्रयास गर्दा आक्रमण गरिएको घटनाप्रति प्राधिकरणको गम्भिर ध्यानआकर्षण भएको कार्यालयले जनाएको छ। कर्मचारी कुटपीट गर्नेउपर कारबाही र पूरै गाउँलाई चुहावट नियन्त्रण नगरेसम्म विद्युत् लाइन सप्लाई रोक्ने प्रमुख यादवले बताए। प्राधिकरणको तौलिहवा शाखा अन्र्तगत गत आर्थिक वर्षको असार मसान्तसम्म विद्युत् चुहावटको दर ३२ बाट २२ प्रतिशतमा झारेको जनाएको छ।"
चोरी गरेर भाग्दाभाग्दै पक्राउ,"विराटनगर : मोरङको सुन्दरहरैंचा नगरपालिका ९ बुधबारेबाट चोरी गरेर भाग्दै गर्दा प्रहरीले एकजनालाई पक्राउ गरेको छ। स्थानीय राजकुमार बोहोराको घरमा कोही नभएको अवस्थामा ढोका फुटाएर चोरी गरी भाग्दै गर्दा बिहीबार साँझ काठमाडौं नैकापका २६ वर्षीय आशिष मगर पक्राउ परेका हुन् । प्रदेश १ प्रहरी कार्यालय विराटनगरका प्रवक्ता एसएसपी शेखर कोइरालाकाअनुसार बोहोराको घरमा कोही पनि नभएको कुरा छिमेकीलाई थाहा थियो । शंकास्पद व्यक्ति घरबाट निस्किएर भाग्न थालेपछि स्थानीयले घेरा हाल्दै मगरलाई नियन्त्रणमा लिएर प्रहरीको जिम्मा लगाएको उनको भनाइ छ । मगरले चोरी गरेको एउटा ल्यापटप, पेन ड्राइभ, किराना सामानसहित नगद चार हजार पाँच सय रुपैयाँ प्रहरीले बरामद गरेको छ । पक्राउ परेका मगरविरुद्ध चोरी मुद्दा चलाउन शुक्रबार म्याद थप गरेर अनुसन्धान अघि बढाइने प्रहरीले जनाएको छ।"
सार्वजनिक यातायातमा अनिवार्य डस्टबिन,"काठमाडौं : अब सार्वजनिक यातायातमा अनिवार्य डस्टबिन राख्नुपर्ने भएको छ । नेपाल सरकार भौतिक पूर्वाधार तथा यातायात मन्त्रालयले काठमाडौं उपत्यकामा चल्ने यात्रुबाहक सवारी साधनको फोहोर व्यवस्थापन गर्न सवारी साधनभित्र अनिवार्य डस्टबिन राख्नुपर्ने बताएको छ । सवारी साधनको नियमित सरसफाइ तथा मर्मत गरी यात्रु बस्ने सिट सफा गर्नुपर्ने मन्त्रालायबाट जारी सूचनामा उल्लेख छ । चालक, सहचालकले यात्रुलाई शिष्ट र सभ्य व्यवहार गर्नुपर्ने छ। यात्राअवधिमा गाडीबाहिर फोहोर फाल्न नपाइने, भित्रैको डस्टबिन प्रयोग गर्नुपर्ने र नियम उल्लंघन गर्नेलाई कानूनबमोजिम कारवाही हुने मन्त्रालयले जनाएको छ ।"
बेलुका ८ बजेपछि मात्र टिपर चल्ने,काठमाडौं : काठमाडौं उपत्यकामा बेलुका ८ बजेपछि मात्र टिपर चलाउनु पर्ने निर्देशन नेपाल सरकार भौतिक पूर्वाधार तथा यातायात मन्त्रालयले दिएको छ । काठमाडौं उपत्यका प्रवेश गर्न टिपरलाई बेलुका ८ बजेअघि पूर्ण रुपमा निषेध गरिएको मन्त्रालयले जानकारी दिएको छ । मन्त्रालयले टिपरलाई सडकमा पानी चुहाएर बालुवा ढुवानी गर्न र सडकमा पार्किङ गरी अन्य सवारी आवागमनमा अवरोध ल्याए कानूनअनुसार कारवाही हुने पनि उल्लेख गरेको छ । लोड गरिएका टिपर अरु सवारीलाई बाधा पर्ने गरी सडकमा पार्किङ गर्न नपाउने र बालुवा ढुवानी गर्ने टिपर पानी नचुहिने भएपछि मात्र सडकमा चलाउन पाइने सुचनामा उल्लेख छ ।
उत्कृष्ट विद्यार्थी र अभिभावक सम्मानित,"काठमाडौं : जिल्लाको तिलागुफा नगरपालिकाले शैक्षिक सुधारका लागि नगरभित्रका उत्कृष्ट विद्यार्थी, विद्यालय र अभिभावकलाई सम्मान गरेको छ । स्थानीय साझेदार संस्था भिडिसेफ नेपालद्वारा संचालित युवा सशक्तिकरण परियोजना, सेभ द चिल्डेनको सहयोगमा तिलागुफा नगरपालिकाले नगरको शैक्षिक गुणस्तर सुधारका लागि उत्कृष्ट विद्यार्थी, विद्यालय र अभिभावकलाई सम्मान गरेको हो। नगरपालिका भित्रका माध्यामिक विद्यालयमा सबैभन्दा बढी नियमित विद्यालयमा हाजिरी हुने, विद्यालयका अतिरिक्त क्रियाकलापमा सहभागीता जनाउने, पढाइमा मेहनति, अनुशासित विद्यार्थीलाई सम्मान गरिएको थियो। विद्यालयमा भर्ना भएको विद्यार्थीको नियमितता, व्यवस्थापनमा उत्कृष्ट विद्यालय र विद्यालययको व्यवस्थापनमा सक्रिय, आफ्नो बच्चालाई नियमित विद्यालय पठाउने, विद्यालयमा गएर आफ्नो विद्यार्थीको पढाइको अवस्थाका बारेमा नियमित जानकारी दिने अभिभावकलाई छनोट गरी सम्मान गरिएको हो । भिडिसेफ नेपालको युवा सशक्तिकरण परियोजना संयोजक भुपालसिंह बोहोराले तिलागुफा नगरपालिकाको क्षिक्षा शाखाले गरेको छनोटका आधारमा तिलागुफाका ६ वटा विद्यालयका ६ जना उत्कृष्ट विद्यार्थी, ६ जना अभिभावक र एउटा विद्यालयलाई सम्मान गरिएको बताए । उनका अनुसार उत्कृष्ट विद्यार्थीलाई दोसल्लाह, प्रमाणपत्र रर स्टेसनरी, अभिभावकलाई प्रमाणपत्र, दोसल्ला र उत्कृष्ट बिद्यालयलाई प्रमाणपत्र, दोसल्ला र डिस्नेयरी समेत प्रदान गरिएको छ । तिलागुफा नगरपालिका प्रमुख रतनबहादुर शाहीले खस्किदै गएको शैक्षिक गुणस्तर उकास्नका लागि उत्कृष्ट विद्यालय, विद्यार्थी र अभिभावकलाई सम्मान गरिएको बताए । कालिकोटको नरहरिनाथ गाउँपालिकाको आयोजना र भिडिसेफ नेपाल कालिकोट र सेभ द चिल्डेनको साझेदारीमा संचालित युवा सशक्तिकरण बुलगारी परियोजनाको सहयोगमा बाल दिवसको अवसर पारि विभिन्न कार्यक्रम सम्पन्न गरेको हो। भिडिसेफ नेपालका अध्यक्ष मीनबहादुर बोगटीले जिल्लाको नरहरीनाथ गाउँपालिका र तिलागुफा नगरपालिकामा संचालित युवा सशक्तिकरण परियोजना चालु आर्थिक वर्षमा मात्र ८० जना बालबालिकालाई १० हजारका दरले छात्रबृति समेत प्रदान गरिएको बताए । उनका अनुसार तिलागुफाका ३३ जना र नरहरीनाथका ४७ जना विद्यार्थीलाई नियमित विद्यालय आउन र शैक्षिक सामग्री किन्नका लागि छात्रबृति प्रदान गरिएको हो ।यस्तै नरहरीनाथ गाउँपालिकाले गत आर्थिक वर्षको एसईईमा पालिका भरीमा उत्कृष्ठ ग्रेड ल्याई पास भएका ३ जना बालबालिकालाई नगद र प्रमाणपत्रसहित सम्मान गरियो। गाउँपालिकाले स्थापना गरेको पालिका अध्यक्ष उत्कृष्ट पुरुस्कारबाट नन्दादेवी मावि कोटबाडाका खेमराज बिष्टलाई ५० हजार, नन्दादेवी मावि कोटबाडाकै भरत विकलाई ४० हजार र जनता मावि रुप्साका महेन्द्रमान सहकारीलाई ३० हजार नगदसहित सम्मान गरिएको थियो।"
चन्द्रगढी विमानस्थल आजदेखि खुल्यो,"झापा : झापाको चन्द्रगढी विमानस्थल शुक्रबारदेखि पुनः सञ्चालनमा आएको छ । विमानस्थलको धावनमार्ग मर्मतसँगै स्तरोन्नति कार्य सकिएपछि विमानस्थल शुक्रबारदेखि सञ्चालनमा आएको विमानस्थल प्रमुख पूर्ण चुडालले जानकारी दिए। मर्मत तथा स्तरोन्नतिका लागि गत कात्तिक २६ देखि मंसिर ५ बिहीबारसम्म विमानस्थल पूर्ण रूपमा बन्द थियो । विमानस्थलको १५ सय मिटर लम्बाई र ३० मिटर चौडाइ रहेको धावनमार्ग जीर्ण बनेको थियो । जीर्ण धावनमार्ग १२ वर्षपछि मर्मत गरिएको हो । विमानस्थलमा इन्धन सेवा, वारुणयन्त्र, धावनमार्ग विस्तारलगायतका काम गरिएको प्रमुख चुडालले जानकारी दिए। 'चुडालले भने, 'आजदेखि पुनः विमानस्थल सञ्चालनमा आएको छ । अबदेखि नियमित उडान हुन्छ।'"
अजरबजानमै तुहियो पोल्यान्ड सपना,"काठमाडौं : सामान्य चिनजानकै भरमा गुल्मीका कृष्णप्रसाद भण्डारीले इटहरीका सन्तोष अधिकारीको विश्वास गरे वैदेशिक रोजगारमा पोल्यान्ड जान। चिनेको साथीले १२ लाख रुपैयाँमा पोल्यान्डमा रोजगारी दिलाउने आश्वासन दिएपछि भण्डारीले अमेरिकामा रहेकी दिदीसँग रकम मागे। भाइले पोल्यान्डमा राम्रो रोजगारी पाउने भयो भनेर दिदीले अमेरिकाबाट ५ हजार अमेरिकी डलर पठाइदिइन्। अधिकारीले भण्डारीलाई अरु साथी पनि खोज्न भने। एकै लटमा १५ देखि २० जना लैजानुपर्छ भने। भण्डारीले आफ्ना साथीभाइ बाग्लुङका दीपेन्द्र भण्डारी र चितवनका सुनित चौधरीलाई पोल्यान्डमा काम गर्न जाने हो ? भनेर सोधे। चितवनमा त्यसै बसिरहेका चौधरीले बुवाआमालाई भनेर गाउँमा ऋण उठाए। बाग्लुङका दीपेन्द्रले जापानमा रहेका आफन्तबाट पैसा झिकाए। गत साउनमा तीनै जना काठमाडौं आए। अधिकारीले भनेबमोजिम मेडिकल जाँच गराए। भिसा आवेदनका लागि राहदानी लिए। भिसा पनि लाग्यो। सुरुमा अधिकारीले २ हजार २ सय अमेरिकी डलर लिए। भिसा त लाग्यो तर विचित्रको। उनीहरूलाई दुबई हुँदै अजरबैजान लग्ने र अजरबैजानबाट पोल्यान्ड लैजाने भनियो। भिसा लगाउँदा पनि दुबईको पर्यटक र अजरबैजानको स्टुडेन्ट भिसासँगै पर्यटक भिसा लगाइएको थियो। त्रिभुवन अन्र्तराष्ट्रिय विमानस्थलमा साउन ८ गते पुगेका अधिकारीले दिनेश चापागाइँ नाम गरेका व्यक्तिमार्फत विमानको टिकट लिएका थिए। प्रगति ट्राभल एन्ड टुर्सबाट टिकट लिइएको थियो। विमानस्थलमा चापागाइँ स्वयं पुगेको कृष्णप्रसादले बताए। सुरुमा उनीहरूलाई अध्यागमनले रोक्यो बोर्डिङ पास लिने बेलामा। तर अधिकारी र चापागाइँले कर्मचारीसँग केहीबेर कुरा गरेपछि जाने स्वीकृति पाए। झन्डै साढे तीन महिना अजरबैजानमा अलपत्र परेर नेपाल फर्किएका भण्डारीद्वय र चौधरीले बिहीबार बबरमहलस्थित मानव बेचबिखन अनुसन्धान ब्युरोमा दुखेसो पोख्दै थिए। दुबईलाई ट्रान्जिट बनाएर लगिएका उनीहरूसँग अन्य १५ जना पनि थिए। अजरबैजान पुग्नासाथ अधिकारीले त्यहाँ बसेका पाकिस्तानी सहवीर हुसेनको जिम्मा लगाए। सहवीरले अजरबैजानमा युसिप ट्राभल्स, टुरिजम एन्ड होस्टेल सञ्चालन गर्थे। हामीलाई अजरबैजान पुर्याउन अधिकारी आफैं गएका थिए। त्यहाँ पुग्नासाथ सहवीरको जिम्मा लगाएर उनी फर्किए, कृष्णप्रसादले भने, हुसेनले राहदानी माग्यो, हामीले दियौं। उसले होस्टलमा दुई दिन राखेपछि हामीलाई निकालिदियो। अधिकारीले उनीहरू त्यहाँ पुगेपछि त्यहाँको वेस्टर्न क्याम्पियन युनिभर्सिटीमा अंग्रेजी अध्ययन गर्ने र केही दिनपछि पोल्यान्डको भिसा लगाउने आश्वासन दिएका थिए। युनिभर्सिटीमा भर्ना गरिदिने जिम्मा अधिकारीकै भाइ पर्ने रविन अधिकारीले लिएका थिए। तर रबिन भागेर दुबई पुगेको कृष्णप्रसादले बताए। केहीलाई भर्ना गरिदिए पनि बाँकीलाई नगरिदिएपछि उनीहरू झनै अलपत्र परे। पाकिस्तानीलाई ४५ सय अमेरिकी डलर बुझाइसकेका उनीहरूले न पोल्यान्डको भिसा पाए न सजिलै अजरबैजानमै बस्न पाए। कृष्णप्रसादले भने, हामीलाई पाकिस्तानीले निकालेपछि घरबाट पैसा मगाएर अर्को होस्टलमा बस्यौं। भिसा नलाग्ने देखिएपछि परराष्ट्र मन्त्रालयमार्फत पत्र लेखेर नेपाल फर्कियौं। उनले अजरबैजानमा अझै धेरै नेपाली अलपत्र रहेको बताए। उनले भने, हाम्रो लटमा २० जना थियौं। ५ जना अझै अलपत्र छन्। अरु दलालमार्फत गएका पनि अलपत्र छन्। सुनित मलिन स्वरमा भन्दै थिए, राम्रै होला भनेर पैसा तिरेर गएँ तर भएन। ऋण तिर्न नसकेपछि बुबाले आधा कट्ठा जमिन बेचेर ऋण तिर्नुपर्यो। उनका अनुसार दलालले केहीलाई दिल्ली हुँदै र केहीलाई दुबई हुँदै अजरबैजान लैजाने गरेका छन्। नेपालबाट सेटिङ मिलाउने अधिकारी अहिले सम्पर्कविहीन छन्। ब्युरोमा उजुरी लिएर पुगेका उनीहरूसँग अधिकारीलाई रकम दिएको कुनै दसी प्रमाण छैन। ब्युरोका प्रवक्ता एसपी गोविन्द थपलियाले उजुरीका आधारमा अनुसन्धान गर्ने बताए। उनले भने, विश्वासका भरमा दलालको चंगुलमा परेर पैसा तिर्छन् तर कुन कुन देशमा श्रम भिसा लाग्दैन भन्ने जानकारी नहुँदा फस्ने गरेको पाइन्छ। पोल्यान्ड जाने आसमा धेरै नेपाली अलपत्र परेको सूचना ब्युरोले पनि पाएको छ।"
