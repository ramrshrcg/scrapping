शीर्षक,विवरण
तरकारी खेतीमा भविष्य खोज्दै सुरुङ्गाका किसान (भिडियो),"सप्तरी : सप्तरीको सुरुङ्गा नगरपालिका७ का दलित समुदायका महिलाहरु दिनभर घरभित्रकै चुलोचौकोमा सिमित थिए । तर अहिले व्यवसायिक रुपमा तरकारी खेती गरेर आम्दानी गर्न थालेपछि आत्मनिर्भर बनेका छन्। यतिबेला खेतमा घिरौला, भिन्डी, करेला लगायतका तरकारी लटरम्म फलेका छन्। भिडियो दैनिक मजदुरी गरेर जेनतेन परिवार पाल्दै आएका दलित समुदायको जीवनस्तर क्रमश: सुधार हुँदै गएको छ । यहाँका महिलाहरु तरकारी बारीमा भेटिन्छन् । तरकारी खेती गरेर आम्दानी गरी आत्मनिर्भर बन्दै छन् । 'सेभ द चिल्ड्रेन'को सहयोग सवल नेपालको आयोजनामा समुउन्नति परियोजना अन्तर्गत राधाकृष्ण कृषक समूह स्रुङ्गा नगरपालिका वडा नं ७ चकदहका दलित समुदायका १८ जना महिलाहरुले अहिले डेढ बिगाह जमिनमा व्यावसायिक तरकारी खेती गर्दै आएका छन् । तरकारी खेतीको आम्दानीले उनीहरूको पारिवारिक जीवनस्तरमा सुधार भएको छ । सौरभ यादव"
उपल्लो मुस्ताङबाट सातामा ४ पटक विदेशीको उद्दार,"जोमसोम : उपल्लो मुस्ताङका विभिन्न स्थानबाट एक सातामा ४ पटक विदेशी नागरिकको उद्दार गरिएको छ। जिल्ला प्रशासन कार्यालय मुस्ताङका अनुसार फरक फरक समयमा फ्रान्सेली र स्वीस नागरिकको हेलिकप्टरमार्फत उद्दार गरिएको हो। समुद्री सतहदेखि करिब ४ हजार मिटर माथिको पर्यटकीय गन्तब्यमा पुगेका विदेशी पर्यटकलाई लेख लाग्ने (हाई अल्टिच्युड) समस्या पर्ने गरेको छ। पछिल्लो पटक मंगलबार एभरेस्ट एयरको हेलिकप्टरमार्फत् फ्रान्सेली नागरिक स्यान्ड्रिनेडियन न्याडेगपेरीको उद्दार भएको मुस्ताङका प्रमुख जिल्ला अधिकारी बेदप्रसाद अर्यालले जानकारी दिए। अर्यालका अनुसार उनलाई फ्रेन्च दूतावासको समन्वयमा उपल्लो मुस्ताङको धार्मिकस्थल दामोदरकुण्ड नजिकैबाट उद्दार भएको हो। एक नेपाली प्रथपर्दशक सहित ३ जना फ्रान्सेलीको टोली एक साताअघि उपल्लो मुस्ताङको भ्रमणमा गएको अन्नपूर्ण संरक्षण क्षेत्र आयोजनाको जोमसोमस्थित एक्याप पर्यटक चेकपोस्टले जनाएको छ। लोघेकर दामोदरकुण्ड गाउँपालिकास्थित दामोदरकुण्डबाट फर्किने क्रममा फ्रान्सेली नागरिक न्याडेगपेरीको स्वास्थ्य अवस्था प्रतिकूल बनेको थियो। उनलाई श्वाशप्रश्वासमा समस्या, टाउको दुख्ने, रुघा लाग्ने जस्ता समस्या देखिएको थियो। स्वास्थ्यअवस्था खराब भएपछि सिधै दूताबासको सम्पर्कमा पुगेका न्याडेगपेरीको एभरेस्ट एयरको हेलीले दामोदरकुण्डबाट मंगलबार नै काठमाडौं लगेको प्रजिअ अर्यालले बताए। हिउँदयाममा मौसम चिसो हुने र उच्च हिमाली क्षेत्र भएकाले त्यहाँ पुग्ने पर्यटकलाई अक्सिजनको समस्या पर्ने गर्छ। अक्जिनकै कारण श्वासप्रश्वासको समस्याले पर्यटक बिरामी पर्ने गर्छन्। उपल्लो मुस्ताङको २ वटा गाउँपालिका निषेधित तथा नियन्त्रित क्षेत्र अन्तर्गत पर्दछन्। त्यहाँ पुग्ने पर्यटकले सरकारलाई ५०० अमेरिकी डलर रोयल्टी बुझाएपछि मात्र विदेशी पर्यटक उपल्लो मुस्ताङ भ्रमण गर्न सक्छन्। सरकारले राउन्ड अन्नपूर्ण र तल्लो मुस्ताङका लागि भने शुल्क तोकेको छैन।"
"मेलाको विषयमा दुई टोलवासीबीच झगडा, १२ भन्दा बढी घाइते","सिरहा : मेलाको विषयमा दुई स्थानीय टोलवासीबीच झगडा हुँदा सिरहा नगरपालिका १२ सारश्वर गाउँका १२ भन्दा बढी व्यक्ति घाइते भएका छन्। उनीहरूलाई जिल्ला अस्पताल सिरहामा उपचार भइरहेको छ। थप घटना बढ्न नदिन प्रहरीले केही व्यक्तिलाई नियन्त्रणमा लिएको छ। झगडामा १६ जना घाइते भएका छन्। उनीहरूमध्ये फुटन कुजरा, मो तसमिम राईन, मो समसेर राइन, कैउम मियाँ, मो मुस्तुफा मियाँ, मो महेवुल मियाँ, मो मदिना खातुन, मो फईम राईन, मो महिमुल खातुनलाई प्राथमिक उपचार पछि विराटनगर रिफर गरिएको छ। जरिना खातुन, मो अब्दुल कादिर, मो जैतुन खातुन, मो साहिद मियाँ, मो अब्दुल रहमान राईन, मोकतार राईनको उपचार जिल्ला अस्पताल सिरहामा भइरहेको छ। घाइतेहरू मध्ये अधिकांशको टाउको र हातमा काटिएको छ। जिउमा लठीको डाम देखिएका छन्। मैन र नटवा टोलका युवाहरूबीच दुर्गा मेला हेर्न गएको बेला विवाद भएको थियो। त्यही विषयमा बल्झिएर झगडाको रुपमा लिएको स्थानीयहरूले बताए। उनीहरूका अनुसार छलफलको माध्यमबाट विवाद सल्ट्याउने सहमति भएको थियो तर तरकारी बेच्न गइरहेका बिपतिया राईनउपर कुटपिट भएपछि झगडा झन बढेको थियो। झगडाबारे जानकारी पाएलगत्तै प्रहरी पठाइएको जिल्ला प्रहरी कार्यालय सिरहाका प्रहरी प्रमुख एसपी उमा प्रसाद चर्तुवेदीले बताए। दुई टोलबाट सोधपुछका लागि केही व्यक्तिलाई नियन्त्रणमा लिई अनुसन्धान भइरहेको उनले बताए। झगडा बढ्न नदिन गाउँमा प्रहरी टोली खटाइएको एसपी चतुर्वेदीले बताए। हेर्नुस् फोटोहरूः"
