शीर्षक,विवरण
विश्व शान्तिको वर्ष बनोस्,"आज विश्वमा ग्रेगोरियन पात्रो फेरिएको छ। अब नया पन्ना पल्टिने होइन कि नयाँ पात्रो झुन्ड्याइने छ। नया पात्रो झुन्ड्याउँदै गर्दा धेरैको ध्यान विश्व शक्ति अमेरिकाको भूमिका कस्तो हुनेछ भन्नेमा केन्द्रित देखिन्छ। आजसम्म र अझै केही समय विश्व राजनीति अमेरिकाको नेतृत्ववरिपरि घुम्छ। शीतयुद्धपछि विश्वको खुला नेतृत्व गरिरहेको अमेरिकाको वर्चश्व खस्किने क्रममा रहे पनि खस्किसकेको छैन। अमेरिकामा राष्ट्रपति निर्वाचन पनि यही ग्रेगोरियन वर्षमा हुँदैछ। त्यसकै अघिल्ला तीन वर्षभन्दा यसमा बढी ध्यान खिचिएको हो। सन् २०१९ लाई फर्केर हेर्दा विश्व जनमत पपुलिजम अर्थात् लोकरिझाइँवाद उन्मुख देखिन्छ। त्यो अतिवादी शैली परिवर्तनमा विश्वका लोकतन्त्रवादीहरू लागिरहेका छन्, तर सफल भइसकेका छैनन्। विश्वका जनता अझै पनि बलियो नेतृत्व खोजिरहेका छन्। हुन त, पछिल्लो दशक विश्वभर चलेको उक्त लहरबाट सन् २०१९ पनि बाहिर रहन सकेन। ब्रेक्जिट जनमत संग्रह र अमेरिकामा डोनाल्ड ट्रम्पको उदयसँगै पपुलिजम को चर्चा ह्वात्तै बढेको हो। यो हाम्रो छिमेकद्वयमा पनि देख्न सक्छौं। फरक शासन प्रणालीमा चीन अघि बढे पनि त्यहाँ पनि पपुलिजम कै राज छ भने भारतमा उदाएका नरेन्द्र मोदी पनि पुपुलिस्ट नेताकै सूचीमा पर्छन्। पछि उदाएका बोरिस जोन्सन हुन् या नजिकै श्रीलंकामा राजपाक्षे खानदानको पुनरागमन सबै पपुलिजम कै रूप हुन्। विश्वमै पछिल्लो समय दललाई होइन, पपुलिस्ट नेतालाई नागरिकले मत दिइरहेको उदाहरणमा जोन्सन र राजपाक्षेलाई नियाले पुग्छ। दलहरू पनि जसरी पनि चुनाव जित्नैपर्ने नाममा त्यस्तै प्रवृत्तिका व्यक्तिलाई काँधमा राखेर निर्वाचनमुखी हुँदा समस्या देखा परेको हो। अमेरिकामा यसै वर्ष हुने निर्वाचनमा पुनः ट्रम्पलाई रिपब्लिकनले अघि बढाउँदा त्यो संकेत झन् प्रस्ट हुन्छ। हुन त, उनीविरुद्धको महाभियोग तल्लो सदनबाट पारित भइसकेको छ। सिनेट (माथिल्लो सदन) जहाँ रिपब्लिकन हावी छ, त्यहाँबाट पारित हुन बाँकी छ। तर त्यहाँबाट सम्भावना न्यून छ। जब राजनीतिमा मूलधारका वामपन्थी र दक्षिणपन्थी शक्तिहरूबीच विचारधारात्मक एकता हुन्छ, तब पपुलिजम हुर्र्कन्छ। विश्वमा त्यही भएको हो। समाज जति धेरै व्यक्तिवादी हुन्छन्, मतदाता पनि त्यति नै स्वतन्त्र र खुला त हुन्छन्, तर यसले संस्था होइन व्यक्ति बलियो बनाउने लहडमा मुलुक अघि बढ्ने डर हुन्छ। व्यक्ति शासक बन्न पुग्छ, तिनले असीमित शक्ति स्वेच्छाचारी तवरमा उपयोग गर्दा समस्या निम्त्याउँछ। यहीकारण विश्वमा भाइचारा सम्बन्ध राम्रो देखिएन। एकले अर्कालाई सिध्याउनैपर्ने खेलहरू बढी भए। अमेरिकाचीनको व्यापार द्वन्द्व, भारतचीन प्रतिस्पर्धा, बेलायत भर्सेज युरोपियन युनियन (ईयू), अमेरिकाउत्तर कोरिया द्वन्द्व, अमेरिकाभारत, जापानअस्ट्रेलिया अलाइन्स, भारतले सार्कलाई पन्छाउन खोज्नु, पाकिस्तानसँग राम्रो सम्बन्ध राख्न नसक्नु आदि तमाम विषय यो वर्षको चर्चामा छन्। त्यस्तै भेनेजुएलाको राजनीति र त्यहाँका जनताका पीडालाई विश्वले वकालत गरिरहेको अवस्थाका केही विचारधारा मिल्ने शासकहरूले निकोलस मादुरोलाई दिएको साथ पनि विश्व राजनीतिमा निकै चर्चामा छ। भारतपाकिस्तानमा देखिएको प्रतिशोधको राजनीतिक छाया छिमेकीहरूमा पनि देखिन थालेको छ। तर, त्यसलाई निरुत्साहित गर्न विश्व जनमत पुनः लोकतन्त्रवादतर्फ जानुको विकल्प देखिँदैन। फिनल्यान्डमा युवा नेतृले नेतृत्व लिएको विषय होस् या क्यानडा युवा प्रधानमन्त्री जस्टिन ट्रुडोको सफलता सबैलाई नियाल्नुपर्ने हुन्छ। पछिल्लो समय बोरिस जोन्सनको विषय पनि विश्व राजनीतिको चर्चामा छ। दक्षिण एसिया, युरोप जताततै पुपुलिस्ट हरूको हावी छ। प्राज्ञिक अध्ययनहरूले विश्वमा यसको ग्राफ थप बढ्दै जाने विश्लेषण गरेका छन्। विश्वव्यापीकरणमा लागेको र त्यसका आधारहरू तयार गरेको भए पनि भत्काउँदै जाने काम भएको धारणा उनीहरूको छ। अति राष्ट्रवाद चुलिँदा पपुलिस्ट हरूले मुन्टो उठाउने र मौकाको फाइदा लिएका हुन्। सन् २०१९ नियाल्ने हो भने प्रणाली र व्यक्ति फरक हुन् भन्ने विषय जनताले बुझ्न ढिलाइ गरेको देखिन्छ। सबै विषय राष्ट्रवादसँग लगेर जोड्दा मुलुकको अस्तित्व मक्किँदै जाने विषयलाई ध्यान दिन आवश्यक छ। विश्वमा काम गर्नेभन्दा बढी उडन्ते गफ, भाषण, उद्घाटन, समारोह, भ्रमणलगायतमा रमाउनेले स्थान पाएको देखिन्छ। विश्वमा जनता निकै शिक्षित तर नेतृत्व कमजोर अध्ययन भएकाहरू देखिँदा पनि समस्या आएको हो। यसको कारण मुलुकमा भ्रष्टाचार मौलाएको छ। दलको नेतृत्व कमजोर हुँदै घुसखोरी, नातावाद र अन्य किसिमका भ्रष्टाचार मौलाउने र न्यायिक अनुसन्धान कमजोर हुँदै जाने देखिएको छ। नेपालजस्तो मुलुक यस्तो संकुचनको मारमा पर्न सक्ने हुनाले नेतृत्व सचेत रहन जरुरी छ। नयाँ वर्ष ऊर्जामूलक र विश्व शान्तिको वर्षका रूपमा रहन सकोस्।"
मेलमिलाप दिवस : कांग्रेस आफैं छिन्नभिन्न,"काठमाडौं : कांग्रेसले हरेक पुस १६ मा मेलमिलाप दिवस मनाउँदै आएको छ। यसपटकको दिवस आज (बुधबार) मनाइरहँदा कांग्रेस भने चरम गुटबन्दीमा फसेको छ। एउटा पक्ष बहुमतबाट पार्टी सञ्चालन गर्ने गरी अगाडि बढेको छ भने अर्को समूहले बैठक बहिष्कार गर्दै आएको छ। राष्ट्रिय एकताको कुरा गर्ने कांग्रेस आफैं छिन्नभिन्न अवस्थामा छ। कांग्रेस पार्टी नभएर मोर्चाजस्तो भएको टिप्पणी गर्छन्, कांग्रेस पुराना नेता एवं पूर्वसभामुख तारानाथ रानाभाट। जनताको अधिकार स्थापनाका लागि जीवनभर संघर्ष गरेका बीपी कोइरालादेखि गणेशमान सिंहसम्मले नेतृत्व गरेको पार्टी हो कांग्रेस। नेताहरू इतिहास रक्षा गर्न र पार्टीको गरिमा बचाउन होइन, आफ्नो स्वार्थ पूरा गर्न पार्टीलाई भद्रगोल बनाउन लागेका छन्, उनी भन्छन्, पार्टीको जिम्मेवारी र पदीय महत्व बिर्सिएर सडकमा नांगो नाच देखाउने काम भएको छ। विपक्षी दल र जनतालाई लज्जित हुने गतिविधि भएका छन्। राष्ट्रिय एकता र मेलमिलापको सन्देशसहित कांग्रेस नेता बीपी, गणेशमान, शैलजा आचार्यलगायत २०३३ पुस १६ गते स्वदेश फर्किएका थिए। सोही दिनको सम्झनामा कांग्रेसले प्रत्येक वर्ष मेलमिलाप दिवस मनाउने गरेको हो। मुलुक संकटमा परेको भन्दै सम्भावित फाँसीको परवाह नगरी मुलुक फर्र्किएका बीपीकै पार्टी विवादबाट गुज्रिरहेको छ। संस्थापन र असन्तुष्ट समूहको विवाद चुलिँदो छ। सभापतिले बोलाएको केन्द्रीय कार्यसमिति बैठक अर्काे पक्षले बहिष्कार गर्दै आएको छ। राष्ट्रिय एकतामा जोड दिने बीपीकै पार्टीमा एकताको खाँचो औंल्याउँछन्, पूर्वसभामुख रानाभाट। संसद्लाई सरकारले बन्धक बनाइरहेको छ, खै प्रतिपक्षी दल बोलेको ? आफूभित्र लडेर कसरी बलियो कम्युनिस्ट सरकारसँग लड्न सक्छ ? पार्टीभित्र र बाहिर सधैं निषेधको राजनीति भइरहेको छ, उनी भन्छन्, पहिला कांग्रेस आफैं एक हुनुपर्छ, त्यसपछि मात्र अरू दललाई एक ठाउँमा ल्याउन सक्छ। मेलमिलापको सुरुआत कांग्रेसबाटै सुरु हुनुपर्छ। दिवसकै अवसरमा सभापति शेरबहादुर देउवाले बुधबारका लागि वरिष्ठ नेता रामचन्द्र पौडेलसहित पदाधिकारी बैठक बोलाएका छन्। लोकतन्त्र र संघीयता रक्षाका लागि राष्ट्रिय एकता र मेलमिलापको राष्ट्रिय कर्तव्य निर्वाह गर्न कांग्रेस सक्षम छ, कांग्रेस प्रवक्ता विश्वप्रकाश शर्मा भन्छन्, पुस १६ गतेकै दिन पारेर सभापतिज्यूले पार्टी शीर्ष नेताहरूलाई बोलाउनुभएको छ। यसले पनि पार्टीभित्र हार्दिकता बढाउन र विवाद हल गर्न सहयोग पुग्छ। सभापति देउवा पेलेरै अगाडि बढ्न खोजेपछि पौडेल समूह चिढिएको छ। देउवाले पौडेल समूहको बहिष्कारबीच १४ औं महाधिवेशनको कार्यतालिका सार्वजनिक, विभागको संख्या बढाउने र तरुण दलको समयावधि थप गर्ने निर्णय बैठकबाट गराएका थिए। पार्टी कार्यालय सानेपामा मंगलबार असन्तुष्ट समूहको बसेको थियो। केन्द्रीय कार्यसमितिको बहुमतले गरेका निर्णय नसच्याएसम्म कुनै पनि बैठकमा सहभागी नहुने निर्णय बैठकले गरेको छ। यसबाट देउवाले बोलाएको पदाधिकारी बैठक पनि प्रभावित हुन सक्ने देखिएको छ। हामी कुनै बैठकमा सहभागी हुँदैनौं, केन्द्रीय सदस्य गुरु घिमिरेले अन्नपूर्णसँग भने, पार्टीभित्र एकता र समझदारीका लागि उच्च तहमा छलफल जारी राख्छौं। तर, पदाधिकारीकेन्द्रीय कार्यसमिति बैठकमा जाँदैनौं। पौडेल समूहले दबाबका लागि जिल्ला सभापति भेला बोलाउने निर्णयसमेत गरेको छ। पुस २१ गते जिल्ला सभापति भेला बोलाउने निर्णय भएको छ, केन्द्रीय सदस्य घिमिरेले भने, महाधिवेशजस्तो विषय आवश्यक सहमति नगरी एकपक्षीय ढंगले गर्न खोजिएको छ। एक वर्ष नपुग्दै विधानको धारा निलम्बन गर्ने काम भएको छ। सभापति भेलापछि कसरी अगाडि बढ्ने भन्नेबारे तय हुन्छ। देउवाले राष्ट्रियसभा निर्वाचनमा उम्मेदवार चयन गर्न पदाधिकारी बैठक बोलाएका हुन्। बिहीबार केन्द्रीय कार्यसमिति बैठक बोलाइएको छ। उपसभापति विमलेन्द्र निधिले सोमबार वरिष्ठ नेता पौडेलसँग भेट गरी बैठकमा सहभागी हुन आग्रह गरेका थिए। पौडेलले भने अहिले जसरी चलाउनुभएको छ त्यसरी नै गर्नुस्, हामी किन चाहियो भन्दै निधिलाई जवाफ फर्काएका थिए। पूर्वमहामन्त्री कृष्णप्रसाद सिटौलाले बहुमत र बहिष्कारको राजनीति अन्त्य गर्न देउवाको ध्यानाकर्षण गराएका छन्। बहुमतबाट १४ औं महाधिवेशनको कार्यतालिका सार्वजनिक गरिनु पार्टी परम्पराविपरीत निर्णय भएकाले सच्याउन उनले देउवालाई आग्रह गरेका छन्। पुस ११ गते केन्द्रीय कार्यसमिति बैठक जसरी सम्पन्न भयो त्यो पार्टीको परम्पराविपरीत त छ नै, साथै आजको विषम परिस्थितिमा पार्टी र लोकतन्त्रको हितविपरीत पनि छ, उनले भने, पार्टीको महाधिवेशनजस्तो सर्वाधिक महत्वपूर्ण विषयको कार्यतालिका र कार्यविधि बहुमतअल्पमतबाट निर्णय गर्ने कुरालाई कुनै पनि तर्क, बहाना वा परिस्थितिले यसको औचित्य पुष्टि गर्न सक्दैन। उनले मंगलबार देउवालाई ध्यानाकर्षणपत्र बुझाएका थिए।"
ग्रहदशा काट्न बाघलाई भोजन,"काठमाडौं : मनोकांक्षा पूरा गर्न ब्रत बस्ने, मन्दिर गएर पूजा गर्ने तथा बटुवा र वृद्धवृद्धालाई भोजन गराउने प्रशस्तै भेटिन्छन् । तर ग्रहदशा कटाउन बाघलाई पनि भोजन गराउँछन् भन्ने सुन्दा धेरैलाई अचम्म लाग्न सक्छ । जावलाखेलस्थित सदर चिडियाखानामा यस्तो पनि व्यवस्था छ । चिडियाखानाकी वरिष्ठ क्युरेटर (जनावरको व्यवस्थापन विज्ञ) रचना शाहका अनुसार बाघलाई हरेक आइतबार भोजन खुवाउने व्यवस्था गरिएको छ । भोजन गराउन चाहनेले अघिल्लो दिन नै चिडियाखानामा खबर गर्नु पर्छ । चिडियाखाना व्यवस्थापनले अघिल्लो दिनको अर्डर अनुसार भोजनको व्यवस्था गराउँछ । कुन ग्रहका लागि कसलाई भोजन ? सूर्यमंगलका लागि बाघ राहुका लागि हात्ती चन्द्रका लागि परेवा वृहस्पतिशुक्रका लागि गाई शनिकेतुका लागि कुकुर बुधका लागि बाख्रा शाहका अनुसार कुनै दिन ६ सात जनाले खुवाउँछन् भने कुनै दिन एक जना पनि आउँदैनन् । बाघलाई भोजन गराउन चाहनेले प्रतिव्यक्ति दुई सय रुपैंया शुल्क तिर्नुपर्छ । यो शुल्कमा चिडियाखाना व्यवस्थापनले नै मासु उपलब्ध गराइदिन्छ । चिडियानाका कर्मचारीको सहयोगमा मासु खुवाउने व्यवस्था गरिने साहले जानकारी दिइन् । ज्योतिषविज्ञ डा सुनील सिटौलाका अनुसार सूर्य र मंगल ग्रहबाट शान्तिका लागि बाघलाई भोजन गराउने व्यवस्था छ । चिडियाखाना व्यवस्थापनले हात्तीलाई पनि भोजन गराउने व्यवस्था गरेको छ । हरेक दिन मंगलबार हात्तीलाई भोजन गराउन सकिन्छ । हात्तीलाई गणेशको वाहन मानिन्छ । गणेश भक्त मंगलबार ब्रत बस्छन् । चिडियाखानामा हात्तीलाई भोजन गराउँदा भने प्रतिव्यक्ति एक सय पचास रुपैंया तिर्नुपर्छ । उक्त शुल्क तिरेपछि प्रशासनले नै भोजनको व्यवस्था गरिदिन्छ । हात्तीलाई विशेष गरी पराल, नरिवल, काउली, बन्दागोभीलगायतका खानेकुरा खुवाउन पाइन्छ । सिटौलाका अनुसार राहु ग्रह शान्तिका लागि हात्तीलाई भोजन गराइन्छ । उनका अनुसार चन्द्र ग्रहबाट शान्तिका लागि परेवालाई खुवाइन्छ । वृहस्पति ग्रहका लागि गाइ, बुध्र ग्रह हुनेले बाख्रा तथा शनि र केतु ग्रहबाट शान्तिका लागि कुकुरलाई भोजन गराउँदा राम्रो हुन्छ । चिडियाखानाको पछिल्लो तथ्यांक अनुसार यहाँ एक सय १२ प्रजातिका एक हजार ९८ वटा जनावर छन् । यो एक सय २० रोपनी क्षेत्रफलमा फैलिएको छ । चिडियाखानाको प्रवद्र्धन गर्न प्रशासनले चिडियानाको साथी (फ्रेन्ड्स अफ जु) कार्यक्रम सञ्चालन गरेको छ । यसको सदस्यता लिएका विद्यार्थी तथा संस्थाले चिडियाखानाको भान्सामै गएर फलफूल काट्न तथा जनवारलाई खुवाउन पाउँछन् ।"
बच्चालाई चिसो लागेको त छैन ?,"काठमाडौं : १८ महिने शिशु मध्यरातमा एकोहोरो रुन थाल्यो। उनी जुरुक्क उठिन्। छाम्दा नाक चिसो थियो। शिशुलाई स्तनपान गराइन्। एकैछिन रुवाइ रोकियो। फेरि क्षणभरमै छोरोको रुवाइ झन्झन् बढ्न थालेपछि इन्दु चौधरी अत्तालिइन्। एरोनलाई मंगलबार बिहानै महाराजगन्जस्थित कान्ति बाल अस्पतालमा भर्ना गरेपछि मात्र उनी ढुक्क भइन्। मध्यरातदेखि रुन थाल्यो। खोकी पनि लागिरह्यो। जति फकाए पनि नफकिने, उनले आँखा मिच्दै भनिन्, रातिका बेला कहाँ लैजाऊँलैजाऊँ भयो। उनका अनुसार सोमबार बिहान खेलिरहेको छोरो साँझ स्याँस्याँ हुन थाल्यो। रातिदेखिको बिसन्चो बिसेक भएन। अस्पताल नलगी सुक्खै भएन। उनीझैं दिनहुँ ६५ प्रतिशत अभिभावक पखाला र निमोनियाबाट पीडित शिशु च्यापेर अस्पताल आउने गरेका छन्। तीमध्ये झन्डै पाँच जनाको अवस्था सिकिस्त देखिने चिकित्सक बताउँछन्। पखाला र निमोनियाका बिरामी आउने क्रम बढेको छ, अस्पतालका निर्देशक डा आरपी बिच्छाले भने। तापक्रममा गिरावट आएकाले चिसो बढेको छ। शिशु र बालबालिका मात्र होइन, अधबैंसे र ज्येष्ठ नागरिकलाई पनि झाडापखाला, निमोनिया र दमले पिरोलिरहेको छ। चिसो मौसममा शिशु स्याहार्न सकस हुने निर्देशक डा बिच्छाले बताए। शुक्रराज ट्रपिकल तथा सरुवा रोग अस्पताल टेकुमा पनि चिसोको समस्याले पीडित बिरामी बढेका छन्। अस्पतालका प्रवक्ता डा अनुप बाँस्तोलाले बहिरंग विभागमा जँचाएर फर्कनेहरू धेरै रहेको बताए। भने, भर्ना हुने किसिमको सिकिस्त बिरामीको संख्या थोरै छ। कान्तिको बहिरंग विभागमा पखाला र निमोनियाका बिरामी बढेका छन्। आपत्कालीन कक्षमा आउने ९० जनामध्ये ४० जना निमोनियाका बिरामी छन्, उनले भने। बहिरंग र आपत्कालीन कक्षमा आएका बिरामीमध्ये ७० प्रतिशत पखाला र निमोनियाका बिरामी रहेको उनले सुनाए। निमोनियापछि संक्रमण बढ्दा पूर्वसचिव शान्तबहादुर श्रेष्ठको ज्यान गएको पल्मोनोलोजी एवं क्रिटिकल केयर मेडिसिन विभागका सहप्राध्यापक डा नीरज बमले बताए। ५६ वर्षीय श्रेष्ठको पुस १० गते उपचारका क्रममा त्रिवि शिक्षण अस्पतालमा निधन भएको थियो। ज्येष्ठ नागरिकमा रोगसँग लड्ने शक्ति ह्रास भइरहेको हुन्छ, उनले भने, यसले गर्दा संक्रमणको जोखिम उच्च हुन्छ। बाल स्वास्थ्य तथा खोप सेवा शाखाका प्रमुख डा झलक शर्मा गौतमका अनुसार रोगसँग लड्ने प्रतिरोधात्मक क्षमता कम भएका बालबालिकालाई पखाला र निमोनियाले सताउँछ। खासगरी, कुपोषित, जन्मदेखि ६ महिनासम्म आमाको दूध राम्रोसँग खान नपाएका, दादुराको संक्रमण भएकामा निमोनिया संक्रमण हुने सम्भावना बढी हुने उनले बताए। नेपालमा तौल नपुगेका बच्चाको प्रतिशत २८८ छ। नवजात शिशु मृत्युदर, शिशु मृत्युदरको जोखिम चिसो समयमै बढी हुने चिकित्सक बताउँछन्। एक वर्षमुनिको शिशुको ज्यान जान बेर लाग्दैन। पाँच वर्षमुनिका बालबालिका पनि जोखिममा हुन्छन्। अभिभावक सजग हुनै पर्छ, उनले भने। जाडोमा रेस्पिरेटरी सेन्सिटियल भाइरस (आरएसभी)ले ब्रोङक्योलाइटिसबाट पीडित हुने बालबालिका धेरै छन्। यो भाइरस संक्रमणले सास फेर्न गाह्रो हुने, बान्ता गर्ने, स्तनपान नगर्नेलगायत लक्षण देखिने डा बिच्छाले बताए। प्रतिहजार जीवित जन्ममा ३३ शिशुको मृत्यु हुने गरेको छ। त्यस्तै नवजात शिशु मृत्युदर प्रतिहजार जीवित जन्ममा २३ जनाको ज्यान जाने गरेको स्वास्थ्य सेवा विभागले जनाएको छ। कसरी चिन्ने ? पातलो दिसा हुने अवस्थालाई पखालाका रूपमा लिइन्छ। तर, विन्टर डायरिया अलि फरक हुन्छ। यो डायरिया हुँदा सुरुमा बान्ता हुन्छ। त्यसपछि पानीजस्तो पखाला लाग्छ। शरीरमा पानीको मात्रा छिट्टै न्यून गराउँछ। त्यो बेला बच्चा रुने, स्तनपान गर्न नचाहने हुन्छ। शरीरमा पानीको मात्रा कमी हुनुअघि नै सम्बन्धित विज्ञ वा चिकित्सकसमक्ष लगिहाल्नुपर्छ, डा बिच्छाले भने, नत्र यसले छिट्टै सिकिस्त पार्छ। शिशुले जे खायो त्यही बान्ता गर्छ। चिसोको समय ब्रोङक्योलाइटिसको संक्रमण उच्च हुन्छ। यसको संक्रमणले फोक्सोमा संक्रमण हुन्छ। बान्ता हुन्छ। छाती घ्वारघ्वार हुन्छ। श्वासप्रश्वास तीव्र गतिमा हुन्छ। स्वास्थ्य तथा जनसंख्या मन्त्रालयका प्रवक्ता महेन्द्र श्रेष्ठका अनुसार चिसो याममा बालबालिका, ज्येष्ठ नागरिक, असहायको जीवन रक्षाका लागि सबै क्षेत्रको सहयोग आवश्यक छ।"
उखुमा उद्योगीको सिन्डिकेट,"काठमाडौं : निजी क्षेत्रको मनोमानीका कारण उखु किसान थप मर्कामा परेका छन्। निजी चिनी उद्योगीले किसानलाई लामो समयदेखि उखुको भुक्तानी दिएका छैनन्। सरकारी स्वामित्वको वीरगन्ज चिनी उद्योग र लुम्बिनी चिनी उद्योग बन्द भएपछि उखुमा निजी क्षेत्रले सिन्डिकेट कायम गरेका हुन्। सिन्डिकेटकै कारण किसानले उधारोमा उखु बिक्री गर्न बाध्य छन्। भुक्तानी नपाएपछि उखु किसान राजधानीमा आन्दोलित छन्। सर्लाहीका किसान राजेश यादव उखु खरिद गर्ने र चिनी उत्पादन गर्ने क्षेत्रमा निजी उद्योग मात्रै भएकाले वर्षौंदेखि भुक्तानी नपाएको बताउँछन्। सरकारी स्वामित्वको चिनी उद्योग सञ्चालनमा रहँदा उखुको मूल्य समयमै पाइन्थ्यो, आन्दोलन गर्नै पर्दैनथ्यो, यादवले भने। उनले अन्नपूर्ण सुगर मिल र महालक्ष्मी सुगर मिलबाट १२ लाख रुपैयाँ भुक्तानी लिन बाँकी छ। सर्लाहीकै ब्रह्मदेवराय यादवले पनि दुवै उद्योगबाट ३० लाख लिन बाँकी छ। उनले दल निकटका किसानले सहजै भुक्तानी पाएको तर आफूहरूले भुक्तानी नपाएको गुनासो गरे। उखु उत्पादक किसान महासंघका अनुसार अन्नपूर्ण चिनी मिलले ५० करोड, महालक्ष्मीले २१ करोड, श्रीरामले ४२ करोड, इन्दिराले ४ करोड, बागमतीले ९ करोड र निजी क्षेत्रले खरिद गरी सञ्चालनमा ल्याएको लुम्बिनीले १० करोड रुपैयाँ किसानलाई तिर्न बाँकी छ। यसबाहेक इस्टर्न, एभरेस्ट, इन्दुशंकर, बाबा बैजनाथ, रिलायन्स, भागेश्वरी, महांकाललगायतका उद्योगले दुई करोड हाराहारीमा किसानलाई तिर्न बाँँकी छ। उखु किसान संघर्ष समितिका सचिव हरेश्याम रायले उखुमा निजी क्षेत्रले एकाधिकार जमाएको बताए। दुवै किसानले उखुमा निजी क्षेत्रको मनोमानी तोड्न सरकारले चिनी उद्योग पुनः सञ्चालनमा ल्याउनुपर्ने बताए। यादवले भने, सरकारले उद्योग सञ्चालनमा ल्याएपछि हामीसँग पनि विकल्प हुन्छ। विकल्प नभएका कारण उद्योगीलाई उनीहरूकै मूल्यमा उखु बेच्न बाध्य छौं। उखु क्षेत्रमा निजी उद्योगीको एकाधिकारको विषयले संसदीय समितिमा पनि प्रवेश पाएको छ। कृषि, सहकारी तथा प्राकृतिक स्रोत समितिले किसानको समस्या समाधान गर्न सरकारी उद्योग सञ्चालनमा ल्याउनुपर्ने विषयमा छलफल थालेको छ। समिति सभापति पूर्णकुमारी सुवेदीले उखु किसानसँग विकल्प नहुँदा किसान उद्योगीबाट ठगिन बाध्य भएको बताइन्। किसानलाई ठगिन नदिन सरकारी स्वामित्वको चिनी उद्योग पुनः सञ्चालनमा ल्याउनुपर्छ, सुवेदीले भनिन, त्यसपछि किसानसँग बार्गेनिङ पावर बढ्छ। उखु उत्पादक किसान महासंघका अध्यक्ष कपिलमुनि मैनालीले किसानले सातआठ वर्षसम्म उखुको भुक्तानी नपाउनु सरकार र उद्योगीका लागि लज्जास्पद विषय भएको बताए। उखुको समर्थन मूल्य तोकेर सरकार जिम्मेवारीबाट पन्छिएको उनको भनाइ छ। नेपालमा उखु खेतीको इतिहास साढे ६ दशक पुरानो छ। २०१० सालदेखि उखु खेती सुरु भएको हो। उखु खेतीको विस्तार भने चिनी उद्योग स्थापनासँगसैगै भएको हो। रूसी सरकारको सहयोगमा २०२१ सालमा स्थापना भएको वीरगन्ज चिनी उद्योग उद्योग २०२८ सालपछि राजनीतिक भर्तीकेन्द्र बन्यो। चिनी उत्पादन क्षमतामा ह्रास हुँदै गयो र २०४१ सालपछि बन्द भयो। पाँच वर्षपछि नवलपरासीमा चीन सरकारको सहयोगमा लुम्बिनी चिनी कारखाना स्थापना भयो। राजनीतिक हस्तक्षेपकै कारण २०५९०६० मा यो उद्योग पनि बन्द भयो। नेपालमा १३ वटा सुगर मिल सञ्चालनमा छन्। सुनसरी, मोरङ, सिरहा, धनुषा, महोत्तरी, सर्लाही, बारा, रौतहट, पर्सा, नवलपरासी, कपिलवस्तु तथा कञ्चनपुरमा करिब ६१ हजार आठ सय हेक्टरमा २६ लाख ९७ हजार आठ सय मेट्रिक टन उखु उत्पादन हुन्छ। उखु खेतीमा करिब पाँच लाख ५० हजार किसान आबद्ध छन्। उद्योगीलाई सम्पर्कमा ल्याउन गृहको पत्राचार गृह मन्त्रालयले बक्यौता रकम नदिने उद्योगीलाई तत्कालै उपस्थित गराउन प्रहरी प्रधान कार्यालयलाई मंगलबार पत्राचार गरेको छ। गृह प्रवक्ता केदारनाथ शर्माका अनुसार उद्योग, वाणिज्य तथा आपूर्ति मन्त्रालयको सिफारिसमा इन्दिरा सुगर एन्ड एग्रो इन्डस्ट्रिज प्रालि र अन्नपूर्ण सुगर एन्ड जनरल इन्डस्ट्रिज प्रालिका सञ्चालक राकेश अग्रवाललाई औद्योगिक तथा लगानी प्रवद्र्धन महाशाखामा यथाशीघ्र सम्पर्कमा ल्याइदिन प्रहरी प्रधान कार्यालयलाई पत्राचार गरिएको छ। यसैबीच उद्योग, वाणिज्य तथा आपूर्तिमन्त्री लेखराज भट्टले बक्यौता रकम नदिने उद्योगका सञ्चालक आफ्नो सम्पर्कमा आएको जानकारी दिएका छन्। मन्त्री भट्टले मंगलबार संसद्को उद्योग, वाणिज्य र श्रम तथा उपभोक्ता हित समिति बैठकमा उद्योगी वीरेन्द्र कनौडिया र राजेश अग्रवाल सम्पर्कमा आएको जानकारी दिएका हुन्। मानव अधिकार आयोगको ध्यानाकर्षण राष्ट्रिय मानवअधिकार आयोगले उखु किसानलाई भुक्तानी नदिएको विषयमा सरकारको गम्भीर ध्यानाकर्षण गराएको छ। उखु किसानलाई उखु खरिद गरेबापत नेपाल सरकारबाट उपलब्ध गराउने भनिएको अनुदान रकम र चिनी उत्पादक कम्पनीले उखु खरिद गरेबापत भुक्तानी गर्न बाँकी रकमका विषयमा आयोगले कृषि तथा उद्योग मन्त्रालयसँग जानकारीसमेत मागेको छ। लामो समयदेखि चिनी उत्पादक कम्पनी (सुगर मिलहरू) ले रकम भुक्तानी नदिएको भन्दै उखु किसान राजधानीमा आएर आन्दोलनमा उत्रेका छन्। उखु खेतीमा निर्भर किसानले उखु बिक्रीबाट पाउनुपर्ने रकम नपाउँदा नागरिकको संविधान प्रदत्त सम्पत्ति आर्जन गर्ने, भोग गर्ने, बेचबिखन गर्ने, व्यावसायिक लाभ प्राप्त गर्ने मौलिक हक कुण्ठित भएको छ, आयोग सचिव वेद भट्टराईद्वारा मंगलबार जारी विज्ञप्तिमा भनिएको छ।"
"खुला विश्वविद्यालय : आकर्षण बढ्यो, संरचना छैन","काठमाडौं : खुला विश्वविद्यालयमा विद्यार्थी आकर्षण बढे पनि जनशक्ति र भौतिक संरचना अभावमा चाहना राख्ने सबैले पढ्न पाएका छैनन्। विश्वविद्यालयले व्यवस्थापन तथा कानुन संकाय, सामाजिक तथा शिक्षा संकाय र विज्ञान, स्वास्थ्य तथा प्रविधि संकायको अध्ययन सञ्चालन गरिरहेको छ। सबै संकायमा १ हजार २ सय १२ विद्यार्थी अध्ययनरत छन्। विश्वविद्यालयले अहिले स्नातक, स्नातकोत्तर र एमफिल तहमा पढाइ सञ्चालन गरिरहेको छ। तर पर्याप्त जनशक्ति र संरचनासमेत नहुँदा भर्नाका लागि आवेदन दिएका सबैलाई पढाउन नसकिएको विश्वविद्यालयका उपकुलपति प्राडा लेखनाथ शर्माले बताए। विश्वविद्यालय अहिले मानभवनस्थित भाडाको घरमा कार्यालय राखेर सञ्चालन भइरहेको छ। विश्वविद्यालयले बर्सेनि हिउँदे र वर्षे सत्र गरि दुई पटक विद्यार्थी भर्ना लिन्छ। तर क्षमताभन्दा बढी विद्यार्थीले आवेदन दिने गरेका छन्। शर्माले भने, विद्यार्थीले भर्ना हुनुअघि प्रवेश परीक्षा दिनुपर्छ। तर प्रवेश परीक्षा उत्तीर्ण भएकामध्ये पनि हाम्रो सीमित क्षमताका कारण सबैलाई लिन सकेका छैनौं। शर्माका अनुसार एमफिलको लागि प्रति कक्षा २५ जना र स्नातकोत्तर तहका लागि प्रति कक्षा ५० जना मात्र विद्यार्थीको कोटा तोकिएको छ। विश्वविद्यालयको तथ्यांकअनुसार ०७५ सालको हिउँदे सत्रमा अंग्रेजी विषयमा एमफिल पढ्न २ सय १९ जनाले प्रवेश परीक्षा दिएका थिए। तर विश्वविद्यालयले ५० जना मात्र भर्ना लिएको छ। ५० जनाको भर्ना क्षमता भएको एमफिलकै नेपाली र शिक्षामा क्रमशः १ सय ३८ जना र २ सय १७ जनाले प्रवेश परीक्षा दिएका थिए। अन्य विषयमा पनि भर्ना क्षमताभन्दा दोब्बरले प्रवेश परीक्षा दिने गरेका छन्। अहिले स्नातकोत्तर तहमा ईगभर्नेन्स, एमएस इन डेभ्लपमेन्ट म्यानेज्मेन्ट एन्ड गभर्नेन्स, आईसीटी, जियोइन्फरमेटिक्स र स्नातक तहमा लाइब्रेरी एन्ड इन्फर्मेसन म्यानेज्मेन्ट कानुनलगायत विषयमा विद्यार्थीको आकर्षण धेरै छ। विश्वविद्यालयका सामाजिक तथा शिक्षा शास्त्र संकायका डीन प्राडा रामचन्द्र पौडेलका अनुसार सीप सिकाउने तथा अनुसन्धान र कार्यशालामा जोड दिएर पढाइने भएकाले खुला विश्वविद्यालयको पढाइ विद्यार्थीले निकै रूचाएका छन्। रोजगारी र अन्य समस्याका कारण नियमित विश्वविद्यालय भर्ना हुन नसकेकालाई दृष्टिगत गरेर खुला विश्वविद्यालय स्थापना गरिएको हो। यहाँ भर्ना हुने विद्यार्थीलाई अनलाइन पढाइन्छ। विद्यार्थीलाई असाइन्मेन्ट पनि अनलाइनबाटै दिइन्छ। उनीहरूलाई हरेक दिन अनलाइनमार्फत पढाइन्छ। तर अनलाइनमा उपस्थित हुनैपर्ने बाध्यता छैन। पौडेलले भने, तर असाइन्मेन्ट भने अनिवार्य पूरा गर्नैपर्छ। अन्यथा उनीहरूको मूल्यांकनमा अंक घट्छ। विद्यार्थी अनलाइनमा कति पटक उपस्थित भयो भन्ने पनि अभिलेखालयबाट जानकारी पाइने उनले बताए। विश्वविद्यालयको स्थापना ०७२ सालमा भएको हो। अहिलेसम्म विश्वविद्यालयमा एक जना पनि स्थायी प्राध्यापक र कर्मचारी छैनन्। त्रिभुवन, काठमाडौं विश्वविद्यालयका प्राध्यापक तथा फ्रिलान्सरबाट अध्यापन भइरहेको छ। आफ्नै प्राध्यापक भएको भए ढुक्कसँग विद्यार्थी भर्ना गर्न सकिन्थ्यो तर करारमा ल्याउँदा सानो विषयमा विवाद भयो भने पनि उनीहरू बीचैमा छाडेर जान्छन्, उपकुलपति शर्माले भने। अहिले दुई सयको हाराहारीमा प्राध्यापक र कर्मचारी काम गर्छन्।"
माघ १ मा आउँदै भारतीय रेल,"काठमाडौं : कोंकण रेलवे कर्पोरेसनले माघ १ गते नेपालका लागि रेल पठाउने भएको छ। कोंकणले नेपालका लागि बिक्री गर्ने रेल तयार पारिसकेको छ। रंगरोगनको काम सकेपछि यो रेल नेपालका लागि हिँड्नेछ। यो रेल भारतको विजयवाडा, इटारसी, अलहावाद, पटना हुँदै जयनगर आउनेछ। जनकपुरमा रेल आएपछि नेपाल रेल्वेलाई हस्तान्तर गरिनेछ। सम्भवतः माघको दोस्रो साता नेपालमा रेल आइपुग्नेछ। भौतिक पूर्वाधार तथा यातायातमन्त्री वसन्त नेम्वाङले नेपालले माघ १ गते नेपालका लागि भारतबाट नेपालकै रेल आउने जानकारी दिएका हुन्। रेल गुडाएर ल्याउने भएकाले १५ दिन लाग्छ, लगत्तै नेपालमा रेल सुरु हुन्छ, मन्त्री नेम्वाङले अन्नपूर्णसँग भने, दुईवटा रेल (लोकोमोटिभ) ल्याउँदै छौं। एउटा माघ १६ मा आइपुग्छ भने अर्को ठीक एक महिनापछि आइपुग्छ। नेपालले सञ्चालन गर्न लागेको रेलमा एक लोकोमोटीभ र पाँच डब्बा हुनेछन्। दुवै रेल धनुषा (कुर्था)जनकपुर हुँदै भारतको जयनगरसम्म सञ्चालन हुनेछ। रेल जीटूजी (दुई सरकारको तहमा) भारतीय कम्पनीसँग किनिएको हो। नेपाल सरकारले सम्झौताअनुरुप २० प्रतिशत रकम दिएको छ। रेल सञ्चालनमा आएपछि बाँकी ८० प्रतिशत रकम पनि भुक्तानी गर्नेछ। नयाँ रेल जयनगरजनकपुरवैजालमा सञ्चालन गर्ने तयारी गरिएको छ। यसको दूरी ५१ किलोमिटर छ। मन्त्रिपरिषद्ले २०७५ चैतमा कोंकण रेलवे कर्पोरेसनसँग ८४ करोड ६५ लाख रुपैयाँमा दुईवटा रेल खरिद गर्न विभागलाई सैद्धान्तिक सहमति प्रदान गरेको थियो। २०७६ वैशाख २७ गते भौतिक पूर्वाधार तथा यातायात मन्त्रालय र भारतीय राजदूतावासबीच रेल खरिद सम्झौता भएको थियो। नेपालले खरिद गर्ने कार पाँच डिब्बाको हुनेछ। असोज २ गते रेलवे ऐन, २०७६ को विधेयक मस्यौदालाई संघीय संसद्को बैठकमा पेस गर्न स्वीकृति दिइएको छ। रेल विभागका महानिर्देशक बलराम मिश्रका अनुसार पहिलो चरणमा जयनगरजनकपुरकुर्था ३४ किलोमिटर रेलमार्ग विस्तार भइसकेको छ। बाँकी कुर्थाविजलापुर १७ किमि पनि भारतकै सहयोगमा विस्तार भइरहेको छ। असारको बर्खामा जनकपुरजयनगरको रेलवे ट्र्याकको करिब पाँच किलोमिटर क्षेत्रफल डुबानमा परेको थियो। नेपाल भारत सिमा क्षेत्रमा पर्ने धनुषाको इनरुवातर्फ एक सय मिटर लिक पूर्ण रूपमा बाढीले क्षतिग्रस्थ भएको थियो। रेल विभागका अनुसार बाढीले जनकपुरजयनगर रेलमार्गमा करिब आठ करोड रुपैयाँको क्षति पुगेको छ। आधिकारिक रूपमा रेलमार्ग नेपाली पक्षलाई हस्तान्तरण नभएकाले क्षतिग्रस्थ रेलमार्ग भारतबाटै पुनर्निर्माण भइरहेको छ। रेल सञ्चालनपूर्व नै पुनर्निर्माणको कार्य सकिने विभागको दाबी छ। रेलमार्गमा आठवटा स्टेसन रहनेछ। भारतको जयनगर, नेपालको इनरुवा, खजुरी, वैदेही, परवाह, जनकपुर र कुर्थामा स्टेसन रहनेछ। तर, अहिलेसम्म रेल सञ्चालनको मोडालिटीको भने टुंगो लागेको छैन। विभागका अधिकारीका अनुसार रेल सञ्चालन गर्न नेपालसँग दक्ष प्राविधिक जनशक्ति अभाव छ। कोंकण रेलवेले विभागलाई पठाएको कागजातमा नेपाल रेलवेका लागि आवश्यक परे प्राविधिक जनशक्ति र मर्मतमा सहयोग गर्ने उल्लेख छ। यो सहयोग दुई वर्षसम्म रहने मन्त्री नेम्बाङले जानकारी दिए।रेल सञ्चालन गर्न खरिद प्रक्रिया अघि बढाएर रेल भित्रिने समय नजिकै रहँदा पनि यसलाई नियमन गर्ने व्यवस्था रेलवे ऐन कार्यान्वयनमा आउन सकेको छैन। विभागले अघिल्लो वर्ष माघमै भौतिक पूर्वाधार तथा यातायात मन्त्रालयलाई रेलवे ऐनको मस्यौदा तयार गरी पठाएको थियो। यसको आठ महिनापछि असोज २ गते रेलवे ऐन, २०७६ को विधेयक मस्यौदालाई संघीय संसद्को बैठकमा पेस गर्न स्वीकृति दिइएको छ। महानिर्देशक मिश्रका अनुसार एक साताभित्र रेलवे ऐनको विधेयक मस्यौदा संसद्मा पेस हुनेछ। संसद्बाट पारित भएपछि मात्र रेलवे ऐन कार्यान्वयनमा आउँछ। रेल विभागका पूर्वमहानिर्देशक अनन्त आचार्यका अनुसार रेल भिœयाउनुअघि कानुनी पक्ष टुंग्याउनुपर्ने हुन्छ। रेल आउने लगभग तय भइसकेको छ। कानुनकै अभावले रेल गुड्नबाट रोकिनु हुँदैन, आचार्यले भने, रेल कानुन छिट्टै पारित गर्नुपर्छ। संसद्बाट ढिलो हुने अवस्था भएमा अध्यादेश ल्याएर भए पनि कानुन पारित गर्नुपर्ने उनको भनाइ छ। रेल सञ्चालनका लागि रेलवे ऐनले मात्र पुग्दैन। यसका लागि संगठन संरचना र कर्मचारी विनियमावली पनि कार्यान्वयनमा आउनुपर्छ। रेल चालकसँगै प्राविधिक इन्जिनियरको पनि अभाव छ। दक्ष जनशक्ति विदेशबाट ल्याउनुपर्ने हुन्छ भने गैरप्राविधिक जनशक्ति र अद्र्धजनशक्ति स्वदेशकै प्रयोग गर्नुपर्ने जानकार बताउँछन्। विदेशी कामदारबाट काम लिनुपर्दा डलरमा भुक्तानी गर्नुपर्ने हुन्छ। विदेशी कामदारको तलब तथा सेवा सुविधा पनि नेपालीको भन्दा महँगो हुन्छ। लामो समयसम्म महँगो सुविधा दिएर विदेशीबाट काम लिँदा राज्यमाथि आर्थिक भार पनि बढ्ने देखिन्छ। स्वदेशी जनशक्तिको पनि दक्षता बढ्ने गरी आवश्यकताका आधारमा विदेशीबाट काम लिनुपर्ने आचार्यको भनाइ छ। रेल चालक, प्राविधिक इन्जिनियर, मेकानिक्स विदेशबाट लिने र प्रशासनका कर्मचारी, टिकट काट्ने, सहचालक नेपाली नै हुनुपर्ने व्यवस्था मिलाउनुपर्छ, उनको भनाइ छ। महानिर्देशक बलराम मिश्रका अनुसार सम्भवतः फागुनको दोस्रो साताबाट रेल सञ्चालन हुनेछ। रेल सञ्चालन गर्नुअघि रेल्वे ऐन संसद्बाट पास गर्नुपर्ने भएकाले एक महिना थप लाग्ने उनको भनाइ छ। रेल सञ्चालनअघि कति संख्यामा स्वदेशी तथा विदेशी कर्मचारी भर्नाको व्यवस्था गर्ने उनको भनाइ छ। संगठन संरचना र कर्मचारी विनियमावलीको मस्यौदा तयार गरी मन्त्रालयमा पेस गरिसकिएको छ, उनले भने, ऐन पास हुनेबित्तिकै मन्त्रालयले मन्त्रिपरिषद्बाट संगठन संरचना र कर्मचारी विनियमावली पास गराउनेछ। यस्तो हुनेछ रेल नेपालले कोंकणसँग खरिद गर्ने दुई रेल डिजेल इलेक्ट्रीफाइड मल्टिपल युनिट (डेमु) विद्युत् तथा डिजेल दुवैबाट सञ्चालन गर्न सकिन्छ। रेलमा पाँचवटा डिब्बा हुनेछन्। अगाडि र पछाडि दुवैतर्फ इन्जिन जोडिएको हुनेछ। रेलको दुवैतर्फ इन्जिन भएकाले फर्काउनुपर्ने समस्या नहुने र छोटो दूरीका निम्ति उपयुक्त हुने विभागको दाबी छ। पाँच डिब्बा मध्येमा एकएक ड्राइभिङ पावर कार, ड्राइभिङ ट्रेलर कार, एसी ट्रेलर कोच र दुईवटा टेलर कोच एसी र नन् एसीको हुनेछ। यो रेलमा १६ सय हर्सपावरको इन्जिन हुनेछ। भारतको चेन्नाइस्थित इन्टिग्रल कोच फ्याक्ट्रीमा नेपालका लागि भनेर पहिलोपटक उत्पादन गरिएको हो। यो रेलको अधिकतमा गति १ सय १० किमि प्रतिघण्टा छ। यसको बडी स्टेनलेस स्टिलबाट निर्मित छ। उठेर यात्रा गर्ने यात्रुका लागि ह्यांगरको पनि व्यवस्था छ। एउटा डिब्बामा करिब ६ सय यात्रीले यात्रा गर्न सक्नेछन्।"
फर्केर हेर्दा सन् २०१९ : विश्वको आँखा उदाउँदो एसियातर्फ,"ग्रेगोरियन पात्रोअनुसार सन् २०१९ मा एसियाका केही मुलुक शक्तिशाली रूपमा देखा परेका छन्। विशेषगरी संसारका सर्वाधिक जनसंख्या भएका देश चीन र भारत विश्व राजनीतिमै वर्चश्व काय राख्ने गरी अघि बढ्न सफल भएका छन्। उनीहरूले आन्तरिक राजनीतिमा मलिन भन्दा अन्तर्राष्ट्रिय मञ्चलाई बढी महत्व दिएको देखिन्छ। विश्वको शक्ति अब एसियाकेन्द्रित रहेन भनिरहेको अवस्थामा सन् २०१९ विश्व एसियामै केन्द्रित रह्यो। आर्थिक शक्तिमा पनि चीन अमेरिकालाई पछि पारेर नम्बर १ मा उक्लन उद्यत् देखियो भने भारत पनि ६ नम्बरमा उक्लिएको छ। आर्थिक शक्तिमा जापान तेस्रो वरीयतामै कायम छ। भारत र चीन आपसी विवादमा नबल्झिने गरी विश्वस्तरमा आफूलाई स्थापित गराउन लागिपरेका छन्। जम्मुकश्मीरमा चिनियाँ साथ मिल्ने पाकिस्तानको अपेक्षा थियो। संयुक्त राष्ट्रसंघमा निषेशाधिकार रहेको चीनले यसलाई रोक्ने अपेक्षा पाकिस्तानको रहेको थियो। आपसमा मिलेर समस्या सल्टाउन सल्लाह दिँदै चीन चुप रह्यो। लद्दाखका बारेमा पनि सामान्य विज्ञप्ति जारी गरेर चीन मौन बस्यो। यो घटना सन् १९१९ को यो क्षेत्रको राजनीतिमा देखिएको महत्वपूर्णमध्ये एक हो। एकातिर चीन र रूससँग बलियो सम्बन्ध कायम गरी भारत अघि बढ्दै छ भने अर्कातर्फ अमेरिका र जापानसँग शक्तिशाली गठबन्धन गरी लाभ लिँदै छ। चीन पनि एकातिर अमेरिकी गठबन्धनमा सामेल भारतको विरोध गर्छ भने अर्कातर्फ छिमेकी एवं एसियाली शक्तिका रूपमा भारतसँग सुमधुर सम्बन्ध चाहन्छ। व्यापार र एसियाली स्वार्थमा दुवै मुलुकले जोड दिएको देखिन्छ। भारत र चीन आफूलाई विश्वको केन्द्रमा राख्न विभिन्न क्षेत्रीय संगठनमा संलग्न भएका छन्। भारतमा शक्तिशाली सरकार भारतीय प्रधानमन्त्री नरेन्द्र मोदीले यो वर्ष अत्यधिक बहुमतका साथ दोस्रोपटक सत्तामा पुनरागमन गरेका छन्। उनलाई हराउन भारतमा विपक्षीहरू एकजुट हुन पुगेका थिए। उनकै गठबन्धनका दलहरू पनि विपक्षी गठबन्धनमा मिल्न पुगेका थिए। गैरसरकारी संस्था, इसाई धर्मगुरु र मुस्लिम संघसंगठनले मोदीलाई हराउन सार्वजनिक आह्वान गरेका थिए। त्यसविपरीत निर्वाचनमा मोदीको दल भारतीय जनता पार्टीले अत्यधिक बहुमत हासिल गर्यो। यसलाई मोदीले आफ्ना एजेण्डालाई जनताले स्पष्टरूपमा स्वीकारी अघि बढ्न आदेश दिएको बुझेका छन् भने विपक्षीहरू मोदीका हरेक कामलाई तानाशाही र अतिवादी भन्दै विरोधमा उत्रिएका छन्। मोदीले दोस्रो अगस्ट ५ मा भारतप्रशासित जम्मुकश्मीरबाट धारा ३७ खारेज गरे। यो धारा अन्त्यसँगै कश्मीरमा एकदुई परिवार विशेषगरी मुफ्ती र अब्दुल्ला परिवारको शासन रहेकोमा त्यो सदाका लागि अन्त्य भएको छ। पाकिस्तानीसँगको सीमामा सुरक्षा अब सीधै केन्द्र सरकारले हेर्न पाउने र सैनिक प्रयोग गर्न पाउने भएको छ। यसअघि कश्मीरका मुख्यमन्त्रीसँग यी अधिकार थिए। यसले गर्दा कश्मीरमा घुसपैठ रोक्न नसकेको सेनाको भनाइ थियो। तीन महिनासम्म कश्मीरमा फोन र इन्टरनेटमा कडाइ गरिएको थियो। पूर्वमुख्यमन्त्री महबुब मुफ्ती र उमर अब्दुल्ला अझै पनि नजरबन्दमा छन्। कश्मीरमा अझै पनि सुरक्षाकर्मीको बाक्लो उपस्थिति छ। यसै वर्ष मोदीले तीन तलाक कानुन पनि पास गरेका छन्। मुस्लिम पुरुषलाई फोनबाटै पनि तीनपटक तलाक भनेपछि सम्बन्धविच्छेद गर्ने अधिकार थियो। यसबाट ठूलो संख्यामा मुस्लिम महिला पीडित थिए। अघिल्लो कार्यकालमै मोदी सरकारले यसलाई संसद्मा पेस गरेको थियो। लोकसभाबाट पास भए पनि राज्यसभाबाट पारित हुन सकेको थिएन। अब एकतर्फी रूपमा मुस्लिम पुरुषलाई तीन तलाक दिन प्रतिबन्ध लगाइएको छ। यसअघि त्यस्ता महिलाले परिवार र माइती दुवै पक्षबाट सम्पत्ति र संरक्षण पाउँदैनथे। यसै महिनामा भारत सरकारले नागरिकता संशोधन कानुन पारित गर्यो। पूर्वोत्तर भारतबाट सुरु भएको विरोध प्रदर्शन दिल्ली हुँदै उत्तर प्रदेशमा आइपुगेको थियो। विशेषगरी गोर्खा र नागाले सुरु गरेको विरोधमा पछि अरू सहभागी भएका थिए। उक्त कानुनमा अफगानिस्तान, पाकिस्तान र बंगलादेशमा धार्मिक रूपमा पीडित भएका हिन्दु, शिख, जैन, बौद्ध, पारसी र इसाईलाई भारतीय नागरिकता दिने उल्लेख छ। भारतमा बसिरहेका मुस्लिम नागरिकले यो कानुनको विरोध गरेका छन्। यो प्रदर्शनमा २० भन्दा बढीको ज्यान गइसकेको छ। ती नागरिकले भारतको नागरिकता पाउने कानुन आएकाले अब भारतमा शरण लिएर बसेका इस्लाम धार्मिक सम्प्रदायका नागरिकले मात्र किन नपाउने भन्ने उनीहरूको प्रश्न छ। पूर्वोत्तर भारतमा बंगलादेश र म्यान्मारबाट आएको ठूलो मुस्लिम समुदाय आप्रवासी छन्। तिनलाई पनि नागरिकता दिनुपर्ने कंग्रेस, वाम दल र मुस्लिम नेताहरूको माग छ। भारत सरकारले भने पाकिस्तानबाट बंगलादेश स्वतन्त्र भइसकेपछि आएका बंगलादेशीलाई नागरिकता दिन नसकिने बताउँदै आएको छ। प्रदर्शन हिंस्रक बन्न थालेपछि भारतका कैयन् स्थानमा धारा १४४ लागू गरिएको थियो। प्रदर्शन भएका सहरमा सार्वजनिक स्थलमा चारजनाभन्दा बढी मानिस जम्मा हुन र जुलुस निकाल्नमा प्रतिबन्ध लगाइएको छ। हाल सरकारले नागरिकता कानुनका प्रतिलिपि ठाउँठाउँमा लगेर बुझाउन थालेपछि यो प्रदर्शन न्यून हुन थालेको छ। यसै महिनामा भारतकै अयोध्यामा वर्षाैं पुरानो तथा विवादित मुद्दामा फैसला भयो। उक्त स्थानमा रहेको राम जन्मभूमि हिन्दुहरूले आफ्नो क्षेत्रका रूपमा दाबी गरेका थिए भने इस्लामहरूले पनि उक्त क्षेत्रमा बाबरी मस्जिद बनाउनुपर्ने दाबी गर्दै आएका थिए। सर्वाेच्च अदालतले त्यस ठाउँको उत्खनन गर्दा मस्जिद नरहेको र हिन्दु मन्दिरका संरचना रहेको भन्ने पुरातात्विक अन्वेषणका आधारमा निर्णय दियो। इस्लामहरूका लागि मस्जिद बनाउन अर्को ठाउँमा जमिनको व्यवस्था गर्न फैसला गर्यो। भारतीय कंग्रेसमा गान्धीपरिवारकै हावी भारतीय कंग्रेस पार्टीमा गान्धी परिवारकै वर्चश्व कायमै छ। लोकसभा निर्वाचनमा शर्मनाक पराजयपछि राहुल गान्धीले पार्टीको अध्यक्ष पदबाट राजीनामा दिए। राजीनामा नदिन शुभेच्छुकहरूले दबाब दिए पनि उनले मानेनन्। राहुलले राजीनामा दिएपछि पुनः पार्टीका पूर्वअध्यक्ष तथा राजीवकी पत्नी सोनिया गान्धी नै भारतीय राष्ट्रिय कंग्रेसको अन्तरिम अध्यक्ष छिन्। तर विश्लेषकहरू अझै भारतमा गान्धीको मोह नघटेको तर पार्टी अब गान्धीको परिवारवादबाट माथि उठ्न सहज पनि नभएको बताउन थालेका छन्। एकपटक पार्टी गान्धी परिवारबाट बाहिर गएर पुनः परिवारमा आउँदा यसको हित हुने बहस पनि हुन थालेको छ। यद्यपि युवा नेता राहुलले आफूलाई बुवा, हजुरबुवाको विरासतमा लैजाने हो भने त्योअनुरूपको गुण र भारतीय जनतासँग भिज्ने शैलीमा केही परिवर्तन गर्नुपर्नेछ। बदलाको विरासतमा पाकिस्तान प्रधानमन्त्री इमरान खान देशमा आर्थिक सुधार गर्न सफल भएका छैनन् भने यहाँका पूर्वप्रधानमन्त्रीहरूलाई कठोर कारबाही गर्न थालिएको छ। पाकिस्तानी प्रधानमन्त्री इमरान खानले आर्थिक सुधार गर्न विभिन्न कदम चाले पनि सफल हुन सकेनन्। आर्थिक रूपमा जर्जर पाकिस्तानलाई उनले गति दिन सकेका छैनन्। कहिले उनी चीनसँग आर्थिक सहयोग माग्न पुग्छन् त कहिले साउदी अरेबियासँग ऋण माग्छन्। विश्वबैंक उनलाई ऋण दिन विभिन्न शर्त तेस्र्याउँछ भने अमेरिका पनि विभिन्न बहानामा सहयोग गर्नबाट पछि हट्दै गएको छ। आर्थिकरूपमा पाकिस्तानलाई कालोसूचीबाट माथि उकास्न उनलाई दबाब छ। यस्तै पूर्वराष्ट्रपति परवेज मुसर्रफलाई देशद्रोहको आरोपमा मृत्युदण्डको सजाय सुनाइएको छ। सन् २००७ मा मुसर्रफले संकटकाल लगाएर राष्ट्रघात गरेको आरोपमा उनलाई सजाय सुनाइएको हो। बिरामी अवस्थामा विदेशमा उपचार गराइरहेका मुसर्रफलाई मृत्युदण्डकै सजाय सुनाइएको थियो। कहाँसम्म भने अदालतले मृत्युदण्ड दिनुअगावै निधन भएमा पनि उनको शवलाई तीन दिनसम्म सार्वजनिक स्थलमा झुण्ड्याएर राख्नसमेत आदेश दियो। यो फैसलामा पाकिस्तानी सेनाको विरोध आयो। यो फैसलाप्रति सरकारकै पनि असन्तुष्टि छ। अधिकांश पाकिस्तानी नागरिक मुसर्रफलाई देशद्रोही मान्न तयार छैनन्। उनी सैनिक प्रमुख भएर भारतसँग कारगिल युद्धसमेत गरेकाले पाकिस्तानमा उनलाई राष्ट्रवादी मान्नेको ठूलो संख्या छ। हाल उनले अदालतको आदेशविरुद्ध पुनरावेदन गरेका छन्। अर्का पूर्वप्रधानमन्त्री नवाज सरिफ पनि सिकिस्त बिरामी छन्। भ्रष्टाचार अभियोगमा जेल सजाय भोगिरहेका सरिफ जेलमै सिकिस्त बिरामी भएपछि पाकिस्तानकै एक अस्पतालमा उपचार गरिएको थियो। तर निको नभएपछि बेलायत लगियो। उनको अवस्था चिन्ताजनक छ। पूर्वप्रधानमन्त्री शाहिद खान अब्बासी पनि भ्रष्टाचार आरोपमा पक्राउ परेका छन्। सन् २०१७ को अगस्टदेखि २०१८ मेसम्म प्रधानमन्त्री भएका अब्बासीलाई पक्राउ गरिएको विषयलाई पनि चासोका साथ हेरियो। भारतपाकिस्तान सीमामा हानाहानपछि देखिएको उनको कूटनीतिक कौशल भने विश्वभर चर्चामा रह्यो। भारतीय वायु सेनाका कमान्डरलाई नियन्त्रणमा लिएपछि पनि उनले बदला नलिई मुक्त गरिदिएका थिए। यो घटनाले इमरानलाई चर्चामा ल्यायो। श्रीलंकामा दाजुभाइको सत्तारोहण नोभेम्बरमा भएको राष्ट्रपतीय निर्वाचनमा पूर्वराष्ट्रपति महिन्दा राजपाक्षेका भाइ गोताबाया राजपाक्षे राष्ट्रपतिमा निर्वाचित भए। उनले आफ्नै दाजु महिन्दा राजपाक्षेलाई प्रधानमन्त्री नियुक्त गरे। आफू निर्वाचित भएको केही दिनमै तत्कालीन प्रधानमन्त्री रणिल विक्रमासिंघेले राजीनामा दिएका थिए। सन् २००५ देखि २०१५ सम्म श्रीलंकाका राष्ट्रपति बनेर बाहिरिएका राजपाक्षे फेरि सत्तामा फर्किएका छन्। दाइ प्रधानमन्त्री तथा भाइ राष्ट्रपति भएको चर्चाको विषय बन्यो। महिन्दा सन् २००९ पछि सुरुमा चर्चित र कालान्तरमा विवादास्पद पात्रका रूपमा महिन्दा राजपाक्षेलाई लिइन्छ। विद्रोही तमिल टाइगरलाई सैन्य कारबाहीबाट निर्मूल गरेपछि महिन्दा श्रीलंकामा नायकका रूपमा चित्रित हुन थालेका थिए। मैत्रीपाला सिरिसेना राष्ट्रपति बनेपछि उनको कार्यकालमा समेत सत्तामा आउन महिन्दाले अनेक राजनीतिक हत्कण्डा अपनाएका थिए। महिन्दा र विक्रमासिंघे दुवैजनाले आफूलाई प्रधानमन्त्री दाबी गरे। प्रधानमन्त्री कार्यालयमा महिन्दाले कब्जा जमाएका थिए भने विक्रमासिंघेले प्रधानमन्त्री निवासबाट आफूलाई कार्यकारीका रूपमा प्रस्तुत गरिरहे। यसमा श्रीलंकाली अदालतले व्यवस्थापन गर्नुपरेको थियो। यहाँको राजनीतिक उलटपुलट र दुई सयभन्दा बढीको ज्यान जाने गरी भएको आतंककारी हमलाभन्दा महिन्दाको राजनीतिक उदय चर्चामा रह्यो। अलमलमै उत्तर कोरिया उत्तर कोरियालाई निःशस्त्रीकरण गराउने विषय यो वर्ष पनि अलपत्र रह्यो। उच्चस्तरीय वार्ता गर्ने र उत्तर कोरियालाई निःशस्त्रीकरणको मार्गमा ल्याउने भन्दै अमेरिकी राष्ट्रपति डोनाल्ड ट्रम्प र उत्तर कोरियाली नेता किम जोङ उनबीच दुई वर्षअघि वार्ता भएको थियो। वर्षान्ततिर आएर उत्तर कोरियाले उल्टै आणविक परीक्षणकै बाटो रोज्यो। यसले अमेरिकालाई नराम्रोसँग झस्कायो। उत्तर कोरियाले अर्काे शक्तिशाली परीक्षणको तयारीमा छौं भनेर धम्कीपूर्ण भाषा प्रयोग गरेपछि अमेरिकाको चासो बढेको थियो। यसै घटनालाई निष्कर्षमा पुर्याउन शनिबारदेखि उत्तर कोरियाली सत्तारूढ दलका उच्च नेताहरू संलग्न बैठक सुरु भएको छ। उत्तर कोरियाबारे विश्वले अझै स्पष्ट खाका तय गर्न नसक्दा विश्व समस्यामा पर्ने देखिएको भन्दै राष्ट्रसंघले समेत चिन्ता व्यक्त गरेर यसका उद्योगहरू रहेका मुलुकबाट फिर्ता पठाउनसमेत सर्कुलर गरेको थियो। जसअनुसार नेपालले पनि यहाँ रहेका उत्तर कोरियाली लगानीका उद्योगहरू पूर्णरूपमा बन्द गराएको छ। हुन त अलग विश्व जस्तै छ उत्तर कोरिया। कम्युनिस्ट शासन व्यवस्था भएको मुलुक ठानिने उत्तर कोरियामा अमेरिकी नागरिक छिर्न पनि जटिल छ। अमेरिकामा पनि उत्तर कोरियाली नागरिकलाई उस्तै। यस्ता दुई मुलुकबीच पछिल्लो वर्ष वार्ताको पहल भयो। ट्रम्पले संसारलाई चकित तुल्याउँदै कोरियासँग वार्ता पहल सुरु गरेका थिए। सन् २०१९ मा यिनै दुई मुलुकबीच निःशस्त्रीकरण वार्ता भयो। दुई चरणको वार्ता भए पनि तेस्रो चरणको वार्ता अवरुद्ध भएको छ। रोचक के भने उत्तर कोरियाका नेता किम जोङ उन र अमेरिकी राष्ट्रपति डोनाल्ड ट्रम्पबीच वार्ता प्रक्रिया चलिरहँदा वाकयुद्ध पनि भयो। पछिल्लोपटक उत्तरले शर्त तोड्दै आणविक परीक्षणलाई निरन्तरता दियो। २०१९ मा मात्रै उत्तरले दर्जनपटक त आणविक परीक्षण गरिसक्यो। यही क्रिसमसअघि नेता किमले अमेरिकालाई क्रिसमस गिफ्ट भन्दै आणविक हतियार परीक्षण गरे। उनीहरूबीच वार्ता प्रक्रिया स्थगित भए पनि भंग भइसकेको मानिँदैन। हङकङमा हलचल हङकङमा जुन ९ देखि सुरु भएको आन्दोलन सेलाएको छैन। सुपुर्दगी विधेयकको विरोधमा सुरु भएको आन्दोलनका माग पनि बदलिएका छन्। हङकङका चान तोङकाइ र पुन हियुविङ ताइवान गएका बेला पुनलाई चानले त्यहीं हत्या गरे। यो हत्यापछि हङकङकी मुख्य प्रशासक क्यारी ल्यामले सुपुर्दगी विधेयक ल्याउन प्रस्ताव पेस गरिन्। हङकङ र चीनबीच सुपुर्दगी सन्धि भएको छैन। हङकङमा अपराध गरेका व्यक्तिलाई चीनको मुख्य भूमिमा सुपुर्दगी गर्ने विषयलाई चिनियाँ हस्तक्षेप भन्दै विरोध सुरु भएको थियो। विद्रोहका कारण हङकङको अर्थव्यवस्था तहसनहस हुन पुगेको छ। आन्दोलन सुरु भएयता हङकङको पर्यटन क्षेत्रमा ४० प्रतिशत ह्रास आएको छ। आन्दोलनमा जनसहभागिता अत्यधिक भएपछि मुख्य प्रशासक ल्यामले विधेयक फिर्ता लिए पनि आन्दोलन रोकिएको छैन। आन्दोलनकारीले केही समय विमानस्थल पनि नियन्त्रणमा लिएका थिए। हङकङको स्वायत्ततामाथि आँच पुर्याउन र अभिव्यक्ति स्वतन्त्रतामा अंकुश लगाउन यो विधेयक ल्याइएको आन्दोलनकारीको भनाइ छ। प्रजातन्त्र सिध्याउन र आफ्ना आलोचकलाई तह लगाउन चीनले यो विधेयक ल्याएको आन्दोलनकारीको दाबी छ। आन्दोलनकारीहरूले पनि हङकङमा बेलायत र अमेरिकाको झण्डा बोकेर प्रदर्शन गरेका थिए। उनीहरूले ट्रम्प आऊ हङकङ बचाऊ जस्ता नारा लगाउन थालेपछि अमेरिका र बेलायतले उनीहरूलाई सहयोग गरेको भन्दै चीनले विरोध गरेको छ। अमेरिकाले त आन्दोलनकारीको समर्थनमा कंग्रेसबाट कानुन नै पारित गरेको छ। चीनले पश्चिमा शक्तिलाई विद्रोहीलाई सहयोग नदिन भन्दै चेतावनी दिएको छ। सरकारसमर्थक र विद्रोहीबीच हुने भिडन्तका कारण हङकङ अशान्त बनेको छ। निकासविहीन अफगान शान्तिवार्ता अफगानिस्तानमा सरकार र सशस्त्र विद्रोही तालिबानबीच वार्ता प्रयास पटकपटक भए पनि टुंगोमा पुग्न सकेको छैन। यसका लागि अमेरिकाले अफगानिस्तानमा विशेष दूत नै खटाएको छ। अमेरिकाले उक्त वार्तामा निकै चासो राखेको छ। अमेरिका अफगानिस्तानबाट आफ्ना सैनिक तत्काल फिर्ता गराउन चाहन्छ। चीनसँग विवाद बढ्दै गएपछि चीन सागरमा अमेरिकाले आफ्नो सेना राख्न चाहेको छ। १८ वर्षअघि चीनबाट उक्त खतरा नदेखेको अमेरिका जसरी भए पनि अफगानिस्तानमा राखिएका सैनिक फिर्ता गर्ने हतारमा छ। केही महिनापहिले नै तालिबान विद्रोही र अफगान अधिकारीसँग अमेरिकी राष्ट्रपति डोनल्ड ट्रम्पले डेभिड क्याम्पमा भेट गर्ने कार्यक्रम थियो, त्यसै बेला अफगानिस्तानमा अमेरिकी सैनिक मारिएपछि ट्रम्प आक्रोशित हुँदै शान्तिवार्ता रद्द गरेका थिए। यद्यपि यो साता पनि शान्तिवार्ताको तयारी भइरहेको छ। यसै साता राष्ट्रपतिमा पुनः असरफ घानीको जित भएको छ। अमेरिकी राष्ट्रपति डोनाल्ड ट्रम्प अमेरिकी थ्याङ्सगिभिङ होलिडे मनाउन अचानक अफगानिस्तान पुगे। त्यहाँ रहेका अमेरिकी सैनिकसँग सरप्राइज मिटिङ गर्दै उनले तालिबानसँग वार्ता अघि बढ्ने संकेत गरेर फर्किए। तालिबानले आक्रमण रोकेपछि मात्रै वार्ता प्रक्रिया अघि बढ्ने अमेरिकी अडान छ। तालिबान समूहका पछिल्ला गतिविधि हेर्दा पछि हट्ने संकेत देखाएको छैन। २०१९ को नोभेम्बरमा भने तालिबानीले तीन वर्षदेखि नियन्त्रणमा राखेका अमेरिकी र अस्ट्रेलियन नागरिकलाई रिहा गरिदियो। यसका लागि अमेरिकाले पनि अफगानिस्तान, साउदी र पाकिस्तान सरकारलाई पहल गरिदिएकोमा धन्यवाद दिएको छ। अर्थात् यस वर्ष अमेरिका र तालिबान समूहबीच वार्तासँगै अफगानिस्तानमा युद्ध रोकिने अपेक्षा गरिए पनि विफल नै रह्यो। कठघरामा सूची म्यान्माकी राज्य सल्लाहकार आङ सान सूची अन्तर्राष्ट्रिय अदालत पुर्याइएकी छन्। रोहिंज्यामाथि जातीय नरसंहार गरेको आरोपमा उनीले द हेगस्थित अन्तर्राष्ट्रिय अदालतमा बयान दिएकी हुन्। उनले म्यान्माका सैनिक जनरलले अत्याचार नगरेको जवाफ दिएकी थिइन्। उनले राज्यसंयन्त्रमाथि आक्रमण गर्ने व्यक्तिलाई सेनाले कारबाही गरेको स्पष्ट पारेकी छन्। लामो समयसम्म जेलनेल भोगेकी सूचीलाई पश्चिमा शक्तिले प्रजातन्त्रको पर्यायका रूपमा चित्रण गर्दै आएका थिए। रोहिंज्या घटनापछि उनले पाएका सम्मान र उपाधि पनि खोसिएका छन्। उनी विश्वमै लोकतन्त्रवादी छवि बनाएकी नेतृका रूपमा उदाएकी थिइन्। जुन सैन्यले उनलाई लामो समय नजरबन्दमा राख्यो, पछि त्यही सैन्यलाई साथ दिएको आरोपमा उनको साख गिरेको छ। भेनेजुएलाको तरंग भेनेजुएलाको राजनीतिक खिचातानीले पनि यस वर्षको विश्व राजनीतिमा तरंग ल्यायो। मूलतः दुई नेता निकोलस मादुरो र हुवाँ ग्वाइदोबीच विवाद थियो। सत्तारूढ दलका नेता मादुरो लगातार तीन कार्यकाल राष्ट्रपति बने। पछिल्लो समय सभामुख रहेका विपक्षी दलका युवा नेता हुवाँ ग्वाइदोको नेतृत्वमा विशाल सडक प्रदर्शन भयो। आन्दोलनको प्रभाव बढ्दै जाँदा ग्वाइदोले आफूलाई सडकबाटै राष्ट्रपति घोषणा गरे। यसलाई अमेरिकाले आधिकारिक मान्दै मादुरोलाई पदबाट हट्न दबाब दियो। निर्वाचनको परिणामपछि उत्पन्न असन्तुष्टिबाट उब्जिएको आन्दोलन अमेरिकासमेत मुछियो। अन्ततः अमेरिकाले मादुरो नेतृत्वको भेनेजुएलालाई प्रत्यक्ष असहयोग गर्यो। समाजवादी नेता भनिने मादुरोको समर्थन र विरोधको शृंखला कति तन्कियो भने नेपालका राजनीतिक दलहरूले समेत विज्ञप्ति निकाल्दै टिप्पणी गरे। यस बीचमा ग्वाइदोलाई मादुरो सरकारले पक्राउ गर्यो। पछि उनी आन्दोलनलाई समर्थन जुटाउन विभिन्न देशमा पुगे। तर मादुरो सरकारले उनलाई देश नछिर्न चेतावनी दियो। भेनेजुएलामा निर्वाचन निष्पक्ष नभएकाले फेरि चुनाव गराउनुपर्ने ग्वाइदोको मुख्य माग थियो। मादुरो सरकारले भने फेरि चुनाव गराउनेभन्दा पनि विपक्षी समूहलाई पेलेरै जाने नीति लियो। ट्रम्पमाथि महाभियोग अमेरिकी राष्ट्रपति डोनाल्ड ट्रम्प यतिबेला निर्वाचनको तयारीमा छन्। दोस्रोपटक राष्ट्रपति बन्ने उनको महत्वाकांक्षामा महाभियोगको ठेस लागेको छ। राष्ट्रपति बनेदेखि नै मेक्सिको सिमानामा पर्खाल लगाउने घोषणा गरेका ट्रम्पले सन् २०१९ को अन्त्यसम्म आइपुग्दा महाभियोग झेल्नुपर्यो। भलै सिनेट (उपल्लो सदन) बाट महाभियोग पास हुने सम्भावना असम्भवप्रायः छ। किनकि ट्रम्पकै पार्टी रिपब्लिकनको स्पष्ट बहुमत छ, सिनेटमा। सिनेटमा विपक्षी दल डेमोक्रेट्सको दुईतिहाइ बहुमत भएको खण्डमा मात्रै महाभियोग पास हुने सम्भावना रहन्छ। यद्यपि ट्रम्प प्रशासन आलोचित बनेको छ। अमेरिकी इतिहासमै महाभियोग फेस गर्ने ट्रम्प तेस्रो राष्ट्रपति हुन्। संयोग कस्तो भने यसअघिका दुई राष्ट्रपति महाभियोग लागेपछि राजनीतिबाट टाढिन पुगे। ट्रम्पको सन्दर्भमा यो लागू हुने सम्भावना कमै छ। तर निर्वाचनको मुखमै महाभियोग लाग्दा विपक्षी डेमोक्रेट्सले ट्रम्पविरुद्ध प्रभावकारी चुनावी अभियान बनाउने पक्कापक्की छ। शक्तिको दुरुपयोग गरेको आधारमा उनलाई महाभियोग लगाइएको थियो। सोही आधारमा डेमोक्रेट्सका नेताहरूले उनीमाथि नैतिक प्रहार गर्न थालिसकेका छन्। फ्रान्सको आन्दोलन फ्रान्समा सन् २०१९ वर्षभरि नै आन्दोलन भए। इन्धनमा मूल्यवृद्धिसँगै सुरु भएको विरोध प्रदर्शनमा कर वृद्धि र पेन्सन कटौतीले आगोमा घिउ थप्ने काम गर्यो। जसकारण फ्रान्सका विभिन्न सहरमा वर्षभरि नै आन्दोलन भए। सरकारको विरोध गर्दै पहेंलो भेस्ट लगाएर दशौं हजार नागरिक सडकमा उत्रिए। सरकारका निर्णयविरुद्ध मजदुर र आमनागरिकसँगै शिक्षक, कर्मचारी र प्रहरीसमेत सडकमा उत्रिए। पहेंलो चिह्नले आपत्कालीन संकेत गर्ने सन्देशका रूपमा आन्दोलनकारीहरू पहेंलो टिसर्ट लगाएर प्रदर्शनमा उत्रिएका हुन्। सरकारको गतिविधिले मुलुकमा आपत्कालीन अवस्था आएको उनीहरूको गुनासो थियो। खासगरी फ्रान्समा सरकारी पेन्सन योजनाबाट अधिकांश असन्तुष्ट भएका छन्। यस्तै वृद्धवृद्धाको सुविधा कटौती, इन्धनको मूल्यवृद्धि र कर वृद्धिले प्रदर्शन बढेको हो। चिलीमा राजनीतिक तरंग चिलीमा पनि यो वर्षको अन्त्यतिर आन्दोलनको तरंग फैलियो। मेट्रो भाडा वृद्धिबाट सुरु भएको प्रदर्शनले चिलीमा छोटो समयमै देशव्यापी आन्दोलनको रूप लियो। अन्ततः मुलुकमा बढ्दो अनियमितता र असमानतासँग जोडेर आन्दोलन अघि बढ्यो। अक्टोबरको तेस्रो साता देशव्यापी आन्दोलनले चर्को दबाब सिर्जना भएको थियो। १० लाखभन्दा धेरै नागरिक सडकमा उत्रिनुका साथै थुप्रै भौतिक संरचनामा तोडफोड गरिएको थियो। त्यहाँ २६ जनाको मृत्यु भयो भने १२ हजार घाइते हुनुका साथै सात हजार प्रदर्शनकारी जेलमा थुनिए। संसारकै कान्छी प्रधानमन्त्री सन् २०१९ को अन्त्यतिर फिनल्यान्डकी नवनिर्वाचित प्रधानमन्त्री सान्ना मरिनलाई विश्वभर पाठकले चिन्ने मौका पाए। प्रधानमन्त्री बनेपछि सान्नाको पहिचान त बन्यो नै, संसारकै कान्छी प्रधानमन्त्रीका रूपमा उनले इतिहास तोडिन्। यसअघि यातायातमन्त्री बनेकी सान्ना ३४ वर्षको उमेरमै प्रधानमन्त्री बन्दै इतिहास तोडेकी हुन्। जब कि न्युजिल्यान्डमा जाकिन्दा आर्डेन्ड ३९ वर्षको उमेरमा प्रधानमन्त्री बनिन्। युक्रेनियन प्रधानमन्त्री ओलेक्सी हनचरक ३५ वर्ष मात्रै। फिनल्यान्डमा मरिन सोसल डेमोक्रेटिक पार्टीको तर्फबाट चारदलीय गठबन्धन सरकारको प्रधानमन्त्री बनेकी हुन्। गठबन्धनमा संलग्न अन्य चार दल नै महिलाको नेतृत्वमा चलेका छन्। यसमध्ये तीनजना ३५ वर्षमुनिका छन्। स्थानीय मिडियाका अनुसार सान्ना मरिन सामान्य परिवारबाट राजनीतिमा प्रवेश गरेकी हुन्। रेन्बो फेमिली मा हुर्केकी उनी आमा र आमाकी महिला पार्टनरका साथ भाडाको अपार्टमेन्टमा बस्छिन्। यससँगै मरिनको परिवारबाट विश्वविद्यालय जाने उनी पहिलो हुन्। सन् २०१५ मा सांसद बन्दा उनी २७ वर्षकी मात्रै थिइन्। यसपछि सन् २०१९ को जुनमा उनले सरकारको यातायात र सञ्चार मन्त्रालय सम्हालिन्। त्यतिबेला उनका साथमा २२ महिनाकी छोरीसमेत थिइन्। स्पेनको पृथकतावादी आन्दोलन क्याटेलेनिया क्षेत्रलाई स्पेनबाट अलग गर्ने मागसहित उठेको पृथकतावादी आन्दोलनले देशव्यापी रूप त लियो नै, संसारकै चासो पनि तान्यो। हालको बार्सिलोना अर्थात् क्याटेलेनियालाई अलग राज्य बनाउन भन्दै सन् २०१५ देखि उठेको आवाज सन् २०१९ सम्म आइपुग्दा विशाल बन्यो। यही आन्दोलनका अगुवामध्ये नौजनालाई नेतालाई त जेल सजायसमेत तोकियो। हिंसात्मक गतिविधि गरेको, देशद्रोहजस्ता मुद्दा लगाएर उनीहरूलाई ६ देखि १२ वर्षसम्म जेल सजाय तोकिएको छ। तर प्रदर्शन भने रोकिने स्थिति छैन। यही वर्षको मध्य अक्टोबरताका सरकारको विरोध गर्दै एकैपटक पाँच लाखभन्दा धेरै प्रदर्शनकारी सडकमा ओर्लिएका थिए। बेलायत र ब्रेक्जिटकै वर्ष पछिल्लो पाँच वर्षमा बेलायतले कति संकट झेल्नुपर्यो भने जसलाई दोस्रो विश्वयुद्धपछिकै ठूलो राजनीतिक संकट ठानिएको छ। सन् २०१६ देखि सुरु राजनीतिक अस्थिरता सन् २०१९ सम्म आइपुग्दा संकटकै रूपमा देखियो। ईयूबाट बाहिरिने प्रस्ताव पटकपटक संसद्बाट अस्वीकार भयो। पाँच वर्षमै तीनवटा चुनाव गरिए। ब्रेक्जिट मुद्दालाई अवतरण गराउने वाचा गरेका प्रधानमन्त्री बोरिस जोन्सनले यस वर्ष आफ्नोसँगै मुलुकको पनि राजनीतिक भविष्य दाउमा राखे। जोन्सनको पार्टी कन्जरभेटिभले जितेसँगै ब्रेक्जिट मुद्दा आंशिक रूपमा अवतरण भएको छ। बेलायती राजनीति यही अवस्थामा अघि बढ्दा आगामी जनवरीको अन्त्यसम्म बेलायत ईयूबाट बाहिरिनुपर्नेछ। यो बेलायतका लागि ईयूबाट बाहिरिने अर्को एक खुट्किलो मात्रै हो। यद्यपि, सन् २०२० को डिसेम्बर अन्त्यसम्म बेलायतमा संकटकाल नै रहनेछ। बेलायतमा यतिबेला कन्जरभेटिभले जित हासिल गरेर पुनः सन् १९८७ को अवस्थामा फर्काएको अवस्था छ। तर, कन्जरभेटिभका नेता बोरिसलाई सहज भने पक्कै छैन। स्कटल्यान्ड र उत्तरी आयरल्यान्डको फरक धार र त्यहाँको कन्जरभेटिभ कमजोर रहेको अवस्थाले पनि उनको बठ्याइँले के गर्ने अन्योल छ। भद्रगोलमा गोलको जाली चुम्ने बानी परेका बोरिसले यसपटक राजनीतिमा कसरी आफूलाई उभ्याउँछन् ? हेर्न बाँकी छ। तर यसको निष्कर्ष हो विश्व पुनः कन्जरभेटिभतर्फ उन्मुख छ। लोकरिझ्याइँमै विश्व अल्मलिएको छ। सन् २०२० पनि विश्व राजनीति एसियामा नै केन्द्रित हुने देखिन्छ। (एजेन्सीको सहयोगमा )"
