शीर्षक,विवरण
६ करोडको सान्दर्भिकता,"अर्थमन्त्री युवराज खतिवडाले निर्वाचन क्षेत्र पूर्वाधार विकास कार्यक्रमको रकम ६ करोड पुर्याएर आफ्नै दलका सांसदको चित्त बुझाउने कोसिस गरेका छन्। अर्थमन्त्रीले गत वर्ष पूर्वाधार कार्यक्रम हटाउँदा नेकपाका सांसदले उछितो काढेका थिए। पूर्वाधार कार्यक्रमको औचित्य, पारदर्शिता र सान्दर्भितामाथि प्रश्न उठिरहेका बेला अर्थमन्त्रीले दुई करोड थपेर कार्यक्रम ल्याएका छन्। विगतमा स्थानीय तहहरू बलियो बनिसकेका थिएनन्। गाउँमा बजेट जाँदैनथ्यो। यसको वितरण प्रणाली पनि असमान थियो। कुनैकुनै विकास क्षेत्रभन्दा बलिया र सत्तामा हालीमुहाली गर्ने नेताको एउटै जिल्लामा जाने बजेट बढी हुन्थ्यो। खानेपानी, कुलो, इनार, बाटोघाटो, विद्यालय, स्वास्थ्य चौकी भवनजस्ता न्यूनतम पूर्वाधार निर्माणका लागि पनि केन्द्रकै मुख ताक्नुपर्ने अवस्था थियो। अर्कोतर्फ बलिया र सत्ताको चाबी सम्हाल्नेहरूको मात्र बजेटमा हैकम थियो। त्यसैले प्रत्येक निर्वाचन क्षेत्रमा समान वितरण सिद्धान्तको जगमा निर्वाचन क्षेत्र पूर्वाधार विकास कार्यक्रम ल्याइएको थियो। एक हदसम्म उक्त कार्यक्रमले न्यूनतम रकम सबै क्षेत्रमा जाने र सरकारको कोषमा सबै जनताको समान हक स्थापित गर्ने काम गरेको थियो। सत्ताको छायाँ पनि नपरेका जनताका लागि त्यसले सिटामोलको काम गरेको थियो। तर आज मुलुकको अवस्था फेरिएको छ। संघीयताले केन्द्रको अधिकार गाउँसम्म पुर्याएको छ। ससाना योजना र विकासका लागि केन्द्रको मुख ताक्नु पर्दैन। यस्तो अवस्थामा सांसदले वितरण गर्ने खुत्रुके आयोजनाले मुलुकको आर्थिक विकास र समृद्धिमा टेवा पुग्न सक्दैन। त्यस्तै सांसदहरूले परिवर्तित राजनीतिक र प्रशासनिक संरचनाअनुसार पूर्वाधार विकासका कार्यक्रमलाई रूपान्तरण गर्न सकेका छैनन्। कार्यकर्तामुखी योजना र चुनावमा गरिएका प्रतिबद्धताअनुसार ससाना योजनामा बजेट बाँडेर भोटको राजनीति को बचाउ मात्र गरेका छन्। स्थानीय तहका वडाध्यक्षले बाँड्ने योजनाको प्रकृति र केन्द्रका सांसदले बाँड्ने पूर्वाधार विकासका कार्यक्रममा कुनै भिन्नता छैन। बरु, कार्यकर्ता मात्र खुसी पार्ने लक्ष्य राख्दा केन्द्र, प्रदेश र स्थानीय तहले एउटै योजनामा बजेट खन्याएर राज्यकोषको दुरुपयोग भइरहेका घटना सार्वजनिक भएका छन्। योजनाको वर्गीकरण, छनोटमा प्राथमिकता, बजेट सञ्चालनमा पारदर्शिता र मितव्ययिता अपनाउन नसक्दा सांसद कोषको औचित्यमा प्रश्न उठेको हो। सांसद विकासका नेतृत्वकर्ता हुन् कि नीति निर्माणकर्ता ? बौद्धिक वर्गबाट प्रश्न पनि उठेको छ। विकास निर्माणको काम विधायिकाको हो वा कार्यकारीको ? यो प्रश्नको किनारा नलगाउने हो भने कार्यकर्ता खुसी पार्ने पूर्वाधार विकास कार्यक्रमका नाममा राज्यकोषको दोहन भइरहने छ। सांसदलाई विकास निर्माणका फाइलमा हस्ताक्षर गर्ने सीमित कार्यमा अल्झाएर मुलुकको आर्थिक विकास र समृद्धिका लागि ठोस योजना र नीति निर्माणको मूल जिम्मेवारी र दायित्वबाट वञ्चित गराउनु हुन्न। यही कारण सांसद विभाजित छन्। केही स्थानमा त हात हालाहालको घटना भएका छन्। कार्यकर्ताबाट सांसदलाई विमुख नबनाउन, भोटको सुरक्षा गर्न र चुनावी क्षेत्रमा पकड जमाइराख्न भने यसले मद्दत पुगेको छ। तर सर्वविवादित यस कार्यक्रमको औचित्य र सान्दर्भिकता देखिँदैन।"
सञ्चारकर्मीविरुद्ध अफवाह फैलाउनेलाई कारबाहीको माग,"काठमाडौं : नेपाल पत्रकार महासंघले सञ्चारकर्मीविरुद्ध अफवाह फैलाउनेलाई कानूनी कारबाहीको माग गरेको छ। महासंघले आइतबार एक विज्ञप्ति जारी गर्दै सञ्चारकर्मीको सुरक्षामा ध्यान दिन सम्बन्धित निकायसमक्ष माग गरेको हो। ज्ञानेन्द्र शाहीले सामाजिक सञ्जालको दुरुपयोग गरी कर्णाली प्रदेशका सञ्चारकर्मीहरुको आत्मसम्मानमा चोट पुर्याएको समेत महासंघको निष्कर्ष छ। शाहीले केही समयदेखि कर्णाली प्रदेशका केही पत्रकारको नामै तोकेर सामाजिक संजालमा भ्रष्टचारीको आरोप लगाउँदै आएका थिए। उनी प्रहरीको कुटपीटबाट घाइते समेत भएका छन्। महासंघको विज्ञप्तिमा भनिएको छ,समग्र सञ्चार क्षेत्र र सञ्चारकर्मीविरुद्ध सामाजिक सञ्जालको माध्यमबाट अफवाह फैलाउनेहरु विरुद्ध कानुनी कारबाही गर्न र सञ्चारकर्मीको सुरक्षामा ध्यान दिन महासंघ सम्बन्धित निकायसमक्ष जोडदार माग गर्दछ। सामाजिक सञ्जालको गलत प्रयोगले समाजमा सञ्चारकर्मीहरुप्रति नकारात्मक धारणा फैलाउने, घृणा पैदा गर्ने, कार्य सम्पादनमा हतोत्सायी बनाउने र असुरक्षित बनाउने गरेको समेत महासंघको ठहर छ।"
सवारी दुर्घटनामा एक जनाको मृत्यु,दाङ : दाङमा आइतबार भएको सवारी दुर्घटनामा एक जनाको मृत्यु भएको छ। दाङको तुलसीपुर उपमहानगरपालिका ८ कृष्णमन्दिर नजिक ट्याक्टरले साइकलयात्रीलाई ठक्कर दिँदा एक बृद्धको मृत्यु भएको प्रहरीले जनाएको छ। आइतबार बेलुका तुलसीपुरबाट पश्चिम दाङ जाँदै गरेको रा १ त १७०७ नम्बरको ट्याक्टरले सोही तर्फ जाँदै गरेको साइकललाई ठक्कर दिँदा साइकल चालक दंगीशरण गाउँपालिका वडा नं ५ सलौरा निवासी ५० बर्षिय भीमबहादुर चौधरीको मृत्यु भएको जिल्ला प्रहरी कार्यालय दाङले जानकारी दिएको छ। दाङका प्रहरी नायब उपरीक्षक विनोद विक्रम शाहका अनुसार चौधरीको घटना स्थलमै मृत्यु भएको हो। शवलाई राप्ती प्रादेशिक अस्पताल तुलसीपुरमा राखिएको छ। यसैबीच आइतबार नै घोराही उपमहानगरपालिकाका कामदार बोकेको ट्याक्टर दुर्घटना हुँदा २२ जना घाइते भएका छन्।
सिआईबी भन्दै यात्रुबस लुटने गिरोह पक्राउ,"निजगढ : पूर्वपश्चिम राजमार्ग अन्तर्गत बाराको पथलैयानिजगढ सडकखण्डको जंगलमा यात्रुबाहक बसमा लुटपाट गर्ने गिरोहलाई पक्राउ गरी प्रहरीले आइतबार सार्वजनिक गरेको छ। इलाका प्रहरी कार्यालय निजगढको प्रहरीले गत शुक्रबार बिहान राजमार्गको १४ किलो भन्ने स्थानमा गाडी तेर्साएर बस लुटपाट गर्ने सात जनालाई सार्वजनिक गरेको हो। पक्राउ पर्नेमा सिन्धुली मरिन घर भई हाल निजगढ नगरपालिका ८ बस्ने २६ वर्षीय संघर्ष थिङ, सर्लाही हरिवन नगरपालिका ८ का २४ वर्षीय विजय लामा, सिन्धुली हरिहरपुर गाउँपालिका ७ का ३६ वर्षीय टाइगर भनिने सुनिल तामाङ, रौतहट गजुरामाई नगरपालिका २ का ३४ वर्षीय ज्ञानबहादुर थिङ, काभ्रे महाभारत गाउँपालिका २ का ३० वर्षीय विशाल पाख्रिन, महोत्तरी बागडा ५ घरभइ हाल बर्दिबास नगरपालिका ११ मा बस्ने २१ वर्षीय सन्तोष भनिने रमेशकुमार यादव र सर्लाही हरिवन नगरपालिका १० का २७ वर्षीय दिलकुमार दोङ रहेका छन्। दोङ बस लुटपाटमा प्रयोग गरिएको बा १७ च ४८७६ नम्बरको स्कोरपियो गाडीका चालक हुन्। प्रहरीका अनुसार काठमाडौंबाट जलेश्वरका लागि छुटेको ना ७ ख ४७९० नम्बरको बसमा सुन तस्करी भएको सूचना पाएको र सो सुन लुटन लुटेराले योजना बनाएका हुन्। पक्राउ परेका मध्ये सन्तोष भनिने रमेशकुमार यादवले सुन तस्करी भएको सूचना अन्यलाई जानकारी गराएका थिए। यादवको सूचनाको आधारमा अन्यले पथलैयामा बसेर बस लुटपाट गर्ने योजना बनाएका थिए। बस लुटनका लागि लुटेरा समुहले सिमराबाट स्कोरपियो गाडी भाडामा लिएको र सोही गाडी तेर्साएर गाडीका बसका परिचालक (कन्टेक्टर) सञ्जयकुमार उपाध्यायलाई कुटपिट गर्दै लुटपाट गरेका थिए। राजमार्गमा १० मिनेट गाडी नियन्त्रणमा लिएर उनीहरुले आफूहरु सिआईबीको प्रहरी रहेको र सोधपुछका लागि आएको भन्दै परिचालकलाई नियन्त्रणमा लिएर कुटपिट गरेको प्रहरीको भनाइ छ। बसको पछिल्लो सिटमा लगेर परिचालकलाई कुटपिट गर्दै लुटेराले ४५ हजार नेपाली रुपैयाँ, दुई हजार भारतीय रुपैयाँ र मोबाइल एक थान लुटेर फरार भएका थिए। बस लुटपाट भएपछि निजगढस्थित इलाका प्रहरी कार्यालयका प्रहरीलाई बस चालक गणेश भुषालसहित यात्रुले सूचना दिएका थिए। घटनाको सूचना पाउनेबित्तिकै प्रहरी निरीक्षक विक्रम लामाको कमाण्डमा रहेको प्रहरीले टोलीले काठमाडौंतराई एक्सप्रेस हाईवेमा ज १२ प ४६८० मोटरसाइकलमा सवार निजगढ नगरपालिका ८ बस्ने थिङलाई शंकाको आधारमा नियन्त्रणमा लिएको थियो। प्रहरीका अनुसार थिङकै बयानका आधारमा घटनाको वास्तविकता खुलेको र अन्यलाई नियन्त्रणमा लिएको प्रहरी निरीक्षक लामाले जानकारी दिए। थिङको बयानका आधारमा प्रहरीले अन्यलाई जीतपुरसिमरा उपमहानगरपालिका १६ स्थित टांगियावस्तीको जंगलमा अन्य ६ जनालाई नियन्त्रणमा लिएको प्रहरीको भनाइ छ। उनीहरुबाट घटनामा लुटिएको नगद र मोबाइलसमेत प्रहरीले बरामद गरेको छ। नियन्त्रणमा लिइएकालाई पाँच दिन म्याद थप गरी थप अनुसन्धान भइरहेको प्रहरी निरिक्षक लामाले जानकारी दिए। यसरी बन्यो योजना काठमाडौँबाट जलेश्वरका लागि छुटेको बसमा सुन तस्करी भइरहको सूचना यादवले थाहा पाएपछि आफ्ना साथीलाई जानकारी गराए। यादवकै योजनामा सबै पथलैयामा भेला भए। बस लुटनका लागि पथलैयाबाट ४ किलोमिटर दक्षिणतर्फ रहेको सिमराबाट स्कोरपियो गाडी भाडामा लिए। गाडी र मोटरसाइकलमा बस पर्खेर उनीहरु बसे र बस पथलैयाबाट पूर्वतर्फ लागेपछि १४ किलोमिटर जंगलसम्म पछ्याए। बस पछ्याउदै गरेका उनीहरुले गाडी तेर्साएर चालकतर्फको ढोकामा गए। चालकले ढोका नखोलेर यात्रुतर्फ भागेको प्रहरीको भनाइ छ। बस रोकेर भित्र प्रवेश गरेका उनीहरुले आफूहरु सिआईबी प्रहरी रहेको र यात्रुलाई नआत्तिन आग्रह गरे। बसको परिचालकलाई सिटको पछाडि लगेर कुटपिट गर्दै नगद र मोबाइल लुटेर फरार भएका थिए।"
टीकापुरमा थारुहरुको बृहत् भेला हुने,"काठमाडौं : राजधानीमा सम्पन्न थारुहरुको एक भेलाले आगामी ७ भदौमा टीकापुरमा थारुहरुको बृहत् भेला आयोजना गर्ने निर्णय गरेको छ। टीकापुर घटनामा ४२ महिना जेल जीवनपछि रिहा भएका लक्ष्मण थारुले शनिबार भएको भेलाको निर्णयबारे आइतबार रिपोर्टर्स क्लबको पत्रकार सम्मेलनमा उक्त जानकारी दिएका हुन्। थरुहटरथारुवान राष्ट्रिय सम्मेलन तयारी समितिले आयोजना गरेको पत्रकार सम्मेलनमा टीकापुर घट्नाबारे छानबिनका लागि गठित गिरिशचन्द्र लालको प्रतिवेदन यथाशिघ्र सार्वजनिक गर्न माग गरेको छ । लालको प्रतिवेदनमा आजीवन कैद सुनाइएका सांसद रेशम चौधरी लगायत टीकापुर घटनामा मुछिएका सबै बन्दी निर्दोष सिफारिश गरिएकाले प्रतिवेदन सार्वजनिक गर्न सरकारले आलटाल गरेको भेलाको ठहर छ । विद्यमान ७ प्रदेश हामी कुनै पनि हालतमा स्वीकार्दैनौं । लक्ष्मण थारुले आफू ४२ महिनापछि काठमाडौको मिडियासामु पहिलोपटक आएको बताउँदै भने, अखण्ड सुदुर पश्चिम, कर्णाली प्रदेश माग्नेले मागेको पाए, मधेश प्रदेश माग्नेले पनि पाए, हामी थारुहरुले किन नपाउने ? थरुहटरथारुवान राष्ट्रिय सम्मेलन तयारीका लागि थारु कल्याणकारिणी सभाका सहमहामंत्री मिनराज चौधरीको संयोजकत्वमा १०१ सदस्यीय तयारी समिति गठन गरिएको छ । साथै, संविधानको विरोधस्वरुप भेलाले असोज ३ गते थारु युवा दस्ताको राष्ट्रिय सम्मेलन गर्ने निर्णयसमेत गरेको छ । सोही सम्मेलनमा थारुहरुलाई चित्त नबुझेको संविधानका धाराहरु जलाउने निर्णय भएको बताइएको छ । शनिबार भएको भेलाले आगामी चुनावसम्मको रणनीति तयार गरी थरुहट आन्दोलन गर्ने तयारी गरेको हो । आन्दोलनबिना थारुहरुको अधिकार सुनिश्चित नहुने ठहर गर्दै यस्तो अभियानको थालनी गर्नुपरेको नेता लक्ष्मण थारुले बताए । उनले यस अघि थरुहटरथारुवान संयुक्त संघर्ष समितिसँग गरिएका वार्ता कार्यान्वयन गर्न माग पनि गरे । भन्छन्, आगामी १० महिनासम्म शान्तिपूर्ण आन्दोलन गर्नेछौं । त्यत्तिले सुनुवाई नभए आन्दोलनको स्वरुप फेरिने छ ।"
राजा वीरेन्द्रको सम्झना (तस्बिर),काठमाडौं : २०५८ जेठ १९ गते नारायणाहिटीमा भएको दरबार हत्या काण्डमा ज्यान गुमाएका तत्कालीन राजा वीरेन्द्र शाह र उनको परिवारको आइतबार सम्झना गरिएको छ । राजधानीलगायत देशभरका विभिन्न स्थानमा रहेका वीरेन्द्रको शालिकमा माल्यार्पण गर्दै उनको सम्झना गरिएको हो ।ललितपुरको जावलाखेलमा रहेको वीरेन्द्रको शालिकमा माल्यार्पण गर्दाका केही दृश्य : तस्बिर : सुनिता डंगोल
गंगालालका इन्जिनियरको प्रमाणपत्र नक्कली,"काठमाडौं : शहीद गंगालाल राष्ट्रिय हृदय केन्द्रमा कार्यरत इन्जिनियर प्रदीपकुमार यादवको शैक्षिक प्रमाणपत्र नक्कली भएको पाइएको छ। अख्तियार दुरुपयोग अनुसन्धान आयोगले इन्जिनियर यादवको विरुद्ध विषेश अदालतमा मुद्दा दायर गरेपछि प्रमाण पत्र नक्कली भएको बाहिर आएको हो। तत्कालीन इन्जिनियर यादवले केन्द्रमा इलेक्ट्रिसिटी सहायक पदमा नियुक्ति भएकोमा इन्जिनियर पदमा बढुवा हुने प्रयोजनका लागि पोखरा विश्वविद्यालय, परीक्षा नियन्त्रणको कार्यालय, कास्कीबाट जारी भएको ब्याच्लर अफ इलेट्रिकल एण्ड इलेक्ट्रोनिक इन्जिनियरिङ तहको शैक्षिक प्रमाणपत्र र नेपाल इन्जिनियरिङ परिषद्, नक्साल, काठमाडौंबाट जारी भएको साधारण दर्तावाला इन्जिनियरको नाम दर्ता प्रमाणपत्र समेत नक्कली एवं झुट्टा बनाई पेश गरी शहीद गंगालाल राष्ट्रिय हृदय केन्द्र बाँसवारी, काठमाडौंमा इलेक्ट्रसिटी सहायक पदमा करार नियुक्ति भई पाएको छ। नक्कली प्रमाण पत्र प्रयोग गरीइन्जिनियर पदमा बढुवा भई सरकारी ओहदामा बहाल रहीको अरोप उनीविरुद्ध भ्रष्टाचार निवारण ऐन कैद र जरिवानाको सजाय मागदाबी विशेष अदालत मा आरोपपत्र दायर गरिएको अख्तियारका प्रवक्ता एवं सहसचिव प्रदीपकुमार कोइरालाले जानकारी दिए।"
अत्यधिक गर्मीपछि कोहलपुर र बैजनाथका स्कुल बिदा,"नेपालगन्ज : अत्यधिक गर्मीका कारण बाँकेको कोहलपुर नगरपालिका र बैजनाथ गाउँपालिकाका विद्यालयले गर्मी बिदा दिएका छन्। दुई पालिकाका क्रिसा, प्याब्सन र एन प्याब्सनमा आबद्ध संस्थागत विद्यालयले वर्षे बिदा कट्टा हुने गरी जेठ १९ देखि २६ गतेसम्म गर्मी बिदा दिएका हुन्। १६ जेठमा गरिएको निर्णयमा क्रिसा कोहलपुरका अध्यक्ष दिनेश सिग्देल, प्याब्सन कोहलपुरका अध्यक्ष यम रावत, एन प्याव्सन कोहलपुरका अध्यक्ष किशोरजंग मल्ल, एन प्याब्सन बैजनाथका अध्यक्ष श्याम कुँवर र व्याब्सन बैजनाथका सचिव प्रकाश शाहले हस्ताक्षर गरी संयुक्त सूचना जारी गरेका हुन्। अत्यधिक गर्मीका कारणले विद्यालयमा अध्ययनरत बालबालिका प्रभावित हुने देखिएकाले वर्षे बिदाबाट कट्टा हुने गरी गर्मी बिदा दिने निर्णय गरिएको सूचनामा उल्लेख छ। जल तथा मौसम विज्ञान विभागको राँझास्थित हावापानी फिल्ड कार्यालयका अनुसार सन् २०१३ यता ७ वर्षमा नेपालगन्जमा मे महिनामा सर्वाधिक अधिकतम् तापक्रम मापन गरिएको छ। यो वर्षको मे ११ र २० तारिखका नेपालगन्जमा अधिकतम् तापक्रम ४३५ डिग्री सेल्सियस मापन गरिएको छ। दिउँसो लु चलेर यहाँको जनजीवन प्रभावित भएको छ।"
यार्साबाट ९० लाख राजश्व,"मुगु : मुगुम कार्मारोङ्ग गाउँपालिकाले यार्सा संकलकबाट ९० लाख राजश्व उठाएको छ। २ नम्बर क्षेत्रमा पर्ने यार्सा पाटनमा गएका संकलनकर्ताबाट पालिकाले उक्त रकम उठाएको गाउँपालिकाका सूचना अधिकारी तीर्थराज शाहीले जानकारी दिए। मुगुम कार्मारोङ्ग गाउँपालिका२ मुगु गाउँका आधा दर्जनभन्दा बढी पाटन क्षेत्रमा यार्सा गुम्बु पाइन्छ।संकलनकर्ताबाट प्रति व्यक्ति २ हजार र बाहिर जिल्लाबाट आउनेबाट २ हजार ५ सय रुपैयाँ प्रवेश उक्त शुल्क उठाएको थियो। मुगु गाउँको छापाखोला, च्यार्कु, रिमार, ठुलोकोखि, स्यानकोखि, चाल्ने ,टाँके र हङ्गदङ्गखोलालगायतका पाटन क्षेत्रमा पाइने यार्सागुम्बु सकंलनकर्ताबाट गाउँपालिकाले जेठ १३ गते देखि १८ गतेसम्म मुगु गाउँको सिरानीचौरमा प्रवेश शुल्क उठाएको थियो। यो वर्ष जिल्लाभित्र र बाहिरबाट ४ हजार संकलनकर्ता पाटन क्षेत्र प्रवेश गरेका छन्।पालिकाका सूचना अधिकारी शाहीका अनुसार अघिल्लो वर्ष ६२ लाख रकम उठेको थियो।जेठ १८ गतेबाट यार्सा पाटन खुल्ला गरिएको थियो।"
सडक दुर्घटनामा पत्रकारसहित दुईको मृत्यु,"काठमाडौं : काठमाडौंको धोविघाटमा आइतबार दिउसो सवारी दुर्घटना हुँदा एक पत्रकारसहित दुई जनाको मृत्यु भएको छ। विपरीत दिशाबाट आउँदै गरेको बा १६ च ४७४३ नम्बरको स्कार्पियोले बा ४३ प ९८६३ नम्बरको मोटरसाइकललाई ठक्कर दिँदा मोटरसाइकलमा सवार दुई जनाको मृत्यु भएको हो। मृत्यु हुनेमा मोटरसाइकलमा सवार नुवाकोटका २८ वर्षीय चन्द्रमणि मधुहारी र गोदावरी, ललितपुरका ४० वर्षीय गोविन्द घिमिरे शर्मा रहेको नर्भीक अस्पतालले जानकारी दिएको छ। शर्मा नेपाल कृषि पत्रकार प्रतिष्ठान (जोना) का नवनिर्वाचित अध्यक्ष थिए। उनी किसान टेलिभिजनका सञ्चालक पनि थिए।"
"सिन्धुलीमा अटो दुर्घटना : एक बालिकाको मृत्यु, तीन घाइते",सिन्धुली : सिन्धुलीमा अटो दुर्घटना हुँदा एक बालिकाको मृत्यु भएको छ। फिक्कल गाउँपालिकाको खाङ्साङबाट घुर्मीतर्फ जाँदै गरेको स १ ज ११२८ नम्बरको अटो दुर्घटना हुँदा बालिकाको मृत्यु भएको हो। दुर्घटनामा अन्य तीनजना घाइते भएका छन्। दुर्घटनामा फिक्कल गाउँपालिका ५ की निरा मगरकी छोरी ३ वर्षीया समीक्षाको मृत्यु भएको हो। समीक्षाको उपचारका लागि अस्पताल लाने क्रममाा बाटोमै मृत्यु भएको सिन्धुलीका प्रहरी प्रमुख चक्रबहादुर सिंहले जानकारी दिए। घाइतेमध्ये एक जनाको अवस्था गम्भीर छ। सबै घाइतेको स्थानीय स्वास्थ्य चौकीमा उपचार भइरहेको छ। तिब्रगतिको अटो नियन्त्रण गुमाएर दुर्घटना भएको प्रहरीको भनाइ छ। दुर्घटनापछि फरार अटो चालकको खोजी भइरहेको प्रहरीको भनाइ छ।
जाजरकोटमा २०२ दलित परिवार भूमिहीन,"जाजरकोट : जिल्लाको छेडागाड नगरपालिका५ दशेराका कर्णबहादुर टमटाको नाममा एक टुक्रा पनि जमिन छैन। उनी ज्याला मजदुरी गरेर परिवारको पेट भर्दै आएका छन्। त्यस्तै, जुनीचाँदे ४ का झुपे तिरुवाको पनि आफ्नो नाममा जग्गाधनी प्रमाण पूर्जा (लालपूर्जा) छैन। उनी पनि ज्याला मजदुरी गरेरै जीविका चलाउँदै आएका छन्। यी दुई परिवार मात्र होइनन् जाजरकोटमा २०२ दलित परिवार भूमिहीन छन्। उनीहरुको नाममा जग्गाधनी पूर्जा छैन। यी सबै हलिया परिवार हुन्। सरकारले २०६५ भाद्र २१ गते हलिया मुक्त घोषणा गरेपनि जाजरकोटका यी मुक्त हलिया अझैं जग्गाको मालिक हुन सकेका छैनन्। पहिलो पटक गरिएको लगत संकलनबाट ४ सय ४४ जना हलिया भेटिएका थिए। त्यसमध्ये सरकारले वास्तविक २ सय २ जना भूमिहीन हलियाको प्रमाणिकरण गरेको थियो।हलिया पुर्नस्थापनाका लागि करोडौं बजेट सकिए पनि उनीहरु अझैं पुर्नस्थापना हुन सकेका छैनन्। सम्पतिको मालिक बन्न सकेका छैनन्। हलियाबाट ज्यालादारी मजदुरमा रुपान्तरण भएको बाहेक खासै परिवर्तन नभएको छेडागाड १३ साविकको कार्कीगाँउ ६ का वीरबहादुर कामीले गुनासो गरे।सरकारले भूमिहीन हलियाको पुर्नस्थापनाका लागि घर मर्मत गर्न तीन लाख २५ हजार रुपैयाँसम्मका दरले अनुदान दिएको छ। केहीलाई जग्गा खरिदका लागि एक लाख पचास हजारदेखि दुई लाख रुपैयाँसम्म अनुदान दिएको छ। तर अनुदान रकम ज्यादै न्युन भएकाले जग्गा खरिद र घर नभएकालाई निर्माण गर्न गाह्रो भएको मुक्त हलिया जुनीचाँदे मजकोटका विर्खे दमाईले गुनासो गरे। उनले भने, ' दुई तीन लाख रुपैयाँले कसरी घरजग्गा जोड्न सकिन्छ? हामी पुखौंदेखि ठगिदै आयौं। पूर्खाको पनि जग्गा जमिन भएन। साहुको काम गरेरै जीविका चलाइयो। अहिले पनि कागजमा मुक्त हलिया भनिएपनि साहुको काम नगरी धरै छैन।' मालपोत कार्यालयका प्रमुख अविबहादुर गिरीले मुक्त हलिया पुर्नस्थापना र भूमिहीनलाई सरकारले दिएको अनुदान रकम ज्यादै न्युन रहेको बताए। उनीहरुलाई विभिन्न सीपमुलक तालिम र आयआर्जनका माध्यमबाट आत्मनिर्भर बनाउनु पर्नेमा उनको जोड छ। जिल्लामा हलियाका साथै अन्य भूमिहीनले सरकारी जग्गा कब्जा गरेर बसेका छन्। त्यसरी सरकारी जग्गा वन क्षेत्र कब्जा गरेर करिब तीन हजार परिवार बसेको जिल्ला वन डिभिजन कार्यालयको तथ्यांकमा उल्लेख छ।"
नक्कली सर्टिफिकेट अभियोगमा न्यायाधीशविरुद्ध भ्रष्टाचार मुद्दा,"काठमाडौं : तत्कालीन तनहुँ जिल्ला अदालतका प्रमुख न्यायाधीश ओमकार उपाध्यायविरुद्ध न्याय परिषदले आइतबार विषेश अदालतमा भ्रष्टाचार मुद्दा दर्ता गरेको छ। उपाध्यायको शैक्षिक प्रमाणपत्र नक्कली रहेको दाबीसहित भ्रष्टाचार निवारण ऐन, २०५९ अनुरुप सजायको माग राखेर मुद्दा दायर गरिएको हो। परिषदले उपाध्यायविरुद्धको उजुरीमा छानबिन सुरु गरेपछि कारबाहीबाट जोगिन उपाध्यायले गत जेठ २ गते प्रधानन्यायाधीश समक्ष राजीनामा दिएका थिए। न्यायपरिषदको गत मंगलबार बसेको बैठकले उपाध्यायविरुद्ध भ्रष्टाचार मुद्दा चलाउने निर्णय गरेको थियो। उपाध्यायले शैक्षिक योग्यताको नक्कली प्रमाणपत्र पेश गरी एलएलबी उत्तीर्ण गरेको र सोही प्रमाणपत्रका आधारमा न्यायाधीश भएको आभियोग लगाइएको छ। परिषद् छानविनका क्रममा उपाध्यायले भारतबाट स्नातक तह (बीए) उत्तीर्ण गरेको नक्कली सर्टिफिकेट ल्याएर नेपालमा एलएलबी गरेको तथ्य भेटिएको थियो। कानुनबाट आइएल गरेपछि बिएल र कुनै विषयमा स्नातक गरेपछि एलएलबी गर्न पाइने व्यवस्था भएकाले भारतबाट नक्कली प्रमाणपत्रको कारोबार गरेको खुल्न आएको छ। उपाध्यायले भारतस्थित साविक कानपुर विश्वविद्यालय हाल छत्रपति साहुजी महाराज विश्वविद्यालयबाट ब्याचलर गरेको भन्दै प्रमाण पत्र पेश गरेका थिए। परिषद्ले त्रिभुवन विश्वविद्यालयमार्फत उक्त विश्वविद्यालयमा सोध्दा ब्याच्लर इन्कम्प्लिट भनेर जवाफ आएपछि परिषदले कारबाही गरेको हो। अनुसन्धान अधिकृत रमेश पोखरेललको प्रतिवेदनले सरकारका तर्फबाट परिषदका सहसचिव मानबहादुर कार्कीद्वारा अदालतमा मुद्दा दर्ता भएको हो। भ्रष्टाचार निवारण ऐन, २०५९ को दफा १६ (१) अनुरुप ६ महिनादेखि एक बर्षसम्म कैद र दश हजार रुपैयाँदेखि बीस हजार रुपैयाँसम्म जरिबानाको माग दाबी अभियोगपत्रमा छ, सहसचिव कार्कीले अन्नपूर्णसँग भने।"
प्रसारण लाइन परीक्षण गर्न त्रिशूली थ्रीएको उत्पादन बन्द,"मैलुङ, नुवाकोट : माथिल्लो त्रिशूली थ्री ए जलविद्युत आयोजनाले दुई सातामै विद्युत उत्पादन बन्द गरेको छ। पहिलो चरणमा कुल जडित क्षमताको आधा अर्थात् ३० मेगावाट विद्युत उत्पादन सुरु गरेकोमा दुई सातामै बन्द गरिएको हो। उपकरण तथा प्रसारण लाइन परीक्षणका लागि ६० मेगावाट क्षमताको माथिल्लो त्रिशूली थ्री ए को परीक्षण उत्पादन एक सातादेखि बन्द गरेको आयोजनाले जनाएको छ। परीक्षणपछि केही दिनमा उत्पादन सुचारु गर्ने आयोजनाका सहायक निर्देशक नारायणप्रसाद आचार्यले जानकारी दिए। आयोजनाको दोस्रो युनिट (३० मेगावाट) आगामी असारको दोस्रो सातासम्म सञ्चालनमा ल्याउने तयारी छ। आचार्यका अनुसार आयोजनाको सुरुङ, प्रसारण लाइन तथा मेसिन उपकरण ठीक हालतमा भए नभएको परीक्षण गर्न लागिएको हो। आयोजनाको दोस्रो युनिट बनाउन पहिलो युनिटको परीक्षण उत्पादन एक सातादेखि बन्द गरिएको उनले बताए। बन्द भएको अवस्थामा उपकरण, सुरुङ, बाँधस्थलमा रहेका बालुवा थिग्राउने पोखरीका संरचनाहरूको परीक्षण लगायतका काम हुनेछन्। जेठ २ गते नेपाल विद्युत् प्राधिकरणका कार्यकारी निर्देशक कुलमान घिसिङले नुवाकोटको उत्तरपश्चिमी भेगमा रहेको किस्पाङ गाउँपालिका ५ सिम्लेस्थित आयोजनाको नियन्त्रण कक्षमा रहेको स्विच दबाएर आयोजनाबाट उत्पादित विद्युत् राष्ट्रिय प्रसारण प्रणालीमा जोडिएको घोषणा गरेका थिए। आयोजनाको विद्युत् सिम्लेमा रहेको विद्युतगृहबाट २२० केभीए डबल सर्किट प्रसारण लाइनमार्फत काठमाडौंको मातातीर्थमा रहेको सबस्टेसनमा जोडिएको छ। आयोजनाले पहिलो युनिटबाट परीक्षणका रूपमा लगातार ७२ घण्टा विद्युत् उत्पादन गरिसकेको छ। नुवाकोटको किस्पाङ र रसुवाको दक्षिणी भेग (सदरमुकाम विदुरदेखि २५ किलोमिटर उत्तरपश्चिम) मा निर्मित आयोजनाको निर्माण सुरु भएको आठ वर्षमा विद्युत उत्पादन गरिएको हो। २०६८ फागुन १४ देखि निर्माण सुरू भएको आयोजनाको निर्माण गत वैशाख १५ मा सम्पन्न भएको थियो। नेपाल सरकार र चिनियाँ एक्जिम बैंकको सहुलियतपूर्ण ऋण सहयोगमा निर्माण हुन लागेको आयोजनाको लागत १२ करोड ५८ लाख अमेरिकी डलर छ। चाइना गेजुवा ग्रुप अफ कम्पनी (सीजीजीसी) ले निर्माण गरिरहेको आयोजनाको सिभिलतर्फ ९९ प्रतिशत, इलेक्ट्रोमेकानिकलतर्फ ७५ प्रतिशत र हाइड्रोमेकानिकलतर्फ ८८ प्रतिशत तथा प्रशारण लाइन विस्तारको कार्य सम्पन्न भइसकेको आयोजना प्रमुख फणिन्द्र जोशीले जानकारी दिए। निर्माण सम्झौता अनुसार गत सन् २०१४ को अप्रिलमा सक्नुपर्ने आयोजना ६० मेगावाटबाट ९० मेगावाट बनाउने कि नबनाउने भन्ने विवादमा परेर लम्बिएको थियो। आयोजनामा हाल दैनिक १५० चिनिया र १५० नेपाली कामदार कार्यरत छन्। प्रसारण लाइनमा १४० खम्बा निर्माण गरिएको छ। काठमाडौंको मातातीर्थदेखि केन्द्रीय प्रसारण लाइनको स्टेशनस्थलसम्म एक किमी दूरीमा विद्युतीय तार विस्तारको कार्य भूमिगत (अन्डरग्राउण्ड) गरिएको छ। उक्त प्रसारण लाइनमार्फत् नुवाकोट र रसुवाका दुई जिल्लामा निर्माणाधीन रसुवागढी, साञ्जेन, तल्लो साञ्जेन, त्रिशूली१, त्रिशूली थ्री ए, थ्री बीमध्ये त्रिशूलीगङ्गासहित तादी र त्रिशूली करिडोरका सानाठूला गरी तीन दर्जनभन्दा बढी आयोजनाबाट उत्पादन हुने विद्युत् केन्द्रीय प्रसारण लाइनमा जडान गरिने नेपाल विद्युत् प्राधिकरणको योजना छ।"
सोलार बत्तीले विपन्न परिवारका ८७ घर झलमल,"भोजपुर : भोजपुरको दक्षिणी हतुवागढी गाउँपालिका ८ पात्लेपानीकी सिर्जना परियारका ५ वर्षे छोरा र २ वर्षे छोरी छन्। ४ वर्षअघि श्रीमानले उनलाई र छोराछोरी छोडेर दोश्रो विहेपश्चात घर छाडे। गरिबीका कारण बिहान बेलुकीको छाक टार्नै धौधौ पर्छ उनलाई। जग्गा जमिनको नाउँमा एक फोक्टो बारी छैन। दिनभर अरुको ज्यालामजदुरी गरेर दुःखले घर चलाइरहेकी सिर्जना वर्षौदेखि कुपी बत्तीको धिपधिपे प्रकाशमा रात गुजार्दै आएकी थिइन्। त्यहि कुपी बत्तीको सहरापुरै रात कटाउने सिर्जनाको घरमा अहिले भने सोलार बत्तीले झिलिमिली बनेको छ। छोराछोरीलाई पढ्न, खाना पकाउन, घरधन्दा गर्न अहिले सजिलो भएको छ। गाउँपालिका र केहि संस्थाबाट निः शुल्क सोलार सेट पाएपछि अहिले सिर्जनाको घर झिलीमिली बनेको छ। 'अँध्यारोमा रात कटाउने दिन गए। छरछिमेकको घरमा जस्तै हाम्रो पनि घर उज्यालो बनेको छ।' सिर्जनाले सुनाईन्, 'गाउँपालिका र सहयोगी संस्थाले सहयोग नगरेको भए अझै कतिवर्ष अँध्यारोमा कटाउनुपथ्र्यो।' वैकल्पिक उर्जा प्रवद्र्धन केन्द्र,जर्मन सहयोग नियोग र हतुवागढी गाउँपालिकाको साझेदारीमा गाउँपालिकाको वडा नं ७ र ८ पात्लेपानीका ८७ घरधुरी विपन्न परिवारलाई ५० वाट क्षमताको सोलार वितरण गरिएको थियो। निःशुल्क अनुदानमा सोलार पाएपछि गाउँको चमक नै बेग्लै भएको सोलार पाउने अर्का स्थानीय काले सार्कीले सुनाए। भन्छन्, 'गाउँका अधिकांश घरधुरी विजुली बत्तीले झलमल छ। के गर्नु पैसा नभएपछि बत्ती जोड्न पनि सकेनौं। तर सोलार बत्ती पाएपछि गाउँमा अहिले पुरै झलमल उज्यालो बनेको छ। आर्थिक हिसाबले विपन्न रहेका एकल महिला, दलित, जनजातीलाई प्राथामिकतामा राखेर सोलार सेट प्रदान गरिएको नविकरणीय उर्जा रेरा कार्यक्रमका भोजपुर प्रमुख राजेश विष्टले बताए। उनले आगामी दिनमा समेत गाउँपालिकाका अन्य ४ सय बढी घरधुरीबाट सोलारको माग भएको बताए।तत्कालै विद्युत विस्तार गर्न नसकिएका ती वडाका आर्थिक अवस्था कमजोर भएका परिवारलाई सोलार वितरण गरिएको गाउँपालिकाका अध्यक्ष प्रेमकुमार राईले बताए। उनले आगामीआर्थिक वर्ष ०७६७७ मा यसलाई थप विस्तार गरेर लैजाने बताए।विपन्न परिवारमा सोलार सेट वितरणले महिलाको स्वास्थ्यमा पनि सकारात्मक प्रभाव पर्ने गाउँपालिका उर्जा उपसमितिका प्रमुख तिर्थ राईले बताइन्। अँध्यारो, धिपधिपे कुपी बत्तीको उज्यालोमा घरयासी काम गर्दा विशेषगरी गृहणी महिलालाई विभिन्न संक्रमण हुने जोखिम हुँदा सोलार सेट जडानपछि काम गर्न र स्वास्थ्यमा पनि राम्रो असर पुग्ने राईले सुनाइन्। हाल ५५ किलो वाटको स्थानीय कावा खोला लघु जलविधुत्तबाट निकालिएको बिजुलीले गाउँपालिकाका झण्डै ४ सय ७० घरधुरीलाई वितरण गरिएको छ।"
तापक्रम ४३ डिग्री पुगेपछि विद्यालय बन्द,धनगढी : धनगढी आसपासका क्षेत्रमा अत्याधिक गर्मी बढेपछि विद्यालय बन्द हुन थालेका छन्। धनगढीको तापक्रम ४० देखि ४३ डिग्री सेल्सियससम्म पुगेको छ। तापक्रम बढ्दै जाँदा जनजीवन प्रभावित भएको छ। गर्मीले बालकालिका बाहिर जान नसक्ने स्थिति भएपछि धनगढी उपमहानगरपालिका सम्पूर्ण विद्यालय एक साताका लागि बन्द गरिएको छ। धनगढी उपमहानगरपालिका शिक्षा शाखाले एक सूचना प्रकाशित गरी जेठ २० गतेदेखि २६ गतेसम्म उपमहानगर अन्तर्गत रहेका सम्पूर्ण सामुदायिक तथा संस्थागत विद्यालयहरु बन्द गरिएको जनाएको हो। अहिले बन्द रहेका दिनलाई पछि अन्य विदामा कट्टा गरिने समेत जनाइएको छ। (यसअघि समाार शीर्षकमा भूलबस ३४ भएकोले सच्याइएको)
सप्तरीमा हावाहुरीले २० घरमा क्षति,"राजविराज : सप्तरीको डाकनेश्वरी नगरपालिका, राजगढ र बलान बिहुल गाउँपालिकामा गएराति आएको हावाहुरीले २० जनाको घर र कुखरा फर्ममा क्षति पुर्याएको छ। हावाहुरीले घर र कुखुरा फर्मको छाना उडाउँदा १० लाख १७ हजार रुपैयाँ बराबरको क्षति भएको सप्तरी प्रहरीले जनाएको छ। बलान बिहुल गाउँपालिका ३ स्थित राजनप्रसाद साह र रामकुमार साहको कुखुरा फर्मको जस्ताको छानो उडाउँदा राजनको दुई सय र रामकुमारको १५० वटा कुखुराका चल्ला मरेको एसपी मनोज यादवले बताए। यस्तै बलान बिहुल ३ दुधैलास्थित मन्दिरको छानो समेत हावाले उडाएको छ। बलान बिहुल गाउँपालिका १ झुटकीका रामखेलावन यादव, बलराम यादव, वडा नम्बर ३ का सुतिहार शर्मा, श्यामसुन्दर शर्मा, नन्द झा, अशोक मण्डल, शिवन मण्डल र इन्द्रदेव मण्डलको घरको जस्ता र एलबेस्टरको छानो उडाएर क्षति पुर्याएको छ। एसपी यादवका अनुसार हावाहुरीले डाकनेश्वरी नगरापालिका ५ का राजवंशी सदा, मो ईद्रिस मिया, वडा नम्बर ६ का अजय पण्डित र शत्रुघ्न मण्डल तथा राजगढ गाउँपालिका २ का उमेशकुमार यादव, वीरेन्द्र यादव, बलराम यादव र घुरन यादवको घरको छानो उडाएर क्षति पुर्याएको छ।"
भारतमा रेलले किचेर दुई नेपालीको मृत्यु,झापा : झापाको काँकडभिटाका एउटै परिवारका दुई जनाको भारतमा रेलले किचेर मृत्यु भएको छ। शनिबार बिहान ११ बजे भारतको बाघपुल नजिक उनीहरुलाई रेलले किचेको हाे । आफन्त भेट्न टिष्टा पुगेका झापा मेचीनगर नगरपालिका ७ का ३३ वर्षीय इन्द्र श्रेष्ठ र उनका छोरा ११ वर्षीय रोहन श्रेष्ठको मृत्यु भएको हो। घटनामा इन्द्रकी श्रीमती डम्बरी श्रेष्ठ घाइते भएकी छन्। उनलाई विराटनगरस्थित नोवेल अस्पतालमा राखिएको मृतक इन्द्रका दाजु खेमराज श्रेष्ठले बताए। खेमराजका अनुसार जेठा छोरा १३ वर्षीय रोशुसहित चारजना बुधबार काँकरभिट्टा घरबाट निस्केका थिए। शनिबार बिहान खाना खाएर रेलको लिक नजिकैको रुखको फेदमा शीतल खोज्दै गएका इन्द्रलाई तीव्रगतिमा आएको रेलले किचेको थियो। इन्द्रलाई रेलले किचेपछि जोगाउन गएकी आमाको पछिपछि गएका रोहनलाई समेत रेलले किचेको हो। मृतकहरुको भारतको सिलीगुढीस्थित एक मेडिकल कलेजमा पोस्टमार्टम भएको छ। पोस्टमार्टमपछि भारतीय प्रहरीले आइतबार नै कानुनी प्रक्रिया पूरा गरी शव आफन्तलाई बुझाइएको मृतकका दाजु खेमराजले बताए।
१५ वर्षीया किशोरी हत्याका मुख्य आरोपी पक्राउ,"फिदिम : पाँचथरको हिलिहाङ गाउँपालिका ४ कात्तिकेकी १५ वर्षीया किशोरी सीतल योङ्हाङको हत्यामा संलग्न मुख्य आरोपीलाई प्रहरीले पक्राउ गरेको छ। हत्यामा संलग्न पाँचथरकै फाल्गुनन्द गाउँपालिका२ पात्लेभञ्ज्याङका पदम तामाङलाई आइतबर दिउँसो झापाको दमकबाट प्रहरीले पक्राउ गरेको हो। 'किशोरीको हत्याका मुख्य आरोपीलाई पक्राउ गरिएको छ,' पाँचथरका प्रहरी नायब उपरीक्षक नरेन्द्र कुँवरले भने, 'थप सोधपुछ गर्न बाँकी छ।' हत्या भएको २० दिनपछि प्रहरीले तामाङलाई पक्राउ गरेको हो। किशोरीको हत्या गर्न तामाङलाई सहयोग गर्ने अर्का एक युवकलाई प्रहरीले यसअघि नै पक्राउ गरिसकेको छ। पात्लेभञ्ज्याङकै भगिरथ बाँस्तोलालाई हत्या भएको भोलिपल्ट फिदिमबाट प्रहरीले पक्राउ गरेको थियो। हिलिहाङ गाउँपालिकाको सिद्ध मावि पञ्चमीमा कक्षा १० मा अध्ययनरत सीतलको वैशाख २९ गते बेलुका विद्यालय छुट्टी पछि हत्या भएको थियो। धारिलो हतियारले घाँटी रेटेर सीतलको हत्या भएको थियो। तामाङलाई हत्या गर्न सहयोग गर्ने बाँस्तोलालाई पक्राउ गरेपछि आफूहरुले नै सीतलको हत्या गरेको स्वीकार गरेका थिए। प्रहरीका अनुसार प्रेम सम्बन्धमा खटपट भएपछि पूर्व प्रेमी तामाङले सीतलको घाँटी रेटेर हत्या गरेको हो। पक्राउ परेका बास्तोलाको बयानका आधारमा पूर्व प्रेमी तामाङकै योजनामा सीतलको हत्या भएको खुल्नमा आएको हो। प्रहरीसँगको बयानमा बाँस्तोलाले सीतलको पूर्व प्रेमी पदम तामाङसँग मिलेर आफूहरुले नै हत्या गरेको स्वीकारेका थिए। हत्याका मुख्य आरोपित फरार भएपछि प्रहरीले खोजि कार्यलाई तीव्रता दिएको थियो।"
सरकारी कार्यालयकै नक्सा छैन,"जनकपुरधाम : जनकपुरधाम उपमहानगरपालिकाका सरकारी कार्यालय र संघसंस्थाका भवन नक्साबिनै बनेका छन्। गुठीको जग्गामा निर्माण गरिएका अधिकांश सरकारी कार्यालयले उपमहानगरपालिकाबाट नक्सा पास नै नगराई संरचना निर्माण गरेका छन्। भवन संहिताको पालना गर्न यहाँका सरकारी कार्यालयले चासो देखाएका छैनन्। उल्टै उपमहानगरपालिकाले नक्सा पास गराउन पटकपटक गरेको अनुरोधलाई पनि बेवास्ता गरिएको छ। जनकपुरधाम उपमहानगरपालिका४ स्थित सुविधा सम्पन्न तीन तले जिल्ला अदालत धनुषाको भवन पनि नक्सा पास नगरी बनाइएको छ। जनकपुरधाम उपमहानगरपालिकासँग अनुमति नै नलिई निर्माण गरिएको जिल्ला अदालतको भवनको शिलान्यास ०६२ साल असार ४ गते तत्कालीन प्रधानन्यायाधीश हरिप्रसाद शर्माले गरेका थिए। यसको उद्घाटन ०६५ साल असार ३० गते पूर्वप्रधानन्यायाधीश केदारप्रसाद गिरीले गरे। गुठीको नाममा जग्गा रहे पनि अहिलेसम्म एक रुपैयाँ बहाल नतिरेको अदालतले नक्सा पास गराउन पनि आवश्यकता ठानेन। उच्च अदालत, नेपाल बार एसोसिएसन, सरकारी वकिलको कार्यालय, जिल्ला प्रशासन कार्यालय, जिल्ला प्रहरी कार्यालय, मालपोत कार्यालय, नापी कार्यालयलगायत नगर क्षेत्रका ८२ वटा सरकारी कार्यालय र संघसंस्थाले नक्सा पास नै नगराई भवन निर्माण गरेका छन्। सरकारी कार्यालयलाई नक्सा पास सम्बन्धमा उपमहानगरपालिकाले पटकपटक ताकेदा गरे पनि चासो नदिएको उपमहानगरपालिका कार्यालय नक्सा फाँट प्रमुख मोमन्सुर राइन बताउँछन्। कार्यालयलाई नक्सा पास गराउन पहिले पनि पत्राचार गरिएको थियो र संघीय संरचनामा आएपछि मेयरको पहलमा गत वर्ष पनि पत्राचार गर्यौं, राइनले भने, तर नक्सा पास गराउन कुनै कार्यालयले मतलब राखेको छैन। संघीय मामिला मन्त्रालयको विपद जोखिम व्यवस्थापन तथा नगरपालिका योजना शाखाकोे पत्राचारअनुसार जनकपुरधाम उपमहानगरपालिकाले २०७१ साल असार २३ गते सबै कार्यालयलाई नक्सा पास सम्बन्धमा पत्राचार गरिएको थियो। तर, अहिलेसम्म जिल्ला कृषि ज्ञान केन्द्रबाहेक कसैले पनि नक्सा पास गराउन तदारुकता नदेखाएको राइनले जानकारी गराएका छन्। सरकारी कार्यालय र संघसंस्थाले उपमहानगरको मापदण्डलाई बेवास्ता गरेपछि कतिपय व्यक्ति विशेषले पनि नक्सा पासै नगराई भवन निर्माण गरेका छन्। जनकपुरधामको वेलाकुटी, गिरनारीकुटी, बिरखकुटीलगायत मठमन्दिरको सार्वजनिक जग्गा कब्जा गरी बनाइएका करिब हजार घरको नक्सा पास गरिएको छैन। गुठीको जग्गा कब्जा गरी बनाइएका यी घरमा जनकपुरधाम उपमहानगरपालिकालगायत सरोकारवाला कार्यालयको मिलेमतोमा बिजुली, पानी, सडकलगायत सुविधा उपलब्ध गराइएको छ। कानुन पालना गर्नेगराउने सरकारी कार्यालयले नै बेवास्ता गरेपछि जनकपुरधाममा व्यक्ति विशेषको पनि मनोबल बढेको हो। धनुषाका प्रमुख जिल्ला अधिकारी प्रदीपराज कणेलले सरकारी कार्यालयले नक्सा पास गराउन छिट्टै पहल सुरु गर्ने बताए। नगर क्षेत्रभित्रका सरकारी कार्यालयले नक्सा पास नगराएको खण्डमा उपमहानगरपालिकाले जुन प्रकारले कदम चाल्नुपथ्र्यो त्यसो गर्न नसकेको कणेलको ठम्याइ छ।"
उपत्यकामा दिउँसो मालवाहक गाडी चलाउन नपाइने,"काठमाडौं : मालवाहक गाडी उपत्यकामा दिउँसो चल्न नपाउने भएका छन्। यातायात व्यवस्था विभागले दिउँसाे मालवाहक गाडी उपत्यकामा चल्न नदिने निर्णय गरेको हो । यो निर्णय असार १ गतेदेखि लागु हुने यातायात व्यवस्था विभागका महानिर्देशक कुमारप्रसाद दाहालले जानकारी दिए । निर्देशक दाहालका अनुसार यो नियम लागु भएपछि बिहान ८ बजेदेखि साँझ ६ बजेसम्म उपत्यकाभित्र मालवाहक गाडी चलाउन पाइने छैन। अत्यावश्यक सामान ढुवानीका लागि भने निश्चित सवारीलाई छुट दिइएको छ । दूध, तरकारी, फलफूल, पानी, कुखुराका चल्ला, पेट्रोलियम पदार्थलगायत ढुवानीमा प्रयोग हुने सवारीको हकमा भने यो नियम लागु हुने छैन ।"
रानी जमरापीडितको गुनासो  मुआब्जा पाएनौं,"काठमाडौं : कैलालीको टीकापुरस्थित रानीजमरा कुलरिया सिँचाइ आयोजना पीडितले मुआब्जा नपाएको गुनासो गरेका छन्। विश्व बैंकको सहयोगमा निर्माणाधीन राष्ट्रिय गौरवको उक्त आयोजनाले धनसिंहपुरका स्थानीय बासिन्दाको सहमतिबेगर जग्गा अधिग्रहण गरेको छ। यतिबेला धनसिंहपुरका १७ परिवार अनुमति बेगर जग्गा अधिग्रहण गरेर मुआब्जा नदिएको भन्दै काठमाडौं आइपुगेका छन्। आयोजनासमक्ष पटकपटक गुनासो गर्दा पनि मुआब्जा नपाएपछि बाध्य भएर राजधानी आउनुपरेको उनीहरूले बताए। उनीहरू मुआब्जा माग्दै विभिन्न मन्त्री र सांसदको निवासमा पुगेका छन्। आफ्ना माग कतैबाट पनि सुनुवाइ नभएपछि उनीहरूले अन्तर्राष्ट्रिय अदालत जाने चेतावनी दिएका छन्। कैलालीको ३८ हजार ३ हेक्टरलाई सिँचाइ गर्ने लक्ष्यका साथ १० वर्षअघि रानीजमरा सिँचाइ आयोजना निर्माण थालिएको हो। १२ अर्ब ६३ करोड लागतमा निर्माण भइरहेको आयोजनाले टाठाबाठालाई मात्रै मुआब्जा दिएको पीडितको आरोप छ। टीकापुर नगरपालिकाले प्रतिकठ्ठा ९ लाख रुपैयाँ तोकेको धनसिंहपुरको जग्गाको मुआब्जा करोडौं हुनेछ। नहर निर्माणमा १५ कठ्ठाका जग्गा अधिग्रहणमा परेका धनसिंहपुर५ का धनसिंह नेपालीले आयोजना सुरु भएको १० वर्ष भइसके पनि आफूले मुआब्जा नपाएको गुनासो गरे। आयोजनाले ऐलानी जग्गालाई पनि मुआब्जा दिएको छ। हाम्रो नम्बरी जग्गामा नहरको तटबन्ध परेको छ। तर हामीले अहिलेसम्म केही पाएका छैनौं, उनले भने। उनले आयोजनाले नहर बनाउँदा बचेको जग्गा पनि आधा एकातिर आधा अर्कोतिर पारिदिएको बताए। जग्गा १० कठ्ठा जग्गा बचेको छ। त्यो पनि आधा नहर वारि र आधा पारि पयो, अब कहाँ खेती गर्ने र के खाने ? नेपालीले भने। हर्कबहादुर टमटाको पनि ८ कठ्ठा जग्गा नहरले खाइदिएको छ। २१ जनाको परिवारलाई जीविका चलाउन मुस्किल परेको उनले बताए। पहुँच नभएका दलित, पछाडि पारिएका, गरिबले मुआब्जा पाउन सकेका छैनन्। न मुआब्जा पायौं। हाम्रो जग्गा त थाहा नै नदिई डोजर लगाइयो, हर्कबहादुरले गुनासो गरे। आयोजना कर्मचारीको अगुवा गर्नेलाई बोलाएर तपाईंको मुआब्जा मिलााइदिन्छौं अरु धेरै हल्ला नगर्नू भनेर प्रलोभन देखाइरहेको पीडित बताउँछन्। जग्गाधनी छोरी निभा शाहले मुआब्जा नदिएमा अन्तर्राष्ट्रिय अदालत जाने तयारी भइरहेको बताइन्। उनको १० कठ्ठा जग्गा आयोजनामा परेको छ।"
मेरो सिटीले डुबायो,"ललितपुर : ०६७ को कुरा। लगनखेलका अमीरनरसिंह अमात्यले सातदोबाटो सडकखण्डमा एउटा गज्जबको विज्ञापन देखे। हात्तीवनमा मेरो सिटी हाउजिङ निर्माण हुँदै थियो। उनी तुरुन्तै गएर दुई बेडरुमको अपार्टमेन्टका लागि ४३ लाख ४९ हजार रुपैयाँ बुझाएर बुक गरे। ३ वर्षमा निर्माण सकिएपछि हस्तान्तरण गर्ने आश्वासन लिएर फर्के। तर उनले ९ वर्ष बितिसक्दा पनि अपार्टमेन्ट पाएका छैनन्। अमात्य शुक्रबार मेरो सिटी हाउजिङको मूलद्वरा अगाडि उभिएर अन्य पीडितसँगै आक्रोशित थिए। मेरो सिटी हाउजिङसँग त्यस बेला गरेको सम्झौतासहित कागजपत्र लिएर उनी त्यहाँ उभिएका थिए। त्यो धुमधाम विज्ञापनले लोभ्यायो, उनले भने, न पैसा फिर्ता आयो न हाउजिङमा बस्न पाइयो। पुल्चोकका बद्री महर्जन पनि अमात्यजस्तै क्रुद्ध थिए। टेलिभिजन क्यामेरासामु अपार्टमेन्ट निर्माताले ठगेको आरोप लगाउँदै थिए। उनलाई पनि विज्ञापनले लोभ्याएर त्यहाँ पुयाएको थियो। घर किन्ने योजनामा रहेका उनी मेरो सिटीको होर्डिङ बोर्डबाट आकर्षित भएर बुक गर्न गएका थिए। ०६७ सालमा। त्यो सम्झना गर्दै भने, निकै झकिझकाउ विज्ञापन थियो, लोभ्याइ हाल्यो। मेरो सिटीको कार्यालयमा सम्पर्क गरेर सुरुमा ५० हजार तिरे। केहीपछि फेरि ६ लाख र ५ लाख गर्दै किस्तामा १२ लाख बुझाए। तर सञ्चालकले विज्ञापनमा उनलाई देखाएको भवन नै बनेन। बारम्बार दबाब दिएपछि हालको भवनको पछिल्तिरको भवनमा एउटा फ्लाट दिने वचन दिए। तर पाएनन्। महर्जनका अनुसार १४ रोपनी ओगटेको हाउजिङमा पैसा लिँदा अगाडि र पछाडि दुवैतिर बाटो देखाएका थिए। तर अहिले भने एउटा मात्र भएको उनले गुनासो गरे। हाउजिङबाट ठगिएकाहरूले मेरो सिटी संयुत आवास समाज बनाएका छन्। समाजका संयोजक छन् कुपण्डोलका दिनेश शर्मा पोखरेल। उनले पनि ०६७ मा अपार्टमेन्टका लागि २२ लाख तिरिसकेका छन्। ०७० मा तयार गरेर दिन्छु भनेको उनले बताए। उनका अनुसार सुरुमा ४० प्रतिशत रकम तिर्ने कुरा थियो। त्यसपछि हरेक महिना किस्ताबन्दीमा ५ वर्ष तिर्ने र ३ वर्षमा घर दिने। बसेको २ वर्षसम्म सम्पूर्ण रकम चुक्ता गर्नुपर्ने। यतिबेला भने बनिनसकेको संरचना जबरजस्ती थमाएर फेरि रकम असुल्न खोजेको आरोप उनको छ। ताल्चा लिएपछि स्क्वायर फिटको ३ रुपैयाँका दरले रकम तिर्र्नुपर्नेछ। बिजुली, पानी, इन्स्योरेन्सको नाममा ठग्न खोज्यो। सहमतिमा भएजस्तो केही भएन, उनले भने। उनका अनुसार सञ्चालकले त्यहाँ २ सय ८० अपार्टमेन्ट रहेको जानकारी दिएका थिए। त्यसमध्ये २ सय ४० परिवारसँग पैसा लिइसकेको छ। कतिपयले शत्प्रतिशत पैसा बुझाइसकेका छन्, उनले जानकारी दिए। हाउजिङले सुरक्षा व्यवस्थापन नगरेको, सीसीक्यामेरा लगायत अन्य संरचना पनि बनाउनुपर्ने माग पीडितको छ। गत साता मेरो सिटीमा कार्यरत एक महिलालार्ई बाहिरबाट आएकी महिलाले छुरा प्रहार गरेकी थिइन्। सुरक्षाका मध्यनजर गर्दै बस्नलायक भएपछि रकम दिने र साँचो लिने भनाइ उनीहरूको छ। हात्तीवनस्थित मेरो सिटी हाउजिङले सबै निर्माण सकेर शुक्रबार साँचो हस्तान्तरण गर्ने भनेको थियो। तर मुख्य प्रवेशद्वारमै ताल्चा मारिएको छ। भित्र भने प्रहरी तैनाथ थिए। आक्रोशित पीडितले हाउजिङका डाइरेक्टर गणेश अग्रवाललाई जनसमक्ष ल्याउन माग गरे। गणेशले ९ वर्ष पहिला अपार्टमेन्ट हस्तान्तरण गर्ने वचन दिएका थिए।"
गोरखा तमु समाजको अध्यक्षमा गुरुङ,"गोरखा : उत्तरी गोरखा तमु समाजको तेस्रो अधिवेशनले इमानसिङ गुरुङको अध्यक्षतामा ४१ सदस्यीय नयाँ कार्यसमिति चयन गरेको छ। शनिबार राति अबेर सम्पन्न अधिवेशनले प्रथम उपाध्यक्षमा रामबहादुर गुरुङ सुके (सिङ्ला), द्वितीय उपाध्यक्ष गोपाल गुरुङ(लापु), तृतीय उपाध्यक्षमा लालबहादुर गुरुङ(बारपाक) लाई सर्वसम्मत चयन गरेको छ। त्यस्तै, महासचिवमा सूर्यबहादुर गुरुङ (लापु), सचिवमा हरिमान गुरुङ (स्वाँरा), संगठन सचिवमा राज गुरुङ(लाप्राक), प्रचार प्रसार सचिवमा आइतराम गुरुङ (भीरकुना), कार्यालय सचिवमा राकेश गुरुङ(लापु), कोषाध्यक्ष कृष्णबहादुर गुरुङ(माछाखोला) र सहकोषाध्यक्ष मा श्रीमाया गुरुङ(लाप्राक) लाई चयन गरेको संगठनसचिव राज गुरुङले जानकारी दिए । उत्तरी गोरखा तमु समाजका अध्यक्ष इमानसिं गुरुङको अध्यक्षतामा भएको उद्घाटन कार्यक्रममा गोरखाको उत्तरी भेगको कला संस्कृति झल्कने घ्याब्री नाच, पच्यू नाच, स्यार्का नाच, प्राकृतिक बोन लामा नाच लगायतका सांस्कृतिक कार्यक्रम प्रस्तुत गरिएको थियो। गुरुङहरुको बाक्लो बस्ती रहेको सदरमुकामको सतिपिपलबाट सांस्कृतिक झाँकी सहितको र्याली निकालिएको थियो। आफ्नो संस्कृति अन्य समुदायलाई पनि चिनाउने उदेश्यले सदरमुकाममा तेस्रो अधिवेशन गरेको समाजले जनाएको छ।"
बजेटमाथिको सैद्धान्तिक छलफल सुरु (लाइभ ),काठमाडौं : आर्थिक वर्ष २०७६०७७ को बजेटमाथि आइतबारदेखि संसदमा छलफल सुरु भएको छ। यहि जेठ १५ गते अर्थमन्त्री डा युवराज खतिवडाले आर्थिक वर्ष २०७६०७७ को बजेट संघीय संसदमा पेश गरेका थिए। अर्थमन्त्री युवराज खतिवडाले आइतबार आर्थिक वर्ष २०७६०७७ को राजश्व र व्ययको वार्षिक अनुमानमाथि सामान्य छलफल प्रारम्भ गरियोस् भन्ने प्रस्ताव संसदमा पेश गर्ने संसद सचिवालयले जनाएको छ।छलफल तीन दिनसम्म चल्नेछ। सांसदले बजेटमाथि उठाएका प्रश्नको जवाफ अर्थमन्त्रीले दिनेछन्।आज बस्ने संसदीय बैठकमा बजेटमाथिको सैद्धान्तिक छलफल सुरु हुनेछ।छलफलमा सत्ता पक्ष र प्रतिपक्षका सांसद सहभागी हुनेछन्। बजेटको आकार १५ खर्ब ३२ अर्ब ९६ करोड ७१ लाखको छ।
काफलवाली सम्मानित,"सन्धिखर्क : कार्यक्रम थियो तुसारेपानी लिफ्टिङ खानेपानी आयोजनाको उद्घाटन । त्यसमा एक फरक घोषणा गरियो काफलवालीलाई सम्मान । काफलवाली अर्थात गीता खत्री । अर्घाखाँचीको सन्धिखर्कस्थित पाणिनि क्याम्पसमा नातक तेस्रो वर्ष पढ्छिन् २२ वर्षीय गीता । उनले काफल बेचेरै यस वर्ष ७५ हजार रुपैयाँ हात पारिन् । सन्धिखर्कगोरुसिंगे सडकको नरपानीबाट घुम्तीसम्मको क्षेत्रमा उनले गाडीका यात्रुलाई काफल बेचेकी थिइन् । उनी अर्घाखाँचीकै सन्धिखर्क६ नरपानी उपल्लो जगातकी हुन् । घरको आर्थिक अवस्था कमजोर रहेको बताउँदै उनले भनिन्, पढ्का लागि पैसो जुटाउन काफल बेचेकी हुँ । केही काम गरौं न भने पाइँदैन । त्यसैले जंगलमा गएर काफल टिपेर बेचें । कमाइ पनि राम्रै भयो । अब मलाई यस वर्ष पढाइ खर्चको चिन्ता छैन । नरपानीका धेरै महिला जंगलको काफल टिपेर बेच्छन् । गाउँका भाउजू र आमाहरूले जंगलमा गएर काफल टिपेर बाटोमा बेच्ने गरेको देखेपछि आफू उत्साहित भएको उनले बताइन् । उनले भनिन्, पहिलापहिला त लाज पनि लाग्थ्यो । लाज मानेर के गरुँ ? पैसो र पढाइ सम्झन्थें । पछि बानी पयो । अहिले खुसी छु । उनले कमाएको पैसो देखेर गाउँका सबै खुसी छन् । सन्धिखर्क६ का वडाध्यक्ष कृष्णबहादुर आचार्य भन्छन्, गीता बहिनीले काफल बेचेको देखेको थिएँ । पछि त ७५ हजार रुपैयाँ कमाएको थाहा पाएँ । गीतालाई शनिबार उपल्लो जगातमा भएको कार्यक्रममा सम्मान गरिएको छ । काफलवालीलाई सन्धिखर्क नगरपालिकाका नगर प्रमुख कमलप्रसाद भुसालले सम्मान गरेका थिए । उनले युवा पुस्ता मिहनती भएमा समाज परिवर्तनमा ढिलाइ नहुने बताए ।"
"अझैं केही दिन साँझपख वर्षा हुने, तराईमा सुख्खा कायमै","काठमाडौं : मुलुकभरको मौसममा आंशिकदेखि सामान्य बदली रही अझैं केही पहाडी र पूर्वी तराईमा मेघगर्जन र हावाहुरीसहित वर्षाको सम्भावना देखिएको छ। बङ्गालको खाडीबाट नेपालको पूर्वी क्षेत्र हुँदै प्रवेश गरेको जलवाष्पयुक्त हावाका कारण केही दिनदेखि साँझपख वर्षा हुँदै आएको र त्यो केही दिन अझै कायम रहने मौसम पूर्वानुमान महाशाखाले जनाएको छ। 'तीनचार दिनसम्म अझै प्रायः अपराह्नपछि मेघगर्जनसहित वर्षा हुने देखिन्छ। दिउँसो घाम लागे पनि साँझपख मौसममा बदली भई पश्चिम तराईबाहेकका स्थानमा वर्षा हुने सम्भावना छ,' महाशाखाका मौसमविद् मीनकुमार अर्यालले भने। जलवाष्पयुक्त हावाको वायुमण्डलको माथिल्लो सतहसम्म प्रभाव कायम रह्यो भने मनसुन हुन्छ तर त्यो प्रणाली हाल सुरु भइसकेको छैन। अहिले वायुमण्डलको तल्लो सतह (एकडेढ किलोमिटरसम्म) मात्र उक्त वायुको प्रभाव रहेको मौसमविद् अर्यालले जानकारी दिए। सामान्यतया नेपालमा मनसुन सुरु हुने समय जुन १० हो। तर यस वर्ष झण्डै एक साता ढिला हुने देखिएको महाशाखाको अनुमान छ। नेपालमा मनसुन प्रवेश हुने भारतको केरलामा अहिलेसम्म मनसुन सुरु भएको छैन। पश्चिम तराईमा केही दिन अझै सुक्खा नेपालको पश्चिम तराईमा भने यस मौसम प्रणालीको प्रभाव छैन। बङ्गालको खाडीबाट पनि टाढा रहेको र पश्चिमी वायुको प्रभाव तराईमा सधैं नपर्ने भएकाले नेपालगञ्जदेखि पश्चिमको तराईमा भने अझै केही दिन सुक्खा रहने मौसमविद् अर्यालले जानकारी दिए। पश्चिमी वायुको मौसम प्रणाली धेरै भयो भने मात्र पश्चिम तराईमा प्रभाव पर्ने हो, पश्चिमी वायुको प्रभाव सामान्यतया पश्चिम भेगका पहाडी र हिमाली क्षेत्रमा बढी पर्छ। 'पश्चिम तराईमा तत्काल वर्षा नभए पनि बादल देखिएर तीनचार डिग्री सेल्सियस तापक्रम घट्ने अनुमान छ,' उनले भने। पश्चिमी तराईमा हाल पूर्वको तुलनामा पाँचछ डिग्री सेल्सियस तापक्रम बढी छ। नेपालमा पश्चिमी वायु भूमध्यसागरबाट उत्तरपश्चिम हुँदै प्रवेश गर्छ। महाशाखाको पछिल्लो २४ घण्टाको विवरणअनुसार पोखरामा सबैभन्दा बढी ३५ मिलिमिटर वर्षा भएको छ।रासस"
रासायनिक मल नपाएपछि रित्तो बोरा लिएर सडकमा उत्रिए किसान (भिडियो),"धादिङ : रासायनिक मल(युरिया) नपाएपछि आक्रोशित किसानहरुले रित्तो बोरा लिएर धादिङको जिल्ला प्रशासन कार्यलय घेराउ गरेका छन्। दिनहुँ सदरमुकाम धाउँदा पनि मल नपाएपछि किसानहरु आक्रोशित बनेका हुन्। नीलकण्ठ नगरपालिका आसपासका क्षेत्रमा नीलकण्ठ सहकारी संस्थाले किसानहरुलाई मल बिक्रि गर्दै आइरहे पनि आवश्यक परेको बेलामा उपलब्ध गराउन नसकेपछि किसानहरु आन्दोलित बनेका छन्। शुक्रबार र शनिबार धादिङ आसापासका क्षेत्रहरुमा पानी परेको र लगत्तै मल हालेर बालीनाली गोड्दा राम्रो उब्जनी हुने भएकाले नीलकण्ठ सहकारीमा विहानैदेखि ६ सय भन्दा बढी कृषकहरु मलको लागि लाइन लागेका थिए। तर, सहकारीमा जम्मा २ सय बोरा मात्रै मल आएकाले सवैलाइ बाढ्न नसक्ने बताएपछि किसानहरु आक्रोशित बनेका थिए। नीलकण्ठ नगरपालिका४ की सानुमाया दुवाडीले भनिन्,आज मल बाँड्छ भनेर विहान ७ बजेदेखि लाइनमा बसेँ, आफु यता आएपछि बच्चाहरु स्कुल जान पाएका छैनन्। धेरै दिन धाउदा आज बाँड्छ भनेको थियो मान्छे धेरै भएर आज पनि मल पाइएन। खेतबारीमा लगाइएको मकै र धान गोड्नको लागि राम्रो मौसम भएकाले युरिया मल खोज्दै नीलकण्ठ नगरपालिका आसपासका किसानहरु सदरमुकाम आएका थिए। हरेक वर्ष र हरेक सिजनमा किसानलाई मल आवश्यक पर्ने बेलामा सधैं हाहाकार हुने गरेको छ। १ बोरा मल खरिद गर्नको लागि घण्टौको लाइन र सास्ती खेप्नुपर्दा किसानहरु हैरान बनेका छन्। भिडियाे हेर्नुस् : नीलकण्ठ नगरपालिका८ का किसान शिव प्रसाद लंसालले आक्रोशित हुँदै भने,किसानलाई कुन बेलामा मल चाहिन्छ भन्ने कुरो कुर्चिमा बस्नेहरुलाई थाहा पाउनुपर्दैन? पैसा तिरेर किन्छु भन्दा पनि यत्रो लडाँइ गर्न पर्ने? सहकारीमा जम्मा २ सय बोरामात्रै मल भएपनि किसानहरु ६ सय भन्दा बढी लाइनमा बसेपछि वितरण गर्न नसकिएको नीकलण्ठ सहकारीका व्यवस्थापक हरि रिजालले बताए। सहकारीले मल नबाड्ने भनेपछि आक्रोशित बनेका कृषकहरु नाराबाजी गर्दै जिल्ला प्रशासन कार्यलय घेराउ गर्न पुगेका थिए। किसानहरुले रित्तो बोरा मलले भर, कृषि मन्त्री राजीनामा देउ, किसानको समस्या समाधान गर, भन्ने जस्ता नारा लगाएका थिए। सहकारी संस्थाका पदाधिकारी र प्रमुख जिल्ला अधिकारीबीच छलफल भएपछि साल्ट ट्रेडिङलाई जिल्लामा मल पठाइदिन प्रमुख जिल्ला अधिकारी भागिरथ पाण्डेले अनुरोध गरेका थिए। किसानहरुले बिच बजारमा सडक अवरुद्ध गर्ने प्रयास समेत गरेका थिए।"
क्यान्सर पीडित पूजालाई दारी ग्याङको आर्थिक सहयोग,गोरखा : गोरखाका युवाले गठन गरेको दारी ग्याङले रक्त क्यान्सरबाट पीडित २४ वर्षीया पूजा थापाका लागि आर्थिक सहयोग संकलन अभियान सुरु गरेको छ। सहिद लखन गाउँपालिका १ साबिक बक्राङ गाविसको दिप्लिङ निवासी थापाको रक्त क्यान्सरका लागि उपचार खर्च संकलन अभियान सुरु गरेको दारी ग्याङका सुमन कार्कीले जानकारी दिए। दारी ग्याङले पहिलो चरणमा संकलित ७६ हजार एकसय ११ रुपैयाँ शनिबार थापालाई प्रदान गरिएको छ। उनले उपचार गराइरहेको काठमाडौंको सिभिल सर्भिस अस्पतालमा पुगेर रकम हस्तान्तरणा गरिएको हो। सहयोग रकममध्ये ४० हजार रुपैयाँ गोरखा घर भइ हाल अष्ट्रेलियामा अध्ययनरत सन्दीप लम्सालले सामाजिक सञ्चालमार्फत संकलन गरेर पठाएका हुन्। बाँकी रकम दारी ग्याङ गोरखाले नै संकलन गरेको कार्कीले बताए। थापाको उपचारमा अहिलेसम्म १७ लाख रुपैयाँ खर्च भइसकेको छ भने अझै २० लाख रुपैयाँ खर्च हुने अस्पतालले जनाएको छ।
अतिक्रमित जग्गा खोज्दै वन कार्यालय,"परासी : नवलपरासीका वन कार्यालयले अतिक्रमित वन क्षेत्रको विवरण खोज्न थालेका छन्। नवलपरासी दुई जिल्लामा विभाजन भएपछि कार्यालयले अतिक्रमित क्षेत्रको विवरण खोज्न थालेका हुन्। अहिले दुवै जिल्लासँग साविककै जिल्लाको तथ्यांक छ। उक्त तथ्यांक पाँच वर्ष पुरानो हो। हरेक वर्ष वन क्षेत्र अतिक्रमण बढेको छ। तर, कार्यालयसँग भने पुरानै तथ्यांक छ। सबडिभिजन कार्यालयमार्फत अतिक्रमित क्षेत्रको तथ्यांक संकलन गर्न लागिएको डिभिजन वन कार्यालय पश्चिम नवलपरासीका सहायक वन अधिकृत मुसाफिर भगतले जानकारी दिए। पश्चिम जिल्लामा चार वटा सब डिभिजन कार्यालय छन्। सुनवल, बर्दघाट अमरौट र प्रतापपुरमा रहेका कार्यालयलाई जीपीएस प्वाइन्टबाट अतिक्रमित क्षेत्रको डाटा संकलन गर्न लगाइएको भगतले बताए। ०७१ सालको तथ्यांकअनुसार दुवै जिल्लाको कुल वन क्षेत्र १ लाख २२ हजार ३ सय ६५ हेक्टर छ। पुरानो तथ्यांकअनुसार पश्चिम जिल्लामा कुल वन क्षेत्र २२ हजार हेक्टर छ। १ लाख ३ सय ६५ हेक्टर वन क्षेत्र पूर्वी जिल्लामा छ। कुल वन क्षेत्रमध्ये ११ हजार ६ सय ७ हेक्टर राष्ट्रिय निकुञ्जअन्तर्गत पर्छ। दुवै जिल्लामा गरी कुल ४ हजार ९ सय १७ हेक्टर अतिक्रमण भएको छ। सबैभन्दा बढी पूर्वीजिल्लामा अतिक्रमण भएको छ। पुरानो तथ्यांकअनुसार पश्चिम जिल्लामा ७ सय ५६ हेक्टर वन क्षेत्र अतिक्रमण भएको छ। पूर्वीजिल्लामा ४ हजार १ सय ६१ हेक्टर वन अतिक्रमण भएको छ। जीपीएसमार्फत राष्ट्रिय वन तथा सामुदायिक वन क्षेत्रमा भएको अतिक्रमणको तथ्यांक संकलन भइरहेको छ। असार मसान्तभित्र विवरण आएपछि पछिल्लो पटक भएको अतिक्रमण क्षेत्रको वास्तविक तथ्यांक आउने डिभिजन वन कार्यालयले जनाएको छ। सबैभन्दा बढी राजमार्ग छेउमा अतिक्रमण हुने गरेको छ। पश्चिम जिल्लामा सुनवल र अमरौटमा सबैभन्दा बढी अतिक्रमण भएको छ। त्यसैगरी, पूर्वीजिल्लामा सर्दी र दुम्किवास क्षेत्रमा सबैभन्दा बढी वन क्षेत्र अतिक्रमण भएको वन कार्यालयको तथ्यांकमा उल्लेख छ। अतिक्रमणको प्रकृति संस्थागत बढी छ। मठ, मन्दिर, चर्च, गुम्बालगायत धार्मिक संस्था, खेलमैदान, खानेपानी टंकी निर्माण, विद्यालय र खेतीपाती, हाट बजार व्यवस्थापनका नाउँमा अतिक्रण भएका छन्। केही स्थानमा वन क्षेत्र अतिक्रमण गरेर घना बस्ती नै बसालिएको छ। कतिपयले टहरा र पक्की घरसमेत निर्माण गरेर वन अतिक्रमण गरेको वन कार्यालयले जनाएको छ। वन अतिक्रमण गरेर संरचना निर्माण गर्नेमा जनप्रतिनिधिसमेत छन्। अतिक्रमित संरचना हटाइयो पश्चिम नवलपरासीको दाउन्ने क्षेत्रको बतासे डाँडामा वन क्षेत्र अतिक्रमण गरेर बनाएका संरचनालाई डिभिजन वन कार्यालयले हटाएको छ। उक्त क्षेत्रमा चार वटा पक्की टहरा निर्माण गरिएको छ। पाँच वर्षदेखि वन क्षेत्रमा टहरा बनाएर बसेकालाई वन कार्यालयका कर्मचारी, सशस्त्र प्रहरी र नेपाल प्रहरीको संयुक्त टोलीले हटाएको डिभिजन वन कार्यालय परासीका सहायक वन अधिकृत मुसाफिर भगतले जानकारी दिए। पक्की टहरालाई सुरक्षित बनाउन तारबार गरिरहेको अवस्थामा पुगेको टोलीले संरचना भत्काएको हो। टोलीले टहरो निर्माणमा प्रयोग भएका जस्तापाता, सोलार कुर्सीलगायत सामग्री बरामद गरेर बडेरा क्याम्पमा राखेको वन कार्यालयले जनाएको छ।"
सेनामा निराशा,"काठमाडौं : नेपाली सेनामा आत्महत्याको क्रम बढ्न थालेपछि सैन्य मुख्यालय चिन्तित बनेको छ। जंगीअड्डाले कारण पहिचान गरी आत्महत्या निर्मूल पार्न आन्तरिक छलफल र अध्ययन अघि बढाएको छ। पछिल्लो अध्ययनमा सेनाले पाउने न्यून अवसर, समकक्षीको प्रगति, बढुवा प्रणाली, सञ्जालमार्फत गलत सम्पर्क, परिवारसँगको बिछोड, मनोरञ्जन केन्द्रको अभाव, फरकविशिष्ट सेवाका रूपमा गौरव गर्ने क्षेत्र बनाउन नसक्नु र केही भेदभावजस्ता कमजोरी औंल्याइएको छ। निकै सुविधा दिइएको अमेरिका, बेलायत र छिमेकी भारतमा पनि यस्तो अवस्था छ। तर, त्यहाँ ठुल्ठूला लडाइँमै होमिन पर्ने भएकाले यस्तो अवस्था आए पनि नेपालमा सेनाले जोखिमपूर्ण काम गर्नुपरेको छैन। शान्ति सेनामा गएबाहेक मुलुकभित्र भने खासै खतरा सेनालाई देखिँदैन। तर पनि सेनामा त्यस्तो अवस्था आउन थालेपछि यसको भित्री अध्ययन गरेको हो। अध्ययनले देखाएको अवस्थाले सेनाको नेतृत्व चिन्तित छ। छिमेकी र विकसित मुलुककोे दाँजोमा चिन्ताजनक स्थिति नभए पनि अहिले बढ्दै गएकाले सरकारसमक्ष सेनाले अध्ययन बुझाएको रक्षा उच्चस्रोतले बतायो। ०४८ यता एक सय १९ सैनिकले आत्महत्या गरेकामा पछिल्लो समय बढ्न थालेपछि सेनामा चिन्ता बढेको हो। अमेरिकामा गत वर्ष ३ सय २१ सैनिकले र बेलायतमा ७० जनाले आत्महत्या गरेको तथ्यांक छ। छिमेकी भारतमा गत वर्ष १ सय ३ ले आत्महत्या गरेको खुलेको छ। उनीहरूमध्ये अधिकांश कम्ब्याट अर्थात् युद्धमा खटिने नै छन्। एक लाख हाराहारीको सेनामा पनि यो संख्या बढ्दै जानु र बीचमा छाड्नेको संख्यासमेत केलाउँदा यो जटिल समस्या बन्ने देखिएको छ। आत्महत्या शून्यमा झार्ने प्रयास सैनिक नेतृत्वले गर्न पर्ने निष्कर्ष सेनाको छ। आत्महत्या गर्नुको कारण सातवटा छन्। आर्थिक सुरक्षा, प्रगति नठान्ने प्रवृत्ति, पारिवारिकवैवाहिक समस्या, फोन दुरूपयोग, मनोरञ्जन अभाव, आत्मगौरवको पेसा नबन्नु, विशिष्ट सेवाका रूपमा राख्न जोड दिनुपर्ने सुझाव छ। सेनामा युवा अवस्थामै र विवाह हुनुपूर्व नै भर्ना हुने परिपाटी छ। यो उमेरमा आर्थिक सुरक्षा मुख्य प्राथमिकतामा नपर्ने तर उमेर बढ्दै गएपछि त्यसैले आत्मग्लानि भएको पाइएको छ। पारिवारिक जिम्मेवारी थपिएपछि आर्थिक सुरक्षाले पनि पिरोल्ने गरेको छ। आवश्यकता, सामाजिक उत्तरदायित्व तथा बढ्दो मूल्यवृद्धिले जीवन धान्न परेको संकटले पनि समस्या निम्त्याएको छ। बेरोजगार रहँदा काम खोज्ने तर सैनिक भर्तीपछि त्यसलाई नराम्रो ठान्ने समग्र प्रवृत्तिमा सेना पनि चोखो नभएको विषय अध्ययनमा उल्लेख छ। परिवार छोडेर ब्यारेकमा जीवन बिताउँदा पर्ने चिन्ता र परिवर्तनपछि सम्बन्धमा खाडल सिर्जना हुने गर्छ। अधिकांश युनिटमा परिवार आवासको अभाव रहँदा त्यसमा पनि समस्या देखिएको हो। मोबाइल फोनको प्रयोगले सम्पर्क बढाउने तर गलत व्यक्तिलाई सम्पर्क हुने र मनोकांक्षा पूरा गर्ने विषय पनि प्रतिवेदनमा उल्लेख छ। ब्यारेकमा पर्याप्त मात्रामा मनोरञ्जनका साधन उपलब्ध नहुने, बिदा नपाउने, अधिकांश समय तालिम, बन्दोबस्ती तथा अभ्यासमा बित्ने भएकाले दिमागी तन्दुरुस्तीमा कमी देखिने समस्या सेनामा छ। सैनिक पेसा आफैंमा गौरवपूर्ण, त्याग र सेवामा आधारित छ। सन्ततिको शिक्षा, स्वास्थ्य तथा अन्य आवश्यकता राज्यले जिम्मा लिन सेकमा केही हदसम्म नैराश्य घटाउन सहयोग गर्दछ। सैनिक पेसालाई अन्य पेसासरह सुविधा दिएको पाइन्छ। यसले सिपाहीलाई आफू अन्य पेसाको भन्दा फरक नभएको अनुभूति गराएको निष्कर्ष प्रतिवेदनको छ। सेनाले परिवारसहितको आवास बनाउने विषय सोच्न पनि सकेको छैन। कल्याणकारी योजना निर्देशनालयको अभिलेखअनुसार हालसम्म नेपाली सेनामा १ हजार ७ सय ६३ परिवारले मात्र आवास गृह पाएका छन्। यो कुल दरबन्दीको दुई प्रतिशतभन्दा कम हो। सेनालाई निजामती वा अन्य सेवाको सेवासुविधाभन्दा फरक गराउने हो भने यसमा आकर्षण बढ्ने सुझावसहितको उक्त प्रतिवेदन रक्षा मन्त्रालयमा पुगेको छ। आत्महत्यामा यस क्षेत्रकै तेस्रो गृह मन्त्रालयको तथ्यांकअनुसार नेपालमा आर्थिक वर्ष २०७४७५ मा आत्महत्या गर्नेमा ५ हजार ३ सय ४६ व्यक्ति छन्। जुन अघिल्लो वर्षभन्दा ४ प्रतिशत धेरै हो। तथ्यांकअनुसार नेपालमा प्रत्येक दुई घन्टामा एक जनाले आत्महत्या गरिरहेका छन्। नेपालमा प्रतिवर्ष १६ प्रतिशत मृत्युको कारण आत्महत्या हुन्छ। नेपाल सातौं उच्च आत्महत्याको दर रहेको मुलुकमा पर्छ। यो दर दक्षिण एसियाली देशमा श्रीलंकापछिको अवस्था छ। २०७२ को विनाशकारी भूकम्पपछि आत्महत्या गर्नेको संख्या करिब ४१ प्रतिशत वृद्धि भएको तथ्यांकमा उल्लेख छ।"
नारायणगढमुग्लिन सडकखण्डमा पहिरो : सडक एकतर्फी संचालनमा,चितवन: नारायणगढमुग्लिन सडकखण्ड पहिरोका कारण एकतर्फी सञ्चालनमा आएको छ। शनिबार राति आएको वर्षाका कारण दुई ठाउँमा पहिरो जाँदा सडक एकतर्फी सञ्चालनमा आएको हो। जिल्ला प्रहरी कार्यालय चितवनका अनुसार राति १० बजे सो सडकखण्डको जलविरे र पाँचकिलो भन्ने स्थानमा पहिरो गएको थियो। अहिले पहिरो पन्छाउने काम भइरहेको र अझै दुईतीन घण्टा लाग्ने प्रहरीले जनाएको छ। सो सडकखण्ड निर्माणका क्रममा अघिल्लो वर्ष पनि पहिरोका कारण यात्रुले सास्ती बेहोर्नुपरेको थियो।रासस
