शीर्षक,विवरण
"राष्ट्रियसभामा १९ को बिदाई, नयाँको सपथ आज","काठमाडौं : राष्ट्रियसभाले दुई वर्षे कार्यकाल समाप्त भएका १९ जना सांसदको मंगलबार बिदाई गरेको छ। सत्तासीन नेकपाका ८, कांग्रेसका ७, राजपाका २, समाजवादीका १ र एक जना राष्ट्रपतिबाट मनोनित (अर्थमन्त्री युवराज खतिवडा) को कार्यकाल मंगलबार सकिएको हो। ५९ सदस्यीय राष्ट्रियसभामा प्रत्येक दुई वर्षमा एक तिहाई सांसदको कार्यकाल समाप्त हुने गरी गोला हालिएको थियो। राष्ट्रियसभाले मंगलबारको बैठकमा कार्यकाल समाप्त हुन लागेका सबै सांसदलाई अनुभव साट्न बोल्ने समय दिएको थियो। राष्ट्रियसभामा विपक्षी दलका नेता सुरेन्द्र पाण्डेले दुई वर्षे कार्यकालमा आफूले विपक्षी दलको नेता भएको महसुस कहिल्यै नगरेको अनुभव सुनाए। प्रतिनिधिसभामा विपक्षी कांग्रेसले अवरोध गर्ने गरे पनि राष्ट्रियसभाका अधिकांश बैठकले अवरोधको सामना गर्नु परेन। आफ्नो अनुभव नराखेका खतिवडाले मन्त्रीमा रूपमा पुनः निरन्तरता पाउने सम्भावना छ। तर राष्ट्रिय सभामा खतिवडा वा वामदेव गौतममध्ये कसलाई पठाउने भन्नेमा नेकपा भित्र विवाद छ। राष्ट्रियसभामा विपक्षी दलका नेता पाण्डे, प्रमुख सचेतक सरिता प्रसाईं, विन्दादेवी आले, बद्री पाण्डे, मुक्ताकुमारी यादव, दुर्गाप्रसाद उपाध्याय र धनकुमारी खतिवडाको कार्यकाल समाप्त भएको हो। यस्तै नेकपाका बलराम बाँस्कोटा, हरिचरण शिवाकोटी, मीना बुढा, युटोल तामाङ, राजकुमार कुँवर, कमलाकुमारी ओली, कालीबहादुर मल्ल र खेमराज नेपालीको पनि कार्यकाल सकिएको हो। राजपाका वृशेषचन्द्र लाल र रमेशप्रसाद यादव तथा समाजवादीका रामप्रित पासवानको पनि २ वर्षको कार्यकाल मंगलबार नै समाप्त भएको छ। राष्ट्रियसभामा सत्तापक्षका नेता दीनानाथ शर्माले विपक्षी कांग्रेसका दलका नेता र प्रमुख सचेतकको कार्यकाल एकैपटक समाप्त हुन लागेकोमा आफूलाई दुःख लागेको बताए। प्रमुख सचेतक प्रसाईंले भने सरकारलाई जनताका पक्षमा काम गर्न सुझाव दिएर विदाई भइन। बिदाई भएका सांसदको मंगलबार सामूहिक तस्बिर खिचिएको थियो। नवनिर्वाचितको सपथ आज रिक्त हुन लागेका एक तिहाई सांसदका लागि एक महिना अघि (माघ ९ गते) नै निर्वाचन भएको थियो। निर्वाचित १८ जना सांसदले बुधबार सपथ लिएर कार्यकाल सुरु गर्दैछन्। माघ ९ मा भएको निर्वाचनमा नेकपाका १६ र राजपाका दुई सांसद निर्वाचित भएका थिए। कांग्रेसले भने एक सिट पनि जित्न सकेन। नेकपाबाट निर्वाचित गोपी अछामी, इन्दिरा गौतम, देवेन्द्र दाहाल, तुलसाकुमारी दाहाल, राधेश्याम पासवान, गंंगाकुमारी वेल्वासे, वेदुराम भुषाल, भगवती न्यौपाने, नारायणकाजी श्रेष्ठ, गोपाल भट्टराई, बिमला घिमिरे, जगप्रसाद शर्मा, मायाप्रसाद शर्मा, सुमित्रा विसी, शारदा देवी भट्ट र तारामान स्वारले बुधवार सपथ लिँदैछन्। नेकपासँग चुनावी तालमेलबाट दुई सिट जितेको राजपाका शेखरकुमार सिंह र मृगेन्द्रकुमार सिंह यादवको कार्यकाल पनि बुधवारबाट सुरु हुनेछ। नवनिर्वाचितको सपथ बुधबार बिहान ११ हुने संघीय संसद सचिवालय जानकारी दिएको छ। नवनिर्वाचित सांसदको कार्यकाल भने ६ वर्षकै हुनेछ। प्रत्येक २ वर्षमा एक तिहाई सांसदको कार्यकाल समाप्त हुने संवैधानिक व्यवस्था छ। संसद्को माथिल्लो सदन राष्ट्रिय सभामा विपक्षी कांग्रेस नाम मात्रको प्रतिपक्ष बन्ने देखिन्छ। सरकारका काम कारवाहीमा अनुगमन, निर्देशन र नियन्त्रण गर्ने संसद्मा प्रमुख विपक्षीको भूमिका निरिह बन्ने देखिन्छ। राष्ट्रिय सभामा नेकपा ५०, कांग्रेस ६, राजपा २ र समाजवादी पार्टीको १ सिट मात्र छ। ५९ सदस्यीय राष्ट्रिय सभामा प्रत्येक प्रदेशबाट ८ जनाका दरले सांसद निर्वाचित हुन्छन्। ३ जना सांसद भने मन्त्रिपरिषद्को सिफारिसमा राष्ट्रपतिबाट मनोनित हुन्छन्। स्थायी सदन राष्ट्रियसभाका लागि पहिलोपटक गोला हालेर २, ४ र ६ वर्षे कार्यकाल निर्धारण गरिएको थियो। एक तिहाई सांसदको कार्यकाल प्रत्येक दुई वर्षमा समाप्त हुन्छ।"
कमिसन नखुलाउँदा विवाद,"काठमाडौं : गाडी बिक्री गर्दा पाउने कमिसन रिबेट नखुलाएपछि सरकार र गाडी विक्रेताबीच विवाद सुरु भएको छ। जिओ अटोमोबाइल्सलगायत २५ अटोमेबाइल विक्रेता कम्पनीले कमिसन खुलाउन नमानेपछि सरकारले गाडी विक्रेताको नवीकरण रोकेको छ। कानुनबमोजिम नवीकरण गर्दा विक्रेताले कमिसन खुलाउनुपर्ने भन्दै वाणिज्य विभागले ती विक्रेताको नवीकरण रोकेको हो। मंगलबार नवीकरणका लागि कमिसन खुलाउनुपर्ने भएपछि गाडी विक्रेताको छाता संगठन नाडा अटोमोबाइल्स एसोसिएनका प्रतिनिधिले उद्योग वाणिज्य तथा आपूर्ति मन्त्रालयलाई दवाव दिएका छन्। निराकार श्रेष्ठ नेतृत्वको प्रतिनिधिले राज्यमन्त्री मोतीलाल दुगडलाई भेटी दबाब दिएका हुन्। हालसम्म कमिसन खुलाउनु नपरेका भन्दै उनीहरूले विक्रेताको नवीकरणमा बाधा पुगेको गुनासो गरेका थिए। सोहीअनुसार तत्काल राज्यमन्त्री दुगडको संयोजकत्वमा वाणिज्य विभागका महानिर्देशक, निवर्तमान महानिर्देशक योगेन्द्र गौचन, मन्त्रालयका अधिकारी बोलाएर छलफल गरे। छलफलका क्रममा वाणिज्य विभागका अधिकारीले एजेन्सी ऐन मै कमिसन खुलाउनुपर्ने व्यवस्था रहेको प्रमाण उल्लेख गरे। एजेन्सी ऐन २०१४ अन्तर्गत जारी भएको नियमको अनुसूची १ मा एजेन्ट हुन चाहने व्यक्तिले दर्ताका लागि निवदेन दिँदा कमिसन खुलाउनुपर्ने उल्लेख गरेको छ। जिओ अटोमोबाइल्स प्रालिलगायत केही गाडी विक्रेताले अनुसूची बमोजिमको ढाँचामा कमिसनको विवरण नखुलाएको विभागका अधिकारी बताउँछन्। नाडाका अध्यक्ष कृष्ण दुलालले एक वर्षदेखि गाडीका आधिकारिक विक्रेताको नवीकरण रोकिएको बताए। उनका अनुसार नाडासँग आबद्ध २५२६ वटा आधिकारिक विक्रेता छन्। सरकारले भनेजस्तो विक्रेताले कमिसन लिने नगरेको उनको दाबी छ। उनले भने, २०१४ को कानुन समय सान्दर्भिक देखिँदैन। अहिले कमिसन लिने भन्ने छैन। गाडी विक्रेताले गाडी बिक्री गरेबापत नाफा मात्रै लिने गरेका छन्। उनले विभागमा एजेन्सी दर्ता सम्बन्धमा पुराना ऐनका कारण एजेन्सी नवीकरणमा समस्या आइपरेको हुँदा सवारी साधन पैठारी गर्दा अप्ठेरो परेको गुनासो पनि गरे। कानुनी छिद्र टेकेर अन्य एजेन्सीले गाडीको आयातका लागि अनुमति लिने गरेको नाडाका अध्यक्ष दुलालले बताए। उनले भने, पुरानो एजेन्सी ऐनमा कमिसन खुलाउनुपर्ने व्यवस्था राखेपछि आधिकारिक विक्रेता मारमा छन्। आधिकारिक विक्रेताको प्रमाणपत्र नलिएका एजेन्सीले गाडीको आयात गरेपछि गाडी विक्रेता समस्यामा परेको दुलालले बताए। उनले भने, पुरानो एजेन्सी ऐनलाई समय सान्दर्भिक बनाउनुपर्छ भन्ने हाम्रो माग हो। विगतमा पहुँचका आधारमा विभिन्न गाडी विक्रेताले दर्ता, नवीकरण गर्दै आएको वाणिज्य विभागका पूर्वमहानिर्देशक योगेन्द्र गौचनले दाबी गरे। उनले भने, मैले कार्यकाल सम्हालेयता कमिसन नखुलाई गाडीको विक्रेता नवीकरण गरेको छैन। त्यसैले कि त कानुन संशोधन गर्न सकिन्छ, नत्र कमिसनको अंक नखुलाई एजेन्सी नवीकरण गर्नु हुँदैन। पछिल्लो समय केही कम्पनीले बैंकबाट एलसी खोलेर वाणिज्य विभागले अनुमति लिएर भारतबाट गाडी भिœयाउन खोजिरहेका छन्। आउडी, टेस्लालगायत गाडी भन्सार नाकाबाट भिœयाउन खोजिएका त्यस्ता गाडीलाई भन्सार कार्यालयले आधिकारिक विक्रेताको प्रमाणपत्र नभएपछि रोकिरहेको अवस्था छ। तर, आधिकारिक विक्रेताको प्रमाणपत्र नलिएका एजेन्सीलाई गाडीलाई अनुमति दिने वाणिज्य विभागको भूमिका शंकास्पद देखिएको छ। आधिकारिक विक्रेताको सहमतिमा अन्य फर्मले पनि सवारीसाधन आयात गर्न पाउँछन् तर नेपालमा आधिकारिक विक्रेता नै नियुक्त नभएकाले समस्या परेको हो। यसअघि व्यवसायीले धेरै उत्पादक कम्पनीका भारतीय विक्रेताबाट नेपालले तेस्रो मुलुकको सामान खरिद गर्न पाउनुपर्ने लबिङ गर्दै आएका थिए। विद्यमान व्यवस्थाअनुसार भारतबाट तेस्रो मुलुकका वस्तु आयात गर्न पाइँदैन र यसरी ल्याएको खण्डमा भन्सारले जफत गर्नुपर्ने हुन्छ। साउन २८ मा प्रिन्सा अटोमोटिभ प्रालिले १२ वटा आउडी सिर्सिया सुक्खा बन्दरगाह भन्सार जाँचपास गरी भिœयाएको थियो। यद्यपि, आधिकारिक विक्रेताको अनुमति नलिई आयात गरेको पाइएपछि प्रिन्साको थप तीनवटा आउडीका गाडी रोकिएको अवस्था छ।"
मिर्गौला प्रत्यारोपण आज :प्रधानमन्त्रीको मनोबल उच्च,"काठमाडौं : प्रत्यारोपण गर्नु ठिक २४ घण्टाअघि मंगलबार त्रिवि उपकुलपति डा धर्मकान्त बास्कोटाले त्रिवि शिक्षण अस्पतालको क्याबिन नं ६०१ मा नियाले। उनले देखे प्रधानमन्त्री केपी ओली त हल्का व्यायाम गरिरहेका छन्। ओलीको बुधबार बिहान नौ बजे मिर्गौला प्रत्यारोपण गर्ने तयारी छ। उनमा रत्तिभर चिन्ता देखिँदैन। प्रधानमन्त्री ओलीले चिकित्सकलाई नै ढुक्क हुन आग्रह गरेका छन्। रक्तचाप, शरीरको तापक्रमलगायत अन्य स्वास्थ्य अवस्थाको परीक्षणको रिपोर्ट राम्रो छ। त्रिवि उपकुलपति डा बास्कोटाले अन्नपूर्णसँग भने, उहाँलाई भेट्दा बिरामीजस्तै लाग्दैन। मनोबल पनि उच्च छ। अस्पतालको एनेक्स२ मेडिकल वार्डको क्याबिनमा छन् ओली। अस्पतालका कार्यकारी निर्देशक डा प्रेमकृष्ण खड्गाले प्रत्यारोपण गर्नुअघिको स्वास्थ्य विवरण राम्रो रहेको बताए। उनले भने, प्रत्यारोपणका लागि आवश्यक औषधि दिइएको छ। विभिन्न विषयका विशेषज्ञबाट स्वास्थ्य परीक्षण पनि गरियो। प्रत्यारोपणअघि नियमित डायलासिस र अन्य ल्याब परीक्षण गरिएको उनले बताए। गत कात्तिक १४ गतेदेखि प्रधानमन्त्री ओलीले नियमित डायलासिस गराइरहेका छन्। अस्पतालका निर्देशक खड्गाका अनुसार वरिष्ठ मिर्गौला रोग विशेषज्ञ प्राडा दिव्या सिंह शाहको नेतृत्वमा नेफ्रोलोजी टिमले प्रत्यक्ष निगरानी गरिरहेको छ। प्रधानमन्त्री ओलीको मनोबल उच्च देखेर चिकित्सकसमेत चकित छन्। वरिष्ठ पेट रोग विशेषज्ञ डा खड्गाले भने, आत्मबल त एकदमै बलियो छ। वरिष्ठ मिर्गौला रोग विशेषज्ञ डा अरुण सायमीले पनि प्रधानमन्त्रीको मनोबल उच्च रहेको बताए। उनले भने, चिन्ता नगर्नुस्। मलाई केही हुँदैन। एक सातापछि क्याबिनेट डाक्छु भन्नुभयो। चिकित्सकका अनुसार प्रधानमन्त्री ओलीलाई सातदेखि १० दिनभित्र डिस्चार्ज गर्ने योजना छ। प्रधानमन्त्री ओलीलाई भान्जी साइनो पर्ने समीक्षा संग्रौलाले मिर्गौला दान गर्न लागेकी छन्। बिहानै प्रत्यारोपण सुरु गर्ने योजना छ, एक चिकित्सकले भने। प्रधानमन्त्री ओलीका निजी चिकित्सकसमेत रहेकी डा शाहको नेतृत्वमा खटिएको नेफ्रोलोजी टिमले तयार पारेपछि युरोलोजी टिमका चिकित्सक शल्यक्रियामा संलग्न हुनेछन्। अस्पतालका निर्देशक डा खड्गाले भने, मिर्गौला रोग विशेषज्ञले सबै तयार पारेपछि सर्जनहरू शल्यक्रिया र प्रत्यारोपणमा संलग्न हुनेछन्। भारतबाट आएका वरिष्ठ प्रत्यारोपण सर्जन डा अनन्त कुमार ब्याक सपोर्टमा रहनेछन्। चार घण्टामा प्रत्यारोपण वरिष्ठ मिर्गौला रोग विशेषज्ञ डा ऋषिकुमार काफ्लेले इम्युनो सप्रेसिभ औषधि सेवन गरिरहेका प्रधानमन्त्री ओलीको मिर्गौला प्रत्यारोपण सफल हुनेमा ढुक्क रहेको बताए। राजधानीमा मंगलबार आयोजित एक कार्यक्रममा उनले भने, शिक्षण अस्पतालको सफलताको आँकडा ९८ प्रतिशतभन्दा बढी छ। शंकै गर्नु पर्दैन। प्रधानमन्त्रीको प्रत्यारोपण पनि सफल हुन्छ। १५२० वर्ष बाँच्न सकिन्छ शरीरले साथ दिएमा प्रधानमन्त्री ओली थप १५२० वर्ष बाँच्न सक्ने चिकित्सकको भनाइ छ। मेडिसिनमा शतप्रतिशत ग्यारेन्टी केही छैन। संक्रमण भएन भने प्रधानमन्त्रीले लामो समयसम्म जीवन बिताउन सक्नुहुन्छ, डा काफ्लेले भने। हृदयाघात, मस्तिष्कघात, सडेन डेथ र संक्रमणमा नभएमा दोस्रो पटक मिर्गौला प्रत्यारोपण गरेकाको जीवन लम्बिने चिकित्सक बताउँछन्।"
अर्थमन्त्री खतिवडाका दुई वर्ष,"काठमाडौं : अर्थमन्त्रीका रूपमा डायुवराज खतिवडा पुनः सिंहदरबार प्रवेशको प्रतीक्षामा छन्। राष्ट्रियसभामा दुई वर्षे कार्यकाल समाप्त भएसँगै उनले मंगलबार अर्थ र सञ्चार तथा सूचना प्रविधिमन्त्रीबाट राजीनामा दिए। खतिवडाले सम्हाल्दै आएको जिम्मेवारी प्रधानमन्त्री केपी ओलीले लिएका छन्। राष्ट्रियसभाको कार्यकाल समाप्त भएका एकतिहाई सदस्यले बिदाईका क्रममा आआफ्नो अनुभव सुनाए। तर खतिवडाले भने राष्ट्रियसभामा बिदाई सम्बोधन गरेनन्। यसले उनी राष्ट्रियसभाबाट बिदा हुँदै छैनन् भन्ने बुझिन्छ। राष्ट्रियसभामा सरकारको सिफारिसमा राष्ट्रिपतिले नियुक्त गर्ने एउटा सिटमा प्रधानमन्त्रीले खतिवडालाई नै निरन्तरता दिन चाहेका छन्। पार्टी निर्णय अर्कोतर्फ हुँदाहुँदै प्रधानमन्त्रीको जोडबल खतिवडामै रहेको देखिन्छ। प्रधानमन्त्रीकै चाहनामा उनले अर्थमन्त्रीमा निरन्तरता पाउन लागेका हुन्। राष्ट्रिय योजना आयोगको उपाध्यक्ष र राष्ट्र बैंकको गभर्नरका रूपमा लामो समय नीति निर्माणमा काम गरेको, एक काबिल अर्थशास्त्रीका रूपमा प्रधानमन्त्री ओलीले ठूलो विश्वासका साथ खतिवडालाई जिम्मेवारी सुम्पेका हुन्। तर अर्थमन्त्रीको दुई वर्षे कार्यकालमा उनी औसत देखिए। उनले ल्याएका दुवै बजेटको मध्यावधि समीक्षाबाट बजेट र राजस्वको आकार घटाइयो। यसले उनको अनुमान क्षमतामा प्रश्न चिन्ह उठेको छ। पहिलो बजेट निर्माणमा केही सुधारको आभाष दिन खोजेका उनले दोस्रो बजेटमा नेपाली माटो सुहाउँदो प्रतिस्पर्धी लोकप्रियतावादलाई पछ्याएका छन्। यद्यपि, उनले केही सुधार नै गर्न नखोजेका भने होइनन्। विद्युतीय भुक्तानीका माध्यमबाट अनौपचारिक अर्थतन्त्रलाई नियन्त्रण गर्दै लैजाने, स्वदेशी उद्योगलाई संरक्षण गर्ने, कर अनुपालना बढाउने, लामो समयदेखि राजस्व प्रशासनमा समस्याका रूपमा रहेको वस्तु र सेवाको बिक्रीमा बिल जारी गर्नुपर्ने (बिलिङ इन्फोर्समेन्ट)लाई उनले मेहनत गरेर कार्यान्वयन गरे। यसका कारण समस्याले जरा गाडेको मूल्य अभिवद्धि करको असुलीमा सुधार देखिएको पनि छ। खतिवडाले नियमनका नाममा निजी क्षेत्रलाई गिजोलेको, खटनपटन र सुक्ष्म व्यवस्थापन (माइक्रोम्यानेजमेन्ट) मा अल्झेको, व्यक्ति लक्षित र प्रतिशोधपूर्ण काम गर्ने र दोस्रो विचारलाई बहिष्कार गर्ने गरेको भनेर आलोचना पनि हुने गरेको छ। राष्ट्रियसभाका अध्यक्ष गणेशप्रसाद तिमिल्सेनासँग मङ्गलबार सङ्घीय संसद भवनमा राष्ट्रपतिबाट मनोनित सांसद डायुवराज खतिवडा, रामनारायण विडारी र विमला राई पौडेल । तस्बिर : रासस खुला बजार, उदारीकरणपछि एकप्रकारको स्वच्छन्दताले बजारलाई विकृत बनाउँदै लगेको र उपभोक्ता संरक्षण, प्रतिस्पर्धा प्रवद्र्धन कमजोर भैराखेको सन्दर्भमा सेकेन्ड थट बाट खतिवडाको उदय भएको हो। बजारलाई स्वच्छन्द छाड्न हुँदैन, विवेकशील नियमन आवश्यक छ भन्ने उनको बहस पैरवीले उनी निजीकरण तथा उदारीकरणसँगै भित्रिएका विकृति, विसंगतिलाई नियन्त्रण गर्न उनको विचार प्रभावकारी मानिएको हो। तर जब उनी आफै कार्यान्वयन तहमा पुगे, निजी क्षेत्रमाथिको उनको दृष्टिकोण नै पूर्णतः नकारात्मक देखियो। उद्यमी, व्यवसायी ले गलत नै गर्छन् भन्ने सिराबाट उनका पोलिसी प्रेस्क्रिप्सन सुरु भए। यसले निजी क्षेत्रको आत्मबल निकै खस्किएको छ। कर प्रशासनले करको अनुपालना बढाउन कुनै सचेतना कार्यक्रम, सहुलियतका कार्यक्रम या अरु मेहनत नै गर्नुनपर्ने भएको छ। उनले बैंकको कर्जा लिनेदेखि सार्वजनिक सेवा उपभोग गर्न समेत कर चुक्ताको प्रमाणपत्र अनिवार्य गरेर करको अनुपालनामा कसेका छन्। वास्तवमा करमा बाध्यकारीभन्दा स्वेच्छिक सहभागित प्रभावकारी हुन्छ। अर्कोतर्फ करको सदुपयोग हुनुपर्छ। जनजीविकामा सुधार, सार्वजनिक सेवाको गुणस्तर र पहुँचमा सुधार, पूर्वाधार विकासले मात्र सरकारले उठाएको राजस्वको प्रभावकारी पुनर्वितरण हुन्छ। खतिवडाले अर्थ मन्त्रालय सम्हाल्दै गर्दा निजी क्षेत्र, बौद्धिक वर्ग, कर्मचारीतन्त्रदेखि नागरिकसमाजसम्म जुन खालको अपेक्षा र उत्साह थियो। बितेका दुई वर्षमा त्यी अपेक्षामा उनले तुषारापात गराएका छन्। अर्थतन्त्रका संरचनात्मक समस्या सुधार, बजेट प्रणालीमा सुधार, सार्वजनिक खर्च प्रशासन, ठेक्का प्रशासन सुधारमा उनले माखो मारेनन्। पूर्वअर्थमन्त्री डा प्रकाशचन्द्र लोहनी अर्थमन्त्री डाखतिवडामा क्षमता भएर पनि उनले आफ्नो काममा समय दिन नपाएको र उनको बौद्धिकताको शोषण भएको हुनसक्ने तर्क गर्छन्। उनको भनाइको अर्थ अर्थमन्त्रीलाई आफ्नो कामभन्दा पनि प्रधानमन्त्री या अन्य शक्तिशालीको अह्रनखटनमा समय व्यतित भइरहेको हो कि भन्ने लोहनीको बुझाइ छ। अर्थमन्त्रीका रूपमा खतिवडाको पहिलो कार्यकाल उपलब्धिमूलक रहेन। दोस्रो कार्यकालका लागि सिंहदरबार प्रवेश गर्दै गर्दा उनले यसअघिका कमीकमजोरीलाई पाठका रूपमा लिएर अर्थतन्त्रका समस्यामा सार्थक सुधार गर्नुपर्नेछ। एक अब्बल अर्थमन्त्रीका रूपमा सम्झनलायक पात्रका रूपमा स्थापित हुन सक्नुपर्छ।"
कर्णालीमा छाक टार्न सधैं पिरलो,"सुर्खेत : खाद्यान्नमा परनिर्भर हुँदा कर्णाली प्रदेशका नागरिकलाई छाक टार्न सधैं पिरलो छ। झन्डै १७ लाख नागरिकका लागि वार्षिक ३ लाख ५० हजार ९ सय ९८ मेट्रिक टन खाद्यान्न आवश्यक पर्छ। तर, आवश्यकताअनुसार खाद्यान्न उत्पादन हुँदैन। खेतीयोग्य जमिन पर्याप्त भए पनि सिँचाइ अभावका कारण अन्य काम गरेर स्थानीयले पेट पाल्ने गरेका छन्। सरकारी अनुदानको चामल नभित्रिए दुर्गम जिल्लामा भोकमरी हुन सक्ने भूमि व्यवस्था, कृषि तथा सहकारी मन्त्रालयका सचिव राजेन्द्र भारी बताउँछन्। मन्त्रालयका अनुसार कर्णालीमा कम्तीमा पनि वार्षिक २३ हजार ४ सय २० मेट्रिक टन खाद्यान्न अपुग हुन्छ। यहाँका बहुसंख्यक नागरिक खाद्यान्न अभावपछि काम गर्न भारत (कालापहाड) जाने चलन छ। प्रदेश सरकार र यहाँका हरेक स्थानीय तहले करोडौं रकम कृषि उत्पादन वृद्धिमा खर्च गरे उपलब्धि हात लागेको देखिँदैन। मन्त्रालयको तथ्यांकअनुसार कर्णालीका रूकुम पश्चिम, सल्यान र सुर्खेत खाद्यान्नमा आत्मनिर्भर उन्मुख देखिन्छन्। तर, यी जिल्लामा पनि सरकारी अनुदानको चामल आयात गर्नुपर्ने बाध्यता हटेको छैन। हुम्ला, डोल्पा, कालिकोट, मुगु, जुम्ला र जाजरकोटमा बर्सेनि खाद्य संकट हुँदै आएको हो। यहाँको उत्पादनले वर्षदिन खान नपुगेपछि खाद्य संस्थानबाट अनुदानको चामलसमेत बिक्रीवितरण हुँदै आएको छ। चालू वर्ष मात्रै कर्णालीमा ५६ हजार क्विन्टल अनुदानको चामल आयात भएको छ। यस्तो चामल ढुवानी गर्न सरकारले यस वर्ष कर्णालीमा १२ करोडभन्दा बढी रकम खर्च गरेको हो। निजी क्षेत्रबाट आयात भएको चामलको भने तथ्यांक छैन। खाद्यान्न अपुग भएपछि स्थानीयले ज्यालादारी काम गरेर अन्न खरिद गर्ने गरेका छन्। यहाँ उत्पादन हुने आलु, माछामासुबाट दुई प्रतिशत र मादक पदार्थ बनाउनमा प्रयोग हुने अन्य खाद्यान्नबाट सात प्रतिशत खाद्य पूर्ति भइरहेको मन्त्रालयका सूचना अधिकारी धनबहादुर कठायतको भनाइ छ। उनका अनुसार कर्णालीमा अपुग खाद्यान्न बाहिरी जिल्लाबाट आयात भए पनि ठ्याक्कै के कति भित्रिन्छ भन्ने तथ्यांक छैन। पछिल्लो एक तथ्यांकअनुसार कर्णालीमा उत्पादन हुने नौ मुख्य खाद्य बालीमा धान, मकै, गहुँ, कोदो, जौ, फापर, उवा, चिनो, कागुनो हुन्। रूकुम, सल्यान, सुर्खेत, दैलेख र जाजरकोटमा वार्षिक प्रतिव्यक्ति २ सय १ किलो खाद्यान्न आवाश्यक छ। यी जिल्लामा वार्षिक जनसंख्या वृद्धिद्धर ११ देखि २४६ सम्म छ। यस्तै साबिक कर्णालीका जुम्ला, कालिकोट, मुगु, डोल्पा र हुम्लामा वार्षिक प्रतिव्यक्ति १ सय ९१ किलो खाद्यान्न आवश्यक छ। तर, यी जिल्लामा वार्षिक जनसंख्या वृद्धिद्धर २ देखि २२५ सम्म छ। आधालाई तीन महिना खान पुग्दैन कर्णालीका झन्डै ५१ प्रतिशत नागरिकलाई तीन महिना पनि खान पुग्दैन। उनीहरूको शिक्षा, स्वास्थ्य र अन्य जीवनको गुणात्मक पक्ष कमजोर रहेको कृषि मन्त्रालयका सूचना अधिकारी धनबहादुर कठायत बताउँछन्। तीनदेखि ६ महिना वा सोभन्दा माथि वर्षदिनसम्म खान पुग्नेको संख्या कम रहेको उनको भनाइ छ। यहाँका बहुसंख्यक नागरिकलाई पेट भर्ने चिन्ता छ। पेट भर्नकै लागि ज्याला मजदुरीमा अर्काको काम गर्न बाध्य छन्, उनी भन्छन्, यस विषयमा हामी गम्भीर छांै। नागरिकलाई कसरी खाद्यान्नमा आत्मनिर्भर बनाउन सकिन्छ भनेर प्रदेश सरकार लागिपरेको छ। खाद्य संकट हटाउँछौं खाद्य सुरक्षा र पोषणयुक्त खानाको प्रवद्र्धनका लागि सरोकारवालाले साझा प्रतिबद्धता जनाएका छन्। प्रदेशस्तरीय पोषण तथा खाद्य सुरक्षा निर्देशक समितिले कर्णालीलाई खाद्यान्नमा आत्मनिर्भर बनाउन पहल थालेको हो। प्रदेशको कृषि मन्त्रालयले अग्र्यानिक मिसन कार्यक्रम, प्रधानमन्त्री कृषि आधुनिकीकरण परियोजना, कृषि अनुदान तथा बीउबिजन वितरणलगायत सिँचाइ पहुँच वृद्धिका विभिन्न कार्यक्रम बनाएको कृषिमन्त्री विमला केसी बताउँछन्। प्रदेशलाई कृषिमा आत्मनिर्भर बनाउन सिँचाइ सुविधालाई अब्बल बनाउँदै छौं, उनी भन्छिन्, सिँचाइ सुविधा नभएको ठाउँमा लिफ्ट सिँचाइ प्रविधिमार्फत बाँझो जमिनमा सिँचाइ सुविधा पुर्याएर उत्पादन बढाउने योजना छन्। प्रदेश योजना आयोगका उपाध्यक्ष प्राडा पुण्यप्रसाद रेग्मी कर्णालीको मुख्य समस्या भनेकै खाद्य संकट रहेको स्वीकार गर्छन्। दीर्घकालीन योजना नहुँदा खाद्य उत्पादन बढाउन सकिएको छैन, उनी भन्छन्, बर्सेनि खाद्य संकटकै पिरलोमा कर्णालीवासी छन्। कृषिमा आधुनिकीकरण गरी उत्पादन बढाए खाद्य संकट अन्त्य हुने उनको भनाइ छ। कृषि क्षेत्रमा उल्लेख्य सुधार गर्न प्रथम पञ्चवर्षिय योजना आगामी वर्षदेखिकार्यान्वयनमा आउने उनी बताउँछन्।"
प्रहरी समायोजनमा सकस,"काठमाडौं : नेपाल प्रहरीको संघ र प्रदेशमा समायोजन प्रक्रिया अघि बढेको छ। समायोजन समितिको पहिलो बैठकले प्रदेशमा प्रहरीको दरबन्दी तोकेपछि मात्र समायोजन पूर्ण हुने निर्णय गरेको छ। समायोजन गर्दा केन्द्रीय र प्रदेशका प्रहरीबीच फाटो आउने देखिएको छ। समायोजन विधेयकले डीएसपीसम्म प्रदेशले नै सरुवा गर्न पाउने र समायोजन हुने व्यवस्था गरेको छ। अहिले केही डीएसपी भएको ८ वर्ष पुगिसकेको छ। केही भने डीएसपीमा बढुवा भएको दुई वर्ष मात्र भएको छ। कनिष्ठ डीएसपी प्रदेशमा समायोजन भएपछि उनीहरू एसपी नहुन्जेल सम्बन्धित प्रदेशमा काम गर्नुपर्ने हुन्छ। बढुवा नहुन्जेल उनीहरू समायोजित प्रदेशमै काम गर्नुपर्ने अवस्था छ। केन्द्रीय प्रहरीले राज्यविरुद्धको अपराध, नागरिकता तथा राहदानी, अध्यागमन, संगठित अपराध, आतंकवाद, मानव बेचबिखन तथा ओसारपसार, साइबर अपराध, सीमापार अपराध तथा नेपाल बाहिर भएको वा नेपाल बाहिरसमेत अनुसन्धान गर्नुपर्ने अपराध, सरकारले राजपत्रमा सूचना निकालेर तोकेका अपराधको अनुसन्धान गर्ने व्यवस्था नेपाल प्रहरी र प्रदेश प्रहरी (कार्य सञ्चालन, सुपरिवेक्षण र समन्वय) ऐन २०७६ ले गरेको छ। तोकिएबाहेक अन्य अपराधको अनुसन्धान प्रदेश आफैंले गर्न पाउँछ। जबरजस्ती करणी, हत्या, अपहरण, लुटपाट, चोरीलगायतको अनुसन्धान प्रदेश आफैंले गर्न पाउने अधिकार प्रत्यायोजन गरिएको छ। अधिकार प्रत्यायोजन गर्दा संघ र प्रदेश प्रहरी बाझिने गरि गरिएको छ। अधिकार प्रत्यायोजन सम्बन्धमा गृह मन्त्रालयलाई राय दिनेमध्येका एक उच्च प्रहरी अधिकृतले भने, हामीले केन्द्रीय प्रहरीलाई बलियो बनाउनुपर्छ भनेका थियौं तर अधिकार प्रत्यायोजन गर्दा सरकारले ध्यान नपुर्याउँदा भोलि संघ र प्रदेश प्रहरीमा फाटो आउने निश्चित छ। प्रदेश प्रहरीले अनुसन्धान गर्नुपर्ने कुनै अपराध केन्द्रको अनुसन्धान प्रभावकारी हुने देखिए प्रदेश प्रहरीले अनुरोध गरे केन्द्रीय प्रहरीले अनुसन्धान गर्ने व्यवस्था ऐनले गरेको छ। यस्तो अवस्थामा पीडितले न्याय पाउन ढिलाइ हुने देखिएको छ। ऐनले प्रदेश प्रहरीलाई बढी स्वायत्तता दिएको बुझाइ प्रहरी मुख्यालयको छ। चेन अफ कमान्डमा चल्ने संगठनमा प्रदेश प्रहरीलाई बढी स्वायत्तता दिँदा अपराध अनुसन्धान र कार्य सञ्चालनसमेत पारदर्शी नहुने सुझाव दिए पनि कार्यान्वयन नभएको मुख्यालयका एक अधिकृतले बताए। उनले भने, घटनाका पीडित प्रदेश २ मा, घटना प्रदेश ३ मा र प्रमाण प्रदेश ५ मा फेलापरेको अवस्थामा मुद्दा चलाउने र अनुसन्धान गर्ने प्रहरी कार्यालय फरक पर्छ। यसले पीडितले न्याय ढिलो पाउन सक्छन्। प्रहरी प्रवक्ता डीआईजी शैलेश थापा क्षेत्रीले हचुवाका भरमा प्रहरी समायोजनमा नजाने प्रष्ट पारे। उनले भने, समायोजन कसरी गर्ने भनेर मुख्यालय पनि छुट्टै समिति बनाएर आन्तरिक छलफलमा जुटेको छ। समायोजनमा गइसकेपछि कहाँ सजिलो र कहाँ अप्ठ्यारो पर्छ त्यो किटान गरेरै अगाडि बढ्छौं। गृहसचिव महेश्वर न्यौपानेले प्रदेशका दरबन्दीको विवरण पेस गर्न प्रहरी मुख्यालयलाई निर्देशन दिएका छन्। स्रोतका अनुसार उनले समायोजन समितिको अब बस्ने बैठकमा दरबन्दी किटान भएपछि मात्र समायोजनमा जाने प्रहरीको निवेदन मागिने बताए। समायोजनकै लागि सोमबार काज सरुवा रोकिएको छ। काजमा सरुवा भएकालाई दरबन्दीमै फर्किन र काज रोक्न मुख्यालयले सर्कुलरसमेत जारी गरेको छ। समायोजनमा गइसकेपछि प्रहरी दरबन्दी बढ्ने देखिन्छ। प्रहरीमा अहिले झन्डै ११ हजार दरबन्दी खाली छन्। केन्द्रमा रहेका साइबर ब्युरो, मानव बेचबिखन तथा अनुसन्धान ब्युरो, केन्द्रीय अनुसन्धान ब्युरो र लागुऔषध ब्युरोको कार्यालयसमेत प्रत्येक जिल्लामा खोल्नुपर्ने बाध्यकारी अवस्था आउँछ। यसले पनि दरबन्दी बढ्ने निश्चित छ। विशेष ब्युरोबाहेक अन्य ब्युरो प्रत्येक जिल्लामा स्थापना गर्नुपर्ने हुन्छ, डीआईजी क्षेत्रीले भने, यसका लागि दरबन्दी किटानदेखि कार्यालय स्थापनासम्म भौतिक पूर्वाधार निर्माण गर्नुपर्ने हुन्छ।"
