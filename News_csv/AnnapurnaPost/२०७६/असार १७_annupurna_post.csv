शीर्षक,विवरण
मौद्रिक नीतिको कार्यदिशा,"नेपाल राष्ट्र बैंकले ठूला बैंक तथा वित्तीय संस्थाहरूलाई दबाबमूलक शैलीमै मर्जर मा लैजान खोजेपछि वित्तीय क्षेत्रमा यो चर्चाले व्यापकता पाएको छ। विदेशी संस्थापकको बहुसंख्यक सेयर स्वामित्व रहेका स्ट्यान्डर्ड चार्टर्ड, नेपाल एसबीआई बैंकबाहेक सबै वाणिज्य बैंकहरूका लागिसमेत मर्जरको बाटो खुला रहेको भन्दै केन्द्रीय बैंकले दबाब सिर्जना गर्न खोजेको हो। स्वेच्छिक रूपमा पनि बैंक तथा वित्तीय संस्था गाभिने क्रम निरन्तर नै छ। मर्जर तथा मजबुत र ठूलो वित्तीय संस्थाले ससाना वित्तीय संस्था खरिद गर्ने (एक्विजिसन) ले विकास बैंक र वित्त कम्पनीको संख्या उल्लेख्य घटाएको पनि छ। ठूला बैंकहरूलाई दबाबमूलक ढंगले मर्जर गराउन खोज्नुको आशयप्रति भने प्रश्न गर्ने ठाउँ छ। बैंक तथा वित्तीय संस्था धेरै ठूलो हुने र भोलिका दिनमा नियामकले सुशासन कायम गराउन नसक्ने अवस्था नआउला भन्न सकिन्न। जब बैंक तथा वित्तीय संस्था ठूलो हुन्छ उसको प्रभाव क्षेत्र पनि बढ्दै जान्छ। यस्तो अवस्थामा नियमन र सुपरिवेक्षणको जिम्मा पाएको नेपाल राष्ट्र बैंक नै करकाप, दबाब र प्रभावमा बस्नुपर्ने अवस्था सिर्जना हुन सक्छ। अमेरिकामा सन् २००८ ताका लेह्म्यान ब्रदर्स टाट पल्टिँदा त्यसको असरले विश्वभर मन्दी सिर्जना गरेको थियो। धेरै ठूलो संस्था बनायो भने पनि टु बिग, टु फेल को अवस्था आउन सक्नेतर्फ केन्द्रीय बैंक सचेत रहन जरुरी छ। ठूला बैंक तथा वित्तीय संस्थामा सुशासनको प्रश्न यदाकदा उठिरहेको पनि छ। ठूला बैंकहरू मर्जर गराउँदा यसले दुईओटा बैंक सञ्चालन गर्दा हुने खर्चमा कमी आउने र बैंक तथा वित्तीय संस्थाको कार्यसम्पादन अभिवृद्धि भई विद्यमान उच्च ब्याजदर घट्ने कथनका आधारमा अर्थ मन्त्रालयले पनि मर्जरलाई प्रोत्साहित गरिरहेको छ। तर, उसले यसको नकारात्मक पाटोतर्फ भने खासै ध्यान पुर्याएको देखिँदैन। वित्तीय संस्थाको संख्या घटाउँदैमा कस्ट अफ फन्ड उल्लेख्य घटेर ब्याजदर सस्तो भइहाल्ने पनि होइन। बरु दबाबमूलक मर्जरले थप जटिलता सिर्जना भई वित्तीय स्थायित्वमा खलल पुग्न सक्छ। केन्द्रीय बैंकले यस्ता नीतिहरू ल्याउँदा दबाबमूलक ढंगले भन्दा स्वेच्छिक रूपमा बैंक तथा वित्तीय संस्थालाई प्रोत्साहित गर्नुपर्छ। अढाइ वर्षयता हाम्रो वित्तीय क्षेत्रमा उत्पन्न घर्षणका कारण कस्ट अफ फन्ड उच्च छ। लगानीयोग्य साधनका स्रोत सुकिरहेका छन्। कर्जाको मागमा बढोत्तरी भएअनुसार निक्षेप नबढ्नु वित्तीय क्षेत्रमा विद्यमान समस्याका जड हुन्। लगानीयोग्य साधनको अभावले निजी क्षेत्रको विस्तारमा असर पुगेको छ। अर्कोतर्फ कर्जाको ब्याजदर उच्च हुँदा व्यवसायको लागत अकासिएको छ। यस्ता विकराल समस्यालाई अन्देखा गर्न मिल्दैन। कर्जाको संकट अवस्थाबाट लाभ उठाउँदै ऋण अनुमोदन गर्दासमेत बैंक तथा वित्तीय संस्थाका जिम्मेवार अधिकारीहरूले मोलमलाइ गर्ने गरेका घटना पनि सार्वजनिक भएका छन्। यस्ता आर्थिक हिनामिना र भ्रष्टाचारजन्य गतिविधि नियन्त्रणमा नियामक निकाय नेपाल राष्ट्र बैंकको महत्त्वपूर्ण भूमिका रहन्छ। अर्कोतर्फ बैंक तथा वित्तीय संस्था सञ्चालनमा भइरहेको अनुत्पादक तथा विलासी खर्चको न्यूनीकरणमार्फत ऋणी र निक्षेपकर्ताको संरक्षण गर्नु केन्द्रीय बैंकको दायित्व हो। मुलुकभित्र उत्पादनमूलक क्षेत्रलाई सहयोग पुग्ने गरी मौद्रिक नीति जारी हुनुपर्छ। मुलुकले धान्नै नसक्ने गरी बढ्दै गरेको व्यापार घाटा, शोधनान्तर घाटा र विदेशी मुद्रा सञ्चितीमा बढ्दो चाप सरकारमा बस्ने, नीतिनिर्माण गर्नेहरूले उत्पादनमूलक क्षेत्रलाई सही ढंगले प्रोत्साहन गर्न नसक्दा सिर्जित परिणाम हुन्। अर्थतन्त्रमा विद्यमान चुनौतीहरूको सम्बोधन गरी सुधारतर्फ डोर्याउन मौद्रिक नीति केन्द्रित हुनुपर्छ।"
