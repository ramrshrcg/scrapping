शीर्षक,विवरण
सुरक्षित वित्तीय प्रविधि अपरिहार्य,"बैंकमा राखिएको रकम सुरक्षित हुन्छ भन्नेमा हामी ढुक्क रहन्छौं। प्रविधिसज्जित वित्तीय संस्थाहरू भने साइबरजोखिममुक्त छैनन्। सहजताका लागि प्रविधि भित्रिन्छ, सँगसँगै त्यसलाई बिथोल्ने अर्को प्रविधि पनि आइसकेको हुन्छ। भाइरस प्रयोगबाट एटीएम ह्याक गरी साढे ३ करोड रुपैयाँ लुटिएको पछिल्लो घटना यसको उदाहरण हो। यो र लगातारका यस्ता घटनाले २ करोड २१ लाख बचतकर्ताको ३३ खर्ब ५४ अर्ब रुपैयाँको सुरक्षामा प्रश्न उब्जाएको छ। केही वर्षयता बैंकको सफ्टवेयरमा साइबर आक्रमणका घटना वृद्धि भइरहेका छन्। साढे दुई वर्षअघि पूर्वीयुरोपेली राष्ट्र रोमानियाको आपराधिक गिरोहलाई प्रहरीले समातेर सार्वजनिक गरेको थियो। एटीएम मेसिनमा प्रयोग भएको कार्डको नम्बर र पिन नक्कल गर्न सक्ने उपकरण राखेर त्यतिबेला रोमानियालीहरूले पैसा चोरेका थिए। त्यसको एक वर्षपछि एउटा वाणिज्य बैंकको स्वीफ्ट ह्याक गरेर ह्याकरले विभिन्न देशका बैंकहरूमा भुक्तानी आदेशमार्फत रकम स्थानान्तरण गरेका थिए। सन् २०१६ मा बंगलादेशको केन्द्रीय बैंकबाट साइबर ह्याकरहरू अहिलेसम्मकै सबैभन्दा ठूलो रकम चोर्न सफल भएका थिए। शनिबार दिउँसो काठमाडौंमा विभिन्न बैंकका कार्ड प्रयोग गरेर चिनियाँ साइबर अपराधीहरूले एटीएमबाट पैसा चोरेका छन्। प्रहरी उनीहरूलाई पक्रन भने सफल भएको छ। नेपाल इलेक्ट्रोनिक पेमेन्ट सिस्टम (नेप्स) को सफ्टवेयर ह्याक गरेर उनीहरूले विभिन्न बैंकका एटीएम प्रयोग गरी रकम निकालेका थिए। यी घटनाको सन्देश के हो भने परिष्कृत प्रविधिमार्फत सिर्जित सेवाहरूमा प्राविधिक जोखिम पनि त्यत्तिकै छ। त्यो भनेर प्रविधि उपयोग नगर्ने भन्ने होइन। तर, प्रयोग गरिएको प्रविधिलाई साइबर आक्रमणबाट जोगाउनु प्रदायकहरूको पहिलो जिम्मेवारी हो। साइबर सुरक्षाका लागि त्यहीअनुरूपको लगानी र जनशक्तिका लागि वित्तीय संस्थाहरू र भुक्तानीकर्ताले कुनै कसर बाँकी राख्नु हुँदैन। थोरै लोभ गरेर कमसल सफ्टवेयरहरू प्रयोग नगर्ने, प्राविधिकका रूपमा काम गर्ने कर्मचारीको आचरण र व्यवहार अनुगमन गर्ने तिनको जिम्मेवारी हो। यसका साथै वित्तीय क्षेत्रको नियमनकारी निकाय नेपाल राष्ट्र बैंकले बैंक तथा वित्तीय संस्थाहरूले प्रयोग गरिरहेको प्रविधिको अडिट तथा त्यसको प्रभावकारिता र विश्वसनीयताबारे अनुगमन, नियमन गर्न जरुरी छ। सूचना प्रविधिको उपयोग गर्नेमा नेपालको वित्तीय क्षेत्र अग्रपंक्तिमा छ। स्मार्ट बैंकिङको अभ्यास हामीकहाँ सुरु भइसकेको छ। विश्वव्यापी रूपमा तुलना गर्ने हो भने नेपालको बैंकिङ सेवा कुनै पनि विकसित देशको भन्दा कम परिष्कृत छैन। त्यसका लागि वित्तीय क्षेत्रले अत्याधुनिक प्रविधि उपयोग गर्दै आएको छ। प्रविधिकै कारण आज सेवाग्राहीहरू छिटो, छरितो र सरल वित्तीय सेवा प्राप्त गर्न सफल भएका छन्। फलतः कार्ड, अनलाइन बैंकिङ, मोबाइल बैंकिङजस्ता सेवाप्रति सेवाग्राहीको विश्वास आर्जन हुँदै गएको छ। बैंक तथा वित्तीय संस्थाको सञ्चालन लागत उल्लेख्य घटेको छ। यस्ता प्रविधिमा सेवाग्राही विस्तारै अभ्यस्त हुँदै गएका छन्। कतिपयले यसलाई जीवनशैलीको अभिन्न अंग नै मानिसकेका छन्। एटीएम मेसिन यसैको उदाहरण हो। मानिसको जीवनमा अभिन्न भइसकेका यस्ता प्रविधि, त्यसमाथि पनि सेवाग्राहीको खर्बौं रुपैयाँ निक्षेप लिएका बैंक तथा वित्तीय संस्थामार्फत प्रदान भएका यस्ता सेवा कत्तिको सुरक्षित छन् त भन्ने प्रश्न उठ्नु अस्वाभाविक होइन। कहिले बैंकको क्रस बोर्डर (बाह्य) कारोबार हुने स्वीफ्ट ह्याक हुने त कहिले एटीएमको सफ्टवेयरमा साइबर आक्रमणमार्फत पैसा चोरिएको घटना पटकपटक दोहोरिएका छन्। ती अवस्था आउनबाट रोक्न सक्नु वित्तीय क्षेत्रका लागि चुनौती बनेको छ। तर, जसरी होस्, रोकिनैपर्छ। संसारभर डिजिटलाइज्ड अर्थतन्त्रको अभ्यास भइरहेको छ। अनौपचारिक अर्थतन्त्रलाई औपचारिक बनाउन यो अपरिहार्य सूत्र पनि हो। साइबर ह्याकका घटना दोहोरिँदै गएका खण्डमा भने आम मानिसमा यस्ता सेवाप्रतिको विश्वास घट्न गई वित्तीय क्षेत्रका लागि विकराल समस्या पैदा हुनसक्छ। यसर्थ, सुरक्षित प्रविधिमा लगानी गरी सेवाग्राहीको विश्वास जित्न अपरिहार्य छ। वित्तीय क्षेत्रकै सुरक्षाका लागि पनि यो अत्यावश्यक छ।"
