शीर्षक,विवरण
दोहोरो मापदण्ड,"सरकारले मुलुक र जनतालाई थितिमा राख्न ऐन, नियमावली, विनियावलीलगायत कानुनी दस्ताबेज तयार पार्छ। यस्ता ऐन, नियमावली र विनियावली सबैका लागि बराबर मान्य हुन्छ। यो ऐनले पहुँचको भरमा कसैलाई छाड्ने र पहुँच नहुनेलाई कारबाही गर्ने भन्ने व्यवस्था गरेको हुँदैन। तर यही ऐनको प्रयोग गरी सरकारले आफू मातहतका निकायलाई गल्ती गर्दा पनि उन्मुक्ति दिने र निजीलाई कारबाही गर्ने गलत अभ्यासको परिपाटी सुरु गरेको छ। गत असोजबाट कार्यान्वयनमा आएको उपभोक्ता संरक्षण ऐनलाई पनि सरकारले आफूखुसी बदनियतपूर्वक व्याख्या गरी बेइमानी गरेको छ। सरकारले पछिल्लो समयमा आफ्नालाई संरक्षण र निजीलाई कारबाही गर्ने नीति लिएको देखिन्छ। यस्तो रवैयाका कारण निजी क्षेत्र सरकारबाट त्रसित मात्र होइन सशंकित पनि भएको छ। यसले गर्दा निजी क्षेत्र उद्योग, कलकारखानामा लगानी गर्न हच्किँदै आएका छन्। उद्योग, वाणिज्य तथा आपूर्ति मन्त्रालयले उपभोक्ता संरक्षण ऐनको पूर्ण कार्यान्वयनको जिम्मा वाणिज्य आपूर्ति तथा उपभोक्ता संरक्षण विभागलाई दिएको छ। आम उपभोक्तालाई गुणस्तरीय वस्तु आपूर्ति सुनिश्चित गर्न, बजारलाई स्वच्छ र अनुशासित बनाउने जिम्मा विभागको हो। तर, त्यही विभागले एकै प्रकृतिको कसुर मा सरकारी खाद्य व्यवस्था तथा व्यापार कम्पनीलाई उन्मुक्ति र निजी क्षेत्रलाई लाखौं रुपैयाँ जरिबाना गराएको पाइएको छ। विभागले यो ऐनको दुरुपयोग गरी एउटै कसुरमा सरकारी संस्थानसँग एक प्रकारको र निजी क्षेत्रसँग अर्को व्यवहार गरेको छ। यसरी ऐनलाई कार्यान्वयन गर्ने निकाय नै प्रभावमा परी सरकारी संस्थान र निजी क्षेत्रसँग फरकफरक व्यवहार गर्दै जाने हो भने कानुनी शासनको खिल्ली उडाइएको ठहर्छ। ऐनले परिकल्पना गरेको स्वच्छ बजार र गुणस्तरीय वस्तुमा आम नागरिकको सहज पहुँच कदापि पुग्न सक्दैन। वर्षाैंदेखि सामान्य नागरिकलाई लेबलबिनाको चामल, सिमी, फापरलगायत दैनिक उपभोग्य वस्तु बिक्री गर्ने खाद्य व्यवस्था तथा व्यापार कम्पनीलाई कुनै कारबाही नगरी विभागले उन्मुक्ति दिएको छ। कम्पनीको प्रमुख कार्यकारी अधिकृत विभागकै महानिर्देशक हुने व्यवस्था छ। यही विभागले विभागीय मन्त्री र सचिवको निर्देशनमा भने पिउने पानी उत्पादन गर्ने निजी क्षेत्रका एक कम्पनीलाई भने लेबल उल्लेख नभएको अभियोगमा घटना भएको भोलिपल्टै एक लाख रुपैयाँ जरिवाना गरायो। सिंहदरबारमा बस्ने मन्त्री र सचिवले प्रयोग गर्ने पानीको बोतल लेबलबिनाको भेटिँदा निजी क्षेत्रलाई कारबाही गर्ने विभागले सर्वसाधारणले लेबलबिनाकै कम्पनीको दैनिक उपभोग्य वस्तु उपभोग गर्दा महिनौंसम्म कुनै कारबाही गरेन। यो घटनाले सरकारको कारबाही प्रक्रिया कति न्यायसंगत छ, त्यसलाई प्रतिविम्बित गर्छ। बजारलाई स्वच्छ बनाउन र नीतिगत सुधारका विषयमा सल्लाह सुझाव र निर्देशन दिने संघीय संसद्को उद्योग तथा वाणिज्य र श्रम तथा उपभोक्ता हित समितिको भूमिका पनि उचित भेटिएन। पहिलोपटक अनुगमनमा निस्केको समितिको टोलीले आफ्नै आँखाले लेबल उल्लेख नगरी कम्पनीले दैनिक उपभोग्य वस्तु बिक्रीवितरण गरेको फेला पार्दा पनि कुनै कारबाही नगर्नु आफैंमा शंकास्पद छ। विभागको पछिल्लो पटकको अनुगमन प्रणाली पनि निजी क्षेत्रलाई तर्साउन र आर्थिक जरिवाना गर्न मात्रै सीमित बनेको छ। उपभोक्ता संरक्षण ऐनअनुसार पछिल्लो समयमा विभागले सुरु गरेको अनुगमनको क्रममा साउनदेखि पुस मसान्तसम्ममा गरी नौ सय ३९ वटा फर्ममा अनुगमन गरेको छ। यसमध्ये तीन सय १० वटा फर्मबाट ६६ लाख ९१ हजार रुपैयाँ जरिवाना गरेको छ। यो जरिवाना असुल गर्न विभागले अनुगमनको नाममा २० लाख रुपैयाँ खर्च गरेको छ। साउनदेखि पुस मसान्तसम्म भने दुईवटा मुद्दा मात्रै कारबाही गर्न विभाग सफल भएको छ। बजारलाई स्वच्छ र गुणस्तरयुक्त उत्पादनमा आम उपभोक्ता पहुँच पुर्याउन सबैलाई मान्य र अपनत्व हुने गरी ऐनलाई सफलरूपमा कार्यान्वयन गर्न आवश्यक छ। भविष्यमा यस्तो नियति दोहोरिन नदिन ऐनको दफा ६ ले लेबलको विषयमा गरेको व्यवस्थाअनुसार तत्कालै खाद्य व्यवस्था तथा व्यापार कम्पनीलाई कारबाही दायरामा ल्याउनुपर्छ।"
"जरिवाना पत्रकारलाई होइन, सञ्चारगृहलाई","काठमाडौं : मिडिया काउन्सिलसम्बन्धी विधेयकमा सांसदहरूले पत्रकार लाइसेन्सको प्रावधान राख्नैपर्ने प्रस्ताव राखेका छन्। विधायन व्यवस्थापन समितिको छलफलमा आइतबार राष्ट्रियसभाका सांसदले पत्रकारिता मर्यादित बनाउन यो प्रावधान राख्नुपर्ने भन्दै यस्तो प्रस्ताव गरेका हुन्। अरु काउन्सिल जस्तै मिडिया काउन्सिलमा पनि लाइसेन्सको व्यवस्था राख्नुपर्ने राष्ट्रियसभाका सांसद रामनारायण बिडारीले बताए। यो प्रावधान नेपालका अन्य काउन्सिलमा भएको कुरा हो, मिडिया क्षेत्र कुनै एक्स्ट्राअर्डिनरी क्षेत्र होइन नि, उनले भने, त्यसैले पत्रकार लाइसेन्सको प्रावधान यसमा राख्नुपर्छ। सांसद जीवन बुढाले पनि पत्रकारिता मर्यादित बनाउन यो प्रावधान अत्यावश्यक भएको बताए। विधेयकको दफा १६ मा एउटा उपदफा थपेर यो प्रावधान राख्नुपर्छ, उनले भने, पत्रकारितालाई थप मर्यादित र व्यावहारिक गराउन यसको भूमिका महत्वपूर्ण हुन्छ। राष्ट्रियसभाकै सांसद प्रकाश पन्तले भने यो प्रावधान लागू गर्न गाह्रो हुने बताए। पक्षविपक्षको तर्कपछि समितिका सभापति परशुराम मेघी गुरुङले कानुन मन्त्रालयलाई यसको भाषा मिलाउने जिम्मा दिएका छन्। संसद्मा दर्ता भएपछि विवादित बनेको मिडिया काउन्सिल विधेयकमाथि अहिले विधायन व्यवस्थापन समितिले दफावार छलफल गरिरहेको छ। विधेयकमाथि आइतबार भएको छलफलमा सञ्चार तथा सूचना प्रविधिमन्त्री गोकुलप्रसाद बाँस्कोटालाईसमेत आमन्त्रण गरिएको थियो। छलफलमा मन्त्री बाँस्कोटाले पत्रकारलाई आर्थिक जरिवाना नगरेर सञ्चारगृहलाई गर्नुपर्ने प्रस्तावअघि सारेका छन्। विधेयकमा उल्लेखित कसैको मर्यादा वा प्रतिष्ठामा आँच पुर्याएको देखिएमा काउन्सिलले सम्बन्धित आम सञ्चारमाध्यम, प्रकाशक, सम्पादक, पत्रकार वा संवाददातालाई २५ हजारदेखि १० लाखसम्म जरिवाना गर्न सक्ने प्रावधानको साटो सञ्चारगृहलाई जरिवाना गर्ने प्रावधान राख्नुपर्ने मन्त्री बाँस्कोटाले बताएका हुन्। यो जरिवानामा भने कुनै सीमा राख्न नहुने उनको प्रस्ताव छ। एउटा २५ हजार तलब खाने पत्रकारले यो आर्थिक जरिवाना कसरी तिर्न सक्छ, जरिवाना सञ्चारगृहले तिर्नुपर्ने गर्नुपर्छ, उनले भने, अहिले मिडियाहरू पनि करोडौं, अर्बाैंको लगानीमा सञ्चालन हुन थालिसकेका छन् नि। आर्थिक जरिवानाको जिम्मा मिडिया काउन्सिललाई दिन नहुनेसमेत उनले प्रष्ट पारे। मिडिया काउन्सिलले विवाद मिलाउन मध्यस्थकर्ताको भूमिका निर्वाह गर्नुपर्छ, पीडितलाई मलमपट्टी गर्न सहयोग गर्नुपर्छ, त्यति पनि भएन भने चेतावनी पनि दिन सक्छ, उनले भने, आर्थिक जरिवानाको फैसला गर्ने विषय अदालती निरुपणको विषय हुनुपर्छ, यो अधिकार काउन्सिललाई हुनुहुँदैन।"
मूल्यवृद्धि नियन्त्रणबाहिर,"काठमाडौं : भारतमा चर्किएको मूल्यवृद्धिले नेपाली उपभोक्ताको भान्सा महँगिएको तथ्य राष्ट्र बैंकले सार्वजनिक गरेको छ। गएको मंसिरमा नेपाली बजारमा तरकारीको भाउ औसत ४२ प्रतिशत महँगिएको छ। यसको मतलब अघिल्लो साल १ सय रुपैयाँमा पाइने तरकारी किन्न यो वर्ष १ सय ४२ रुपैयाँ खर्चनुपर्ने भएको हो। यो दर मुलुकभरका बजार केन्द्रबाट लिइने र धेरै किसिमका तरकारीको मूल्य जोडिने भएकाले ठाउँ र बालीअनुसार मूल्य वृद्धि थपघट भएको हुन सक्छ। यससँगै मसलाको भाउ १५ प्रतिशत बढेको छ भने मदिरा र सुर्तीजन्य वस्तुको मूल्य १० प्रतिशतको हाराहारीमा महँगिएको छ। फलफूलको मूल्य पनि साढे ८ प्रतिशतभन्दा धेरै बढेको छ। यसले भान्सामा आवश्यक अधिकांश वस्तुको भाउ आकासिँदा मानिसको जीवन निर्वाह खार्च बढ्छ। राष्ट्र बैंकले उपभोग्य वस्तुको थोक मूल्य नै २० प्रतिशतभन्दा धेरै महँगिएको बताएको छ। तर खानेकुरा, पेय पदार्थ र सुर्ती चुरोटको मूल्यवृद्धि २४ प्रतिशत हाराहारी छ। निर्माण सामग्री, पेट्रोलियमलगायत मध्यवर्ती वस्तु र औद्योगिक कच्चा पदार्थको मूल्यवृद्धि कम भएकाले औसत मूल्यवृद्धिको दर (मुद्रास्फीति) भने ६५५ प्रतिशत मात्र रहेको राष्ट्र बैंकले जनाएको छ। यो पनि सरकारी अनुमानभन्दा धेरै हो। अर्थ मन्त्रालय र राष्ट्र बैंकले यो वर्ष औसत मुद्रास्फीति ६ प्रतिशतमा रोक्ने लक्ष्य मौद्रिक नीतिमार्फत अघि सारेको थियो। तर, गएको जेठदेखि नै ६ प्रतिशतभन्दा धेरैले मूल्य बढिरहेको छ। पछिल्ला दिनमा सिमेन्ट, छड र पेट्रोलियम पदार्थको मूल्य पनि बढ्न थालेका छन्। पुस महिनाको तथ्यांक सार्वजनिक हुँदा मूल्यवृद्धि अझै बढ्ने सम्भावना रहेको राष्ट्र बैंकका अधिकारी बताउँछन्। राष्ट्र बैंकका प्रवक्ता डागुणाकर भट्ट पनि मूल्यवृद्धि नियन्त्रण गर्न चुनौती बढेको बताउँछन्। भारतले ४ प्रतिशतमा रोक्ने भनेको मुद्रास्फीति अहिले नै ७३५ प्रतिशत पुगिसकेको छ ,उनले भने, हाम्रो उपभोग्य वस्तु प्रायः भारतबाटै आयात हुने भएकाले उनीहरूको महँगिले हामीलाई पनि असर गरेको छ। मुलुकभित्रको उत्पादनले सबै नेपालीलाई बाँच्न नपुग्ने भएपछि यस्तो परिस्थित बनेको हो। चामलदेखि तरकारी, मासुलगायत अधिकांश उपभोग्य वस्तु भारतबाट नै आयात हुने गरेको छ। त्यसले भारतमा कुनै सामानको भाउ महँगिएको अवस्थामा नेपालमा पनि स्वतः महँगी बढ्ने गरेको छ। डाभट्ट पनि भारतको अस्वाभाविक मूल्यवृद्धिका कारण यस्तो अवस्था आएको भन्दै राष्ट्र बैंकले मूल्यवृद्धि नियन्त्रण गर्न नसक्ने बताए। हामीले जथाभावि कर्जा नदिने र ब्याजदर बढाएर मानिसलाई बचत गर्न प्रेरित गर्न सक्छौं, उनले भने, तर हामीले सबै प्रयास गरिरहँदा पनि मूल्यवृद्धि नियन्त्रण गर्न सकिने अवस्था छैन। नेपालमा वस्तुको माग बढी भएर महँगी बढेको अवस्थामा मात्रै राष्ट्र बैंकले त्यस्तो उपाय लगाउन सक्ने उनी बताउँछन्। तर अहिले वस्तुको आपूर्ति समस्याका कारण महँगी बढेकाले राष्ट्र बैंकले त्यसलाई रोक्न नसक्ने उनले बताए। तत्कालका लागि मात्रै भए पनि मूल्यवृद्धि बाहेकका अर्थतन्त्रका सूचकांक सुधारात्मक देखिएका छन्। अघिल्ला महिना लागातार घटेको रेमिट्यान्स आय मंसिरमा भने अघिल्लो वर्षकै आँकडाको हाराहारी पुगेको छ। मलेसिया जाने कामदारको संख्या बढेकाले आगामी दिनमा रेमिट्यान्स अझ बढ्नसक्ने प्रवक्ता भट्ट बताउँछन्। यस्तै निर्यात व्यापारमा पनि आकर्षक सुधार भएको छ। गत वर्षभन्दा २७ प्रतिशत निर्यात बढेको तथ्यांक राष्ट्र बैंकले सार्वजनिक गरेको छ। तर यस्तो निर्यातको करिब एक चौथाई हिस्सा ओगट्ने पाम तेल अब यसरी निर्यात हुने छैन। भारतले पाम तेल आयात प्रतिबन्ध गरिसकेको छ। निर्यात तथ्यांकमा पामतेल हटाएर हेर्ने हो भने मुलुकको कुल निर्यात आम्दानी अघिल्लो वर्षभन्दा ६ करोड रुपैयाँ घटेको देखिन्छ। यसले आगामी महिना निर्यात घट्ने तथ्यांक देखिएको हो। आयातको वृद्धिदर खुम्चिएर ४२ प्रतिशतमा झरेको तथ्यांकलाई सरकारले गर्वसाथ प्रस्तुत गर्ने गरेको छ। तर यो पनि दीर्घकालका लागि भने अर्थतन्त्रलाई क्षति हुने देखिन्छ। मुलतः औद्योगिक कच्चा पदार्थ र पुँजीगत वस्तुको आयातमा आएको कमीले आर्थिक गतिविधि नै खुम्चिने अवस्था आउँछ। यसले नेपालभित्र रोजगारी गर्ने कामदारको तलब तथा ज्याला पनि नबढ्न सक्छ।"
