शीर्षक,विवरण
अख्तियारको ऐतिहासिक कदम,"लामो अनुसन्धानपछि अख्तियार दुरुपयोग अनुसन्धान आयोग ललिता निवास जग्गा अतिक्रमण प्रकरणमा १७५ जनाविरुद्ध अदालत गएको छ। यससँगै एउटा प्रभावशाली प्रकरणको पटाक्षेप भएको छ। यसमा तत्कालीन मन्त्री, उच्च पदस्थ कर्मचारीदेखि निजी क्षेत्रका ठूलो संख्यामा व्यक्ति जोडिएका छन्। भ्रष्टाचारको आयतन, यसमा जोडिएको जमात, बहुआयामिक साँठगाँठ, बिगोको वजनजस्ता हिसाबले हेर्ने हो भने यो अख्तियारको ऐतिहासिक कदम हो। ललिता निवास प्रकरण राज्यको सम्पत्ति हत्याउने ठूलो जालसाजी हो। २०२१ सालमा सरकारले उक्त २९९ रोपनी जग्गा अधिग्रहण गरेको थियो। २०४७ सालमा कृष्णप्रसाद भट्टराई प्रधानमन्त्री हुँदा मन्त्रिपरिषद्ले प्रजातन्त्रको आन्दोलनमा लागेका राणा शासक खानदानका व्यक्तिका जग्गा भने फिर्ता दिने नीतिगत निर्णय लियो। त्यही आधारमा सुवर्ण शमशेरको १४ रोपनी फिर्ता दिइयो। २०४९ देखि भूमाफियाले सम्बन्धित व्यक्तिहरूलाई उचालेर ललिता निवासको बाँकी करिब २८५ रोपनी अतिक्रमण सुरु भयो। नक्कली कागजका भरमा उनीहरूलाई फिर्ता पाउन योग्य देखाउँदै धमाधम दिइयो। २०४९ मै एकैपटक ११२ रोपनी अतिक्रमण गरियो। त्यसपछि क्रमशः २०६२, २०६६ र २०६९ मा गरी ४ खेपमा उक्त जग्गा सरकारीबाट व्यक्तिका नाममा पुर्याएको देखिन्छ। भूमाफिया, बिचौलिया, राजनीतिक प्रणाली र सरकारी कर्मचारी मिले भने कतिसम्म किर्ते गर्न सक्छन् भन्ने यो ज्वलन्त उदाहरण हो। यसमा त अझ भ्रष्टाचारीलाई ठेगान लगाउनुपर्ने अख्तियारकै तत्कालीन प्रमुख आयुक्त दीपकुमार बस्न्यात र अन्य पदाधिकारीको संलग्नतासमेत पाइएको छ। बृहत् मिलोमतोले खर्बौंको सरकारी सम्पत्ति व्यक्तिगत बनाउन सम्भव भएको यसले देखाउँछ। अख्तियार, राष्ट्रिय सतर्कता केन्द्र, नेपाल प्रहरीको केन्द्रीय अनुसन्धान ब्युरो (सीआईबी) जस्ता निकायले यसको समानान्तर अनुसन्धान गरेका थिए। ती सम्पूर्ण प्रतिवेदन केलाएर अख्तियार दर्बिलो प्रमाणसाथ जम्बो टोलीवरुद्ध अदालत गएको हो। भाटभटेनी सुपरमार्केट, गैरआवासीय नेपाली संगठन (एनआरएनए) को कार्यालयजस्ता ठूला गृह त्यही अतिक्रमित भूमिमा बनेका छन्। भाटभटेनी त त्यही किर्ते कार्यमा सामेल भएको पाइएको छ। अख्तियारले त्यसका सञ्चालकविरुद्ध समेत मुद्दा दायर गरेको छ। भूमाफियाहरू कागजपत्र मिलाउन र लुकाउन कति माहिर छन् भन्ने उदाहरण हो यो। संवैधानिक र अन्य अधिकारप्राप्त निकायले खानतलासी गर्दासमेत डिल्लीबजार मालपोतका मिसिल नम्बर १०२४ र १०२५ अझै गायब छन्। यस घटनामा भूमाफियाले प्रधानमन्त्रीप्रधानन्यायाधीश निवासको जग्गासमेत अनेक हतकण्डा अपनाई बेचबिखन गरेका छन्। नक्कली मोही खडा गराएका छन्। काल्पनिक गुठी निर्माण गरेका छन्। त्यसैले यो अन्य भ्रष्टाचारभन्दा भयानक र खतरनाक छ। मालपोत कर्मचारीको धनआर्जनको तीव्र लालसामा बिचौलिया र निजी क्षेत्र जोडिन पुगेका छन्। त्यसका लागि उनीहरू उच्च सरकारी र संवैधानिक शक्तिलाई हात लिन सफल भएका छन्। पटकपटकका सरकारका विभागीय मन्त्री गैरकानुनी अनियमिततामा मिल्न जानुले हाम्रो देशमा भ्रष्टाचारको विषवृक्षले जरो गाडेको देखाउँछ। तत्कालीन मन्त्रीहरू विजयकुमार गच्छदार, चन्द्रदेव जोशी र डम्बर श्रेष्ठ यसमा मुछिनु त्यसको उदाहरण हो। प्रश्न उब्जिन्छ प्रधानमन्त्री निवास र त्यसको आँगन त हडपिन्छ भने अन्य ठाउँको अवस्था के होला ? उत्तर हाजिर छ। देशैभरका सार्वजनिक सम्पदा र जग्गाजमिन अतिक्रमित छन्। सम्भवतः कुनै चोखा छैनन्। सबै खुम्चिएका छन्। हालै मन्त्रिपरिषद्ले अतिक्रमित करिब ५ सय रोपनी जग्गा फिर्ता लिने निर्णय गरेको छ। सरकारी अध्ययनले देखाएको यो सानो अंश मात्र हो। वास्तविकतामा हजारौं रोपनी फिर्ता गर्नुपर्ने अवस्थामा छन्। त्यसरी हडप्नेका लागि ललिता निवास प्रकरण सरकारी निकाय, अख्तियार र अदालतसम्मकै लागि नजिर बन्न सकोस् ता कि भविष्यमा यस्ता अनियमिततामा कसैले हिम्मत नगरोस्।"
चिनियाँको विकल्प खोज्दै सरकार,"काठमाडौं : छिमेकी चीनमा फैलिएको कोरोना भाइरस संक्रमणले पर्यटक आगमनमा असर पर्ने देखिएको छ। नेपाल भ्रमण २०२० मा चीनबाट पाँच लाख पर्यटक ल्याउने तयारी सरकारको छ। कोरोना भाइरस संक्रमणका कारण लक्ष्यबमोजिम चिनियाँ पर्यटक आउन नसक्ने भएपछि सरकार अन्य विकल्पको खोजीमा लागेको छ। भ्रमण वर्षमा २० लाख पर्यटक भित्र्याउने लक्ष्य छ। संस्कृति, पर्यटन तथा नागरिक उड्ययनमन्त्री योगेश भट्टराईले कोरोना भाइरसको असर नेपालको पर्यटनमा देखिएको बताए। मन्त्री भट्टराईले बुधबार संसद्को अन्तर्राष्ट्रिय सम्बन्ध समिति बैठकमा मन्त्रालयले चिनियाँ पर्यटकको विकल्प खोजिरहेको जानकारी दिए। कोरोना भाइरसले हाम्रो पर्यटनमा सबैभन्दा बढी असर पुर्याएको छ। चीनबाट गत वर्ष तीन लाख पर्यटक आएका थिए। यही आधारमा पर्यटक बढ्ने अपेक्षा थियो, उनले भने, अब त्यसको वैकल्पिक मार्केट खोज्न थालेका छौं। विदेशमा कसरी राम्रो सन्देश दिने भनेर काम गरिरहेका छौं। चीनको विकल्पमा पर्यटक भिœयाउन संस्कृति पर्यटन तथा नागरिक उड्डयन मन्त्रालयका सहसचिव घनश्याम उपाध्याय, नेपाल पर्यटन बोर्डका सीईओ र पर्यटन विभागका महानिर्देशकलाई फोकल पर्सन तोकिएको मन्त्री भट्टराईले बताए। नेपाल कोरोना भाइरसको फ्री जोन हो। भोलिका दिनमा के हुन्छ भन्न सकिन्न। तर आजका दिनसम्म हामीसँग एकजना पनि कोरोनाको बिरामी छैन। यसलाई अन्तर्राष्ट्रियस्तरमा प्रचारप्रसार गर्न जरुरी छ, उनले भने, चिनियाँ राजदूतले समेत कोरोनालाई नियन्त्रण गरेर पुरानै अवस्थामा फर्किन्छौं भन्नुभएको छ। चीनबाहेक अन्य देशबाट नेपाल आउने पर्यटकमा समेत कोरोना भाइसरको त्रासका फैलिएको छ। विदेशी पर्यटकलाई सुरक्षाको प्रत्याभूति दिन सके मात्र नेपाल भ्रमण वर्षको लक्ष्य पूरा हुने सुझाव सांसदहरूले दिएका छन्। पूर्वप्रधानमन्त्री एवं सत्तारूढ नेकपाका वरिष्ठ नेता माधवकुमार नेपालले पर्यटकलाई कोरोना भाइसरको त्रासबाट मुक्त गराउन सकेमात्र भ्रमण वर्षको लक्ष्य पूरा हुने बताए। म कुनै देश जानुअघि त्यहाँ कोरोना भाइरसबाट बच्ने सुरक्षा कस्तो छ भनेर हेर्छु। स्वास्थ्य परीक्षण गरिरहेको छ कि छैन ? हेल्थ डेक्स राखेको छ कि छैन भनेर हेर्छु, उनले भने, होइन भने मलाई पनि डर लाग्छ। त्यसैले सबैभन्दा पहिले पर्यटकलाई सुरक्षाको प्रत्याभूति दिनुपर्छ। प्रमुख प्रतिपक्षी कांग्रेस सांसद दिव्यमणि राजभण्डारीले कोरोना भाइरस रोकथाममा नेपालले यस्तै लापरबाही गरिरह्यो भने अवस्था जटिल हुन सक्ने बताए। कोरोनाले देशकै अर्थतन्त्रमा असर गर्ने उनको भनाइ छ। समाजवादी पार्टीकी रेणुका गुरुङले कोरोना भाइरसका कारण पर्यटन क्षेत्रमा भएको नोक्सानीको विकल्प खोज्नुपर्ने बताइन्। समिति सभापति पवित्रा निरौलाले नेपाल भ्रमणका लागि पूर्वाधारको विकास गर्न नसकेको बताइन्। उनले भनिन्, नेपाल प्राकृतिक रूपमा धनी छ। यसलाई सफा राखिदिए पुग्छ।"
इन्धन चोरी नियन्त्रण अभियान : प्रत्येक ट्यांकरमा तीन ताल्चा,"काठमाडौं : ट्यांकरबाट इन्धन चोरी नियन्त्रण गर्न नेपाल आयल निगमले प्रत्येक ट्यांकरमा तीन प्रकारका ताल्चा लगाउने भएको छ। निगमले दोस्रो चरणमा डिपोबाट पम्पसम्म इन्धन पुर्याउने ट्यांकरमा ताल्चा जडान गर्न लागेको हो। यसअघि पहिलो चरणमा इन्डियन आयल कर्पोरेसन (आईओसी) को सिलिगुढी, बरौनी र रक्सौल रिफाइनरी केन्द्रबाट नेपाल आयल निगमको डिपोसम्म आउने करिब दुई हजार ट्यांकरमा ताल्चा जडान गरिएको थियो। दोस्रो चरणको ताल्चा जडान गर्ने कार्य सुरु गर्न लागिएको हो। निगमका इन्जिनियरिङ विभागका प्रमुख पूर्ण रिजालका अनुसार ट्यांकरमा ताल्चा जडानका लागि टेन्डर आह्वान गर्न सम्पूर्ण प्रक्रिया सम्पन्न गरिएको छ। रिजालले भने, दुई सातापछि टेन्डर आह्वान गर्ने प्रक्रियामा पुगेका छौं। टेन्डर आह्वान गरी आगामी पाँच महिनाभित्रमा सम्पूर्ण ट्यांकरमा ताल्चा जडान गरिसक्छौं। उनका अनुसार पहिलो चरणअन्तर्गत भारतबाट नेपालको डिपोसम्म आउने ट्यांकरमा जडान गरिएको ट्यांकरमै दोस्रो चरणमा पुनः तीन प्रकारको ताल्चा जडान गर्न लागिएको हो। पहिलो चरणको लकिङ प्रणाली जडान पश्चात निगमले इन्धनको चोरीसम्बन्धी घटना नियन्त्रणमा आएको दाबी गरे पनि भारतबाट इन्धन ल्याउने ट्यांकरबाट दुई हजार पाँच सय लिटर डिजेल चोरी भएको थियो। दोस्रो चरणको ताल्चा प्रणाली र तेस्रो चरणको ट्र्याकिङ प्रणाली जडान पश्चात इन्धनको चोरी नियन्त्रण हुने निगमको दाबी छ। ट्यांकरमा ताल्चा प्रविधि जडान नहुँदासम्म चालकले टेम्प्रेचर लसको नाममा २० हजार लिटरको ट्यांकरबाट झन्डै ४० देखि एक सय लिटरसम्म चोरी गर्दै आएका थिए। पहिलो चरणको ताल्चा जडान पश्चात धेरै हदसम्म चोरी घटनामा नियन्त्रणमा आएको छ, निगमका प्रवक्ता वीरेन्द्र गोइतले भने,तर पूर्णरूपमा नियन्त्रण गर्न दोस्रो चरणको ताल्चा जडानका साथै ट्यांकर ट्र्याकिङ गर्ने प्रणाली पनि जडान गर्न आवश्यक छ। गोइतका अनुसार निगमको डिपोबाट पेट्रोल पम्पसम्म इन्धन पुर्याउने ट्यांकरमा आफ्नै लगानीमा पेट्रोल, डिजेल र मट्टीतेलको छुट्टाछुट्टै तीन प्रकारको ताल्चा जडान गर्न लागिएको हो। एउटै ट्यांकरबाट पम्पसम्म डिजेल, पेट्रोल र मट्टीतेल गरी तीन प्रकारका इन्धन वितरण हुन्छ, गोइतले भने, तीनै प्रकारको इन्धनको गुणस्तरमा मिसावट हुन नदिन र विभिन्न बहानामा हुने चोरी नियन्त्रण गर्न तीन प्रकारको ताल्चा जडान गर्दै छौं। एउटा ताल्चाको मूल्य करिब साढे ६ हजार रुपैयाँ पर्छ। यसरी एउटा ट्यांकरमा तीनवटा जडान गर्न १९ हजार पाँच सय रुपैयाँ निगमले खर्च गर्नुपर्ने हुन्छ। करिब दुई हजार ट्यांकरमा तीनवटाको दरले ६ हजार ताल्चा जडान गर्न करिब तीन करोड ९० लाख रुपैयाँ लाग्ने निगमले जनाएको छ। यसअघि पहिलो चरणमा ट्यांकरमा जडान भएको ताल्चा आईओसीले निः शुल्क निगमलाई उपलब्ध गराएको थियो। आईओसीले एउटा ताल्चा जडान गर्न दुई हजार ६ सय रुपैयाँ खर्चेको थियो। निगमका अनुसार दोस्रो चरणमा ट्यांकरमा जडान गर्न लागिएको ताल्चा विशिष्ट प्रकारको हुनेछ। तीन प्रकारको ताल्चाको तीनवटा छुट्टाछुट्टै साँचो हुनेछ। ती तिनै प्रकारको साँचो पम्प सञ्चालकलाई उपलब्ध गराइनेछ। पम्प सञ्चालकले आफूलाई चाहिएको इन्धनअनुसार साँचोले ट्यांकरको च्याम्बर खोलेर इन्धन अनलोड गर्न सक्नेछ। तर सबै ट्यांकरको साँचो भने एक अर्कोमा काम नगर्ने प्रकारको हुनेछ। यसका साथै निगमको डिपोमा सबै ट्यांकरको तीनवटै ताल्चा खोल्ने एउटै मास्टर साँचो हुनेछ। आईओसी र निगमबीच भारतमा लकिङ प्रविधि सुविधा जडानबारे दुईपक्षीय सहमति भएको थियो। ट्यांकरबाट मिलेमतोमा वार्षिक करोडौंको इन्धन चोरी, चुहावट र गुणस्तरमा आउने कमीलाई नियन्त्रण गर्न निगमले २०७४ जेठ १ गतेदेखि सम्पूर्ण ट्यांकरमा लकिङ सुविधा जडान गर्न योजना कार्यान्वयनमा ल्याएको थियो।"
स्मार्ट सिटीका नाममा ३० लाखको पोस्टबक्स !,"रुपन्देही : स्मार्ट सिटी बनाउने भन्दै रुपन्देहीको तिलोत्तमा नगरपालिकाले नगरका सबै घरमा फेज आउट भइसकेको पोस्टबक्स राख्ने भएको छ। नगरपालिकाले चालू आर्थिक वर्षमा घरघरमा पोस्टबक्स राख्न ३० लाख रुपैयाँ बजेट विनियोजन गरेको छ। कार्यपालिका बैठकले पोस्टबक्सको प्रक्रिया अघि बढाउने निर्णय गरेको हो। जस अनुसार सुरुमा ६ वटा वडाहरूमा खरिद प्रक्रिया अघि बढाउने निर्णय छ। वडा नम्बर १ देखि ६ सम्मका उपभोक्ताहरूबाट छरितो उपभोक्ता समिति गठन गरी उक्त समितिमार्फत खरिद प्रक्रिया अघि बढाउने निर्णय गरियो, नगरकार्यपालिकाको निर्णय पुस्तिकामा उल्लेख छ। पोस्टबक्सका लागि अझै उपभोक्ता समिति भने गठन गरिएको छैन। निर्णय त गर्यौं तर अझै काम थालेका छैनौं, तिलोत्तमा नगरपालिकाका प्रवक्ता सुरेन्द्र श्रीले भने, कुन मोडलमा जाने भनेर अध्ययन गरिरहेका छौं। पोस्टबक्स प्रक्रियाको लागि सुरुमा संघसंस्थाबाट सुरु गर्ने कि भन्ने विषयमा छलफल गरिरहेको उनले बताए। छलफलबाट मोडालिटी टुंग्याएपछि छिट्टै प्रक्रियामा जाने प्रवक्ता श्रीले बताए। सबै घरमा पोस्टबक्स राख्न नगरपालिकाले ६० प्रतिशत लगानी गर्नेछ भने घरधनीले ४० प्रतिशत व्यहोर्नुपर्नेछ। तिलोत्तमा नगरपालिकाले स्मार्ट सिटी निर्माणकै लागि घरघरमा पोस्टबक्सको योजना ल्याएको बताएको छ। तर आधुनिक युगमा पुरानो जमानाको माध्यममा बजेट खर्च गर्न लागेको भनेर आलोचना पनि भएको छ। नगरपालिकाका प्रवक्ता सुरेन्द्र श्रीले नगरपालिकाका सबै घरमा सूचना पुर्याउन यो अवधारणा ल्याएको बताए। आम नगरबासीहरूले सूचनाको हक उपभोग गरुन भनेर हामीले यसको व्यवस्थापन गर्न लागेका हौं, उनले भने। वडामा भएका निर्णय पनि पोस्टबक्समार्फत नागरिकले जानकारी लिने उनले बताए। सूचना लिएर जाँदा घरभित्र पस्न सक्ने अवस्था नहुने, घरधनी नभेटिने हुँदा पोस्टबक्स प्रभावकारी हुने उनको भनाइ छ। सूचना प्रविधिका इन्जिनियर अर्जुन गिरीले आधुनिक युगमा पोस्टबक्समा चिठ्ठी राख्ने निर्णय स्वभाविक नभएको बताए। मान्छेले कागज पल्टाएर हेर्न छाडीसके। धेरै मान्छे कम्युटर र मोबाइलमा अभ्यस्त छन्, उनले भने, प्रविधिलाई नै नगरपालिकाले बढीभन्दा बढी उपयोग गर्नुपर्छ। पोस्टबक्समा जाँदा कागज धेरै खर्च हुन्छ। थप जनशक्ति पनि आवश्यक पर्छ। हुलाकले राखेका पोस्टबक्स हराइरहेका बेला नगरपालिकाले गरेको यो निर्णय बजेट सक्ने नियतमात्रै भएको स्थानीयको आरोप छ।"
ललिता निवास जग्गा प्रकरण : तीन पूर्वमन्त्रीसहित १७५ विरुद्ध भ्रष्टाचार मुद्दा,"काठमाडौं : बालुवाटारस्थित ललिता निवासको सरकारी जग्गा व्यक्तिका नाममा दर्ता गर्न संलग्न रहेको अभियोगमा पूर्वउपप्रधानमन्त्री विजयकुमार गच्छदारसहित १७५ जनाविरुद्ध बुधबार भ्रष्टाचार मुद्दा दायर गरिएको छ। यो प्रकरणमा भ्रष्टाचारमा मुछिनेमा तत्कालीन तीन सचिवसहित विशिष्ट श्रेणीका ६ उच्च पदस्थ पदाधिकारी पनि छन्। अख्तियार दुरुपयोग अनुसन्धान आयोगले सार्वजनिक जग्गा हिनामिना गरेको अभियोगसहित उच्चपदस्थ पदाधिकारीलाई बिगोको अनुपातमा जरिबाना र १० वर्षसम्म जेल सजाय माग गरेको छ। राष्ट्रसेवकका हकमा भ्रष्टाचार निवारण ऐनअनुरूप थप तीन वर्ष जेल सजाय माग गरिएको छ। भ्रष्टाचारमा पूर्वभूमिसुधारमन्त्री चन्द्रदेव जोशी र डम्बर श्रेष्ठ, पूर्वसचिवहरु छविराज पन्त, दिनेशहरि अधिकारी र दीप बस्न्यात तथा भाटभटेनी सुपरमार्केटका सञ्चालक मीनबहादुर गुरुङ मुछिएका छन्। उनीहरूउपर सरकारले अधिग्रहण गरेको जग्गा जफत भएको राजनीतिक आधार देखाएर फिर्ता गराउँदै निजी रूपमा नामसारी गर्न सघाएको आरोप छ। ललिता निवास जग्गा प्रकरणमा पूर्वप्रधानमन्त्रीद्वय माधवकुमार नेपाल र डा बाबुराम भट्टराईविरुद्ध मुद्दा नचल्ने निर्णय भएको छ। उनीहरूसँगै पूर्व मुख्यसचिव एवम् चीनका लागि नेपाली राजदूत लीलामणि पौडेललगायत १७ जनाविरुद्ध मुद्दा नचल्ने भएको छ। गच्छदारलाई तत्कालीन भौतिक निर्माणमन्त्रीका हैसियतमा मुद्दा चलाइएको हो। बस्न्यात अख्तियारका पूर्वसचिव एवम् निवर्तमान प्रमुख आयुक्त हुन्। अख्तियारका प्रवक्ता एवं सहसचिव प्रदीपकुमार कोइरालाले गच्छदारविरुद्ध ९ करोड ६५ लाख बिगो मागदाबी गरिएको बताए। उनका अनुसार पूर्वमन्त्री श्रेष्ठविरुद्ध ९ करोड ६५ लाख, पूर्वमन्त्री जोशीविरुद्ध ७ करोड ८ लाख बिगो कायम गरिएको छ। यस्तै अख्तियारका तत्कालीन प्रमुख आयुक्त बस्न्यातसँग ९ करोड ६५ लाख बिगो मागिएको छ। पूर्वसचिवहरू छविराज पन्त र दिनेशहरि अधिकारी, भूमि व्यवस्था तथा अभिलेख विभागका महानिर्देशकद्धय रुद्रकुमार श्रेष्ठ र मुकुन्दप्रसाद आचार्य, सहरी विकास तथा भवन निर्माण विभागका महानिर्देशक अशोकनाथ उप्रेती, गुठी प्रशासक सेमन्त चापागाई, बलिरामप्रसाद तेली, कामु प्रशासक दिलीपकुमार भट्टविरुद्ध मुद्दा दायर गरिएको छ। न्यायाधीश विनोदकुमार गौतमलाई प्रतिवादी बनाइएको छ। पन्तसँग ९ करोड ६५ लाख र अधिकारीसँग ७ करोड ८ लाख बिगो मागिएको छ। न्यायाधीश गौतमसँग ९ करोड ६५ लाख बिगो कायम गरिएको छ। ३२ जना जग्गाधनी र मोही मुछिए मुद्दामा जग्गाधनी दाबी गर्ने राणा परिवार र मोही भनिएका ३२ जनालाई प्रतिवादी बनाइएको छ। उनीहरूमाथि कर्मचारीपदाधिकारीलाई अनुचित प्रभावमा पारी सार्वजनिक जग्गा गैरकानुनी रूपमा आफ्नो नाममा दर्ता गरेको आरोप छ। आरोपपत्रमा जग्गाधनी रुक्मशमशेर जबरासँग ८ करोड २७ लाख, हाटकशमशेर र हेमनशमशेरसँग १ करोड ३५ लाख, सुनीति राणासँग ८ करोड ६९ लाख, शैलजा राणासँग ९ करोड ६३ लाख, हेमाद्रीशमशेरसँग ४२ लाख बिगो मागदाबी गरिएको छ। त्यस्तै डीएल डेभलपर्स प्रालिका सञ्चालक कैलाशचन्द्र गोयलविरुद्ध ललिता निवासको क्याम्पभित्रको जग्गा गैरकानुनी रूपमा सट्टा भर्ना गरेको आरोपमा ५ करोड ४४ लाख बिगो माग गरिएको छ। भाटभटेनी डेभलपमेन्ट कम्पनी प्रालिका सञ्चालक मीनबहादुर गुरुङले ११ करोड २० लाख भ्रष्टाचार गरेको आरोप छ। भूमाफियाविरुद्ध साढे ५२ करोड र गुरुङविरुद्ध ५० करोड बिगो भूमाफिया रामकुमार सुवेदीसँग ५२ करोड ५१ लाख बिगोसहित मुद्दा दायर गरिएको छ। अर्का जग्गा दलाल रामकुमार सुवेदीविरुद्ध ३९ लाख २७ हजार बिगो कायम गरिएको छ। उनीविरुद्ध कर्मचारीलाई अुनचित प्रभावमा पारी ललिता निवासको जग्गा गैरकानुनी रुपमा फिर्ता दिने, दिलाउने, सरकारी जग्गा व्यक्ति विशेषका नाममा हालसाविक गराउने कार्यमा संलग्न रहेको आरोप छ। सुवेदी र ढकालले जग्गामा अनधिकृत व्यक्तिलाई कृत्रिम मोही खडा गर्नेगराउने काम गरेको अख्तियारको अनुसन्धानबाट खुलेको छ। बालुवाटारस्थित विशिष्ट व्यक्तिको निवास (प्रधानमन्त्री, प्रधानन्यायाधीश) परिसरको सरकारी जग्गा, राजकुलो, बाटोसमेतको सार्वजनिक जग्गा व्यक्ति विशेषका नाममा कायम गरेको आरोपपत्रमा छ। सुवेदी, ढकालद्वयका साथै भाटभाटेनीका सञ्चालक गुरुङसमेतले सरकारी जग्गा गुठीको नाम कायम गरेको ठहर अख्तियारको छ। गुरुङविरुद्ध यो मुद्दामा ३९ करोड २७ लाख बिगो मागदाबी गरिएको छ। सर्वोच्च अदालतका न्यायाधीश कुमार रेग्मी र नेकपाका महासचिव विष्णु पौडेलका छोरा नवीन पौडेलले बालुवाटारको जग्गा सरकारलाई फिर्ता दिने भएपछि उनीहरूविरुद्ध मुद्दाको कारबाही अघि नबढाउने निर्णय भएको छ। सरकारलाई बुझाएको सम्पत्ति विवरणमा पौडेलका नाममा बालुवाटारमा आठ आना जग्गा उल्लेख छ। अख्तियारले रेग्मीको सिट न १०२१०२५१५ किन ५११ र पौडेलको नामको किन ३०९ र ३१५ का जग्गा सम्बन्धमा सरकारको नाम कायम गर्नगराउन यथाशीघ्र प्रक्रिया अघि बढाउन भूमि व्यवस्था, सहकारी तथा गरिबी निवारण मन्त्रालयमा सुझाव लेखी पठाउने निर्देशन गरेको छ। नेपाल र भट्टराईको उजुरी क्षेत्राधिकारबाहिर मन्त्रिपरिषद्बाट सामूहिक रूपमा गरेका नीतिगत निर्णय आयोगको अनुसन्धानको क्षेत्राधिकारभित्र नपर्ने हुँदा तत्कालीन प्रधानमन्त्रीद्वय माधवकुमार नेपाल र डा बाबुराम भट्टटराईका हकमा केही गरिरहनु नपर्ने निष्कर्षमा अख्तियार पुगेको छ। अख्तियारले उनीहरूसँग बयान भने लिएको थियो। दुई अर्ब ४१ करोड ६९ लाख बैंक धितो ललिता निवासको जग्गा व्यक्ति विशेषका नामबाट २ अर्ब ४१ करोड ६९ लाखभन्दा बढी धितो पारित भई विभिन्न बैंक तथा वित्तीय संस्थाबाट अर्बाैं कर्जा प्रवाह भएको छ। सम्बन्धित बैंक तथा वित्तीय संस्थामा रहेको सर्वसाधारणको अर्बांै निक्षेप सुरक्षण गर्ने समेत प्रयोजनका लागि कानुनबमोजिम आवश्यक कारबाही गर्न नेपाल राष्ट्र बैंकलाई सुझाव लेखी पठाउने आरोपपत्रमा उल्लेख छ। १३६ रोपनी हिनामिना ललिता निवासको २९९ रोपनीमध्ये १३६ रोपनीभन्दा बढी हिनामिना भएको आरोपपत्रमा उल्लेख छ। योजनाबद्ध तरिकाले विभिन्न मितिमा गैरकानुनी निर्णय गराई अनधिकृत व्यक्ति तथा संस्थालाई जग्गा धनी बनाउने काम भएको छ। कृत्रिम मोही खडा गर्ने, राजकुलो र बाटोसमेत सार्वजनिक जग्गाको मोही रहेको भनी गलत लिखत खडा गरी व्यक्ति र संस्थाका नाममा सट्टा भर्ना दिने गरेको पाइएको छ। यस्तै सरकारी जग्गाको लगत कट्टा गरी गुठीका नाममा कायम गरिएको छ। सरकारले अधिग्रहण गरेको ललिता निवासको २८४ रोपनी जग्गामध्ये १ सय १२ रोपनी जग्गा व्यक्तिका नाममा दर्ता गरी हिनामिना गरिएको निष्कर्षसहितको छानबिन प्रतिवेदन एक सरकारी समितिले दिएपछि थप अनुसन्धान गर्न सरकारले संवैधानिक आयोग र नेपाल प्रहरी केन्द्रीय अनुसन्धान ब्युरोलाई निर्देशन दिएको थियो। सरकारले अधिग्रहण गरेको १ सय १२ रोपनी जग्गा पञ्चायतकालमा जफत भएको भन्ने अर्थ लगाई सुवर्णशमशेरका सन्तानले २०४९ मा फिर्ता लगेका थिए। भूमाफियाको चलखेलमा २०६२, २०६७ र २०६९ मा गरी ललिता निवासको जग्गा अतिक्रमण भई व्यक्तिका नाममा दर्ता भएको थियो। प्रधानमन्त्री निवास विस्तारका नाममा २०६६ चैत २९ र २०६७ वैशाख ३१ गतेको मन्त्रिपरिषद्ले गरेको निर्णयका आधारमा डिल्लीबजार मालपोत कार्यालयले सार्वजनिक, पर्ती र राजकुलोको जग्गासमेत व्यक्तिका नाममा दर्ता गर्ने निर्णय गरेको थियो। नेपाल प्रहरी केन्द्रीय अनुसन्धान ब्युरो (सीआईबी) ले भूमाफिया र कर्मचारीको मिलोमतोमा बालुवाटारस्थित ललिता निवासको जग्गा हिनामिना भएको निष्कर्षसहित अनुसन्धान प्रतिवेदन सरकारलाई बुझाइसकेको छ। शारदाप्रसाद त्रिताल संयोजक रहेको समितिको प्रतिवेदन र सीआईबी प्रतिवेदनलाई आधार मानेर अख्तियारले अभियोगपत्र तयार पारेको हो। सीआईबी प्रतिवेदनमा सरकारी जग्गा व्यक्तिका नाममा गराउन मुख्य भूमिका खेल्ने रामप्रसाद सुवेदी र शोभाकान्त ढकाल, उच्च पदस्थ कर्मचारीसहित एक सयभन्दा बढीलाई कारबाही सिफारिस गरिएको छ। सीआईबीको प्रतिवेदनमा बालुवाटारको २ सय ९९ रोपनी जग्गामध्ये १ सय ३४ रोपनी हिनामिना भएको उल्लेख छ। प्रतिवेदनमा २०४७ सालमा कृष्णप्रसाद भट्टराईको सरकारले गरेको निर्णय र डा बाबुराम भट्टराई तथा माधव नेपालको सरकारको निर्णयमा पनि बदमासी नदेखिएको उल्लेख छ। तर त्यो निर्णयलाई गलत अर्थ लगाई कर्मचारीले भूमाफियासँग मिलेर हिनामिना गरेको छानबिनबाट देखिएको छ। त्रिताल समितिको प्रतिवेदनअनुसार नै सीआईबी र अख्तियारले अनुसन्धान गरेको थियो। ललिता निवासका जग्गा आफ्नो नाममा राख्ने ६५ जनाको हकमा जफत गर्ने प्रयोजनका लागि अभियोगपत्रमा प्रतिवादी कायम गरिएको छ। उनीहरु आयोग समक्ष दिएको बयानमा जग्गा छाड्न तयार नभएपछि जफत गरिएको हो। २०२२ सालदेखि लगत कट्टा ललिता निवाससहित ६ वटा दरबार एकै पटक एउटै प्रक्रियाद्वारा सरकारले क्षतिपूर्ति दिएर अधिग्रहण गरेपछि २०२२ जेठ २४ मा सरकारीकरण भएको थियो। ललिता निवासको २९९ रोपनी ९ आनामध्ये १४ रोपनी मात्रै जफत भएको पाइएको छ। सुवर्णशमशेर र कञ्चनशमशेरको १४ रोपनीबाहेक २८४ रोपनी जग्गा प्रधानमन्त्री निवास र अन्य विशिष्ट पदाधिकारीको निवास एवम् नेपाल राष्ट्र बंैकको केन्द्रीय कार्यालयका लागि अधिग्रहण गरिएको थियो। ललिता निवासको ६० रोपनी जग्गा नेपाल राष्ट्र बंैकलाई प्रदान गरिएको र २१३ रोपनी समरजंग कम्पनीको रेखदेखमा रहेन गरी २०२२ सालदेखि पोत र जग्गाको लगत कट्टा गर्ने निर्णय भएको थियो। २०४७ सालमा कृष्णप्रसाद भट्टराईको नेतृत्वको सरकारले प्रजातन्त्रमा लागेका व्यक्तिका जफत भएको रकम फिर्ता गर्ने निर्णय गरेको थियो। त्यो निर्णयको गलत व्याख्या गरेर मालपोत कार्यालय डिल्लीबजारले २०४९ सालमा गैरकानुनी निर्णय गरेको अख्तियारको आरोप छ। जग्गा फिर्ता दिने निर्णय प्रक्रियामा मालपोत डिल्लीबजारका तत्कालीन प्रमुख मालपोत अधिकृत कलाधर देउजा, मालपोत अधिकृत सुरेन्द्रमान कपाली, नायब सुब्बा जगतप्रसाद पुडासैनी र खरिदार युक्तप्रसाद श्रेष्ठ संलग्न रहेको पाइएको छ। भूमिसुधार तथा व्यवस्थापन विभागका तत्कालीन महानिर्देशक मुकुन्दप्रसाद आचार्य, शाखा अधिकृत धर्मप्रसाद गौतम र पदमबहादुर खापुङका परिवारका सदस्य र नातेदार एवं विद्या पौडल गौतम, उर्मिला शाह, भुवनकुमारी चापागाई, सोदाकुमारी चापागाई, रामकल्याण अधिकारी र रामनाथ घिमिरेले गैरकानुनी रूपमा फिर्ता दिएको पाइएको छ। फिर्ता गरिलिने कार्यमा संलग्न सुनीति राणा र शैलजा राणासमेतको नामबाट हालै देखिएको बकसपत्रको लिखत पारित गरी कमिसनका रुपमा जग्गाा बकस गरिदिएको अख्तियारको ठहर छ। सरकारी जग्गा व्यक्तिका नाममा फिर्ता गराउने मालपोत डिल्लीबजारका तत्कालीन प्रमुख देउजाविरुद्ध २ करोड २६ लाख ८५ हजार बिगो कायम गरिएको छ। त्यस्तै महानिर्देशक मुकुन्द आचार्यविरुद्ध ७५ लाख, मालपोत अधिकृत सुरेन्द्रमान कपाली, नासु जगतप्रसाद पुडासैनी, खरिदार युक्तप्रसाद श्रेष्ठविरुद्ध जनही २ करोड २६ लाख बिगो कायम गरिएको छ। यो मुद्दा चलेपछि श्रेष्ठले आत्महत्या गरेका छन्। भूमिसुधार तथा व्यवस्थापन विभागका तत्कालीन महानिर्देशक रुद्रप्रसाद श्रेष्ठ, निर्देशक पुष्पराज उपाध्याय, शाखा अधिकृत इन्द्रप्रसाद ढुंगाना, मालपोत डिल्लीबजारका तत्कालीन प्रमुख टीकाराम घिमिरे, नासु टीकाबहादुर बीसी, खरिदार जीवननाथ पोखरेल, समरजंग कम्पनीका नासु अर्जुन भण्डारीविरुद्ध १३ करोड २३ बिगो कायम गरिएको छ। यस्तै भूमिसुधार तथा व्यवस्था मन्त्रालयका उपसचिव हुपेन्द्रमणि कसीविरुद्ध ३० करोड ३९ लाख ९६ हजार, डिल्लीबजारका नापी अधिकृत कमल घिमिरे रमालपोत अधिकृत हरिकृष्ण तिमल्सिनाविरुद्ध जनही ३२ करोड १९ लाख बिगो माग दाबी गरिएको छ।"
किसान निचोर्दै सरकार,"विराटनगर : सरकारले किसानका लागि विनियोजन गरेको बजेट समुहमार्फत मात्रै साना कृषकको पहुँचमा पुग्छ। तर पछिल्लो समयमा स्थानीय तहले विभिन्न ऐन नियम र स्थायी लेखा नम्बर (पान) अनिवार्य गर्न थालेपछि समुह नै दर्ता हुन छाडेका छन्। यसको सोझो असर किसानलाई त परेको छ नै कृषिका लागि बिनियोजन भएको बजेट समुहको पहुँचमा पुर्याउने समस्या पनि सुरू भएको छ। सूर्योदय नगरपालिका११ इलामको पञ्चकन्या पशुपालन समुह दर्ता भएको २३ बर्ष भयो। यही बेला यहाँ गाई जोनको कार्यक्रम लागु हुन लागेको छ। प्रधानमन्त्री कृषि आधुनिकीकरण परियोजना कार्यान्वायन इकाई इलामले जारी गरेको सूचनामा पान, लेखा परीक्षण प्रतिवेदन जस्ता कागजात अनिवार्य गरेपछि सो समुह सरकारी सेवाका लागि योग्य ठहरिएन। ताप्लेजुङको मिक्वाखोला गाउँपालिका४ का हर्कसिं लिम्बु नेतृत्वको कृषक समुहले अलैंची खेतीका लागि अनुदान माग गर्ने निर्णय गर्यो। अनुदानका लागि पान नम्बर समेत अनिवार्य गरिएको सुनेपछि उनको समुह पछि हट्यो। पान बनाउन सदरमुकाम फिदिम पुग्नै दुई दिन लाग्छ, उनले भने, हाम्रो जस्तो सानो समुहसँग पान बनाउने क्षमता नभएपछि अनुदान नै त्याग्यौं। प्रदेश १का दुई जिल्लाका समुहले भोगेका यी प्रतिनिधि उदाहारण मात्रै हुन्। पान अनिवार्य गरिएपछि देशभरका ४० हजार समुहका करिव १० लाख कृषक सरकारी सुविधाबाट बञ्चित भएका राष्ट्रिय कृषक समुह महासंघ नेपालका कार्यक्रम संयोजक केदार कोइराला बताउँछन्। समुह निरूत्साहित भएकाले सरकारले विनियोजन गरेको बजेट समुह अभावमा रोकिन थालेको उनले बताए। प्रदेशभरका स्थानीय तहले आफु अनुकूल कार्यविधि बनाएर घेराबन्दी गर्दा समुह बन्द हुने अवस्थामा पुगेका सो संस्थाका केन्द्रिय सदस्य गणेश पोखरेल बताउँछन्। सबै स्थानीय तहले पान अनिवार्य नगरेपनि इलाम नगरपालिकाले भने सो प्रकृया पुरा नगरी समुह नविकरण नगरेको इलाम नगरपालिका४ को छ्र्यारछ्र्यारे कृषक समुहकी सदस्य भगवती तिम्सीनाले बताइन्। समुह दर्ताका लागि वडा सिफारिसको नाममा समेत नगरपालिकाले रकम असुल्न गरेको उनको भनाई छ। समुह दर्ता र नविकरणका लागि तीन सय १० रुपयाँ शुल्क तोकिएको इनपाका कृषि शाखा प्रमुख उपेन्द्र नेपालले बताए। उनले भने, सरकारी सेवासुविधा लिन सहज होस भनेर पान अनिर्वाय गरेका हौ। पान अनिवार्य नगरेका स्थानीय तहले भने समुहबाट चर्को शुल्क असुल्ने गरेको पाइएको छ। इलामकै देउमाई नगरपालिकाले दर्ता शुल्क तीन हजार र नविकरण शुल्क एक हजार पाँचसय लिने गरेको छ। कूल ९३ कृषक समुह रहेको जिल्लाको सूर्योदय नगरपालिकाले दर्ता शुल्क एक हजार असुल्ने गरेको छ। नविकरणका लागि भने ५ सय रुपैयाँ शुल्क तोकिएको सो नगरपालिकाका कृषि शाखा प्रमुख नारायण लम्सालले बताए। पान विना स्थानीय तहको सुविधा नपाइने भएकाले समुहमा जवरजस्ती करको भार थोपरिएको महासंघका इलाम अध्यक्ष विष्णु दुलालले बताए। अनिवार्य पानको नीतिले अनुदानका लागि खोलिएका समुह मात्रै पोसिने अवस्था आएको उनको भनाई छ। समुहले लेखापरीक्षण विना एकल स्वामित्वको फार्म जस्तै सहज रुपमा पान नविकरणको व्यवस्था गर्न माग गरेका महासंघका केन्द्रिय सदस्य पोखरेलले बताए। कृषि ज्ञान केन्द्र ताप्लेजुङले गत महिना सघन बाली विकास कार्यक्रमका लागि आवेदन माग्यो। तोकिएको समयमा एउटा मात्रै आवेदन परेपछि दोस्रो पटक सूचना प्रकाशित गर्यो, त्यसमा पनि पर्याप्त कृषकले निवेदन दिएनन्। मेरिङदेन गाउँपालिकामा सञ्चालन हुने यस्तो कार्यक्रम गाउँपालिकासँग छलफल गरेर कृषकको पहिचान गर्न ज्ञान केन्द्र जुटेको छ। स्थानीय तहसँग कृषकलाई प्रोत्साहन गर्ने प्रकृतिका योजना नभएकाले गाउँघरमा कृषिको भविष्य नरहेको पाथिभरा याङ्वरक गाउँपालिकाका अध्यक्ष केशर मेन्याङवोको बुझाई छ। जनप्रतिनिधि, कर्मचारी, शिक्षक कोहि पनि आफ्ना सन्तानलाई कृषिमा आकर्षित गर्न चहाँदैनन्, उनले प्रतिप्रश्न गर्दै भने अनि एउटा सर्वसाधारणलाई गर भनेको भरमा मात्रै कसरी प्रगति हुन्छ ? दुईबर्ष अघि झापामा ९ सय कृषक समुह दर्ता थिए। समुहलाई प्यान नम्बर अनिवार्य गराएपछि कृषक समुह लोप हुने अवस्थामा पुगेका कृषि ज्ञान केन्द्र झापाका कृषि प्रसार अधिकृत शेषराज पौडेलले बताए। झन्झटिलो प्रावधान थपिएसँगै समुहले आफ्नो विवरण ज्ञान केन्द्रलाई दिन अटेर गर्न थालेका उनले जानकारी दिए। अहिले समुहको अद्यावधिक विवरण जुटाउन समस्या भएको पौडेलको भनाई छ। स्थानीय तहले समुहलाई अनुदान दिए जस्तो गर्ने तर अर्कोतिर झन्झटिलो प्रक्रिया थपेपछि कृषकको ढाड भाच्ने काम भएको मेचीनगरको सिद्ददेवी कृषक समहका गोविन्दराज गौतमले भन्छन्। सरकारी सेवा सुविधाका लागि विगतमा सम्बन्धित कार्यालयमा दर्ता गरे मात्रै पुग्ने धनकुटाका कृषक समुह पनि बन्द हुने अवस्थामा पुगेका छन्। अहिले पानमा दर्ता हुँदा विगतदेखिको दस्तुर, आयकर र ब्याज तिर्नु पर्ने भएकाले मासिक एकडेढ सय बचत गर्ने समुहले लाखौं रुपैयाँ जरिवाना तिर्नुपर्ने अवस्था आएको जिल्लाका कृषकको गुनासो छ। सिँधुवाका कृषक दीपक गुरूङ पानले भन्दापनि जरिवानाको व्यवस्थाले समुह मारमा पारेको बताए। विगतमा कृषि कार्यालयमा दर्ता हुने समुह अहिले स्थानीय तहमा समेत अनिवार्य गरिएको गुरूङ बताउँछन्। यस्तो झन्झटले गर्दा अधिकांश कृषक अनुदानका लागि अयोग्य हुँदा समुह निस्कृय हुने अवस्थामा पुगेको उनको भनाई छ। पान नम्बर लिन समुह दर्ता भएदेखिकै अडिट रिपोर्ट अनिवार्य गरिएपछि पाँचथरका पुराना समूह समस्या छन्। यसअघि अडिट रिपोर्ट र पान नम्बर चाहिदैनथ्यो, महासंघ पाँचथरका कार्यवाहक अध्यक्ष वीरेन्द्र काफ्लेले भने पानमा दर्ता हुने अडिट गराउनै पाँच लाखसम्म खर्च हुने अवस्था छ। अधिकांश समुहले अडिट गराउने अवस्था नभएकाले पानमा दर्ता हुन नसक्ने अवस्था आएको उनले प्रष्ट्याए। पाँचथरमा मात्रै करिव ६ सय समुह सरकारीबाट बञ्चित हुने स्थिति छ, काफ्ेलले भने। पछिल्लो सरकारी नीतिले जिल्लामा मात्रै करिव १५ हजार कृषक प्रभावित हुने भएका हुन्। प्यान बिना भुक्तानी दिन नमिल्ने सरकारी नीति रहेको कृषि ज्ञान केन्द्र पाँचथरका प्रमुख सागर बिष्टले बताए। उनले भने, अहिले थपिएको व्यवस्थाले समुहलाई निकै मार परेको हामीले पनि महसुस गरेका छौ, अहिलेको नीति पूर्णरूपमा कार्यान्व्यन गराउँदा अधिकांश कृषक सरकारी कार्यक्रमबाट बञ्चित हुने अवस्था छ। मासिक बचत गर्दै कृषिजन्य कामका लागि गठित समुह तेह्रथुमका गाउँपालिका तथा नगरपालिकामा दर्ता हुन छोडेका छन्। समुह दर्ताका लागि पान अनिवार्य गरिएपछि कृषक मारमा परेका म्याङलुङ नगरपालिका५ को मखमली कृषक समुहकी अध्यक्ष सीता लिम्बु बताउँछिन्। उनका अनुसार तत्कालिन कृषि विकास कार्यालयमा दर्ता भएका समुह मध्ये अहिले मुस्किलले २० प्रतिशत मात्रै सञ्चालनमा छन्। सक्रिय भनिएका पनि नियमित बैठक, छलफल र भेला नगरी केही अगुवा कृषका भरमा चलेका छन्। स्थानीय निकायमा दर्ता र नविकरणका लागि झन्झटिलो व्यवस्था नभएपनि पान अनिवार्य गरिएकाले यो प्रकृया पुरा नगरको समुहलाई सरकारी सहुलियतमा सामेल गराउन नसकिने आमचोक गाउँपालिकाका अध्यक्ष अशोक राईले बताए। उनले भने केन्द्रकै नीतिले गर्दा समुहलाई सहुलियत दिन नसकिएको हो, नविकरणमा भने झन्झट छैन। (इलामबाट तोयानाथ भट्टराई, ताप्लेजुङबाट सीताराम गुरागाईं, झापाबाट राधा खनाल, धनकुटाबाट हरिबहादुर लम्जेल, पाँचथरबाट भीमकुमार बाँस्कोटा, तेह्रथुमबार टीआर लिम्बु, र भोजपुरबाट प्रदीपचन्द्र राई)"
