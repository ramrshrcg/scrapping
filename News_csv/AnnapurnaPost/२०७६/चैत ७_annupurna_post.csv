शीर्षक,विवरण
कोभिड१९ भाइरसको उच्च जोखिम : तयारी सुस्त,"विश्वव्यापी महामारी (पेन्डामिक) बनेको कोभिड १९ भाइरस संक्रमणको उच्च जोखिममा रहेको नेपालमा सरकारले केही तयारी र सजगता अपनाउने प्रयास गरेको छ। तर यो प्रयास पर्याप्त र प्रभावकारी देखिँदैन। अहिलेसम्म भाइरस पोजिटिभ नभए पनि ढुक्क हुने अवस्था भने छैन। नेपालजस्तो स्वास्थ्य तथा भौतिक पूर्वाधार अति कम भएको मुलुकमा विश्व महामारीबाट आफ्ना नागरिकको सुरक्षा गर्नु कम्ता चुनौतीपूर्ण छैन। विशेषगरी कोरोना जाँच गर्ने कीट नै पर्याप्त छैन। देशभर जम्मा १२ सय कीट मात्र छन्। तत्कालीन अवस्थाको विज्ञद्वारा आकलन गरेर व्यवस्थापन गर्नुपर्ने हुन्छ। विगत दुई महिनादेखि यो महामारी फैलिरहे पनि सरकारले बेलैमा कीट व्यवस्थापन गर्न सकेन। यस्तो बेलामा परीक्षण गर्ने कीट लम्बेतान प्रक्रिया पूरा गर्दागर्दै समय अभाव हुन सक्छ। अर्कातर्प विश्वमा कीट उत्पादन गर्ने देशको ध्यान नै युरोप र अमेरिकातिर केन्द्रित छ। सरकारले केही दिनको हवाई आवागमन रोक लगाउने निर्णय गर्यो। तर कोरोना उत्पत्ति भएको देश चीनबाट आउने जहाज उडानमा रोक लगाइएन। भारत, चीन, थाइल्यान्ड, बंगलादेश, सिंगापुर र भुटानबाट आउनेलाई मात्र खुला गरियो। यसले अन्य संक्रमित मुलुकबाट ट्रान्जिट बनाएर आउने जोखिम बढ्नेछ। किनभने त्रिभुवन विमानस्थलमा भरपर्दाे स्क्रिनिङ र परीक्षणको बन्दोबस्त छैन। केवल औपचारिकता पूरा गर्ने काम हुने गरेको छ। ज्वरो नाप्ने मेसिन संख्या थप गर्ने, विमानस्थल सरसफाइमा जोड दिने, स्वास्थ्य जनशक्ति बढाउने विषयमा ध्यान गएको छैन। प्रमुख चुनौती भनेको भाइरस पहिचान गर्ने सरकारको कम क्षमता हो। बढीभन्दा बढी जाँच गरेर संक्रमणका केस पत्ता लगाउन सक्नुपर्छ, विश्व स्वास्थ्य संगठन पनि यही भन्छ। अस्पतालहरूमा आइसोलेसन, आईसीयू र स्वास्थ्यकर्मीहरूको व्यवस्था भएको छैन। भाइरस पहिचान गर्ने क्षमता बढाउनुपर्यो। बढीभन्दा बढी परीक्षण गरेर केस पत्ता लगाउनुपर्छ। विश्व स्वास्थ्य संगठनले पनि यही भन्दै आएको छ। संक्रमित पहिचान भए तिनीहरूलाई अस्पतालमा भर्ना गरेरै उपचार गराउनुपर्छ। क्वारेन्टाइन, आईसीयु र आईसोलेसनमा रहेका व्यक्तिको निगरानी गर्ने र स्वास्थ्य जाँच गराउने स्वास्थ्यकर्मीले सुरक्षा कबच अर्थात् पर्सनल प्रोटेक्टिभ इक्युपमेन्ट (पीपीई) सकिन लागेको छ। यो गम्भीर विषय हो। विदेशमा उपचारमा संलग्न हुने चिकित्सक नै संक्रमणबाट ज्यान गएको खबर सार्वजनिक भइरहेका बेला नेपालमा टेन्डर प्रक्रिया सुरु भएको छ। भाइरस संक्रमणको गति तीव्र रूपमा बढिरहेका बेला तयारीमा सुस्तता छाएको छ। अब गर्नुपर्ने मुख्य काम भनेको जनचेतना हो। त्यसपछि पूर्वाधारहरूको क्रमिक व्यवस्था। संरचनागत पूर्वाधार मात्र नभई उपकरणको बन्दोबस्ती। एक समुदायबाट अर्काे समुदायमा फैलिने जोखिम बढे लक डाउन गर्न पनि चुक्नु हुन्न। यस्तो अवस्थामा मनोवैज्ञानिक त्रास फैलने हुँदा सरकारले सोहीअनुरूप मातृभाषामा सन्देश सम्प्रेषण गर्नुपर्छ। यस्तो बेला सरकारको एकल प्रयास मात्र पर्याप्त हुँदैन; निजी क्षेत्र, विभिन्न गैरसरकारी संघस्थाहरूले एकीकृत र समन्वयात्मक ढंगले प्रभावकारी भूमिका निर्वाह गर्नुपर्छ।"
३ सय बिघा जग्गा भारतमा पारियो,"काठमाडौं : कञ्चनपुरमा ३ सय बिघाभन्दा बढी नेपाली भूमि भारततर्फ पारिएको विषयले सदनमा प्रवेश पाएको छ। नेपालभारत संयुक्त सर्भे टोलीले विवादै नभएको भूभाग भारतमा पारेकोमा राष्ट्रियसभा सदस्य तारादेवी भट्टले सरकारको ध्यानाकर्षण गराएकी छन्। उनले सीमांकनमा खटिएको नापी टोलीले नेपालको नक्सै मेटिने गरी गरिरहेको कार्य स्वीकार्य नहुने बताइन्। सीमा प्रमाणीकरण कार्य तुरुन्त बन्द गर्नुपर्ने उनको भनाइ छ। सीमांकन बन्द गरियोस् र अहिले भएका काम खारेज गरियोस् भनी सदन र अध्यक्षमार्फत सरकारको गम्भीर ध्यानाकर्षण गराउन चाहन्छु, राष्ट्रियसभा बैठकको विशेष समयमा बिहीबार उनले भनिन्, नक्सा, पुर्जा नेपालकै भोगचलनमा विवादरहित भएको अवस्थामा कसरी नेपालभारत संयुक्त नापी टोलीले सीमास्तम्भ गाड्यो ? कुन मापदण्ड र प्रक्रिया अपनाई जनविरोधी निर्णय भयो ? यो सम्मानित सदन जान्न चाहन्छ। उनका अनुसार बेलडाँडी गाउँपालिका३ वैवाहका वडाध्यक्ष बलराम चौधरी, दुर्गा चौधरीका पाँच बिघासहित १८२० परिवारको जग्गाबारे विवाद थिएन। २०२४ सालदेखि भोगचलन गरिएको, पुर्जा भएको तथा नक्सामा राखिएको जग्गा नेपालकै भूभाग हो भन्नेमा विवाद नरहेको उनले सुनाइन्। बेलौरी नगरपालिका१० भुडामा भएको २० बिघा जमिनको नक्सा, पुर्जा नेपालकै भोगचलनमा विवादरहित भएको अवस्थामा कसरी टोलीले सीमास्तम्भ गाड्यो भन्दै उनले प्रश्न गरिन्। हाम्रा प्राविधिक के त्यति अक्षम छन् ? , उनले भनिन्, सरकार के हेरिरहेको छ भन्ने गम्भीर प्रश्न खडा भएको छ। बेलौरी८ पचईमा १३८ नम्बर पिल्लरदेखि हुलाकी सडकसमेत २०२४ सालदेखि नेपालको भोगचलनमा रहेको ३०४० बिघा जमिन भारततर्फ १२ सय मिटरजति पारिएकोमा उनले विरोध जनाइन्। सरकारलाई किन यसो भयो भनी प्रश्न पनि गर्न चाहन्छु ? , उनले भनिन्। उनले आफूले गत वर्ष शून्य समयमा कञ्चनपुरको दक्षिणी भेगको प्याराताल नेपालको भूभाग भएको जानकारी गराएको स्मरण गराइन्। त्यहाँ आँखा गाडिएको छ भनी सरकारको ध्यानाकर्षण गराउँदा परराष्ट्रमन्त्रीले हाम्रो ध्यानाकर्षण भएको छ, हामी त्यसमा सजग छौं भन्नुभएको थियो, उनले भनिन्, तर, त्यो पनि उतै पारियो भनेर सुन्दा अचम्म लागेको छ। उनका अनुसार प्याराताल नेपालको सम्पदा हो। कोरियाली सहयोगमा २०५२ सालमा निर्माण भएको नहरसमेत भारततर्फ पारिएको कुराले सरकारको अक्षमता प्रमाणित भएको उनको भनाइ थियो। भूमिमन्त्रीसँग राजदूत क्वात्राको भेट भूमि व्यवस्था, सहकारी तथा गरिबी निवारण मन्त्री पद्माकुमारी अर्यालसँग भारतीय राजदूत विनयमोहन क्वात्राले सिंहदरबारमा भेट गरेका छन्। सीमा समस्यामा छलफल गर्ने एजेन्डा राखे पनि पहिलो बैठक शिष्टाचारको मात्रै हुने भएकाले ती विषय थाती रहेको मन्त्रालय स्रोतले जनाएको छ। हामीले सीमा समस्यालाई एजेन्डामा राखेका थियौं। पहिलो भेट शिष्टाचार मात्रै हुने रहेछ, ती स्रोतले भन्यो, त्यसैले यस विषयमा पुनः अनौपचारिक रूपमा बसेर कुरा गर्ने सल्लाह भएको छ। मन्त्री अर्यालले नेपाल र भारतबीच कूटनीतिकसाथै अन्य सम्बन्ध पनि विशेष रहेको भन्दै सीमा समस्याबारे सांकेतिक जानकारी गराएकी थिइन्। उनले केही विषयमा लामो समयदेखि रहेको विवाद छलफल गरेर समाधान गर्नुपर्ने बताएकी थिइन्। हिजोदेखि थाती रहेका केही विषयहरू छन्, जो दुई देशबीच छलफल गरेर आपसमा टुंग्याउनुपर्ने विषय छन्, उनले भनिन्, ती कुराहरू यहाँ (क्वात्रा)को कार्यकालमा अगाडि बढ्न सकोस्। राजदूत क्वात्राले मन्त्री अर्यालको मन्त्रालयस्तरीय केही काममा दूतावासले सहकार्य गर्न सक्ने बताएका थिए। मेरो कार्यकालमा हाम्रो सम्बन्धको प्रगति र गतिमा कमी नआओस्, उनले भने, दुई देशबीचमा त्यस्तो ठूलो कुनै कारण छैन। थाती रहेका विषय आपसमा शान्तिपूर्वक बसेर समाधान गर्न सकिन्छ।"
संकटमा मात्र सम्झिने उपभोक्ता कार्ड,"काठमाडौं : जब आपूर्ति संकटको अवस्था आउँछ, तब सरकार तामझामका साथ तयारी गर्छ। अवस्था समान्य बन्दै गएपछि त्यस्ता तयारी र योजना दराजमा थन्क्याइन्छ। यस्तै हविगत व्यहोरेको छ, उपभोक्ता ग्यास कार्ड। ग्यास वितरण प्रणाली पारदर्शी बनाउन निकै तामझामका साथ कार्यान्वयनमा ल्याइएको उपभोक्ता ग्यास कार्ड सरकारले थन्क्याएका कारण बजारमा खाना पकाउने ग्यासको अत्यधिक जम्माखोरी बढेको हो। अहिले बजारमा सबैभन्दा बढी अभाव र जम्माखोरी खाना पकाउने ग्यासकै भएको छ। सरोकारवाला निकायका अनुसार उपभोक्ता ग्यास कार्ड कार्यान्वयन गरिएको भए अहिले भइरहेको जम्माखोरी समस्या ८० प्रतिशतभन्दा बढी नियन्त्रण गर्न सकिन्थ्यो। जानकारका अनुसार ग्यासको जम्माखोरी, पारदर्शी वितरण प्रणाली, घरायसी र व्यावसायिक प्रयोगको अवस्था, घरायसी प्रयोजनमा जाने ग्यासमा मात्रै अनुदान उपलब्ध गराउने योजनाका साथ यो प्रणाली २०६८ देखि कार्यान्वयनमा ल्याइएको थियो। नेपाल एलपी ग्यास उद्योग संघका अध्यक्ष गोकुल भण्डारीका अनुसार यो कार्ड अहिले पनि लागू भएको भए उपभोक्ताले अहिले गरेको ग्यासको जम्माखोरी समस्यालाई करिब ८० प्रतिशतसम्म रोक्न सकिन्थ्यो। पहुँच भएका र आर्थिक अवस्था राम्रो भएको एउटै उपभोक्ता चारदेखि ५ ब्रान्डका आधि दर्जनको संख्यामा सिलिन्डर राखेका छन्, सानो संकटजस्तो अवस्था सिर्जना नहुँदै यस्ता उपभोक्ता भएभरका सबै ब्रान्डका सिलिन्डर भरेर घरमा थन्क्याउँछन्, भण्डारीले भने, अहिलेको अवस्थामा पनि त्यही भएको हो। उपभोक्ता कार्ड नभएकाले मौकाको फाइदा उठाएर एउटै उपभोक्ताको घरमा आधा दर्जनको संख्यामा विभिन्न ब्रान्डको ग्यास जम्माखोरी भएको छ। भण्डारीका अनुसार सरकारको सानो त्रुटिका कारण एकातिर सम्पन्न वर्गले सबै ब्रान्डका ग्यासको सिलिन्डर घरमा थन्क्याएका छन्। अकोतर्फ एकदेखि दुई थान मात्रै सिलिन्डर भएका उपभोक्ता ग्यास पाउन सास्ती व्यहोर्न बाध्य छन्। उनका अनुसार यो कार्ड अहिले पनि सञ्चालनमा भएको भए कुन उपभोक्ताको घरमा कति ब्रान्डका कति संख्यामा सिलिन्डर छन्। एउटै उपभोक्ताले कुनकुन डिपोबाट कति संख्यामा सिलिन्डर भराएर लगेको र थन्क्याइरहेका छन्। त्यो परिवारलाई वास्तविक रूपमा कति संख्यामा सिलिन्डरको आवश्यकता छलगायत सम्पूर्ण जानकारी लिन सकिन्थ्यो। अहिलेको अवस्थामा यो कार्डको सहयोगमा हामी तत्कालै जम्माखोरी र आवश्यकताभन्दा बढी वितरण प्रणालीलाई नियन्त्रण गर्न सक्थ्यो, भण्डारीले भने, अत्यधिक संख्यामा ग्यासको सिलिन्डर लग्नेलाई तत्कालै पहिचान गर्न सकिन्थ्यो र जम्माखोरीको अभियोगमा कारवाहीसम्म गर्न सक्थ्यो। ग्यास बिक्रेता महासंघका वरिष्ठ उपाध्यक्ष चन्द्र थापा पनि भण्डारीको भनाइप्रति समर्थन जनाए। उनका अनुसार उद्योगबाट जति बढी परिमाणमा ग्यासको सिलिन्डर आपूर्ति भए पनि केही समयमै सकिने र पुनः ग्यास लिनेको लामो लाइन लाग्ने गरेको छ। थापाले मध्यम र उच्च वर्गले ग्यास सिलिन्डर जम्माखोरी गरी दुरुपयोग गरेको बताए। अहिले सबैभन्दा बढी मारमा एक वा दुई सिलिन्डर भएका उपभोक्ता परेका छन्, थापाले भने,यस्ता वर्गले दिनभर लाइन बस्ता पनि ग्यास पाउँदैनन्। डाबाबुराम भट्टराई प्रधानमन्त्री भएको अवस्थामा उपभोक्ता ग्यास कार्डको व्यवस्था गरिएको थियो। भट्टराई २०६८ भदौंदेखि २०६९ फागुनसम्मको अवधिमा प्रधानमन्त्रीको भूमिकामा थिए। त्यो बेला आपूर्तिमन्त्रीको जिम्मेवारी वर्तमान लेखराज भट्टले लिएका थिए। भट्टको मन्त्रीस्तरीय निर्णयबाट निगमले प्रमाणीकरण गरिदिने र महासंघले छपाई गरिदिने शर्तमा उक्त योजनालाई मूर्त रुप दिइएको थियो। ग्यास बिक्रेता महासंघका पूर्वअध्यक्ष ज्ञानेश्वर अर्यालका अनुसार त्यतिबेला पनि उपभोक्ताले अत्यधिक जम्माखोरी गरेका कारण खाना पकाउने ग्यासको चरम अभाव भएको थियो। ग्यासको पारदर्शी वितरण प्रणाली व्यवस्थापन गर्न तत्कालीन आपूर्तिमन्त्री भट्टले नै उपभोक्ता ग्यास कार्डको अवधारणा अघि सारेका थिए। तर सरकार परिवर्तनसँगै सुरु भएको यो प्रणाली त्यतिकै थन्क्याइयो, अर्यालले भने,त्यो कार्ड सुरु रहेको भए अहिले जस्तो अवस्था सिर्जना भएको छ, त्यसमा धेरै हदसम्म नियन्त्रण गर्न सकिन्थ्यो। उनका अनुसार तत्कालीन समयमा पाँचजना सदस्य भएको परिवारलाई यस्तो कार्डमार्फत मासिक एक थान सिलिन्डर उपलब्ध गराउने व्यवस्था गरिएको थियो। यो कार्ड प्राप्त गर्न ग्यास सिलिन्डरको ब्रान्ड, उपभोक्ताको नाम, ठेगाना र नागरिकता नम्बर, ग्यास डिलरको नाम ठेगानासहितको विवरण अनिवार्य व्यवस्था गरिएको थियो। नेपाल आयल निगमले प्रमाणीकरण गरेका आधारमा उक्त कार्ड उपभोक्तालाई वितरण गर्ने योजना कार्यान्वनयमा ल्याएको थियो। उपभोक्ताले १० रुपैयाँ शुल्क तिरेर आवश्यक फाराम भरेको अवस्थामा उक्त कार्ड प्राप्त गर्न सक्ने व्यवस्था मिलाइएको थियो। महासंघका वर्तमान अध्यक्ष महेश्वरकुमार श्रेष्ठले भने, तर सरकार परिवर्तन भएसँगै उक्त प्रणाली पनि थन्कियो। नीलो र रातो सिलिन्डर तथा अनुदान विषयलाई तत्कालका लागि हटाएर उपभोक्ता कार्डलाई लागू गरिएको भए अहिलेको जस्तो ग्यासको जम्माखोरी गर्न पाउँदैन्थे। महासंघका अनुसार त्यो बेला करिब १० लाख थान कार्ड छापिएको थियो। यसमध्ये प्रमाणीकरण गराएर करिब ४ लाख उपभोक्तालाई उक्त कार्ड वितरण गरिएको थियो। वितरण भइसकेको कार्ड पनि हाल अस्तित्वमा छैन।"
सार्क सहकार्यमा ओली सक्रिय,"काठमाडौं : सार्क राष्ट्रबीच कोभिड१९ विरुद्ध लड्ने बाचा कार्यान्वयन गर्न सार्कका अध्यक्ष एवं प्रधानमन्त्री केपी ओली सक्रिय भएका छन्। गत आइतबार सार्कका राष्ट्र एवम् सरकार प्रमुखले भिडियो कन्फरेन्समार्फत कोभिड१९ विरुद्ध लड्ने बाचा गरेका थिए। राष्ट्र एवं सरकार प्रमुखले सहकार्यको बाचा गरेको एक साता पुग्नै लाग्दा पनि कुनै तयारी अघि नबढेपछि प्रधानमन्त्री ओली सक्रिय भएका हुन्। उनले यसको तयारीबारे परराष्ट्रमन्त्री प्रदीप ज्ञवाली र परराष्ट्र सचिव शंकरदास बैरागीसँग जानकारी मागेका छन्। छलफलका क्रममा भारतीय प्रधानमन्त्री नरेन्द्र मोदीले महामारीको यो युद्ध सँगै लडेर दक्षिण एसियाली सहकार्यलाई दुनियाँमा नमुना बनाउनुपर्ने प्रस्ताव गरेका थिए। उनको प्रस्तावमा सबैले सहकार्य गर्ने बाचा गरेका थिए। भिडियो कन्फरेन्सपछि परराष्ट्र सचिव स्तरमा लगातार छलफल गर्ने भनिएको थियो। तर यसबारे कुनै कार्य अघि बढ्न सकेको छैन। प्रधानमन्त्रीको निजी सचिवालयका एक सदस्यले भने, प्रधानमन्त्रीले सार्क कन्फरेन्सपछिको विषयमा चासो राख्नुभएको छ। परराष्ट्रले यसमा झारा टार्न खोजेमा प्रधानमन्त्रीलाई सह्य हुँदैन। उनका अनुसार सार्कका बाचा कार्यान्वयनमा नजाने त होइन भन्ने प्रश्न उठेको छ। भारतीय प्रधानमन्त्री मोदीको प्रस्ताव सबै सदस्य राष्ट्रले स्वीकार गरे पनि कर्मचारीतन्त्र बाधक हुन सक्ने एक कूटनीतिज्ञको भनाइ छ। परराष्ट्र सचिव बैरागीले भने भारतीय प्रस्तावमा सहकार्य र छलफल भइरहेको जानकारी दिए। उनले भने, हामी कसरी अघि बढ्ने भनेर छलफल गरिरहेका छौं। भारतीय राजदूत विनयमोहन क्वात्रा र सार्क महासचिवसँग छलफल भइरहेको छ, सचिव बैरागीले भने, काम भइरहेको छ। हामी नयाँ योजनासहित छिट्टै आउनेछौं। भारतीय दूतावासका प्रवक्ता अभिषेक दुवेले सार्क सहकार्यमा भारतको जोड रहेको स्पष्ट पारे। उनले भने, कन्फरेन्सपछिको अवस्थाबारे आन्तरिक छलफल भइरहेको छ। सदस्य राष्ट्रलाई सहयोग गर्न भारत तयार छ। सार्क क्षेत्रमा दैनिक संक्रमित संख्या बढिरहेकाले नेतृत्व गम्भीर हुन आवश्यक रहेको अधिकारीहरूले बताए। भिडियो वार्तामा सार्क अध्यक्ष एवं प्रधानमन्त्री ओली, भारतीय प्रधानमन्त्री मोदी, अफगानिस्तानका राष्ट्रपति असरफ घानी, श्रीलंकाका राष्ट्रपति गोटबया राजापाक्ष, बंगलादेशकी प्रधानमन्त्री सेख हसिना, मालदिभ्सका राष्ट्रपति इब्राहिम सोली, भुटानका प्रधानमन्त्री लोटे छिरिङ र पाकिस्तानका स्वास्थ्यमन्त्री जाफर मिर्जा सहभागी थिए।"
"एसईईको प्रश्नपत्र टिनको बाकसमा, सुरक्षा चिन्ता","काठमाडौं : विश्वविद्यालय तथा विद्यालय तहका परीक्षा स्थगन भएपछि प्रश्नपत्रको सुरक्षा चिन्ता देखिएको छ। माध्यमिक शिक्षा परीक्षा (एसईई) का प्रश्नपत्रको सुरक्षा कसरी गर्ने भनेर शिक्षा मन्त्रालयलाई बढी चुनौतीपूर्ण बनेको छ। परीक्षामा यसपटक छात्र र छात्रा गरी ४ लाख ८२ हजार विद्यार्थी सहभागी हुँदै थिए। परीक्षा बिहीबार सुरु गरी चैत १७ गते सम्पन्न गर्ने तालिका थियो। साधारण र प्राविधिक धारका गरी सबै विषयका लागि ५१ लाख थान प्रश्नपत्र छापिएको राष्ट्रिय परीक्षा बोर्ड परीक्षा नियन्त्रण कार्यालय (कक्षा १०) का नियन्त्रक रामराज खकुरेलले बताए। उनका अनुसार ८६ विषयको प्रश्नपत्र छापिएको हो। प्रदेशअनुसार प्रश्नपत्र पनि फरकफरक छापिएको छ। प्रदेश २ मा गत वर्ष केही विषयको प्रश्नपत्र बाहिरिएको थियो। खकुरेलका अनुसार सबै परीक्षा केन्द्रनजिकै प्रहरी चौकीमा प्रश्नपत्र र उत्तरपुस्तिका पुयाइएको छ। प्रश्नपत्र बाहिरिने त्रासका कारण सम्बन्धित जिल्लाको प्रहरी कार्यालय वा क श्रेणीको इलाका प्रहरी कार्यालयमा राख्ने निर्णय गरिएको छ। प्रश्नपत्र राख्न टिनको बाकस किन्ने र त्यसमा सम्बन्धित परीक्षा केन्द्रका केन्द्राध्यक्ष र प्रहरी चौकी इन्चार्जले छुट्टाछुट्टै ताल्चा लगाएर राख्ने निर्णय गरिएको छ। बाकस किन्न प्रतिपरीक्षा केन्द्रलाई २ हजार ५ सय रुपैयाँ रकम पठाइएको छ। त्यो बाकसमा केन्द्राध्यक्ष र प्रहरी इन्चार्जबाट दुईवटा ताल्चा लाग्छ। उहाँहरूले आआफ्नो ताल्चा लिएर जानुहुन्छ। परीक्षाको मिति तोकेपछि मात्र खुल्छ, खकुरेलले भने, प्रश्नपत्र राखेको ठाउँमा उच्च निगरानी गर्ने निर्णय भएको छ। सरकारले बुधबार परीक्षा स्थगन गर्ने निर्णय गरेको थियो। त्यसबाट एसईई, ११ विश्वविद्यालय, शैक्षिक प्रतिष्ठान, सीटीईभीटी, लोकसेवा आयोगलगायत कार्यालयबाट लिइने परीक्षा रोकिएको छ। अधिकांश निकायले प्रश्नपत्र तथा उत्तरपुस्तिका छापेर सम्बन्धित ठाउँमा पुयाइसकेका थिए। विश्वविद्यालयको प्रश्नपत्र प्रहरी निगरानीमा त्रिभुवन विश्वविद्यालयले पनि परीक्षा स्थगन भएपछि प्रश्नपत्रलाई प्रहरी निगरानीमा राख्ने भएको छ। परीक्षा नियन्त्रक पुष्पराज जोशीले धेरैजसो प्रश्नपत्र परीक्षा केन्द्रनजिकका प्रहरी चौकीमा पुयाइएको बताएका छन्। ती प्रश्नपत्रको सुरक्षामा उच्च सतर्कता अपनाइएको छ। त्रिविले बिहीबार मात्रै निर्णय गरी चैतभित्र सञ्चालन गर्ने गरी तालिका सार्वजनिक भएका परीक्षा अनिश्चितकालका लागि स्थगन गरेको छ। पठनपाठन भने चैतसम्म लागि मात्र स्थगन भएको त्रिविले जनाएको छ। त्रिविले स्नातकोत्तर तह पहिलो वर्षको परीक्षा मिति चैत ७ गतेदेखि तोकेको थियो। चैत ९ गतेदेखि हुन गरी एकवर्षे बीएडको परीक्षा तालिका सार्वजनिक भएको थियो। एलएलबी दोस्रो वर्षको परीक्षा चैत १४ गतेदेखि सञ्चालन हुने तालिका सार्वजनिक भइसकेको थियो। चैत २७ गतेदेखि अन्य तहको पनि परीक्षा सञ्चालनको तालिका सार्वजनिक भएको थियो।"
पूर्वतयारी तीव्र : हजार आइसोलेसन बेड,"काठमाडौं : सरकारले काठमाडौं उपत्यकामा एक हजारभन्दा बढी आइसोलेसन बेड तयारी अवस्थामा राख्ने भएको छ । कोरोना भाइरस संक्रमण भइहाले उपचारका लागि पूर्वतयारी गरिएको हो । उपत्यकामा १ सय २० वटा सघन उपचार कक्ष (आईसीयू) बेड तयारी अवस्थामा छ । उपत्यकाबाहिर पनि सोहीअनुसारको तयारी गर्न सरकारले निर्देशन दिएको छ। सरकारका प्रवक्तासमेत रहेका अर्थ एवं सञ्चार तथा सूचना प्रविधिमन्त्री डा युवराज खतिवडाले संघ, प्रदेश र स्थानीय तहको सहकार्यलाई व्यवस्थित ढंगले अघि बढाइएको बताए । उनले भने, तीनै तहको सरकारको सहकार्य राम्रो विन्दुमा छ । सबै मिलेर यो समस्याबाट बच्न र सबै नागरिकलाई सुरक्षित तहमा राख्न सक्छौं । स्वास्थ्य सेवा विभाग, इपिडिमियोलोजी तथा रोग नियन्त्रण महाशाखाका निर्देशक डा वासुदेव पाण्डेले कोरोना भाइरसको संक्रमण हुन नदिन रोकथामका उपाय अपनाइएको बताए । मुलुकभरका सबै अस्पतालमा निमोनियाका बिरामीको सूची तयार गरी परीक्षण भइरहेको उनले बताए । उनका अनुसार स्वदेशी एवं विदेशी विज्ञसँग परामर्श गरी रोकथामको उपाय र भविष्यमा आउने चुनौती सामना गर्न पूर्वतयारी भइसकेको छ । कोरोना भाइरस परीक्षणका लागि सम्बन्धित चिकित्सकको सिफारिस चाहिने उनले प्रस्ट पारे । नेपालको अवस्था कोरोनाको नमुना परीक्षण : ५२९ भाइरस नेगेटिभ देखिएको : ५२८ भाइरस पोजेटिभ : १ (निको भइसकेको ) पछिल्लो समय पर्ख र हेरको अवस्थामा रहँदारहँदै शैक्षिक संस्था बन्द गर्नुपर्ने अवस्थामा पुगेको डा खतिवडाले बताए । डब्लूएचओले नेपालसहित दक्षिण एसियाका भारत, पाकिस्तान, श्रीलंका र अफगानिस्तानमा कोरोनाको उच्च जोखिम रहेको बिहीबार जनाएको थियो । डब्लूएचओको दक्षिणपूर्वी एसियाकी निर्देशक पुनम खेत्रपाल सिंहले संक्रमणबाट बचाउने प्रयास गर्नुपर्ने बताएकी थिइन् । संक्रमणको प्रभाव पर्न सक्ने जनाएपछि शैक्षिक संस्था बन्द गर्नुपरेको सरकारले स्पष्ट पारेको छ । मन्त्री खतिवडाले दीर्घकालीन असर नपरोस् भन्ने हेतुले शैक्षिक संस्था बन्द गरिएको जानकारी दिए । उनले भने, अभिभावकले पनि विद्यार्थीलाई किन जोखिममा राख्ने भन्ने दबाब दिएको विषय पनि मनन गयौं । नागरिक समाजका प्रबुद्ध व्यक्तिले पनि परीक्षा सार्दा के बिग्रन्थ्यो भन्ने कुरा राख्नुभयो । जोखिममा विद्यार्थीलाई किन राख्ने भन्ने भएपछि केही समयका लागि परीक्षा स्थगित गरिएको हो । शैक्षिक क्यालेन्डर नबिग्रने गरी व्यवस्थापन गर्न सकिने भएपछि माध्यमिक शिक्षा परीक्षा (एसईई) स्थगन गरिएको उनले बताए । त्यस्तै विद्यालयदेखि विश्वविद्यालयसम्मका सम्पूर्ण शैक्षिक गतिविधि चैत मसान्तसम्मका लागि स्थगन गरिएको छ । संक्रमणबाट भारतमा ४ जना, पाकिस्तानमा एक, बंगलादेशमा एक जनाको ज्यान गएको छ । मृत्यु भएका सबै विदेशबाट संक्रमित भई स्वदेश फर्केका थिए । श्रीलंकामा संक्रमण फैलन नदिन कफ्र्यु लगाइएको छ । त्यस्तै पाकिस्तानका राष्ट्रपति रसिद अल्बी क्वारेन्टाइनमा छन् । डब्लूएचओले हालसम्म १ सय ६६ मुलुकमा कोरोना भाइरस संक्रमण फैलिसकेको जनाएको छ । संक्रमितको संख्या २ लाख नाघिसकेको छ । ८ हजार ६ सय ५७ जनाको मृत्यु भइसकेको छ । स्वास्थ्य तथा जनसंख्या मन्त्रालयका अनुसार नेपालमा कोरोना भाइरस प्रभावित मुलुकबाट आएका व्यक्तिको स्वास्थ्य परीक्षण गरिएको छ । ५ सय २९ जनाको नमुना परीक्षण गरिएको मन्त्रालयले जनाएको छ । ५ सय २८ जनाको भाइरस नेगेटिभ देखिएको छ । डेढ महिनाअघि भाइरस पोजेटिभ देखिएका युवा अहिले निको भइसकेका छन् । राष्ट्रिय जनस्वास्थ्य प्रयोगशालाकी निर्देशक डा रुणा झाले दिनहुँ परीक्षण गरिरहे पनि भाइरस संक्रमित व्यक्ति कोही नभएको बताइन् । तेस्रो चरणमा पुग्न नदिइने उद्योग, वाणिज्य तथा आपूर्तिमन्त्री लेखराज भट्टले कोरोना भाइरस संक्रमणको चार तह हुने चर्चा गर्दै महामारीको अवस्थामा पुग्न नदिने प्रतिबद्धता व्यक्त गरेका छन् । मन्त्री भट्टले स्वदेशमा भाइरस भित्रन नदिने र संक्रमण भइहालेमा तेस्रो चरणमा जानबाट रोक्ने बताए । पहिलो प्रयास त कोरोना भाइरसलाई आउनै नदिने हो । भाइरस आइहालेमा तेस्रो चरणमा जान नदिने हो, उनले भने । संक्रमण रोक्न जनता आफैं सचेत हुनुपर्ने मन्त्री भट्टको भनाइ छ । यसैबीच चीन सरकारले एक लाख एन ९५ मास्क र २० हजार थान थर्मल गन सरकारलाई हस्तान्तरण गरेको स्वास्थ्य तथा जनसंख्या मन्त्री भानुभक्त ढकालले बताएका छन् । ००"
