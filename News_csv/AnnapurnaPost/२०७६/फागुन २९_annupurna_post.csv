शीर्षक,विवरण
कालोबजारी नियन्त्रण गर,"नेपालका केही व्यापारीमा दुइटा प्रधान चिन्तन देखिएका छन् कर कसरी छल्ने र उपभोक्तालाई कसरी लुट्ने ? कोरोना भाइरसको त्रास फैलाएर बजारमा सहज आपूर्ति भइरहेका वस्तुको कालोबजारी हुन थालेको छ। यो शृंखला दिनहुँ बढ्दो छ। आपूर्तिमा सामान्यतया अवरोध छैन। उत्तरी छिमेक कोरानाको समस्यामा परे पनि दक्षिण नाकाबाट सहज आपूर्ति भइरहेका उत्पादन तथा वस्तुको कृत्रिम अभाव गरिएको छ। दैनिक आधारभूत रसद आपूर्तिमा रोकावट खडा गरिएको छ लुकाएर। सरकारी निकायहरूको आडभरोसा नभईकन बजारमा ग्यासको यस्तो हाहाकार हुन सक्दैन। सरकारले व्यापारीका गोदाममा जति पनि छापा मार्न सक्छ, तर अहिलेसम्म मारेको छैन। यहींबाट सरकारको सुशासन र सेवा प्रवाह देखिन्छ। खाना पकाउने ग्यास पूर्णरूपमा आयात हुँदै आएको छ। देशमा एलपी ग्यासको माग १८ प्रतिशत (६ महिनामा) का दरले वृद्धि भइरहेको आयल निगमको तथ्यांक छ। चालु आर्थिक वर्षको पहिलो सात महिनामा राज्यले १७ अर्ब ७९ करोड रुपैयाँको ग्यास आयात गरेको थियो। बिजुलीको छेलोखेलो हुने मुलुकमा बिजुलीधरि आयात भइरहेको छ। त्यस्तै यो वर्षका ६ महिनामा २१ अर्ब २६ करोडको पेट्रोल र ५८ अर्ब २२ करोड रुपैयाँको डिजेल आयात भयो। भारतलगायत तेस्रो मुलुकसँगको हाम्रो परनिर्भरता दिनप्रतिदिन बढ्दो छ। त्यसैले भारतसित मात्र व्यापार घाटा ६ महिनाको अवधिमा चार खर्ब ५१ अर्ब रुपैयाँ पुग्यो। भारततर्फ निर्यात भने केवल ४५ अर्ब ३९ करोड रुपैयाँ भएछ। समग्रमा यो वर्षको माघ महिनासम्म ८ अर्ब ३ अर्ब ६० करोड रुपैयाँको वैदेशिक व्यापार भयो र यसमा निर्यात केवल ६४ अर्ब ९७ करोड भयो। यसबाट राज्यको व्यापार घाटा आधा वर्षमा ७ खर्ब ३८ अर्ब ६३ करोड रुपैयाँ हुन पुग्यो। यी तथ्यांकले हाम्रो आर्थिक दुरवस्था चित्रण गर्छ र ऊर्जा सुरक्षाको डरलाग्दो तस्बिर पनि। ऊर्जामा बढ्दो परनिर्भरताले राष्ट्रको सुरक्षालाई धरापमा पार्छ। त्यही भएर ऊर्जा सुरक्षाका लागि हामी आत्मनिर्भर हुनुपर्छ भनिएको हो। तर सरकारलाई यसतर्फ कुनै चासो छैन। जलविद्युत् उत्पादनको अथाह सम्भावना भएर पनि भारतबाट आयातीत बिजुलीले लोडसेडिङ अन्त्य गर्नुपरेको छ। तर वर्षाैंदेखि हजारौं मेगावाट बिजुली उत्पादन गर्ने पानी बगेर खेर गइरहेको छ। आन्तरिक लगानीकर्तालाई निरुत्साहित पारिएको छ। वैदेशिक लगानीकर्तालाई अनेक व्यवधान खडा गरिएको छ। त्यही भएर अपेक्षित लगानी आउन सकिरहेको छैन। लगानीकर्ता हाम्रा लागि आउने होइन, उनीहरूकै लागि हो। तर सरकारको व्यवहार आउन लागेका लगानीलाई कसरी भड्काउने भन्नेमा सीमित देखिन्छ। आयातीत पेट्रोलियम ऊर्जालाई यो वर्षमा यति कटौती गर्ने र त्यसको ठाउँमा बिजुलीले प्रतिस्थापन गर्ने भन्ने सोचसम्म सरकारसित छैन। हिउँदमा नपुग्ने र वर्षायाममा फालाफाल हुने अवस्था छ। चीन सरकारले अनुदानमा बनाइदिएको ट्रली बस उन्मूलन गर्यौं। पञ्चायतकालमा बनेको रोपवे तहसनहस पार्यौं। पहाडी भूभागमा रोपवेबाट ढुवानी गर्ने बन्दोबस्ती भएको भए स्वदेशको बिजुली खपत हुने, जलविद्युत् आयोजना निर्माणमा प्रोत्साहन पुग्ने र अन्ततः देशको पैसा बाहिर जानबाट रोकिने हुन्थ्यो। सबै नेपालीले एकैचोटि विद्युतीय चुलोमा भात पकाउन नसक्लान्, तर प्रमुख सहरहरूमा क्रमशः बिजुलीबाट खाना पकाउने बन्दोबस्ती गर्न सकिन्थ्यो। प्रसारण तथा वितरण प्रणाली सुदृढ गरी कम्तीमा वर्षायाममा एकचौथाइ एलपी ग्यास आयात प्रतिस्थापन गर्न सके पनि राज्यले आर्थिक रूपमा धेरै त्राण पाउँथ्यो। पेट्रोलियम इन्धन (एलपी ग्याससमेत) को आयातको अंक बढ्नु भनेको ऊर्जामन्त्रीको चरम असफलताको सूचक हो। ग्यासको यो कृत्रिम हाहाकार र कालोबजारी नियन्त्रण गर्न सरकार चुकेको छ वा व्यापारीसित उसको साँठगाँठ छ। तसर्थ छापा मारेर कालोबजारी ऐनअन्तर्गत यस्ता व्यापारीलाई कानुनी कारबाहीको दायरामा नल्याएसम्म यस्ता प्रवृत्तिले निरन्तरता पाइरहनेछ।"
बालविवाह रोक्न कार्डमै जन्ममिति,"उदयपुर : उमेर नपुगी बिहे गर्दा कानुन लाग्छ। उमेर पुगेको प्रमाण थाहा पाउने कसरी ? त्रियुगा नगरपालिकामा अभियान चलाइएको छ निमन्त्रणा कार्डमै उमेर खुलाउने। त्रियुगा१२ त्रिवेणी टोलकी २५ वर्षीया साजना चौधरीको विवाहको कार्ड उमेर खुलाएर छापिएको छ। उनको विवाह त्रिनपा१३ वहेडवाका २५ वर्षीय मनोज चौधरीसँग हुँदै छ। त्यस्तै, त्रिनपा४ वगाहाकी सिर्जना कार्की र प्रकाश बस्नेतका अभिभावकले पनि जन्ममिति खुलाएर कार्ड छापे। दुवैको जन्ममिति कार्डको माथिल्लो भागमा छापिएको छ। गाईघाटका अफसेट प्रेसमा छाप्न ल्याइएका विवाह कार्डमा उमेर खुलाइएको छ। जन्मदर्ताअनुसार मिति मिलेनमिलेको हेरेर मात्र कार्ड छापिने गरेको लक्ष्मी अफसेट प्रेसका सञ्चालक सुनील महतोले जानकारी दिए। जन्मदर्ताबिना छाप्न आएकालाई फर्काउने गरेको उनले बताए। उनले भने, धेरैजसो जन्मदर्ताबेगर आउँछन्, लिएर आए मात्रै छाप्छौं भनेपछि कोही नछापीकनै फर्कने गरेका छन्। जन्मदर्ताबेगर आएका कार्ड नछापीकनै फर्काइने गरेको कार्की छापाखानाका सञ्चालक हिमाल कार्की बताउँछन्। जिल्लामा बालविवाह नरोकिएपछि सरकारी र गैरसरकारी निकायले विवाहको कार्डमै उमेर खुलाउन अभियान चलाएका छन्। अभियानमा छापाखाना र परिवार राजी भएका छन्। सामाजिक अभियन्ता महेश्वरी राईले भनिन्, विवाह हुन लागेका दुवै जना बालबालिकाभित्र पर्दैनन् भन्नका लागि कार्डमै जन्ममिति लेखिएको हो। बालविवाह नरोकिएपछि अभियानलाई परिवर्तन गरिएको बाल हेल्पलाइन १०९८ का संयोजक शिरोमणि खतिवडा बताउँछन्। उनले भने, लुकिछिपी उमेर ढाँटेर गरिने बालविवाहको क्रम बढेकाले त्यसलाई निरुत्साहन गर्न कार्डमा उमेर खुलाइएको हो। कानुनविपरीत विवाह गराउने व्यक्तिसमेत कारबाहीमा पर्ने भएकाले कार्डमा जन्ममिति खुलाउने अभियान चलाइएको प्रमुख जिल्ला अधिकारी धु्रवबहादुर खड्काले जानकारी दिए।जिल्लामा बर्सेनि सरदर ६० जोडीको बालविवाह हुने गरेको छ। तीमध्ये आधा मात्रै प्रहरीकहाँ पुग्छन्। अभिभावकको मौन स्वीकृतिमा विवाह हुने गरेको अभियन्ता खतिवडाले बताए। नेपालको कानुनमा बालविवाहलाई दण्डनीय अपराधका रूपमा लिइएको छ। अभियान सञ्चालन गरिए पनि बालविवाह नरोकिएको त्रियुगा नगरपालिका८ की वडासदस्य कमला कटुवालले बताइन्। यसरी सुरु भयो अभियान गत मंसिरमा जिल्ला प्रहरीले बालविवाह भइरहेको अवस्थामा बेहुलाबेहुली तथा आफन्तसहित जन्तीलाई पक्राउ गर्यो। पक्राउ परेका जन्तीले निम्तो मान्न आउँदा उमेर सोधेर आउने प्रचलन नभएको तर्क गरे। घटनापछि जिल्ला प्रशासन कार्यालयमा बसेको बाल हेल्पलाइन १०९८ को बैठकमा विवाहको कार्डमा उमेर खुलाउने सहमति बन्यो। यस्तो छ कानुनी व्यवस्था बालविवाहमा संलग्न भएको खुले तीन वर्ष कैद र ३० हजारसम्म जरिवाना हुने व्यवस्था छ। २० वर्ष नपुगी गरिने विवाहलाई कानुनले मान्यता दिँदैन। कानुनी प्रावधानको बर्खिलाप गरे विवाह गराउने दुवै पक्षलाई कारबाही हुने व्यवस्था छ। पढेलेखेको केटा र जागिरे भए छोरीले सुख पाउँछे भन्दै उमेर नै नपुगी विवाह गर्ने प्रचलन बढेको त्रियुगा नगरस्तरीय बालसञ्जालका पूर्वसचिव भुवन दाहाल बताउँछन्। उमेर नै नपुगी आफूखुसी विवाह गर्ने घटना प्रशस्तै रहेको अधिकारकर्मी माया भण्डारी बताउँछिन्। भागी होस् या मागी दुवै बालविवाह सामाजिक अपराध हुन्, भण्डारी भन्छिन्, त्यसले यस्ता गतिविधि रोक्न अभियान जारी राखेका छौं। त्यसो त बालविवाह अन्त्यका लागि जिल्लामा काम गर्ने संस्था नभएका पनि हैनन् तर न्यूनीकरण हुन सकेका छैनन्।"
औद्योगिक संस्थान निजीकरण गरिने,"काठमाडौं : उद्योग, वाणिज्य तथा आपूर्ति मन्त्रालयले औद्योगिक संस्थान निजीकरणको तयारी अघि बढाएको छ। निजीकरणका लागि निजी क्षेत्रलाई लिजमा सञ्चालन गर्न दिने, रणनीतिक साझेदार भित्र्याउनेलगायत सार्वजनिकनिजी साझेदारीका सबै विकल्प खुला रहेको उद्योग राज्यमन्त्री मोतीलाल दुगडले जानकारी दिए। उद्योग, वाणिज्य तथा आपूर्ति मन्त्रालय अन्तर्गत २१ वटा सार्वजनिक संस्थान छन्। तीमध्ये अधिकांश बन्द छन्। सरकारले घाटामा सञ्चालन भइरहेका तथा बन्द भएका औद्योगिक संस्थान (निजीसार्वजनिक साझेदारी (पीपीपी) मोडेलबाट सञ्चालन गर्ने भएको छ। केही उद्योगलाई निजी क्षेत्रलाई लिजमा दिएर भए पनि सञ्चालन गर्ने सरकारको योजना छ। उद्योग राज्यमन्त्री मोतिलाल दुगडले निजी क्षेत्रलाई लिजमा दिएर या संस्थान सरकारकै स्वामित्वमा राखेर साझेदारीमा संस्थान सञ्चालन गर्ने तयारी भएको बताए। संस्थान सञ्चालन गर्न अब लगानी निजी क्षेत्रले गर्नेछन्,उनले भने, नाफा सरकार र निजी क्षेत्रको बराबरी हुनेछ। उपयुक्त व्यवस्थापनको अभावमा औद्योगिक संस्थान धरासायी बनेका हुन्। संस्थानका मेसिन पुराना, खिया लागेका तथा काम नलाग्ने अवस्थामा पुगेका छन्। सरकारले जग्गा भवन र पूर्वाधार संरक्षण हुने ग्यारेन्टीसहित निजी क्षेत्रलाई लिजमा दिने योजना अघिसारेको छ। संस्थान सञ्चालन गर्न सरकारले अब बजेट विनियोजन गर्ने दुगडले स्पष्ट पारे। कुन संस्थान कुन मोडेलमा सञ्चालन गर्न सकिन्छ भन्ने विषयमा अध्ययन भइरहेको छ,उनले भने। बन्द तथा रुग्ण औद्योगिक संस्थान सञ्चालन गर्न सरकारले निजी क्षेत्रका साथै छिमेकी राष्ट्र भारतलाई समेत आह्वान गरेको छ। उद्योग राज्यमन्त्री दुगडले केही समयअघि भारत भ्रमणका क्रममा निजीसार्वजिनक साझेदारीमा संस्थानमा लगानी गर्न भारत र सरकार र त्यहाँका निजी क्षेत्रलाई आह्वान गरिएको बताए। औद्योगिक उत्पादन बढाउन सरकारले स्थापना गरेका अधिकांश औद्योगिक संस्थान बन्द छन्। केही खारेज भइसकेका छन्। बाँकी रहेका संस्थापन पनि धरासायी बनेका छन्। उत्पादन बन्द भए पनि ९ औद्योगिक संस्थानमा सरकारले कर्मचारी पाल्दै आएको छ। यसले राज्यलाई दायित्व बढ्दै गएको छ। उद्योग मन्त्रालयका अनुसार सञ्चालनमा रहेका १४ औद्योगिक संस्थानमध्ये ९ वटा बन्द छन्। उदयपुर र हेटौंडा सिमेन्टबाहेकका अधिकांश संस्थानको सञ्चित घाटा बढ्दै गएको छ। राष्ट्रिय उत्पादकत्व तथा आर्थिक विकास केन्द्र लिमिटेड, औद्योगिक क्षेत्र व्यवस्थापन लिमिटेड र नेपाल औषधि लिमिटेड घाटामा सञ्चालन भइरहेका छन्। विराटनगर जुट मिल, नेपाल मेटल कम्पनी लिमिटेड, गोरखाली रबर उद्योग, जनकपुर चुरोट कारखाना लिमिटेड, नेपाल ओरियन्ट म्याग्नेसाइट प्रालि, वीरगञ्ज चिनी कारखाना र बुटवल धागो कारखाना बन्द छन्। राष्ट्रिय उत्पादकत्व तथा आर्थिक विकास केन्द्र, कृषि औजार कारखाना लिमिटेड, हेटौंडा कपडा उद्योग पनि बन्द छन्। सरकारले विराटनगर जुट मिलको सञ्चालन जिम्मा नेपाल उद्योग परिसंघ (सीएनआई)लाई दिने अन्तिम तयारी गरेको छ। उक्त क्षेत्रमा परिसंघले संग्राहालय निर्माण गर्ने प्रस्ताव पेस गरेको छ। विराटनगर जुट मिलको जग्गामा संग्रहालय निर्माण गर्न परिसंघलाई जिम्मे दिने तयारी भएको राज्यमन्त्री दुगडले बताए। वीरगञ्ज चिनी कारखाना, बुटवल धागो कारखाना, हेटौंडा कपडा उद्योग, गोरखाली रबर उद्योग कुुन मोडेलमा सञ्चालन गर्ने विषयमा सरकार अलमलिरहेको छ। धागो, कपडा र रबर निजी क्षेत्रलाई लिजमा दिएर सञ्चालन गर्ने मनस्थितिमा सरकार छ। गोरखाली रबर उद्योगका कर्मचारीलाई सरकारले केही समयअघि दायित्व भुक्तानी गरी कर्मचारीलाई अवकाश दिइसकेको छ। उद्योग राज्यमन्त्री दुगडले कुनै पनि संस्थान घाटामा नचलाउने गरी प्रक्रिया अघि बढेको दाबी गरे। कुन मोडलमा संस्थान सञ्चालन गर्ने सरकार लचिलो छ ,उनले भने, कुनै पनि संस्थान घाटा नहुने गरी सञ्चालन हुने छन्। धेरै समय अघिदेखि वीरगन्ज चिनी कारखाना, बुटवल धागो उद्योग र हेटौंडा कपडा उद्योग सञ्चालन गर्ने तयारी गरे पनि पूर्णता पाउन सकेको छैन। सरकार आफैले सञ्चालन गर्ने आधार नदेखेपछि कर्मचारीलाई अवकाश दिइएको छ। राजनीतिक आधारमा संस्थानका प्रमुख नियुक्त हुने प्रावधान छ। यसले विज्ञभन्दा पनि आफ्नो मान्छे जिम्मेवारी सम्हाल्ने परिपाटी हुँदा संस्थान घाटामा सञ्चालन हुँदै आएका हुन्। अब सरकारले उपयुक्त प्रस्तावका आधारमा व्यक्ति छनोट गरी कार्यकारी प्रमुखको जिम्मेवारी दिने तयारी भएको दुगडले बताए। राज्यमन्त्री दुगडले जिम्मेवारी सम्हालेसँगै संस्थानका प्रमुखलाई बोलाएर नाफामा सञ्चालन गर्ने आधार प्र्रस्ताव माग गर्दै आएका छन्। उपयुक्त प्रस्ताव आएमा मन्त्रिपरिषद्को बैठकबाट निर्णय गरी जिम्मेवारी हस्तान्तरण गर्ने सरकारको तयारी छ।"
प्राधिकरण टुक्रयाउन एडीबीको ऋण,"काठमाडौं : नागरिक उड्डयन प्राधिकरण फुटाउने शर्तमा एसियाली विकास बैंक (एडीबी)ले सरकारलाई ५० मिलियन अमेरिकी डलर (साढे पाँच अर्ब रुपैयाँ) सहुलियत ऋण दिने भएको छ। नीतिगत ऋण सहायता अन्तर्गत एडीबीले यो ऋण दिने भएको हो। यसअघि नेपालको हवाई क्षेत्रको सुधार गर्न आह्वान गरेको दुई सय मिलियन अमेरिकी डलरमध्ये ५० मिलियन अमेरिकी डलरमा यो शर्त राखेको अर्थ मन्त्रालयले जानकारी दिएको छ। नेपालले हवाई क्षेत्रमा निश्चित सूचकांकमा प्रगति गरेमा यो ऋण पाउने भएको हो, मन्त्रालयका वैदेशिक सहायता मामिलासम्बन्धी एक अधिकारीले भने, यसमध्ये दुईवटा छुट्टै प्राधिकरण प्रमुख शर्त हो। नागरिक उड्डयन प्राधिकरणलाई हवाई क्षेत्रको छुट्टै नियामक निकाय र सेवा प्रदायक बनाउने व्यवस्थासहितको विधेयक संसद्मा दर्ता भइसकेको छ। विश्व हवाई संगठन (आईकाओ) र युरोपेली युनियन (ईयू) ले सेवा प्रदायक र नियमक निकाय एउटै भएको भन्दै बारम्बार प्रश्न गरिरहेका थिए। युरोपेली युनियनले नेपाली विमानमाथिको कालोसूची हटाउन पनि सेवा प्रदायक र नियामक निकाय छुट्टै बनाउनुपर्ने अडान राखिरहेको छ। आईकाओको हवाई सुरक्षासम्बन्धी मापदण्डअनुसार यो व्यवस्था अनिवार्य मानिएको छ। विधेयकमा नागरिक उड्डयन प्राधिकरण र नेपाल हवाई सेवा प्राधिकरणको छुट्टाछुट्टै गठन गर्न प्रस्ताव गरिएको छ। हाल नागरिक उड्यन प्राधिकरणले नै हवाई क्षेत्रको नियमक निकायको काम गरिरहेको छ। नियामक निकायका रूपमा गठन हुने नेपाल नागरिक उड्डयन प्राधिकरणले उड्डयनसम्बन्धी सेवा प्रदायक संस्थाको नियमनकारी निकायका रूपमा काम गर्नेछ। प्राधिकरणले ऐन, कानुन उल्लंघन गर्ने हवाई सेवा प्रदायक संस्थाको प्रमाणपत्र निलम्वन वा रद्द गर्ने अधिकार दिइएको छ। दर्ता नभएको कुनै वायुयानले नेपालमा उडान वा सञ्चालन गरेमा, उडान योग्यताको प्रमाणपत्र वा उडान प्रमाणपत्र नलिइ वायुवान अडान गरेमा, प्राधिकरणले दिएको उडान सुरक्षासम्बन्धी आदेश पालना नगरेमा प्राधिकरणले नै सजाय तोक्नेछ। नागरिक उड्यन प्राधिकरण स्वशासित संस्था हुने र हवाई सेवा सञ्चालनको प्रमाणपत्र जारी गर्ने काम गर्ने विधेयकमा छ। संसद्बाट विधेयक अनुमोदन भएलगत्तै एडीबीले ऋण सहायता प्रदान गर्ने संस्कृति, पर्यटन तथा नागरिक उड्डयन मन्त्रालयका सहसचिव बुद्धिसागर लामिछानेले बताए। कानुनी रूपमा प्राधिकरण विभाजन हुने स्थितिमा यो सहयोग प्राप्त गर्न सकिनेछ। उक्त ऋण बजेटको अंशको रूपमा जोडिने र सरकारले अनुकूल कार्यक्रममा खर्च गर्न सक्ने उनले जानकारी दिए। प्राधिकरण विभाजनमा सरकार सकारात्मक देखिए पनि विधेयक दर्ता नभएसम्म अन्तर्राष्ट्रिय सरोकारवाला निकायलाई विश्वस्त पार्न सकिएको छैन, उनले भने, दर्ता भएपछि ऋण प्राप्त हुनेछ। बाकी १ सय ५० मिलियन डलर हवाई पूर्वाधारका क्षेत्रमा ऋण सहायता दिने भनिएको छ। पहिलो चरणमा त्रिभुवन विमानस्थलको धावनमार्ग सुधारमा खर्च गरेको छ। विमानस्थलकै ट्याक्सी पार्किङ स्थललाई विस्तार गर्न ५० मिलियन डलर खर्च गर्ने योजना पर्यटन मन्त्रालयको छ। बाँकी रकम अन्य विमानस्थल निर्माण तथा मर्मतमा उपयोग गर्ने विषयमा छलफल भइरहेको मन्त्रालयले जानकारी दिएको छ। एडीबीका अनुसार नेपालको परम्परागत नागरिक उड्डयन क्षेत्रको संरचनामा नियमन, सुरक्षा र सेवा प्रदायक व्यवस्था एउटै संस्था क्यानबाट सञ्चालन भइरहेको छ। यसले विरोधाभास उत्पन्न भइरहेको छ। त्रिभुवन विमानस्थल र गौतमबुद्ध अन्तर्राष्ट्रिय विमानस्थलका लागि दुई सय ७६ अमेरिकी डलर खर्च लाग्ने अनुमान गरिएकोमा दुई सय मिलियन अमेरिकी डलर थप सहायता गर्ने एडीबीको योजनामा उल्लेख छ।"
टुटलपठाओमा फेरि प्रतिबन्ध : दीर्घकालीन समाधान दिँदैन सरकार,"काठमाडौं : सस्तो छ। छिटो सेवा प्राप्त हुन्छ र लोकप्रिय छ। तर, राइड सेयरिङसम्बन्धी कानुन छैन। यो सेवाबारे सरकार स्पष्ट हुन नसक्दा प्रतिबन्ध लगाउँदै आएको छ। यातायात व्यवस्था विभागले मंगलबार पुनः राइड सेयरिङ प्रतिबन्ध लगाएको छ। सवारी तथा यातायात व्यवस्था ऐन, २०४९ मा निजी सवारीले भाडामा यात्रु बोक्न नपाउने व्यवस्था छ। विभागले यही कानुनको आधारमा प्रतिबन्ध लगाए पनि कार्यान्वयन भने असफल हुँदै आएको छ। गत वर्ष पुसमा पनि विभागले राइड सेयरिङमा प्रतिबन्ध लगाउने निर्णय गरेको थियो। तर प्रधानमन्त्री केपी ओलीले आवश्यक परे कानुनी व्यवस्था सुधार गरेरै यस्ता नवप्रवर्तनमा आधारित सेवा नरोक्न निर्देशन दिएका थिए। राइड सेयरिङ सेवा पठाओका सञ्चालक असीममान बस्नेतले उच्च अदालत पाटनले कानुन बनाएर यो व्यवसाय सञ्चालन गर्न अन्तरिम आदेश जारी गरिसकेकाले यसलाई अवैधानिक व्याख्या गर्न नमिल्ने बताए। उनका अनुसार मस्यौदाका क्रममा संघीय सवारी तथा यातायात व्यवस्था ऐनमा राइड सेयरिङसम्बन्धी मापदण्ड र नियमनको व्यवस्था हुन लागेको छ। राइड सेयरिङ विश्वभर लोकप्रिय छ। नेपालका सेवा प्रदायकले पनि नियमन गर्न र कानुनको अधीनमा ल्याउन आग्रह गरेका छन्। तर सरकारले अहिलेसम्म यसलाई कुनै विकल्प दिन सकेको छैन। कानुनमा राइड सेयरिङ सेवासम्बन्धी व्यवस्था नभएकाले बारम्बार विवादमा आउने गरेको ट्राफिक इन्जिनियर आशीष गजुरेलले बताए। यो सेवा छिमेकी भारत, बंगलादेशलगायत युरोपमा पनि सञ्चालनमा छन्। उनले भने, सस्तो र छिटो सेवा प्राप्त हुने भएकाले यो लोकप्रिय छ। राइड सेयरिङसम्बन्धी कानुन नभएकाले नेपालमा समस्या देखिएको हो। यस्ता सेवालाई नयाँ ऐनमार्फत सम्बोधन गर्न सकिने गजुरेल बताउँछन्। राइड सेयरिङ विश्वभर लोकप्रिय छ। नेपालका सेवा प्रदायकले पनि नियमन गर्न र कानुनको अधीनमा ल्याउन आग्रह गरेका छन्। छिटो र सहज सेवा प्रदान गरे पनि राइड सेयरिङ सेवा सरकारको नियन्त्रणबाहिर छ। यो इन्टरनेटको प्रयोगबाट एउटा एप डाउनलोड गरेर प्रयोग गर्न सकिन्छ। नेपालमा सञ्चालन हुने त्यस्ता सबै एपको सरकारसँग सूचना हुनुपर्छ। पूर्वसचिव एवं सार्वजनिक यातायात विज्ञ शरदचन्द्र पौडेलले मिटर ट्याक्सी व्यवसाय विकृत भएकाले राइड सेयरिङ लोकप्रिय भएको बताए। ट्याक्सीले तोकिएको भाडामा यात्रु बोक्ने, गुणस्तरीय सेवा दिने गरेको भए यात्रु राइड सेयरिङतर्फ आकर्षित नहुने उनको धारणा छ। मिटर ट्याक्सीले आफूलाई सुधार नगरी अरुलाई खोट देखाएर समाधान नआउने उनले बताए।"
अदालतले छाडे पनि पक्रन मिल्छ,"काठमाडौं : प्रहरी महानिरीक्षक ठाकुरप्रसाद ज्ञवालीले कुनै बन्दीलाई अदालतले छाडे पनि कानुनबमोजिम फेरि समात्न सकिने भन्दै आफूविरुद्धको अवहेलना मुद्दामा प्रतिवाद गरेका छन्। सर्वोच्च अदालतमा उनले मंगलबार पेश गरेको जवाफमा यस्तो जिकिर गरेका हुन्। अदालतले छाडेपछि पनि कुनै व्यक्तिबाट कानुन विपरीतका कार्य हुनसक्ने र यस्तो अवस्थामा पक्राउ गरी थुनामा राख्नुपर्ने तर्क प्रहरी प्रमुखको छ। यस्तो अवस्थामा अदालतको आदेशको पालना नभएको भनेर व्याख्या गर्न नसकिने भन्दै ज्ञवालीले प्रहरी संगठनको बचाउ गरे। कानुनबमोजिम पक्राउ भएको विषयमा व्यक्तिगत दायित्वको अवहेलना मुद्दा दायर हुन नसक्ने दाबीसमेत उनको छ। सर्वोच्चको आदेशले छुटेलगत्तै प्रहरीले गेटबाट विप्लब माओवादीका कार्यकर्तालाई पक्राउ गरिएको विवादमा दर्ता भएको अवहेलना मुद्दामा यस्तो दाबी गरिएको हो। उनले आफूविरुद्धको मुद्दा औचित्यहीन रहेको भन्दै खारेज गर्न पनि माग गरेका छन्। कानुन कार्यान्वयनका लागि भएको कामकारबाहीमा अदालतको आदेशबमोजिम छुटेको व्यक्तिले पुनः कानुन विपरीतको कार्य गरेकोमा कानुनबमोजिम पक्राउ गरेको कार्यलाई अदालतको आदेशको पालना नभएको भनी व्याख्या गर्न हुँदैन, सर्वोच्च स्रोतबाट प्राप्त तीन पृष्ठ लामो जवाफमा भनिएको छ, साथै सोही आधारमा अदालतको अवहेलना जस्तो व्यक्तिगत दायित्वको मुद्दा दायर हुन मिल्ने नहुँदा प्रस्तुत निवेदन खारेजयोग्य छ। कानुनबमोजिम सम्पादन हुने काम कारबाहीको सन्दर्भमा कसैबाट कमजोरी भएमा आवश्यक सुधार गरिने प्रतिवद्धता पनि जवाफमा छ। पदीय जिम्मेवारीका कारण मुद्दामा वारेश राख्ने सुविधा दिई आफूलाई तारेखमा नराख्नसमेत माग छ। लिखित जवाफमा आदेश र फैसलाको उच्च सम्मान गरी पालना गर्दै आइरहेको भन्दै अदालतको अवहेलनामा कारबाही हुनुपर्ने कारण नरहेको जिकिरसमेत लिइएको छ। पुनः पक्राउ गरिएको भनिएका भीमप्रसाद अधिकारी, हरिचन्द्र खड्का र विष्णुप्रसाद अधिकारीलाई चन्दा ऐनअन्तर्गत माघ २३ गते पक्राउ गरिएको जनाउसमेत दिइएको छ। सर्वोच्चको आदेशलगत्तै महानगरीय प्रहरी परिसरको हिरासत कक्षबाट उनीहरूले आफ्ना बुझेर फागुन ५ गते गन्तव्यतर्फ लागेको जानकारी प्राप्त भएको भनाइ प्रहरी प्रमुखको छ। उनीहरूलाई अदालतको गेटबाटै पक्राउ गरिएको भन्ने दाबीलाई ज्ञवालीले ठाडै अस्वीकार गरेका छन्। पुनः पक्राउ परेका बन्दीले दिएको अवहेलनासम्बन्धी मुद्दामा प्रहरी महानिरीक्षक आफंै उपस्थित भएर जवाफ बुझाएका थिए। पक्राउ प्रकरणमा सर्वोच्चले अघिल्लो साता प्रहरी महानिरीक्षकसहित चारजना प्रहरी अधिकारीविरुद्ध अवहेलना मुद्दा चलाउन आदेश दिँदै आफैं उपस्थित भएर जवाफ पेश गर्न भनेको थियो। प्रहरी प्रमुख ज्ञवालीसँगै महानगरीय प्रहरी परिसर टेकुका प्रमुख एसएसपी उत्तमराज सुवेदी, महानगरीय प्रहरी वृत्त सिंहदरबारका प्रमुख, डीएसपी कौशल बुढाथोकी र महानगरीय प्रहरी वृत्त सोह्रखुट्टेका प्रमुख डीएसपी सन्तोषसिंह राठौर पनि जवाफ लिएर सर्वोच्च पुगेका थिए। नेपाल बार एशोसिएसनले भने यी तीनजना बन्दीलाई सर्वोच्चको गेटबाटै पक्राउ गरिएको ठहरसहित सुरक्षा निकायलाई कानुन र अदालतका आदेशको पालना गर्न भनेको थियो।"
युरोपका नेपाली सुरक्षित,"काठमाडौंलन्डन : युरोपका विभिन्न मुलुकमा रहेका नेपाली कोरोना भाइरस संक्रमणबाट सुरक्षित छन्। संक्रमण भइहाले कसरी बच्ने भन्ने चिन्ता रहेको उनीहरूले बताएका छन्। इटालीमा करिब १५ सय नेपाली रहेको अनुमान छ। एनआरएनए इटालीका उपाध्यक्ष छविलाल कँडेलका अनुसार धेरै नेपाली रहेको रोमनजिकका क्षेत्रमा कोरोना प्रभाव न्यून छ। उनले सबैभन्दा बढी प्रभावित लोमबार्दिया क्षेत्रका नेपाली पनि सुरक्षित रहेको बताए। इटालीमा बुधबार अपराह्नसम्म करिब साढे ६ सय जनाको मृत्यु भएको छ भने १० हजारभन्दा बढीमा संक्रमण भेटिएको छ। चीनपछि सबैभन्दा बढी कोरोना भाइरस प्रभावित मुलुक इटाली हो। प्रधानमन्त्री जुसेपे कोन्टेले सबै नागरिकलाई आफ्नै घरमा बस्न र यात्रा नगर्न आग्रह गरेपछि ६ करोड जनसंख्या रहेको इटाली पूरै लकडाउन छ। देशभरका सबै शिक्षण संस्था आगामी महिनासम्मका लागि बन्द गरिएका छन्। मिलानमा बस्ने कँडेलले भने, हामीलाई कोही नेपाली संक्रमित बनेको खबर छैन। हामी सबै नेपालीसँग निरन्तर सम्पर्कमा छौं। बाहिरबाट देखिएजस्तो भयावह स्थिति नभएको उनले बताए। सरकारले लकडाउन घोषणा गरेपछि सर्वसाधारण थप सचेत बनेका छन्, उनले भने, हामी नेपाली पनि अत्तालिएका छैनौं। तर, संक्रमण बढ्दै गयो भने के होला भन्ने अन्योल छ। इटालीसमेत हेर्ने जेनेभास्थित नेपाली स्थायी नियोग प्रमुख मणि भट्टराईले पनि नेपालीहरू अहिलेसम्म सुरक्षित रहेको बताए। उनले टेलिफोनमा भने, अवैतनिक दूत, गैरआवासीय संघका प्रतिनिधिलगायतसँग सम्पर्कमा रहेर सजग गराइरहेका छौं। जेनेभामा सबै सुरक्षा अवलम्बन गरिएको उनले बताए। जेनेभामा अप्रिलसम्मका राष्ट्रसंघीय सबै कार्यक्रम सारिएको छ। प्राडा कटक मल्लले स्विडेनमा पनि महामारी फैलिएको तर दैनिक जीवन भने चलिरहेको बताए। उनले भने, महामारी त छँदै छ त्यो भन्दा पनि बढी हल्लाले काममा असर परेको छ। उनले स्टकहोममा आफ्नो दैनिकी नरोकिएको बताए। मल्लले भने, इटाली क्वारेन्टाइनमा छ। त्यहाँ सरकारले नागरिकका लागि काम गरिरहेको छ। फ्रान्स, जर्मनी, डेनमार्कस्थित नेपाली दूतावासले पनि युरोपमा रहेका नेपाली संक्रमित नरहेको स्पष्ट पारेका छन्। अस्ट्रेलियामा नेपालबाट गएका विद्यार्थी संक्रमित भनिएको छ। तर, त्यसबारे केही खुलाइएको छैन। त्यहाँका कुनै नेपालीमा संक्रमण नदेखिएको दूतावासले जानकारी पठाएको छ। खाडीमा पनि नेपाली संक्रमित नदेखिएको समाचार छ। चिनियाँ प्रान्त हुपईको वुहानबाट सुरु भएको कोरोना भाइरस सयभन्दा बढी मुलुकमा फैलिएको छ। विभिन्न देशमा गरी ४ हजार ३ सयभन्दा बढीको ज्यान गएको छ। एक लाख २० हजार मानिस संक्रमित भएका छन्। ६७ हजार व्यक्ति उपचारपछि स्वस्थ बनेको तथ्यांक छ। चीनमा कोरोनाको प्रभाव घट्दै गएको छ। इटाली, दक्षिण कोरिया, इरान, फ्रान्स, स्पेन, जर्मनी र अमेरिकामा संक्रमण फैलिएको छ। डेढ लाखभन्दा बढी नेपाली रहेको बेलायतमा पनि कोरोनाबाट नेपाली संक्रमित बनेको जानकारी छैन। बेलायतमा स्वास्थ्यमन्त्री नै संक्रमित बेलायतमा स्वास्थ्यमन्त्री नादिन डोरिएससहित ३ सय ९० जनामा संक्रमण पाइएको छ। मृत्यु हुनेको संख्या ७ पुगेको छ। बेलायती मिडियाका अनुसार स्वास्थ्यमन्त्री डोरिएसमा गत बिहीबार नै संक्रमण भेटिएको थियो। सोही दिन उनी प्रधानमन्त्री बोरिस जोनसनले आयोजना गरेको एक समारोहमा समेत सहभागी थिइन्। उनीसँग सम्पर्कमा आएका सांसद र केही मन्त्रीमा समेत संक्रमण जाँच गराइएको छ। प्रधानमन्त्री बोरिस जोनसनमा संक्रमण परीक्षण गराइएकोबारे जानकारी आएको छैन। कोरानाका कारण अर्थतन्त्रमा पर्ने नकारात्मक असरलाई ध्यानमा राख्दै बैंक अफ इंग्ल्यान्डले ब्याजदरमा कटौती गर्ने निर्णय गरेको छ। बुधबारका लागि तय म्यान्चेस्टर सीटी र आर्सनलबीचको प्रिमियर लिग फुटबल प्रतियोगिता स्थगन गरिएको छ। कोरोना संक्रमितसँगको सम्पर्कमा आएका आर्सनल क्लबका खेलाडी क्वारेन्टाइनमा छन्। नेसनल हेल्थ सर्भिस (एनएचएस) ले पनि कोरोना संक्रमण जाँच्ने आफ्नो क्षमता बढाउँदै लगेको छ। अहिले दैनिक १५ सय जनाको जाँच गर्न सक्ने एनएचएसले अब छिट्टै दैनिक १० हजार जनासम्मको जाँच गर्ने व्यवस्था मिलाउँदै छ। कोरोना संक्रमितकै उपचार गर्न विभिन्न ३० वटा विशेष अस्पताल तयार छन्। देशभरका सबै अस्पतालमा सम्भावित संक्रमितका लागि आइसोलेटेड बेड छुट्ट्याइएको छ। अर्थमन्त्री ऋषि सुनाकले स्वास्थ्य सेवाका लागि आवश्यक कुनै पनि कोष वा स्रोत कमी नगराउने प्रतिबद्धता व्यक्त गरेका छन्।"
दोलखाकी डीएफओ दुई लाख घुससहित पक्राउ,दोलखा : डिभिजन वन कार्यालय दोलखाकी प्रमुख उपसचिव सन्तमाया श्रेष्ठ दुई लाख घुससहित भक्तपुर गठ्ठाघरबाट पक्राउ परेकी छन्। दोलखाबाट काठमाडौं जाँदै गरेको बा १ झ ७६८५ नम्बरको सरकारी गाडीबाट अख्तियारको टोलीले डिभिजन वन कार्यालय दोलखाकी प्रमुख उपसचिव श्रेष्ठलाई दुई २ लाखसहित बिहीबार साँझ पक्राउ गरेको हो। उनीसँगै अन्य ३ जनालाई नियन्त्रणमा लिएको अख्तियारका प्रवक्ता प्रदीपकुमार कोइरालाले जानकारी दिए। अख्तियारको टोलीले दुई लाख ३ हजार नगदसहित श्रेष्ठसँगै तीन जनालाई नियन्त्रणमा लिएको हो। उनीसँगै पक्राउ पर्नेमा कार्यालय सहयोगी र चालक रहेको अख्तियार स्रोतले जनाएको छ।
"कोरोना भाइरस : बेड तयार, किट अभाव","भैरहवा : विश्व स्वास्थ्य संगठनले कोरोनालाई महामारी घोषणा गरिसके पनि यहाँ उपचारको तयारी फितलो छ । यहाँ बिरामीका लागि आइसोलेसन वार्ड तयार पारिएको छ । तर, उपचारका लागि आवश्यक किटको भने चरम अभाव छ । त्यसको व्यवस्था हालसम्म पनि गरिएको छैन । क्वारेनटाइन स्थापनका लागि पनि कुनै सुरसार छैन । 'हाल संक्रमित फेला परेका छैनन्, स्वास्थ्य कार्यालय रुपन्देहीका सूचना अधिकारी भेषराज शर्मा भने, 'अस्पताललाई आइसोलेसन वार्ड तयार गर्न लगाएका छौँ , कोही संक्रमित फेला परिहालेमा आइसोलेसनमा राखि उपचार हुनेछ।' उनका अनुसार युनिभर्सल मेडिकल कलेजमा २० बेड, भीम अस्पतालमा दुई, लुम्बिनी प्रादेशिक अस्पतालमा दुई, देवदह मेडिकल कलेजमा चार, क्रिमसन अस्पतालमा एउटा, आम्दा तीनलगायत अस्पतालमा आइसोलेसन वार्ड तयारी अवस्थामा राखिएको छ । तर, यी आइसोलेसन वार्डको बेडमा कोही संक्रमित उपचारका लागि आइहालेमा चित्किसहरु पूर्ण जोखिममा छन् । आइसोलेसन वार्ड तयारी पारिए पनि उपचारका लागि आवश्यक उपचार किट नरहेको भैरहवा भीम अस्पतालका सूचना अधिकारी गोपाल उपाध्यायले बताए । अस्पतालमा उपचार किट नहुँदा स्वास्थ्यकर्मी पूर्ण जोखिममा रहेको उनले बताए । हालसम्म रुघा, खोकीका बिरामीलाई सामान्य औषधिबाट उपचार गरिँदैछ । केही बिरामी निको भएर घर समेत फर्किएका छन् । 'उपचार किट नभए पनि हामी जिम्मेवारीबाट पन्छिन मिल्दैन,' उनले अन्नपूर्ण पोस्ट्सँग भने, 'संक्रमित आइहालेमा ज्यान जोखिममा हालेर भएपनि उपचार गर्नुपर्छ ।' यस्तै २० शैय्याको आइसोलेसन बार्ड बनाएको युनिभर्सल मेडिकल कलेजमा पनि उपचार किट छैन । आइसोलेसन वार्ड तयार पारिएपनि उपचार किटको अभावमा बिरामीको उपचारमा समस्या पर्ने युनिभर्सल मेडिकल कलेजका प्रशासकिय अधिकृत तेजकुमार केसीले बताए । कोरोना उपचारको किटमा विशेष पोशाक, चश्मा, पन्जा, मास्कलगायत आवश्यक साम्रगी हुन्छन् । जुन अस्पतालमा अभाव छन् । उपचार किटको अभावमा स्वास्थ्यकर्मी संक्रमित नजिक जाँदा उनीहरुमा पनि संक्रमण सर्न सक्ने जोखिम रहन्छ । हालसम्म यहाँ कोरोना संक्रमित फेला नपरेकोले सर्वसाधरणहरुले पनि लापरवाही गरिरहेका छन् । सम्बिन्धत स्थानीय तह, स्वास्थ्य कार्यालय, प्रशासनलगायतले पनि गम्भीर रुपमा नलिएको पाइएको छ । रुपन्देहीको सीमानासँग जोडिएको भारतको उत्तर प्रदेशको राजधानी लखनउमा समेत कोरोना संक्रमित फेला परेको र भारतसँग खुल्ला सीमाका कारण नेपाल जोखिममा रहेको छ ।"
पत्रकार साह हत्या प्रकरण : फौजदारलाई पुर्पक्षमा राख्न अदालतको आदेश,"कलैया : पत्रकार वीरेन्द्र साह हत्याको आरोपित कुन्दन भनिने नरेन्द्रकुमार फौजदारलाई अदालतले पुर्पक्षका लागि थुनामा राख्न आदेश दिएको छ । जिल्ला अदालत बाराका एक नम्बर न्यायाधीश खिलनाथ रेग्मीको इजलासले फौजदारविरुद्धको कर्तव्य ज्यान मुद्दामा उनलाई पुर्पक्षमा राख्न आदेश दिएको हो । जिल्ला प्रहरी कार्यलय बाराले फौजदारलाई कर्तव्य ज्यान, लागूऔषध र डकैती लुटपाट मुद्दाको कारवाहीमा बिहीबार अदालत पेश गरेको थियो । अन्य मुद्दाको हकमा पछि फैसला हुने गरी अहिले पुर्पक्षका लागि थुनामा राख्ने आदेश भएको बारा प्रहरी प्रवक्ता गौतम मिश्रले जानकारी दिए । पत्रकार साहको हत्यामा फौजदारको संलग्नता रहेको पुष्टि हुने प्रमाण देखिएकाले अर्को फैसला नहुन्जेल अदालतले उनलाई पुर्पक्षका लागि पठाएको हो । न्यायाधीश रेग्मीको आदेशमा प्रचलित कानुन अनुसार मुनासिब देखिएको र प्रमाणका आधारमा पछि ठहरिने गरी हाललाई पुर्पक्षका लागि थुनामा राख्ने भनिएको छ । अदालतको आदेशपछि फौजदारलाई वीरगन्ज कारागार पठाइएको प्रवक्ता मिश्रले बताए । पत्रकार साहको हत्याका मुख्य अभियुक्त फौजदारलाई प्रहरीले १२ वर्षपछि गत शनिबार पक्राउ गरेको थियो । समाचार संकलनका लागि बाराको पिपरा बजार पुगेका पत्रकार साहलाई कुन्दनसहितका व्यक्तिले २०६४ असोज १८ गते अपहरण गरी गोलि हानेर हत्या गरेका थिए। पत्रकार साहको शव एक महिनापछि कार्तिक २२ गते टांगियाबस्तीको जंगलमा गाडिएको अवस्थामा फेला परेको थियो । साहको हत्यामा संलग्न अन्य दुई व्यक्ति लालबाबु चौधरी धामी र हरेराम पटेल अझै फरार छन्। उनीहरुलाई प्रहरीले खोजी सूचिमा राखेको छ। यसअघि साहको हत्यामा संलग्न मेनेजर गिरी ११ वर्ष जेल सजाय भुक्तान गरी रिहा भइसकेका छन् भने रामएकवाल सहनी १० वर्षदेखि जेलमा छन्। गिरीलाई गतवर्ष सरकारले कैदमाफी दिने निर्णय गरेपछि रिहा गरिएको थियो।"
जनचेतनाको कमीले मिर्गौला बिरामी बढे,"भक्तपुर : मिर्गौला रोगका विशेषज्ञ चिकित्सकले जनचेतनाको कमीले मिर्गौलाका बिरामी बढिरहेको बताएका छन्। पिसाबमात्रै नियमित जँचाए पनि मिर्गौला फेल हुनेबाट बच्न सकिनेमा नेपाली सचेत नभएको उनीहरुको भनाइ थियो। विश्व मिर्गौला दिवसको अवसरमा बिहीबार भक्तपुरस्थित सहिद धर्मभक्त राष्ट्रिय प्रत्यारोपण केन्द्रमा आयोजित कार्यक्रममा मिर्गौलाका विशेषज्ञ चिकित्सकहरुले मिर्गौला फेल हुनेलगायतका रोगबाट बच्न जनचेतना फैलाउन सबै लाग्नुपर्नेमा जोड दिए। मिर्गौलाले कामै नगर्ने भएपछि मात्रै अस्पताल आउने प्रवृत्तिको अन्त्य गर्नुपर्ने उनीहरुको भनाइ छ। त्यस्तै विशेषज्ञ चिकित्सकहरुले मिर्गौला फेल भएकालाई अर्को मिर्गौला प्रत्यारोपण गर्न नेपालमा अंगदान गर्ने कार्यलाई व्यापक बनाउनुपर्ने आवश्यकता औंल्याए। े एक मृत व्यक्तिबाट अरु आठ जनाले जीवनदान पाउँछन्। त्यस्तै मस्तिष्क मृत्यु भएका व्यक्तिबाट समेत अरु आठ जनाले जीवनदान पाउँछन्। तर नेपालमा मृत्युपछि अंगदान गर्ने तथा मस्तिष्क मृत्यु भएकाहरुबाट अंगदान गर्नेबारे जनचेतना नै नपुगेको उनीहरुको भनाइ थियो। कार्यक्रममा मिर्गौलारोग विशेषज्ञ प्राडा गुनकुमार श्रेष्ठले सानो जनचेतनाले पनि मिर्गौला जोगाउन सकिने स्पष्ट पारे। त्यस्तै अर्का विशेषज्ञ चिकित्सक प्राडा रजनी हाडाले पिसाबमात्रै जँचाएर पनि मिर्गौला बचाउन सकिने बताइन्। अझ नियमित स्वास्थ्य जाँचले सम्भावित सबै रोगबाट बच्न सकिने उनको भनाइ थियो। कार्यक्रममा बेलायतस्थित फ्रिम्यान अस्पतालका प्रा डा डेभिड टल्बटले बेलायतमा एकतिहाइले मस्तिष्क मृत्युबाट, अर्को एकतिहाइले आफन्तबाट र बाँकी एकतिहाइले मृत्युपछिको अंगदानबाट मिर्गौला प्रत्यारोपण गर्दै आएको जानकारी दिए। तर नेपालमा मिर्गौला दिनसक्ने आफन्तको दायरा फराकिलो भए पनि मस्तिष्क मृत्यु र मृत्युपछिको अंगदानबाट मिर्गौला पाउन नसकिएकोतर्फ सरकारले ध्यान दिन उनले सुझाव दिए। कार्यक्रममा नेपाल मजदुर किसान पार्टीका अध्यक्ष नारायणमान बिजुक्छेले अंग प्रत्यारोपणको क्षेत्रमा उल्लेखनीय योगदान पुर्याएको भन्दै बेलायतका प्रत्यारोपणविद् प्राडा टल्बटलाई विशेष सम्मान गरेका थिए। उनी सहिद धर्मभक्त राष्ट्रिय प्रत्यारोपण केन्द्रका कार्यकारी निर्देशक डा पुकारचन्द्र श्रेष्ठका गुरुसमेत हुन्। भक्तपुरका उक्त केन्द्र स्थापनाको क्रममा प्राडा टल्बटले धेरै सहयोगसमेत गरेका थिए। उक्त अवसरमा नेमकिपाका अध्यक्ष बिजुक्छेले मुटु, क्यान्सर, मिर्गौला, कलेजोका नसर्ने रोगका कारण धेरै नेपालीले अकालमा ज्यान गुमाइरहेको बताए। उनले अस्पताल कुनै व्यक्तिको भनसुन वा प्रभावमा चल्न नहुने भन्दै केन्द्रलाई नियमसंगत र स्वाभाविक रुपमा सञ्चालन गरेर गरिब जनताको सेवा गर्न सुझाव दिए। त्यस्तै स्वास्थ्य सचिव डा यादव कोइरालाले विश्वमै कोरोना भाइरसको संक्रमण महामारीको रुपमा फैलिएको हुँदा नेपाल सरकारले सचेततापूवर्क काम गरिरहेको जानकारी दिए। उनले मिर्गौला रोगीहरु कोरोना भाइरसको संक्रमणबाट बढी जोखिम रहेकाले सचेतता अपनाउन आग्रह गरे। भक्तपुर नगरपालिका प्रमुख सुनिल प्रजापतिले केन्द्रलाई सहयोग गर्न नपा सदैव तयार रहेको बचन दिए। वरिष्ठ हास्यकलाकार मदनकृष्ण श्रेष्ठले मिर्गौला रोगबारे जनचेतना अभिवृद्धि गर्ने कार्यमा मह जोडी लागिपरेको सुनाए। कार्यक्रममा केन्द्रका कार्यकारी निर्देशक डा श्रेष्ठले केन्द्रलाई विस्तार गरेर तीनसय शय्या पुर्याउने लक्ष्य रहेको सुनाए। हाल ठाउँ अभावले केन्द्र पूर्ण क्षमतामा सञ्चालन हुन नसकेको र जसले गर्दा मिर्गौला प्रत्यारोपण गर्ने तथा डाइलासिस गर्नेहरुले लामो समय प्रतीक्षा गर्नुपर्ने बाध्यता रहेको जानकारी दिए।"
रमेश खरेलको नेतृत्वमा हाम्रो नेपाल सुशासन अभियान,"काठमाडौं : नेपाल प्रहरीका पूर्वडीआईजी रमेश खरेलले हाम्रो नेपाल सुशासन अभियान सुरु गरेका छन्। बिहीबार औपचारिक रुपमै खरेलले अभियानको सुरुवात गरेका हुन्। राजधानीमा अयोजित उद्घाटन समारोहमा बोल्दै खरेलले देशमा भ्रष्टाचार, विकृति र विसंगति बढेको भन्दै बाध्य भएर अभियान सञ्चालन गर्नु परेको बताएका छन्। अभियानले भ्रष्टाचारमुक्त राष्ट्र निर्माणसहित विभिन्न ८ वटा लक्ष्य निर्धारण गरेको छ। कार्यक्रममा लक्ष्य प्राप्तिका लागि विभिन्न आधा दर्जन कार्यक्रम सार्वजनिक भएका छन्। यसअघि राजनीतिक दल घोषणाको तयारी भएको बताइए पनि खरेलको नेतृत्वको अभियानले राजनीतिक मुद्दा समावेश गरेको छैन। साझा पार्टीले अघि सारे जस्तै यो अभियानले समेत विदेशमा बस्ने नेपालीलाई मतदानको अधिकार दिनुपर्ने माग गरेको छ। यसका लागि कानुन निर्माण गर्नुपर्ने माग अभियानले अघि सारेको हो। खरेल नेतृत्वको अभियान सञ्चालन केन्द्रीय तदर्थ कार्यकारी परिषद्मा पाँच सदस्य रहेका छन्। परिषदमा खरेलसँगै देवेन्द्रप्रसाद सिटौला, डा नारायण घिमिरे, राजकुमार यादव र रोशन श्रेष्ठ छन्। अभियान सुरुवात गरिएको कार्यक्रममा मास्क वितरण भएको थियो। कार्यक्रममा कार्यकारी परिषद्का सदस्यले सम्बोधन गरेका थिए। खरेलले अब भ्रष्टाचारविरुद्ध ७७ जिल्लाका तीन करोड जनता सडकमा उत्रिनुपर्ने बताए।"
आरु र चेरीले गरे वसन्तको स्वागत (फोटो फिचर),"काठमाडौं : राजधानीको तीनकुनेएयरपोर्ट सडकखण्डमा वसन्तको स्वागतमा आरु, पैयूँ र चेरी ढकमक्क फुलेका छन् । वसन्त ऋतुलाई सुन्दर ऋतुको रुपमा चर्चा गरिन्छ । यो ऋतुलाई सुन्दर बनाउने काम बोट विरुवा र फूलले गर्छन् । राजधानीको तीनकुने एयरपोर्ट सडक छेउमा फूलेका आरु र चेरीको सुन्दरतालाई अन्नपूर्णकी फोटो पत्रकार सुनिता डंगोलले आफ्नो क्यामेरामा कैद गरेकी छन् :"
जन्म दर्तामा पनि घुस : सचिवविरुद्ध मुद्दा,काठमाडौं : अख्तियार दुरुपयोग अनुसन्धान आयोगले धनुषस्थित धनौजी गाउँपालिका २ वडा कार्यालयका सचिव (खरिदार) सुशील ठाकुरविरुद्ध भ्रष्टाचार मुद्दा दायर गरेको छ। जन्म प्रमाणित सिफारिस गरिदिए बापत सेवाग्राहीसँग घुस लिएका ठाकुरविरुद्ध विशेष अदालतमा मुद्दा दायर गरिएको छ। उनले सेवाग्राहीसँग २० हजार घुस लिएका थिए। घुस मागरेको भन्ने उजुरी एवं सूचनाको आधारमा अख्तियार दुरुपयोग अनुसन्धान आयोगको कार्यालय बर्दिवासबाट खटिई गएको टोलीद्वारा निज खरिदार ठाकुरलाई सेवाग्राहीसँग २० हजार घुस लिउको अवस्थामा नियन्त्रणमा लिएको हो। ठाकुरले सेवाग्राहीलाई नियमानुसार जन्म प्रमाणितको सिफारिस उपलब्ध नगराई आफ्नो जिम्मेवारी र पदीय दायित्वसमेतको ख्याल नगरी बदनियतपूर्वक रकमको बार्गेनिङ गरी घुस दिन बाध्य पारेको अख्तियारको अनुसन्धानमा देखिएको छ। उनीविरुद्ध भ्रष्टाचार निवारण ऐन बमोजिम सजायको मागसहित विशेष अदालतमा आरोपपत्र दायर भएको छ।
विप्लवका तनहूँ इञ्चार्जसहित दुईजना गोरखाबाट पक्राउ,गोरखा : प्रतिवन्धित नेत्रविक्रम चन्द विप्लव समुहका तनहुँ जिल्ला इन्चार्जसहित दुई जनालाई गोरखा प्रहरीले पक्राउ गरेको छ। बिगत केही समयदेखि तनहूँ जिल्ला इञ्चार्जको रुपमा कार्यरत रोल्पा सुनछहरी गाउँपालिका ६ बस्ने ३९ वर्षका पूर्णजित पुन मगर पक्राउ परेको जिल्ला प्रहरी प्रमुख एसपी ओमप्रसाद अधिकारीले बताए। उनीसँगै बन्दिपुर गाउँपालिका ५ का २१ वर्षीय पर्वतबहादुर सेढाई पनि पक्राउ परेका छन्। बुधवार राति १० बजे गोरखा नगरपालिका ९ लक्ष्मीबजारमा भेटिएका उनीहरुलाई थप सोधखोज गर्दा विप्लव समूहको कार्यकर्ता भएको खुल्न आएको प्रहरीले जनाएको छ। यस अघि पनि विप्लव समूहका नेता कार्यकर्तालाई पक्राउ गरी शान्ति विरुद्धको अभियोगमा कारवाही गर्दै आएको प्रहरीले उनीहरुलाई पनि कारवाही प्रक्रिया अघि बढाएको हो।
लमजुङमा एक बेडको आइसोलेसन कक्ष,"बेंसीसहर : कोरोना भाइरस संक्रमणको सम्भावित जोखिम र अलग्गै उपचारका लागि सदरमुकाम बेसींसहरमा एक बेड क्षमताको आइसोलेसन कक्ष तयार गरिएको छ । लमजुङ जिल्ला सामुदायिक अस्पतालमा एक बेड क्षमताको आइसोलेसन कक्ष तयार गरिएको हो । कोठा तयार पारिए पनि आवश्यक स्वास्थ्य सामग्री नभएको अस्पतालले जनाएको छ । 'तत्कालका लागि एउटा बेड अट्ने कोठा तयार गरेका छौं, अस्पतालका प्रशासकीय प्रमुख हेमन्त श्रेष्ठले भने, 'कोरोना संक्रमित कोही देखिएमा तत्काल यहाँ ल्याएर परामर्श गछौं, यहाँ कुनै उपचार हुँदैन दौडाइहाल्ने हो ।' स्थानीय जनप्रतिनिधि तथा राजनीतिक दलका नेता भने एक बेडको आइलोसेन कक्ष पर्याप्त नहुने बताउँछन् । जिल्ला प्रशासन कार्यालयले आयोजना गरेको कोरोना सम्बन्धी बहुपक्षीय भेलामा सेहभागी जनप्रतिनिधि, दलका नेता, सुरक्षा निकाय तथा सरोकारवालाले छुट्टै स्थानमा आइसोसेलन कक्ष तथा क्वारेनटाइन स्थलको व्यवस्था गरेर तयारी अवस्थामा रहनुपर्ने धारणा राखे । 'चाइनामा संक्रमित संख्या घटेपनि खुला नाका भएकाले भारत हाम्रो लागि जोखिम छ, 'मध्यनेपाल नगरपालिकाका प्रमुख रमेश पाण्डेले भने, 'सबै स्थानीय तहले पैसा उठाएर तयारी राम्रो गरौं ।' कम्तिमा सयजना अट्ने क्वारेनटाइन र २०२५ क्षमताको आइसोलन कक्ष बनाउनुपर्ने उनको जोड थियो । होली मनाउन आफ्नो देश गएका भारतीय फर्किदा जोखिम बढ्ने भएकाले त्यसतर्फ गम्भीर हुनुपर्ने जनप्रतिनिधिको धारणा थियो । प्रशासनमा भएको बहुपक्षीय भेलाले भने यसअघि प्रशासनले निकालेको विज्ञप्तिको भाषामा केही थपघट गरेर चारवटा निर्णय गर्यो । प्रशासनले यसअघि विज्ञप्ति प्रकाशित गरी ठूलो भीडभाड, जमघट, मेला महोत्सवजस्ता कार्य नगर्न गरेको आग्रहलाई लत्याइएकोमा सहभागीले चिन्ता व्यक्त गरेका थिए । 'हामीले आग्रह मात्र गर्न सक्छौं, हस्तक्षेप गर्ने अवस्थामा सरकार पुगेको छैन, प्रमुख जिल्ला अधिकारी लक्षमणबहादुर खड्काले भने, 'मेला महोत्सव रोक्न फेरी पनि आग्रह गरेका छौं ।' प्रशासनले आग्रह गरेपनि सदरमुकाम बेंसीसहर र सुन्दरबजारमा महोत्सव सञ्चालनमा छन्। प्रशासनले कोरोना भाइरस सम्भावित संक्रमण रोकथाम, नियन्त्रण तथा सजगता अपनाउन सबै कार्यालय, संघसंस्था, स्थानीय तह, पत्रकार, नागरीक समाजमा आग्रह गरेको छ । यस्तै स्वास्थ्यकर्मीलाई तयारी अबस्थामा रहन समेत आग्रह गरिएको छ । कोरोनाको सम्भावित जोखिमको बहानामा हुनसक्ने कालोबजारी, कृतिम अभाव हुन नदिन नियमति बजार अनुगमनको ब्यबस्था मिलाउन स्थानीय तहलाई आग्रह गरिएको छ । बजारमा कृतिम अभाव सृजना गरि कालोबजारी गरिएको पाइएमा तत्काल कारबाही गरिने प्रजिअ खड्काले बताए ।"
बैतडीका सरकारी कार्यालयमा स्तनपान कक्ष,"बैतडी : बैतडीका सरकारी कार्यालयहरुले स्तनपान कक्ष सञ्चालनमा ल्याउन थालेका छन् । सेवाग्राहीलाई सजिलै सेवा प्राप्त होस् भन्ने उद्देश्य साथ यी कक्ष सञ्चालनमा ल्याइएको सरकारी कार्यालयहरुले जनाएका छन् । जिल्लामा केही दिनअघि जिल्ला प्रशासन कार्यालयले स्तनपान कक्ष सञ्चालनमा ल्याएको थियो भने बिहीबार दशरथचन्द नगरपालिकाले पनि स्तनपान कक्ष सञ्चालनमा ल्याएको छ । बच्चालाई दुध पिलाउने आमा पनि सेवाग्राहीको रुपमा कार्यालयमा आउन सक्छन् । त्यस्ता सेवाग्राहीहरुलाई सजिलो होस् भन्ने हेतुले स्तनपान कक्ष सञ्चालनमा ल्याएका हौँ । सरकारी सेवालाई थप सरल, सुलभ र प्रभावकारी बनाउन स्तनपान कक्षले सहयोग पुग्ने हाम्रो अपेक्षा छ, प्रमुख जिल्ला अधिकारी आनन्द पौडेलले भने । बिहीबारबाट स्तनपान कक्ष सञ्चालनमा ल्याएको नगरपालिकाले पनि कक्षमा एक बेड, कुर्सी, खानेपानी र सरसफाइका सामग्री राखिएको जनाएको छ । कार्यालयमा सेवाग्राही बच्चा सहित आउन सक्छन् । उनीहरुले सहज तरिकाले आफ्ना बच्चालाई स्तनपान गराउन सकुन् भनेर हामीले यो कक्ष सञ्चालनमा ल्याएका हौं, दशरथचन्द नगरपालिकाका उपप्रमुख मीना चन्दले भनिन् । स्वास्थ्य कार्यालयले पनि कार्यालय हाताभित्रै स्तनपान कक्ष सञ्चालनको अन्तिम तयारी गरेको छ । स्तनपान कक्षमा आवश्यक सामग्री राख्ने काम भइरहेको कार्यालय प्रमुख योगेशप्रसाद भट्टले बताए ।जिल्लाका अन्य सरकारी कार्यालयहरुले पनि स्तनपान कक्ष बनाउनुपर्ने धारणा भट्टको छ ।"
घरभित्र महिलाको शव भेटियो,तेह्रथुम : आठराई खगाउँपालिका ४ ईवामा एक महिलाको हत्या गरिएको अवस्थामा शव फेला परेको छ। २८ वर्षीया विन्दा पुरीको आफ्नै घरमा हत्या भएको अवस्थामा बिहीबार बिहान शव फेला परेको प्रहरीले जनाएको छ । मृतकको शव पोष्टर्माटका लागि प्राथमिक स्वास्थ्य केन्द्र आठराई ल्याइएको छ। घटनाबारे थप अनुसन्धान भइरहेको इलाका प्रहरी कार्यालय संक्रान्ति बजारका प्रहरी निरीक्षक शेशकराम थान्दारले जानकारी दिए । मृतक पुरीका १० वर्षीय र १५ महिनाका दुई छोरा छन्। विन्दाका श्रीमान् वैदेशिक रोजगारीको शिलशिलामा दुबईमा छन् ।
रातमा प्रहरीलाई 'ब्लफकल' : जिस्काएर हैरान,"डडेल्धुरा : प्रहरीलाई १०० नम्बरमा आउने फोनले हैरान बनाएको छ। जिल्ला प्रहरी कार्यालय डडेल्धुराको १०० नम्बरमा दैनिक आउने ब्लफकलले हैरान बनाएको हो। अत्यावश्यक कामका लागि वा कुनै समस्या परेमा फोन गर्नुपर्ने जिल्ला प्रहरी कार्यालयको १०० नम्बरमा ब्लफकल आउँदा कन्ट्रोलमा खटिएका प्रहरी हैरान बनेका हुन्। कन्ट्रोल कक्षका प्रहरी मात्रै नभई कार्यालय प्रमुखदेखि अन्यलाई समेत दु:ख दिएकाले आवश्यकबिना फोन नगर्न प्रहरीले एक सूचना प्रकाशन गर्न वाध्य बनाएको छ। दैनिक करिब ४० र ५० वटा फोन प्रहरीको १०० नम्बरमा आउने गरेको जिल्ला प्रहरी कार्यालय डडेल्धुराले जनाएको छ। ब्लफकल बिशेष गरेर मध्ये रातको समयमा आउने गरेको डडेल्धुराका प्रहरी नायव उपरीक्षक दधिराम न्यौपानेले जानकारी दिए। राती आउने फोनले सुरक्षा प्रदान गर्नसमेत चुनौती थपेको उनको भनाई छ। ब्लफकल गर्नेहरुमा महिला, पुरुष तथा बालबालिका रहेको भएपनि महिलाको संख्या बढिरहेको छ। उनले भने, गलत सूचना दिने, जथाभावि गालीगलौज गर्ने, मोबाइलमा गीत बजाएर सुनाउने, कोही केही नबोल्ने, फोन होल्डमा राख्ने जस्ता कार्यले डडेल्धुरा प्रहरीलाई हैरान बनाएको हो। साथै गैरजिम्मेवारी तवरले भ्रामक सूचना दिने, जिस्काउने, हटलाईन (१००) नम्बर व्यस्त पारी सेवा अवरुद्ध पार्ने जस्ता अमर्यादित तथा गैर कानुनी कार्य गरेमा कानुन बमोजिम कारबाही अगाढी बढाउने प्रहरी नायव उपरीक्षक न्यौपानेले एक सूचना प्रकाशित गरि चेतावनी दिएका छन्।"
भारतको लखनउमा पनि फेला परे कोरोना संक्रमित,"भैरहवा : रुपन्देहीको सीमानासँग जोडिएको भारतको उत्तर प्रदेशको राजधानी लखनउमा पनि कोरोना संक्रमित फेला परेका छन् । भारतमा बिहीबार बिहानसम्म संक्रमितको संख्या ७३ पुगिसकेको छ । ३० हजार बढी शंकास्पद रहेकाले उनीहरुलाई चिकित्सकीय निगरानीमा राखिएको छ । नेपाली सीमानाबाट लखनउको नजिक छ । जुन रुपन्देहीको सीमानाबाट तीन सय २२ किलोमिटरको दूरीमा छ । क्यानडाबाट लखनउमा आफन्त भेट्न आएकी एक महिला चिकित्सकमा कोरोना भाइरसको पुष्टि भएको भारतीय संचारमाध्यम हिन्दुस्तान पत्रिकाको अनलाइन संस्करणले जनाएको छ । अनलाइन संस्करणका अनुसार क्यानडाको टोरन्टो सहरकी महिला चिकित्सक श्रीमानसहित आइतबार लखनउको गोमतीनगरमा आफन्त भेट्न आएकी थिइन् । बुधबार कोरोनाको लक्षण देखिएपछि स्वास्थ्य परीक्षण गराउँदा उनमा भाइरस संक्रमणको पुष्टि भएको हो । श्रीमानको पनि स्वास्थ्य परीक्षण गर्दा उनीमा संक्रमण पुष्टि भएन। ती महिला संक्रमित मुम्बइ हुँदै लखनउ आएकोले उनले भेटघाट गरेको अन्य व्यक्तिसँग पनि सोधपुछ र आवश्यक परे सम्बन्धित व्यक्तिको पनि स्वास्थ्य परीक्षण गरिने बताइएको छ । यससँगै वीरगंजको सीमाना जोडिएको भारतको बिहार प्रदेशमा पनि ५ जना कोरोना भाइरस शंकास्पद बिरामी फेला परेका छन् । उनीहरुलाई अस्पतालमा भर्ना गरिएको हिन्दुस्तानको अनलाइन संस्करणमा उल्लेख छ । अस्पतालमा भर्ना गरिएको मध्ये पटनाका दुईजना, फोरबेसगंज, औरगांबाद, समस्तीपुरका एकएक जना रहेका छन् । विरंगजको सीमानादेखि यी स्थानहरु २ सय देखि ३ सय किलोमिटरको दूरीमा छन् । खुल्ला सीमाना र विभिन्न नाका रहेपनि रुपन्देहीको एक मात्र नाकामा तेस्रो मुलुककालाई मात्र काम चलाउ स्वास्य परीक्षण गर्दा नेपाल भाइरसको उच्च जोखिममा छ।"
अदालतले छाडे पनि पक्रन मिल्छ,"काठमाडौं : प्रहरी महानिरीक्षक ठाकुरप्रसाद ज्ञवालीले कुनै बन्दीलाई अदालतले छाडे पनि कानुनबमोजिम फेरि समात्न सकिने भन्दै आफूविरुद्धको अवहेलना मुद्दामा प्रतिवाद गरेका छन्। सर्वोच्च अदालतमा उनले मंगलबार पेश गरेको जवाफमा यस्तो जिकिर गरेका हुन्। अदालतले छाडेपछि पनि कुनै व्यक्तिबाट कानुन विपरीतका कार्य हुनसक्ने र यस्तो अवस्थामा पक्राउ गरी थुनामा राख्नुपर्ने तर्क प्रहरी प्रमुखको छ। यस्तो अवस्थामा अदालतको आदेशको पालना नभएको भनेर व्याख्या गर्न नसकिने भन्दै ज्ञवालीले प्रहरी संगठनको बचाउ गरे। कानुनबमोजिम पक्राउ भएको विषयमा व्यक्तिगत दायित्वको अवहेलना मुद्दा दायर हुन नसक्ने दाबीसमेत उनको छ। सर्वोच्चको आदेशले छुटेलगत्तै प्रहरीले गेटबाट विप्लब माओवादीका कार्यकर्तालाई पक्राउ गरिएको विवादमा दर्ता भएको अवहेलना मुद्दामा यस्तो दाबी गरिएको हो। उनले आफूविरुद्धको मुद्दा औचित्यहीन रहेको भन्दै खारेज गर्न पनि माग गरेका छन्। कानुन कार्यान्वयनका लागि भएको कामकारबाहीमा अदालतको आदेशबमोजिम छुटेको व्यक्तिले पुनः कानुन विपरीतको कार्य गरेकोमा कानुनबमोजिम पक्राउ गरेको कार्यलाई अदालतको आदेशको पालना नभएको भनी व्याख्या गर्न हुँदैन, सर्वोच्च स्रोतबाट प्राप्त तीन पृष्ठ लामो जवाफमा भनिएको छ, साथै सोही आधारमा अदालतको अवहेलना जस्तो व्यक्तिगत दायित्वको मुद्दा दायर हुन मिल्ने नहुँदा प्रस्तुत निवेदन खारेजयोग्य छ। कानुनबमोजिम सम्पादन हुने काम कारबाहीको सन्दर्भमा कसैबाट कमजोरी भएमा आवश्यक सुधार गरिने प्रतिवद्धता पनि जवाफमा छ। पदीय जिम्मेवारीका कारण मुद्दामा वारेश राख्ने सुविधा दिई आफूलाई तारेखमा नराख्नसमेत माग छ। लिखित जवाफमा आदेश र फैसलाको उच्च सम्मान गरी पालना गर्दै आइरहेको भन्दै अदालतको अवहेलनामा कारबाही हुनुपर्ने कारण नरहेको जिकिरसमेत लिइएको छ। पुनः पक्राउ गरिएको भनिएका भीमप्रसाद अधिकारी, हरिचन्द्र खड्का र विष्णुप्रसाद अधिकारीलाई चन्दा ऐनअन्तर्गत माघ २३ गते पक्राउ गरिएको जनाउसमेत दिइएको छ। सर्वोच्चको आदेशलगत्तै महानगरीय प्रहरी परिसरको हिरासत कक्षबाट उनीहरूले आफ्ना बुझेर फागुन ५ गते गन्तव्यतर्फ लागेको जानकारी प्राप्त भएको भनाइ प्रहरी प्रमुखको छ। उनीहरूलाई अदालतको गेटबाटै पक्राउ गरिएको भन्ने दाबीलाई ज्ञवालीले ठाडै अस्वीकार गरेका छन्। पुनः पक्राउ परेका बन्दीले दिएको अवहेलनासम्बन्धी मुद्दामा प्रहरी महानिरीक्षक आफंै उपस्थित भएर जवाफ बुझाएका थिए। पक्राउ प्रकरणमा सर्वोच्चले अघिल्लो साता प्रहरी महानिरीक्षकसहित चारजना प्रहरी अधिकारीविरुद्ध अवहेलना मुद्दा चलाउन आदेश दिँदै आफैं उपस्थित भएर जवाफ पेश गर्न भनेको थियो। प्रहरी प्रमुख ज्ञवालीसँगै महानगरीय प्रहरी परिसर टेकुका प्रमुख एसएसपी उत्तमराज सुवेदी, महानगरीय प्रहरी वृत्त सिंहदरबारका प्रमुख, डीएसपी कौशल बुढाथोकी र महानगरीय प्रहरी वृत्त सोह्रखुट्टेका प्रमुख डीएसपी सन्तोषसिंह राठौर पनि जवाफ लिएर सर्वोच्च पुगेका थिए। नेपाल बार एशोसिएसनले भने यी तीनजना बन्दीलाई सर्वोच्चको गेटबाटै पक्राउ गरिएको ठहरसहित सुरक्षा निकायलाई कानुन र अदालतका आदेशको पालना गर्न भनेको थियो।"
बालविवाह रोक्न कार्डमै जन्ममिति,"उदयपुर : उमेर नपुगी बिहे गर्दा कानुन लाग्छ। उमेर पुगेको प्रमाण थाहा पाउने कसरी ? त्रियुगा नगरपालिकामा अभियान चलाइएको छ निमन्त्रणा कार्डमै उमेर खुलाउने। त्रियुगा१२ त्रिवेणी टोलकी २५ वर्षीया साजना चौधरीको विवाहको कार्ड उमेर खुलाएर छापिएको छ। उनको विवाह त्रिनपा१३ वहेडवाका २५ वर्षीय मनोज चौधरीसँग हुँदै छ। त्यस्तै, त्रिनपा४ वगाहाकी सिर्जना कार्की र प्रकाश बस्नेतका अभिभावकले पनि जन्ममिति खुलाएर कार्ड छापे। दुवैको जन्ममिति कार्डको माथिल्लो भागमा छापिएको छ। गाईघाटका अफसेट प्रेसमा छाप्न ल्याइएका विवाह कार्डमा उमेर खुलाइएको छ। जन्मदर्ताअनुसार मिति मिलेनमिलेको हेरेर मात्र कार्ड छापिने गरेको लक्ष्मी अफसेट प्रेसका सञ्चालक सुनील महतोले जानकारी दिए। जन्मदर्ताबिना छाप्न आएकालाई फर्काउने गरेको उनले बताए। उनले भने, धेरैजसो जन्मदर्ताबेगर आउँछन्, लिएर आए मात्रै छाप्छौं भनेपछि कोही नछापीकनै फर्कने गरेका छन्। जन्मदर्ताबेगर आएका कार्ड नछापीकनै फर्काइने गरेको कार्की छापाखानाका सञ्चालक हिमाल कार्की बताउँछन्। जिल्लामा बालविवाह नरोकिएपछि सरकारी र गैरसरकारी निकायले विवाहको कार्डमै उमेर खुलाउन अभियान चलाएका छन्। अभियानमा छापाखाना र परिवार राजी भएका छन्। सामाजिक अभियन्ता महेश्वरी राईले भनिन्, विवाह हुन लागेका दुवै जना बालबालिकाभित्र पर्दैनन् भन्नका लागि कार्डमै जन्ममिति लेखिएको हो। बालविवाह नरोकिएपछि अभियानलाई परिवर्तन गरिएको बाल हेल्पलाइन १०९८ का संयोजक शिरोमणि खतिवडा बताउँछन्। उनले भने, लुकिछिपी उमेर ढाँटेर गरिने बालविवाहको क्रम बढेकाले त्यसलाई निरुत्साहन गर्न कार्डमा उमेर खुलाइएको हो। कानुनविपरीत विवाह गराउने व्यक्तिसमेत कारबाहीमा पर्ने भएकाले कार्डमा जन्ममिति खुलाउने अभियान चलाइएको प्रमुख जिल्ला अधिकारी धु्रवबहादुर खड्काले जानकारी दिए।जिल्लामा बर्सेनि सरदर ६० जोडीको बालविवाह हुने गरेको छ। तीमध्ये आधा मात्रै प्रहरीकहाँ पुग्छन्। अभिभावकको मौन स्वीकृतिमा विवाह हुने गरेको अभियन्ता खतिवडाले बताए। नेपालको कानुनमा बालविवाहलाई दण्डनीय अपराधका रूपमा लिइएको छ। अभियान सञ्चालन गरिए पनि बालविवाह नरोकिएको त्रियुगा नगरपालिका८ की वडासदस्य कमला कटुवालले बताइन्। यसरी सुरु भयो अभियान गत मंसिरमा जिल्ला प्रहरीले बालविवाह भइरहेको अवस्थामा बेहुलाबेहुली तथा आफन्तसहित जन्तीलाई पक्राउ गर्यो। पक्राउ परेका जन्तीले निम्तो मान्न आउँदा उमेर सोधेर आउने प्रचलन नभएको तर्क गरे। घटनापछि जिल्ला प्रशासन कार्यालयमा बसेको बाल हेल्पलाइन १०९८ को बैठकमा विवाहको कार्डमा उमेर खुलाउने सहमति बन्यो। यस्तो छ कानुनी व्यवस्था बालविवाहमा संलग्न भएको खुले तीन वर्ष कैद र ३० हजारसम्म जरिवाना हुने व्यवस्था छ। २० वर्ष नपुगी गरिने विवाहलाई कानुनले मान्यता दिँदैन। कानुनी प्रावधानको बर्खिलाप गरे विवाह गराउने दुवै पक्षलाई कारबाही हुने व्यवस्था छ। पढेलेखेको केटा र जागिरे भए छोरीले सुख पाउँछे भन्दै उमेर नै नपुगी विवाह गर्ने प्रचलन बढेको त्रियुगा नगरस्तरीय बालसञ्जालका पूर्वसचिव भुवन दाहाल बताउँछन्। उमेर नै नपुगी आफूखुसी विवाह गर्ने घटना प्रशस्तै रहेको अधिकारकर्मी माया भण्डारी बताउँछिन्। भागी होस् या मागी दुवै बालविवाह सामाजिक अपराध हुन्, भण्डारी भन्छिन्, त्यसले यस्ता गतिविधि रोक्न अभियान जारी राखेका छौं। त्यसो त बालविवाह अन्त्यका लागि जिल्लामा काम गर्ने संस्था नभएका पनि हैनन् तर न्यूनीकरण हुन सकेका छैनन्।"
धर्म प्रचारकलाई जिल्ला निकाला,"गोरखा : अवैध रूपमा क्रिश्चियन धर्म प्रचार गर्दै आएका जापानी र ताइवानी नागरिकलाई जिल्ला प्रशासन कार्यालय गोरखाले जिल्लाबाट निस्कासन गरेको छ। फर्जी प्रवेशाज्ञाको प्रयोग गरी लामो समयदेखि जिल्लामा धर्म प्रचार गर्दै आएका ४ जना जापानी र २ जना ताइवानीलाई जिल्ला छाड्न निर्देशन दिएको प्रमुख जिल्ला अधिकारी सुरेन्द्र पौडेलले जानकारी दिए। गोरखामा क्रिश्चियन धर्म प्रचार गर्दै आएका जापानी नागरिक छिनो छिखारा, चिनो कान्को, मिसा तोमिनागा र बोली तोमिनागालाई जिल्ला छाड्न निर्देशन दिएको प्रजिअ पौडलले बताए। निर्देशन पाएलगत्तै उनीहरूले जिल्ला छाडिसकेको पौडलले जानकारी दिए। यस्तै, ताइवानका ३६ वर्षीय सिनचेङ मेङ र २३ वर्षका ग्वान टिङ उलाई र कोरियाली नागरिक अन्नोन सुकलाई जिल्ला छाड्न निर्देशन दिएको उनले बताए। ताइवानी नागरिकलाई पनि जिल्ला छाड्न निर्देशन दिइसकेका छौं। केही दिनभित्रै उनीहरूले पनि निर्देशन पालना गर्ने विश्वास छ, प्रजिअ पौडेलले भने। प्रशासन स्रोतकाअनुसार छिनो कान्को छिखारा कोडिपेन्डेन्ट भिसामा बस्दै आएका हुन्। उनको काम पनि सँगै धर्म प्रचार गर्ने हो। उनीहरू गोरखा नगरपालिका७ मा रहेको योहोब्वाको साक्षी (चर्च) मा बाइबल पढ्ने, भाषण गर्ने, स्थानीयलाई जम्मा पारेर धर्म प्रचार गर्ने गर्छन। मिसा टोमिनागा पर्यटक भिसामा गोरखा आएर धर्म प्रचार गरिरहेको पाइएको छ। उनले गोरखा नगरपालिका७ सतिपिपलमा एक स्थानीयको घर भाडामा लिएर बस्दै आएका छन्। मिसा आफैंले धर्म प्रचार गर्ने गरेको स्विकारेका छन्। सोरी टोमिनागा पनि पर्यटक भिसामा आएका हुन्। हरेक वर्ष छ देखि सात महिना नेपाल र बाँकी समय जापान जाने गर्दै आएका उनी भिसा नवीकरण गरेर फर्कने गरेको बताएका छन्। विगत लामो समयदेखि यस्तो क्रम चलिरहेको उनको भनाइ छ। उनीहरूले जिल्लाका क्रिश्चियन धर्म प्रचारकसँग सम्पर्क गरी काम गरिरहेका छन्। आर्थिक अवस्था कमजोर भएकाहरूलाई विभिन्न सहयोगका नाममा धर्म परिवर्तन गराउन बाध्य पार्ने गरेको स्थानीयको आरोप छ। मोटरसाइकल लिएर चर्चमा धाउने, पास्टरकहाँ आउजाउ गर्ने क्रियाकलापमा यो समूह सक्रिय छ। पर्यटक भिसामा आएकाहरू भ्रमण गर्न जाँदैनन्। विद्यार्थी भिसामा आएकाहरू कलेज नै जाँदैनन्। गोरखाको गण्डकी गाउँपालिकामा कोरियाली नागरिक अन्नोन सुक ६ वर्षदेखि धर्म प्रचारमा व्यस्त छन्। चर्च बनाउने, भवन सहयोग गर्ने बाहनामा बाइबल पढाउने, लत्ताकपडा, बालबालिकालाई खेलौना दिने गर्दै उनले धर्म प्रचार गरिरहेको वडाध्यक्ष तुलसी रेग्मीको भनाइ छ। स्थानीयलाई धर्म परिवर्तन गर्न बाध्य गराउँदै आएका उनी गण्डकी गाउँपालिका७ को सुकुम्बासी टोलमा जग्गा भाडामा लिएर घर बनाएर बसेका छन्। उनले घरमा आएकाहरूलाई क्रिश्चियन धर्मको प्रचार र परिवर्तन गराउने गरेको तथ्य खुलेको छ। दुई ताइवानी नागरिक बिनजेश भिसा र भ्रमण भिसामा आएर बुद्धधर्म प्रचार गर्ने काम गर्दै आएको प्रशासनले जनाएको छ। धर्म प्रचार गर्ने दुई ताइवानी जिल्ला निकाला सिनचेङ मेङको काठमाडौंमा होटल रहेछ। तर, काठमाडौंमा नबसी गोरखामा धर्म प्रचारमा सक्रिय हँुदै आएको पाइयो, प्रमुख जिल्ला अधिकारी, अर्का ग्वान टिङलाई पनि उनले लिएर भ्रमण भिसामा ल्याएका रहेछन्। एउटा प्रयोजनका लागि आएर फरक काम गरेको पाइएकाले हामीले जिल्ला छाड्न निर्देशन दिएका हौं। सिनचेङ मेङको काठमाडौंको नयाँ बानेश्वरमा हङजिन नामक होटल रहेको भेटिएको छ। उनीहरूले रोहटेपानीस्थित नेपाल मगर संघको माथिल्लो तला मासिक १५ हजार रुपैयाँ तिर्नेगरी भाडामा लिएर धर्म पूचार गर्ने तथा चिनियाँ भाषा सिकाउँदै आएको पाइएको छ। उनीहरूले धार्मिक क्रियाकलापमा स्थानीय १५० जनालाई समेटेका भेटिएको छ। प्रमुख जिल्ला अधिकारी सुरेन्द्र पौडेलले संकास्पद व्यवहार देखिएका विदेशी नागरिकलाई प्रशासनले निगरानी राखेको बताए। चार जना जापानीहरूले जिल्ला छाडिसके। अब ताइवानी र कोरियाली नागरिकले पनि छाड्नेछन्, उनले भने।"
सीमा क्षेत्रमै छैन स्वास्थ्य परीक्षण केन्द्र,"डडेल्धुरा : कोराना भाइरसको संक्रमण रोक्न मुलुकका विभिन्न सीमानाकामा स्वास्थ्य परीक्षण केन्द्र राखिएका छन् । तर भारतसँग सीमाक्षेत्र रहेको महाकाली नदी आसपासका कुनै पनि नाकामा हालसम्म स्वास्थ्य केन्द्र स्थापना गरिएको छैन। अन्य सीमावर्ती क्षेत्रमा कडीकडाउ गर्नुका साथै स्वास्थ्य परीक्षण केन्द्र स्थापना भइरहेका बेला डडेल्धुरा जिल्लाको भारतीय सीमासँग जोडिएका नाकामा भने कुनै पनि गतिविधि सञ्चालन भएका छैनन् । यहाँका सीमा नाकामा स्वास्थ्य परीक्षण केन्द्र नभएपछि स्थानीय दुखेसो गर्न थालेका छन्। स्थानीय परशुराम नगरपालिकाको परशुरामधामसँग रहेका विभिन्न खुला नाकामा हालसम्म कुनै स्वास्थ्य परीक्षण केन्द्र नराखिएको स्थानीय कैलाशकुमार पाण्डेयले बताए । परशुरामकानाकाबाट दैनिक १५० देखि २०० को हाराहारिमा मानिस नेपाल भारत आवतजावत गर्छन् । दैनिक उपभोग्य का सामाग्रीदेखि अन्य लत्ता कपडा समेत किनबेच गर्न स्थानीय यीनै नाकबाट जानेआउने गर्दछन् । डुंगा र ट्युबको प्रयोग गरी महाकाली नदी तरेर भारतबाट सामान ल्याउने गर्छन्। सीमा नाकामा स्वास्थ्य परीक्षण नहुँदा जोखिम मोल्नुपर्ने अवस्था आएको नेपाल स्वास्थ्यकर्मी संघ सुदूरपश्चिमप्रदेश अध्यक्ष प्रेम महरले बताए ।उनले भने, ' सीमा नाकामा स्वास्थ्य परीक्षणलगायत अन्य जनचेतनामूलक कार्यक्रम अगाडी बढाउनु जरुरी छ ।' जिल्लाको भारतसँग सीमा जोडिएका सिसमजाला घाट र परशुरामधामस्थित वाङघाटका साथै रुपालसँग जोडिएको छोटी भन्सार सीमा नाकामा हालसम्म सरकारको उपस्थित हुनसकेको छैन । यस क्षेत्रमा भने कोरोना भाइरस संक्रमणको जोखिम रहेको भन्दै स्थानीय त्रसित छन्। सरकारले सामान्य पर्चा पोष्टरसमेत पुर्याउन नसकेको स्थानीय अगुवा राजेन्द्र पाण्डेले आरोप लगाए ।उनले सरकारले सीमावर्ती क्षेत्रका मानिसको जोखिमतालाई हेरी स्वास्थ्य पँहुचमा ध्यानदिनुपर्ने बताए । जिल्ला प्रशासन कार्यालय डडेल्धुराले भने भारतसँग जोडिएका सीमानाकामा हेल्प डेस्क स्थापना गर्न स्थानीय तहलाई फागुन २२ गते लिखित रुपमा पत्राचार गरेको जनाएको छ । तर जनशक्ति र अन्य कुराको अभावमा सीमा क्षेत्रमा स्वास्थ्य सम्बन्धी गतिविधि गर्न नसकेको स्थानीय तह बताउँछन्। जिल्लामा रहेका हरेक स्थानीय तहसँग कोरोना संक्रमण हुन नदिन सचेतना अभियान सञ्चालन गर्न समन्वय गर्नुका साथै पत्राचार गरेको प्रमुख जिल्ला अधिकारी जगन्नाथ पन्तले बताए ।सीमा नाकामा तत्काल स्वास्थ्य परीक्षण केन्द्र हुनुपर्ने स्थानीयको माग छ।"
"बोलेरो दुर्घटनामा ११ जना घाइते, दुईको अवस्था गम्भीर",ओखलढुंगा : ओखलढुंगाको मानेभञ्ज्याङ गाउँपालिका४ को केत्तुके बजार नजिकै बोलेरो दुर्घटना भएको छ। बिहीबार बिहान वीरगञ्जबाट रुम्जाटारतर्फ आउँदै गरेको ०१०२२ च ३१८३ नम्बर बोलेरो दुर्घटना हुँदा १२ जना घाइते भएका छन्। २ जनाको अवस्था भने गम्भीर छ। दुर्घटनामा परी गम्भीर घाइते हुनेहरुमा सवारी चालक वीरगञ्जका अनिल कुमार सहनी र सुगन्धी देवी विन रहेका छन्। घाइतेलाई ओखलढुंगा सामुदायिक अस्पतालमा ८ जना घाइतेको उपचार भइरहेको जनाएको छ। जिल्ला प्रहरी कार्यालयले दुर्घटना के कारणले भएको हो भन्ने विषयमा अनुसन्धान भइरहेको जनाएको छ।
कम्पनी रजिष्टारका सुब्बा र लेखापरीक्षक घुससहित पक्राउ,काठमाडौं : कम्पनी रजिष्टारको कार्यालय त्रिपुरेश्वर काठमाडौंमा नायब सुब्बा डोरप्रसाद पन्थी र लेखापरीक्षक रामचन्द्र श्रेष्ठ घुससहित पक्राउ परेका छन् । अख्तियार दुरुपयोग अनुसन्धान आयोगको टोलीले अभिलेख अध्यावधिक गर्ने प्रयोजनका लागि आउने अख्तियारवाला व्यक्तिबाट काम सहज गरिदिए ५ हजार घुस लिँदालिँदै उनीहरूलाई पक्राउ गरेको छ । उनीहरूलाई कार्यालय परिसरबाट नियन्त्रणमा लिएर अनुसन्धान भइरहेको अख्तियार प्रवक्ता प्रदीपकुमार कोइरालाले जानकारी दिए ।
फोहोरले भैरहवा बजार दुर्गन्धित,"भैरहवा : शान्तिका आग्रदूत गौतम बुद्ध जन्मस्थलको प्रवेशद्वार भैरहवा सहरको फोहोर नउठ्दा बजार दुर्गन्धित भएको छ । स्थानीय सिद्धार्थनगर नगरपालिकाले सहरको फोहोर वडा नम्बर एक र दुईको सीमाना (पक्लिहावा क्षेत्र) मा वर्षौदेखि डण्डा नदी किनारमा फ्याक्दै आएको फोहोर स्थानीयले रोक लगाएपछि नगरपालिकाले बजारबाट फोहोर नउठाएको हो । नगरपालिकामा १३ वटा वडा छन् । जहाँबाट दैनिक ३० टन फोहोर निस्किन्छ ।फोहोरको दुर्गन्धले त्यस क्षेत्रमा बस्न र वरपरी हिडडुल गर्न पनि समस्या भएपछि बुधबार सहरबाट संकलन गरेर लगिएका ८ ट्याक्टर फोहोर स्थानीयले फर्काइ दिएका थिए । उक्त ट्याक्टर नगरपालिकाको परियोजना कार्यालय परिसरमा राखिएको छ । अस्थायीरुपमा त्यहाँ फोहर फ्याक्दै आएपनि त्यसलाई नष्ट गर्नेतर्फ नगरपालिकाले कुनै चासो देखाएको थिएन् । फोहोरले स्थानीय बासिन्दादेखि नजिकै रहेको सस्शत्र प्रहरी कार्यालयका कर्मचारी, पक्लिहवा कृषि क्याम्पसका विद्यार्थी लगायत सबै पीडित भएका थिए । फोहोरको व्यवस्थापनका लागि स्थानीयले पटकपटक नगरपालिकालाई अनुरोध गर्दै आएका थिए । तर, नगरपालिकाले कुनै सुनुवाई गर्दा बाध्यतापूर्वक यो कदम उठाउनु परेको स्थानीयको भनाइ छ । 'नगरपालिकाले नगरभरीको फोहोर ल्याएर जम्मा गर्दा गन्ह आएर हामीलाई हिडडुल गर्न समेत समस्या परेको छ,' स्थानीयले भने, 'स साना बालबालिका बिरामी पर्नुका साथै सबैलाई स्वास्थ्य जोखिम समेत बढ्दै गएको छ ।' बुधबारको संकलन गरिएको फोहोरको ट्याक्टर नगरपालिकामा । तस्बिर : सलमान खान नगरपालिकाले नगरभरीको फोहोर फ्याक्नका लागि वैकल्पिक उपाय खोज्नुपर्ने उनीहरुको भनाइ छ । नगरपालिकाले वैकल्पिक उपायका लागि ओमसतिया गाउँपालिकामा फोहोरमैला प्रसोधन केन्द्र स्थापना गर्न खोजेपनि विभिन्न विवादका कारण प्रसोधन केन्द्रस्थापना हुनबाट रोकिएको छ । बिहीबारको फोहोर पनि उठ्न सकेको छैन । घाम चर्किदै गएसँगै सडकमा फोहोरको दुर्गन्ध बढ्दै जान्छ। 'नगरपालिकाले फोहोर नउठाउँदा गन्याएर बसिसक्नु छैन,' बजारमा किराना पसल व्यवसायी गरेकी सरस्वती आचार्यले भनिन्, ,'जे समस्या भएपनि नगरपालिकाले समाधान गरेर छिटो फोहोर उठाउनु पर्छ। हामीलाई दुर्गन्धमा बस्न बाध्य बनाउनु भएन ।' स्थानीयको अवरोधका कारण बुधवार संकलन गरिएको फोहोर फ्याक्न नसकिएको र बिहीबारको फोहोर सडकबाट उठाउन नसकिएको सिद्धार्थनगर नगरपालिकाका सरसफाइ शाखाका प्रमुख केशव पौडेलले बताए । उनले समस्या समाधानका लागि प्रयास भइरहेको बताए । फोहोरको थुप्रो अगाडि नाक थुनेर सडकमा हिँड्दै गरेका पैदलयात्रु। तस्बिर : सलमान खान"
कामदार तथा यात्रु सुरक्षाको व्यवस्थापन गर्न करिडोरलाई निर्देशन,"जोमसोम : उत्तरदक्षिण जोड्ने राष्ट्रिय गौरवको बेनीजोमसोमकोरला सडक आयोजनामा कार्यरत कामदार तथा उक्त सडकमा यात्रा गर्ने यात्रुहरुको सुरक्षा बन्दोबस्त व्यवस्थापन गर्न कालिगण्डकी करिडोरलाई निर्देशन दिइएको छ । प्रमुख जिल्ला अधिकारी वेदप्रकास अर्यालको अध्यक्षतामा बुधबार बसेको जिल्ला सुरक्षा समिति बैठकले उक्त निर्णय गरेको हो । सुरक्षा समितिले बेनीजोमसोमकोरला सडकमा बढी मात्रामा खाल्डाखुल्डी हुने गरेको र सडक अवस्था जनाउने सावधानीमूलक सांङ्केतिक बोर्डहरु समेत नरहेकाले सवारी दुर्घटना हुने जोखिम बढेको निष्कर्स निकालेको छ । समितिले उक्त सडकमा कार्यरता मजदुर तथा मेसिन चलाउने अपरेटरलगायतलाई निर्माणधिन स्थलको भौगोलिक अवस्था पहिचान गरी पूर्व तैयारीको उपयुक्त उच्चसुरक्षा रणनीति अपनाएर सडक विस्तार गर्न कालिगण्डकी करिडोर सडक आयोजनालाई ध्यानआर्कषण गराइएको जिल्ला सुरक्षा समिति मुस्ताङका संयोजक प्रजिअ वेदप्रकास अर्यालले जानकारी दिए । समितिले धार्मिक तथा पर्यटकीय जिल्ला भएकाले मुस्ताङ भित्रिने पर्यटक तथा यात्रुको जोखिम न्युनिकरण गर्न निर्माण कम्पनी सचेत रहनु पर्ने जनाएको छ ।राष्ट्रिय गौरवको बेनीजोमसोमकोरला सडक २०७४ साल देखि सुरु भएको हो । बेनीजोमसोम ७६ किमी र जोमसोम कोरला १ सय १० किमी सडक स्तरोन्नतिका क्रममा हालसम्म २३ जना कामदारले ज्यान गुमाएका छन् भने ४ जनाले यात्रुको मृत्यु भइसकेको सुरक्षा समितिले जनाएको छ । जोमसोमकोरला सडकखण्ड अन्तर्गत २०७५ सालमा लोघेकर दामोदरकुण्ड गाउँपालिकाको स्याङ्वचेमा भएको टिपर दुर्घटनामा करिब २० कामदारले ज्यान गुमाएका थिए । यस्तै, सडक निर्माणको क्रममा कैयौ कामदार घाइते भएका थिए । पछिल्लो समय मुस्ताङको थासाङ गाउँपालिका४ घैकु खोलामा सुख्खा पहिरो जादा डोजर अपरेटरको मृत्यु भएको थियो । म्याग्दी र मुस्ताङबीचको सडकमा सुख्खा पहिरो जाने , सडक माथिबाट ढुङ्गा खस्ने र सडक हिलाम्मे हुने लगायतका कारणले सडकमा यात्रा गर्ने यात्रुले जोखिम मोल्न अवस्था रहेको समितिले उल्लेख गरेको छ । समितिले प्रतिबन्धित नेकपा( विप्लप) समूमलगायत अन्य समूहबाट हुने अवान्छित हिंसात्मक तथा विध्वन्सात्मक गतिविधि हुन नदिन सूचना संकलन कार्यलाई प्रभावकारी तुल्याउने निर्णय गरेको प्रजिअ अर्यालले बताए । उनका अनुसार जिल्लामा सडक निर्माणलगायत अन्य विकास पूर्वाधार निर्माणमा संलग्न कामदार समेत घुसपैठ हुन सक्ने भएकाले त्यस्ता आशंका गरिएका व्यक्तिको नाम नमासी गोप्य रुपमा लिइ समितिलाई उपलब्ध गराउन करिडोरलाई अनुरोध गरिएको छ । यस्तै ,सुरक्षा समितिले हाल देखिएको नोवल कोरोना भाइरस ( कोभिड१९ )का कारण जिल्लामा हुने सबै प्रकारका सुरक्षा रणनीति अख्तियार गर्ने जनाएको छ । समितिले पर्यटक क्षेत्र तथा सीमाक्षेत्रमा हेल्थ डेस्क स्थापना गर्न सुरक्षा निकाय तथा स्वास्थ्य कार्यालयलाई परिचालन गर्ने निर्णय गरेको छ । कोरोनाका कारण बजारमा हुने कृतिम अभाव रोक्नका लागि नियमित बजार अनुगमनलाई तिीता दिने जनाएको छ ।"
कोरोना आशंकित व्यक्ति बेवारिस,"जमुनाहा : संघ, प्रदेश र स्थानीय सरकारका संयन्त्रबीच समन्वय नहुँदा भारतबाट आएका कोरोना भाइरस आशंका गरिएका उच्च ज्वरोका रोगी बेवारिस भएका छन्। स्थानीय सरकार नेपालगन्ज उपमहानगरपालिकाले सीमा नाका जमुनाहामा कोरोना भाइरस (कोविड १९) सर्भिलेन्स तथा परामर्श केन्द्र राखेको छ। उसले भेरी अस्पतालमा बिरामी रिफर गरिरहेको छ। प्रदेश सरकारको मातहतमा जिल्ला स्वास्थ्य कार्यालय छ। पश्चिमकै सबैभन्दा ठूलो भेरी अस्पताल संघीय सरकारको मातहतमा छ। जमुनाहामा गत शनिबारयता ७ जनालाई उच्च ज्वरो रहेको पाएपछि कोरोनाको आशंकामा थप उपचारका लागि स्वास्थ्यकर्मीले भेरी अस्पतालमा रिफर गरे। कोही पनि अस्पताल गएनन्। स्थानीय तहसँग उनीहरू अस्पताल पुगे नपुगेको कुनै रेकर्ड छैन। भेरी अस्पताल र जिल्ला स्वास्थ्य कार्यालयको रेकर्डमा उनीहरू उपचार गर्न पुगेको रेकर्ड नै छैन। नेपालगन्ज सीमा नाकामा सोमबार कोरोना जाँचका क्रममा ३ जनाको तापक्रम सय डिग्री एफ (फरेनहाइट) भन्दा बढी पाइयो। भारतको चण्डीगढबाट दाङ घर फर्कंदै गरेकी सरिता पुन र हरि विश्वकर्मा, हिमाञ्चल प्रदेशको शिमलाबाट बाँके घर आएका टीका रावललाई जाँच गर्दा सयदेखि १ सय ४ डिग्री ज्वरो पाएपछि स्वास्थ्यकर्मीले नेपालगन्जको भेरी अस्पताल रिफर गरे। गत शनिबार भारतको मुम्बईबाट आएका अछामका साढे २ वर्षका अभिषेक चलाउने र ३ वर्षीया प्रियंका चलाउने, सुर्खेतका ३ वर्षीय जितेन नेपाली र २६ वर्षीय गणेश नेपालीको पनि सय डिग्रीभन्दा बढी तापक्रम थियो। उनीहरू सबैलाई भेरी अस्पतालमै रिफर गरिएको थियो। अस्पताल प्रशासनले कोही पनि उपचार गर्न नआएको जनाएको छ। अस्पतालका मेडिकल सुपरिटेन्डेन्ट डाप्रकाश थापाले रिफर गरेका कुनै व्यक्ति उपचार गर्न आएको आफूलाई जानकारी नभएको बताए। उनले भने, कोही आफैं उपचार गर्न आएका हुन सक्छन्। रिफर गरेर उपचार गर्न आएकोबारे मलाई कुनै जानकारी छैन। यस्ता बिरामीका लागि निःशुल्क उपचार वा विशेष परीक्षणको व्यवस्था छैन। मेसु थापा काठमाडौंको टेकुबाहेक कतै पनि निःशुल्क उपचारको व्यवस्था नभएको र शंकास्पद व्यक्तिको रगत जाँच टेकुमा गर्न जिल्ला स्वास्थ्य कार्यालयमार्फत् हुने बताउँछन्। जिल्ला स्वास्थ्य कार्यालयका कोरोना फोकल पर्सन नरेशबाबु श्रेष्ठले पनि अहिलेसम्म कोही उपचार गर्न नआएको प्रतिक्रिया दिए। उनले भने, हामीले उपमहानगरपालिकालाई सम्पूर्ण जिम्मा दिएका छौं। उपमहानगरपालिकाका स्वास्थ्य शाखा प्रमुख रामबहादुर चन्दले जाँच गर्दा उच्च ज्वरो भएकालाई अस्पतालमा रिफर गरिरहेको बताए। उपमहानगरका स्वास्थ्यकर्मीले भेरीमा जानु भनेकामध्ये कोही पनि अस्पताल पुगेका छैनन्। इलाका प्रहरी कार्यालय जमुनाहाका प्रमुख सइ माधव रिजाल सोमबार सीमामा कोरोना जाँच गरिरहेका उपमहानगरपालिकाका स्वास्थ्यकर्मीसँग आग्रह गर्दै थिए, तपाईंहरूले अस्पताल जानुस् भनेका कोही पनि अस्पताल पुगेका छैनन् भन्ने गुनासो आएको छ। प्रहरीसँग सहकार्य गरेर अस्पताल पठाउन सकिन्छ। हामीलाई खबर गर्नुहोला। जमुनाहामा नेपालगन्ज उपमहानगरले २० फागुनदेखि सञ्चालन गरेको कोरोना भाइरस (कोविड १९) सर्भिलेन्स तथा परामर्श केन्द्रबाट सोमबार दिउँसोसम्म १ हजार २ सय ५० जनाको परीक्षण गरिएको छ। दैनिक औसत ३ सयको जाँच हुन्छ।"
कोरोना भाइरस : पर्वतमा छैन पूर्वसतर्कता,"कुश्मा : कोरोनाको संक्रमणलाई न्यूनीकरण गर्न पर्वतमा अहिलेसम्म ठोस रूपमा पूर्वसतर्कता र सुरक्षाका काम हुन सकेका छैनन्। एक साताअघि बसेको सर्वपक्षीय बैठकले तत्काल पाँच शैय्याको आइसोलेसन वार्ड सञ्चालन गर्ने निर्णय गरे पनि अहिलेसम्म बन्न सकेको छैन। जिल्ला अस्पतालमा भवनको अभाव हुँदा आइसोलेसन वार्ड बनाउन नसकिएको हो। शंकास्पद बिरामीहरूको परीक्षण गर्ने आवश्यक औजार तथा उपकरणसमेत नभएको अस्पतालले जनाएको छ। मौसमसमेत परिवर्तन हुने समय भएकाले पर्वतमा कोरोनाका जस्तै लक्षण देखिएका बिरामी प्रशस्त आउने गरेका छन्। जिल्ला अस्पताल पर्वतका निमित्त मेडिकल सुपरिन्टेन्डेन्ट डा शिशिर देवकोटाका अनुसार दैनिक १ सय ३० को हाराहारीमा सिजनल फ्लूका बिरामी आउने गरेका छन्। तीमध्ये अधिकांशमा कडा ज्वरो, रुघाखोकी, घाँटी दुख्ने, श्वासप्रश्वासमा समस्या भएका बिरामी पनि आउँछन्। उनले भने, उनीहरूलाई कोरोनाको दृष्टिकोणले परीक्षण गर्न सकिएको छैन। शंकास्पद बिरामीलाई परीक्षण गर्दा लगाउनुपर्ने एप्रोन (लुगा) नहुँदा परीक्षण गर्न नसकिएको उनको भनाइ छ। पछिल्लो समय जिल्ला अस्पतालमा रुघाखोकी, ज्वरो लगायतका बिरामीको संख्या अत्यधिक मात्रामा बढेको अस्पतालले जनाएको छ। आवश्यक तयारी नहुँदा चिकित्सक नै बढी जोखिममा परेको डा देवकोटाले बताए। प्रमुख जिल्ला अधिकारी कल्पना घिमिरे नेपालले कोरोनाको सतर्कताका लागि आवश्यक सामग्री प्रदेश सरकारबाट माग गरिएको बताइन्। उनले चिकित्सकका लागि आवश्यक सामग्री र आइसोलेसन वार्डका लागि चाहिने सामग्री लिखित रूपमा प्रदेश सरकारसँग माग गरिएकाले केही दिनमा आइपुग्ने बताइन्। उनका अनुसार कोरोनाको लक्षण देखिएका बिरामीलाई आइसोलेसन वार्डमा राखेर परीक्षण गर्न एकदुई दिन लाग्नेछ।"
विप्लवका जिल्ला सेक्रेटरी पक्राउ,"उदयपुर : नेत्रविक्रम चन्द (विप्लव) नेतृत्वको प्रतिबन्धित नेपाल कम्युनिष्ट पार्टीका उदयपुर सेक्रेटरीलाई प्रहरीले आज बिहान पक्राउ गरेको छ । उदयपुरगढी गाउँपालिका ७ अँधेरीका चित्रबहादुर खपाङ्गी मगरको घरमा लुकेर बसेको गोप्य सूचनाका आधारमा सोही गाउँपालिका ४ का ५४ वर्षीय सेक्रेटरी जितबहादुर पुलामीमगर पक्राउ परेका हुन् । केहि दिन यता खपाङ्गीको घरमा बसेर विप्लव समुहको नाममा योजना बनाएको, गतिविधि बढाएको सूचना पाएपछि जिल्ला प्रहरी कार्यालयबाट खटिएको टोलीले पक्राउ गरेको एसपी वीरबहादुर बुढामगरले जानकारी दिए । २०७४ सालको संसदीय निर्वाचनमा चुनाव प्रचार प्रसारका क्रममा मंसिर १३ गते नेपाली कांग्रेस क्षेत्र नम्बर २ का उमेदवार नारायणबहादुर कार्की लगायतका ७ जनालाई लक्षित गरी उदयपुरगढी ६ दनुवारबेसी सडकमा एम्बुस थापेर अङ्गभङ्ग बनाएको आरोपमा मगरविरुद्ध जिल्ला अदालतमा मुद्दा दायर रहेको एसपी मगरले बताए । त्यसैगरी जिल्लाका एनसेल टावर, व्यक्ति तथा कार्यालय र सडकलाई लक्षित गरी बम राखेर त्रास फैलाएको जस्ता मुद्दा रहेको उनले बताए । पक्राउ परेका मगरलाई प्रहरी हिरासतमा राखी अनसुन्धान सुरु गरिएको एसपी मगरले बताए । उनको साथबाट प्रहरीले मोबाइल ३ थान र पार्टीका विभिन्न दस्तावेज बरामद गरेको जनाएको छ ।"
बलात्कार आरोपी सांसद होली मनाउन एसपीको कार्यकक्षमा,"धनगढी : कानुन सबैका लागि बराबर हुनुपर्छ। तर, कैलाली प्रहरीले शक्तिको बलमा बलात्कारको आरोपमा थुनामा रहेका नेकपाका सचेतक तथा प्रदेशसभा सदस्य अक्कल रावललाई आफ्नै कार्यकक्षमा होली मनाउन दिएको कुरा बाहिरिएको छ। नेकपा निकटका महिलाको समूहले जिल्ला प्रहरी कार्यालय कैलालीका प्रहरी उपरीक्षक सुदीप गिरिकै कार्यकक्षमा पुगेर बलात्कारको आरोपमा प्रहरी थुनामा रहेका प्रदेशसभा सदस्य रावलसँग रंग लगाएर होली खेलेको तस्बीर सामाजिक सञ्जालमा भाइरल भएको छ । प्रहरी उपरीक्षक सुदीप गिरिको कार्यकक्षको सोफा र पर्दा देखिने गरी सार्वजनिक भएको तस्बिरमा, अखिल नेपाल महिला संघ कैलालीकी अध्यक्ष गीता सोडारी सहितका तीन जना महिला र एकजना पुरुषले हाँस्दै गरेको तस्बिर सार्वजनिक भएको हो। साविकको माओवादीबाट नेकपाको सुदूरपश्चिम प्रदेश कमिटि सदस्य रहेकी लक्ष्मी शाह, सहितका तीनजना महिला र एकजना पुरुषले होली खेलको हुन् । रावल, बलात्कार आरोपमा फागुन २१ गतेदेखि प्रहरी हिरासतमा छन् । नेकपा प्रदेश कमिटी सदस्य लक्ष्मी शाहले आफ्नो फेसबुक वालमा पोष्ट गरिएको तस्बिरमा 'स्पेसल होली' भनेर स्टाटस पनि लेखेकी छिन् । धनगढी उपमहानगरपालिका ४ मा डेरा गरी बस्दै आएकी एक महिलाले, प्रदेशसभा सदस्य रावलले आफूमाथि कोठामै आएर बलात्कारको प्रयास गरेको भन्दै फागुन १४ गते जिल्ला प्रहरी कार्यालय कैलालीमा उजुरी दिएकी थिइन्। श्रीमान काठमाडौं गएका बेला मामा नाता लगाउँदै रावल, माघ २१ गते आफ्नो कोठामा आएर बलात्कारको प्रयास गरेको महिलाले उजुरीमा उल्लेख गरेकी छिन । यद्यपी प्रदेश सभा सदस्य रावल भने त्यो कुरा झुटो भएको दाबी गर्दै आएका छन । रावललाई फागुन २१ गते कैलाली प्रहरीले पक्राउ गरेको थियो । उनको पहिलो पटक ४ दिन र त्यसपछि ७ दिनको म्याद थपेर प्रहरीले अनुसन्धान गरिरहेको छ । विवाहित महिलामाथि बलात्कारको प्रयास गर्ने पीडकलाई हौसला दिने गरी नेकपाकै महिला नेतृहरुले, प्रहरी प्रमुखकै कार्यकक्षमा बोलाएर अबिरजात्रा गरेपछि सामाजिक सञ्जालमा त्यसको विरोध पनि भएको छ। यसबारेमा कैलालीका प्रहरी प्रवक्ता दक्षकुमार बस्नेतले होलीका दिन हिरासतमा रहेका सबैलाई होली खेल्न दिइएको बताए । 'कार्यकक्ष त होइन, जिल्ला प्रहरी कार्यालयको मिटिङ हल हो,' उनले भने, 'तर बाहिर आएर होली खेल्ने कुरा त थिएन, साथीहरुले के गरेछन ?' नेपाल बार एशोसीएशन कैलालीका पूर्वअध्यक्ष बीरबहादुर जेठाराले यसरी बलात्कारको आरोप लागेका व्यक्तिलाई हिरासत कक्षबाट बाहिर निकालेर प्रहरी प्रमुखकै कार्यकक्षमा होली खेलाउन नपाइने बताए । 'कानुन सबैका लागि बराबर हुनुपर्छ। बराबर हो पनि। तर प्रहरीले कसैलाई यसरी आफ्नै कार्यकक्षमा बोलाएर होली खेल्न दिन्छ भने कसैलाई बाहिर नै आउन दिँदैन। कानुनी हिसावले यो विभेद हो,' उनले भने । उनले नेपालको कुनै पनि कानुनमा हिरासतमा रहेका व्यक्तिलाई चाडबाडका बेला बाहिर निकालेर मनाउन दिने कुनै कुरा उल्लेख नभएको बताए ।"
