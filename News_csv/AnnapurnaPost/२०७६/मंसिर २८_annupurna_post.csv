शीर्षक,विवरण
लिपुलेकसहितको नक्सा सार्वजनिक गर्न निर्देशन,"काठमाडौं : संसद्को अन्तर्राष्ट्रिय समितिले लिम्पियाधुरा, लिपुलेक र कालापानी क्षेत्र समेटेर नेपालको नक्सा अविलम्ब सार्वजनिक गर्न सरकारलाई निर्देशन दिएको छ। भारतले नेपालको लिपुलेक समेटेर नक्सा सार्वजनिक गरेकोमा आपत्ति जनाउँदै समितिले भौगोलिक अखण्डता रक्षाका लागि वार्ता गर्न नेपाल सरकारलाई निर्देशन दिएको हो। भारतद्वारा अतिक्रमित भूमिबारे शुक्रबार छलफल गरेको समितिले नेपाली भूमि ओगटेर बसेका भारतीय सुरक्षा फौजलाई तत्काल हटाउन पहल गर्न पनि सरकारलाई निर्देशन दिएको हो। नेपालको लिम्पियाधुरा, कालापानी, लिपुलेक, सुस्तालगायतका भारतीय अतिक्रमणमा परेका नेपाली भूभाग नेपालको सार्वभौम अधिकार र स्वामित्व सुदृढ गर्न भारत सरकारसँग राजनीतिक, कूटनीतिक तहमा वार्ता गरी समस्या अविलम्ब समाधान गर्ने, समितिको निर्णयमा भनिएको छ। दार्चुला जिल्लाको कालापानी क्षेत्रमा बसोबास गरिरहेका नेपालीलाई सहज रुपमा आवातजावतका लागि बाटो र अन्य व्यवस्था गर्न पनि समितिले निर्देशन दिएको छ। लिम्पियाधुरा, लिपुलेक र कालापानी समावेश गरी नेपालको नक्सा अविलम्ब सार्वजनिक गर्ने, समितिको निर्देशमा भनिएको छ। अतिक्रमणमा परेका नेपाली भूमिको रक्षाका लागि गृह, भूमि व्यवस्था र परराष्ट्र मन्त्रालयलाई संयुक्त समन्वयकारी संयन्त्र निर्माण गरेर काम गर्न समितिले निर्देशन दिएको समिति सभापति पवित्रा निरौला खरेलले जानकारी दिइन्। यसअघि संसद्कै अर्को समिति राज्य व्यवस्थाले पनि लिम्पियाधुरासहितका नेपालका भूभाग समेटेर नक्सा सार्वजनिक गर्न सरकारलाई निर्देशन दिएको थियो। समिति बैठकमा गृहमन्त्री रामबहादुर थापाले भारतले अतिक्रमण गरेको नेपाली भूमि कालापानी क्षेत्रमा नेपालले पनि काउन्टरमा सुरक्षाकर्मी पठाउने बताए। भारतीय सुरक्षाकर्मीले नेपाली भूमि ओगटेर बस्दा पनि नेपाली सुरक्षाकर्मीको उपस्थिति नरहेको भन्दै समिति सदस्यले असन्तुष्टि जनाएका थिए। कालापानीमा नेपालको भूमिबाट जान सक्ने अवस्था छैन, बाटो बनाउनुपर्नेछ, गृहमन्त्री थापाले भने, हामी सुरक्षाकर्मी पठाउँछौं। त्यसपछि कालापानी फिर्ता ल्याउन सक्छौं। भारतले पछिल्लो समय कालापानी क्षेत्रमा आफ्नो उपस्थिति बढाएको गृहमन्त्री थापाले बताए। भारतले आफ्नो सीमा सुरक्षाको जिम्मा सीमा सुरक्षा बल (एसएसबी) लाई दिने गरे पनि कालापानी क्षेत्रमा सेनासमेत पुर्याएको छ, थापाले भने, भारतले त्यस क्षेत्रमा चारपाँच हजार सेनाको संख्यासमेत थपेको छ। नेपाली सीमाको सुरक्षाको जिम्मा सशस्त्र प्रहरी बललाई दिइएको उल्लेख गर्दै गृहमन्त्री थापाले सशस्त्र दरबन्दी थपेर बोर्डर आउट पोस्ट (बीओपी) थप गर्ने बताए। हाल सशस्त्र प्रहरी बलको संख्या ३७ हजार छ। जुन सीमा सुरक्षाका लागि अपुग छ, थापाले भने, गृह मन्त्रालयले सशस्त्रको दरबन्दी थप्ने प्रस्ताव गरेको छ। ६० देखि ७० बीओपी थप गर्नुपर्छ भन्ने पक्षमा सरकार छ। लिम्पियाधुरा र कालापानी गरी भारतले चार सय वर्ग किलोमिटर नेपाली भूमि अतिक्रमण गरेको र उक्त अतिक्रमण भारत र चीन युद्धपछि भएको गृहमन्त्री थापाले बताए। भूमिसुधार मन्त्री पद्मा अर्यालले लिपुलेकसमेत समेटेर नक्सा सार्वजनिक गर्ने बताइन्।"
सरकारको छायामा संसद्,"संघीय व्यवस्था सुरु भई संविधानतः प्रदेश संसद् गठन भएको झण्डै दुई वर्ष बित्नै लागेको छ। छोटो अवधिमै संसद् प्रभावकारी बन्न नसकेका गुनासा सर्वत्र सुनिएपछि व्यवस्थामाथि नै प्रश्न उठ्न थालेको छ। सरकारले बिजनेस नदिएर संसद् प्रभावकारी नभएको भन्दै सत्तारूढ दलकै सभामुखहरूसमेत आजित हुन थालेका छन्। प्रदेश संसद् प्रदेश सरकारका छाया मात्र बनेकाले बचाउ गर्नसमेत कठिनाइ हुँदै गएको सत्तापक्षीय सांसद्ले भन्न थालेका छन्। सात प्रदेशमा गरी ५५० सांसद छन्। सरकारले संसद्लाई टेरपुच्छर लगाउँदैन। मिनीसंसद् मानिने विषयगत समितिहरू प्रभावहीन हुँदा प्रदेश सरकारका गतिविधिको निगरानी हुन सकेको छैन। दुई वर्ष बित्नै लाग्दा पनि कतिपय प्रदेशको राजधानी तोक्ने काम मात्र होइन, न्वारानसमेत हुन सकेको छैन। सुविधाका सवालमा भने सबै दलका सांसदहरू एकमत हुन्छन्, संघीय संसद् झैं। आरोपप्रत्यारोपको राजनीति त्यहाँ पनि जारी छ। यही अवस्था विद्यमान रहे प्रदेश संसद्को अस्तित्व के होला ? के पाँच वर्षको म्यान्डेट जीवन्त रहन सक्ला ? लोकतन्त्रका आधारस्तम्भ मानिने प्रदेश संसद्का बारेमा गम्भीर प्रश्न उठिरहेका बेला हामीले सातवटै प्रदेश संसद्का गतिविधिबारे स्थानीय संवाददाता (रविन भट्टराई, मनिका झा, कृष्ण सारु मगर, केशवशरण लामिछाने, लक्ष्मण पोखरेल, ललितबहादुर बुढा, कैलाश जोशी)को सहयोगमा रिपोर्ट तयार गरेका छौं। उक्त रिपोर्टको सम्पादित अंश : प्रदेशसभा १ प्रतिपक्षी पनि नाम मात्रका विराटनगर : गत असोज ६ मा प्रदेश १ संसद् बैठकमा कांगे्रस सांसदको विरोधका बीच मनमोहन प्राविधिक विश्वविद्यालय विधेयक पारित भयो। पटकपटक कांग्रेस सांसदले विधेयकका विषयमा छलफल गर्न समय माग गर्दा सभामुख प्रदीपकुमार भण्डारीबाटै अटेर भएको, सरकारको निर्देशन मानेको भन्दै कांग्रेस सांसदले खुलारूपमै आपत्ति जनाए, रोस्ट्रम घेरे। अधिकांश विधेयक सहमतिका आधारमा पारित भए पनि प्राविधिक विश्वविद्यालय विधेयकले रोस्ट्रम ततायो। यसले प्रतिपक्षी दल कांग्रेस र सभामुखको दूरी पनि यसै विधेयकले टाढा बनायो। पहिले त सभामुख सबैको जस्तो लाग्थ्यो, पछिल्लो समय सभामुख पनि सरकारको आदेशमा चलेको प्रस्ट देखियो, प्रतिपक्षीको कुरा सुनुवाइ हुन छाड्यो कांग्रेस प्रमुख सचेतक केदार कार्कीले भने, सभामुखको आदेशभन्दा पनि सरकारको आदेश भन्नुपर्ने अवस्था छ प्रदेश १ मा। सरकारको जस्तो आदेश हुन्छ सदनमा पनि सभामुखको भूमिका उस्तै देखिने गरेको प्रतिपक्षी दल कांग्रेसको आरोप छ। सभामुखको यस्तो व्यवहारले सरकारले सांसदले उठाएका सानतिना प्रश्नको जवाफ पनि दिन छाडेको छ, संसदीय समितिले दिएको निर्देशन कार्यान्वयन गर्न सभामुखले सरकारलाई कडा निर्देशन दिनुपर्नेमा उल्टै सरकारलाई असहयोग नगर्न संसदीय समितिलाई निर्देशन दिने गरेका छन्, सचेतक कार्की भन्छन्। सभामुख भण्डारी सुनसरीबाट तत्कालीन एमालेबाट विजयी भएका हुन्। उपसभामुख सरस्वती पोखरेलको भूमिका पनि पार्टी कार्यकर्ताको भन्दा फरक छैन। सभामुख र उपसभामुख एउटै पार्टीको हुनुभयो। प्रतिपक्षी दलका कुरा सुन्ने अवस्था छैन। सभामुख र उपसभामुखले पदीय मर्यादा रहेको अनुभूति हुन्न कांग्रेस सांसद् प्रतापप्रकाश हाङ्गाम भन्छन्, सभामुख र उपसभामुख हो कि पार्टीका कार्यकर्ता चिन्न सकिएन। सदनमा नागरिकका दुःख, सुधार गर्नुपर्ने विषयदेखि सार्वजनिक महत्त्वका विषयमा पनि पार्टी नेतृत्वका प्रतिक्रिया पर्खिने सभामुखको शैलीले संसद्को गरिमा कायम राख्न नसकेको उनको भनाइ छ। उपसभामुख पोखरेल तत्कालीन नेकपा माओवादी सुनसरीबाट प्रदेश संसद्मा विजयी भएकी हुन्। उपसभामुख पोखरेल भने उपसभामुखको भूमिका निष्पक्ष रूपमा निर्वाह गरेको दाबी गर्छिन्। मैले उपसभामुखको भूमिकामा कुनै कमजोरी देखाएको छैन। पार्टीका कार्यक्रममा हिँड्नेदेखि नेतालाई भेट्न जाने भन्ने सबै आरोप मात्रै हो, त्यसमा सत्यता छैन, उनले भनिन्, प्रतिपक्षी दलका विचारलाई पनि हामीले उचित स्थान दिएकै छौं। पहिले एमालेमाओवादी फरक पार्टी हुँदा सभामुख र उपसभामुख बनेको र अब पार्टी एउटै हुँदै प्रतिपक्षी दलले यस्तो देखे पनि सभामुख र उपसभामुखले पदको दुरुपयोग नगरेको उपसभामुख पोखरेल दाबी गर्छिन्। कुनै विधेयकमा उहाँहरूको आपत्ति हुन सक्छ। हामीले पनि बीचमा बसेर भूमिका निर्वाह गर्नुपर्ने हो। हामी सरकारको दबाबमा छैनौं, उनले भनिन्। कहिलेकाहीं कुनै विधेयक पास गराउनैपर्छ भन्ने सरकारको भनाइलाई भने सभामुख र आफूले काट्नसमेत नमिल्ने उनी स्वीकार्छिन्। कुनै विधेयक सरकारले पास गर्नैपर्छ भनेर पनि आएको हुन्छ, धेरै त सहमतिमा भएका छन्, प्रतिपक्षी दल रुष्ट बनेको मनमोहन प्राविधिक विश्वविद्यालय विधेयक भने पास गराउनैपर्ने बाध्यता पनि भयो, उनले भनिन्। प्रदेशसभा २ सम्मान गुमाउँदै सदन जनकपुरधाम : मधेस आन्दोलनबाट जनताले दिएको अधिकार र पहिचानको म्यान्डेड बोकेर प्रदेश २ मा प्रदेशसभा गठन भएको थियो। प्रदेशसभाको पहिलो बैठकदेखि नै सांसदहरूले जनतामा संघीयताको अनुभूति गराउन र उनीहरूलाई अधिकारसम्पन्न बनाउनु आफूहरूको मुख्य जिम्मेवारी रहेको बताउँदै आएका छन्। तर, गठन भएको २२ महिना बितिसक्दा प्रदेशसभाको सम्मान उच्च हुनुभन्दा पनि घट्दै गएको छ। प्रदेश सरकारले आफ्ना गैरजिम्मेवार गतिविधिहरूका मतियार प्रदेशसभालाई समेत बनाउँदा अविश्वासको वातावरण अझ बढेको छ। गत आर्थिक वर्षमा प्रदेश सरकारद्वारा विभिन्न मन्त्रालयमार्फत गराइएका कामको भुक्तानी हुन सकेन। आर्थिक वर्षको अन्त्यमा विना कुनै योजना ठूलो बजेट प्रदेश सरकारमार्फत विभिन्न कामका लागि भनेर खर्चियो। तर समयमा काम नहुँदा ९० करोडभन्दा बढी रकम भुक्तानी हुन सकेन। प्रदेश सरकारले रकम भुक्तानीको बाटो नपाएपछि सदनलाई यसमा प्रवेश गरायो। सर्वसम्मत निर्णय गरी प्रदेशसभाका सभामुख सरोजकुमार यादवकै नेतृत्वमा संसदीय विशेष अनुगमन समिति गठन गरियो। सभामुख नै योजना छानबिन र रकम भुक्तानी गराउन सक्रिय भएपछि प्रदेशसभा आफ्ना मूलभूत काम बिर्सेर रकम फस्र्यौटमै अल्झिएको छ। पछिल्लोपटक कात्तिक २९ गते प्रदेशसभाको बैठक बसेको थियो, तर त्योे बैठक पनि बाँकी रहेको योजनाको भुक्तानी कसरी गराउने भन्ने विषयमै केन्द्रित भई स्थगित भयो। त्यसपछि पछिल्लो एक महिनादेखि प्रदेशसभाको बैठक बस्नै सकेको छैन। सभामुखको व्यस्तता र यस महिनामा विभिन्न चाडपर्वका कारण पनि प्रदेशसभाको बैठक बस्न सकेको छैन प्रदेशसभा सचिवालयका सचिव रञ्जित यादव भन्छन्, अर्को कारण बिजनेस अभाव पनि हो। सदनमा अनियमितताको चाङ प्रदेशमा वित्तीय अनुशासन कायम गराउने प्रमुख जिम्मेवार अंग प्रदेशसभा हो। तर प्रदेश २ को सदनमा अनियमितता र भ्रष्टाचारको चाङ छ। सभामुख सरोजकुमार यादव, उपसभामुख उपमा देव, प्रमुख सचेतक र प्रतिपक्षी दलका नेतासहित प्रदेशसभा सदस्यहरूले आफ्नो निजी सचिवालयका नाममा लाखौं रकम बुझ्दै आएका छन्। प्रदेशसभाका चारजना सदस्यबाहेक अन्य सबैले निजी सचिवालयका कर्मचारीका तलबभत्तासमेत आफ्नै व्यक्तिगत खातामै जम्मा गर्न लगाइरहेका छन्। जुन कर्मचारीवापत सभामुख, उपसभामुख र अन्य प्रदेशसभा सदस्यले तलबभत्ता बुझ्ने गरेका छन्, उनीहरू को हुन् र के काम गरिरहेका छन्, प्रदेशसभा सचिवालयलाई कुनै जानकारी छैन। नाम मात्रको प्रतिपक्ष सेवासुविधामा कुनै कमी भए मात्र प्रदेश २ मा प्रतिपक्षको आवाज सुनिन्छ। नियमकानुन निर्माण, भ्रष्टाचार र अनियमितता नियन्त्रण र प्रदेश सरकारको गैरजिम्मेवार गतिविधिबारे प्रतिपक्षले खासै चासो देखाएको छैन। प्राध्यापक सुरेन्द्र लाभ भन्छन्, प्रदेशसभामा सांसदहरूको र त्यसमा पनि प्रतिपक्षको भूमिका सशक्त देखिनुपर्ने हो तर यहाँ विपरीत छ। उनी थप्छन्, सत्तापक्ष र प्रतिपक्षी दुवैको भूमिका निकै कमजोर छ। यो सत्तालिप्सा हो कि भागबण्डा बुझ्नै गाह्रो छ। बाईस महिनामा आएका प्रभावकारी विधेयक पछिल्लो २२ महिनाको अवधिमा प्रदेशसभाबाट विभिन्न २३ वटा विधेयक पास भएका छन्। सदनको पहिलो अधिवेशनबाट २६, दोस्रोबाट ४८ र जारी तेस्रो अधिवेशनबाट ४९ गरी जम्मा एक सय २३ वटा विधेयक प्रस्तुत भएका हुन्। यीमध्ये २३ वटा पास भएका छन्। त्यसैगरी १६ वटा विधेयक छलफलका लागि विभिन्न संसदीय समितिमा विचाराधीन छन्। तीनवटा टेबुल भई सैद्धान्तिक छलफल हुन बाँकी छ। प्रदेशसभाबाट हालसम्म केही महत्त्वपूर्ण कानुन निर्माण गरिएका छन्। तिनमा प्रदेश प्रहरी गठनसम्बन्धी विधेयक, दलित सशक्तीकरण, प्रदेश लोकसेवा गठनसम्बन्धी विधयेक, प्रदेश विनियोजन ऐन, प्रदेशसभा पदाधिकारी तथा सदस्यको पारि श्रमिक तथा सेवासुविधासम्बन्धी ऐनलगायतका छन्। प्रदेशसभा ३ प्रदेशसभामाथि नै प्रश्न उठ्न थाल्यो हेटौैंडा : तीन नम्बर प्रदेशसभा गठन भएको दुई वर्ष बित्न लागेको छ। यस अवधिमा प्रदेशसभाले ४५ वटा विधेयक पारित गरेको छ। ४४ वटा विधेयक प्रदेश प्रमुखले प्रमाणीकरण गरेर कार्यान्वयनमा आइसकेको छ। चारवटा अधिवेशन गरेको प्रदेशसभाको बैठक हालसम्म एक सय २७ पटक बसेको छ। प्रदेशसभाबाट भएका महत्त्वपूर्ण काम र प्रदेशसभाको भूमिकाबारे चर्चा गर्न मिल्ने विषय कमै छन्। दुई महिनाअघि बर्खे अधिवेशन अन्त्य गरेको प्रदेश सभाले हिउँदे अधिवेशन सुरु गर्न सकेको छैन। सरकारले बिजनेस दिन नसक्दा बैठक नबसेको प्रदेशसभाका सभामुख सानुकुमार श्रेष्ठ बताउँछन्। अब पारित गर्नुपर्ने कुनै विधेयक बाँकी छैन, नयाँ बिजनेस आएको छैन उनले भने, राख्नका लागि मात्र बैठक राखेर भएन नि। प्रदेश सरकारले पनि बैठक सञ्चालका लागि चासो दिएको छैन। प्रदेश सरकारले प्रदेश प्रहरी ऐन, प्रदेश निजामती र प्रदेश अनुसन्धान ऐनको मस्यौदा तयार गरिरहेको आन्तरिक मामिला तथा कानुनमन्त्री शालिकराम जमरकट्टेलले बताए। केही ऐनको मस्यौदा बनिरहेको छ, तर अहिल्यै प्रदेशसभामा लैजान मिल्ने भइसकेको छैन, उनले भने। ३ नम्बर प्रदेश सरकारले प्रदेश सरकार सञ्चालनको आवश्यक ९९ वटा कानुन पहिचान गरेको थियो। तर हालसम्म प्रमाणीकरण भएको ४४ वटा कानुन पनि प्रभावकारी कार्यान्वयन भएको छैन। हामीले कानुन त बनायौं तर जीवन व्यवहारमा देखिँदैन नेपाली कांग्रेस प्रदेश संसदीय दलकी प्रमुख सचेतक राधा घलेले भनिन्, काम गरेको भनेर सन्तोष गर्ने ठाउँ छैन। प्रदेशसभामाथि नै प्रश्न प्रदेशसभाले गठन भएको दुई वर्षको अवधिमा आफ्नो स्थायी राजधानी र नामसमेत तोक्न सकेको छैन। यसको जनस्तरमा व्यापक आलोचना हुन थालेको हो। प्रदेश सरकार के कुरामा अल्झेको छ, हामीलाई थाहा छैन नागरिक अगुवा ऋषिराम पोखरेलले भने, तर कम्तीमा राजधानी टुंगो लगाएर सरकारले स्थिर मनले काम गर्न सक्नुपर्छ। प्रदेशसभाको दुईतिहाइ सदस्यले यो विषय हतारमा प्रस्ताव ल्याएर मात्र भएन, वातावरण निर्माण भएपछि टुंगो लाग्छ सभामुख श्रेष्ठले भने, प्रदेशसभाले चाहेर मात्र यो कुरा टुंगो लाग्दैन। प्रदेशसभामा राजधानी विषयलाई छलफलै हुन नदिएको भन्दै सत्तापक्षकै प्रदेशसभा सदस्य सभामुख श्रेष्ठसँग असन्तुष्ट छन्। प्रदेश सरकारले हिउँदे अधिवेशनबाट यो विषय टुंग्याउन चाहेको मुख्यमन्त्री डोरमणि पौडेलले बताए। आफ्नै पार्टीका प्रदेशसभा सदस्यलाई एक ठाउँमा उभिने वातावरण निर्माण गर्न उनलाई चुनौती छ। पार्टीकै कतिपय नेताले पौडेललाई मुख्यमन्त्री वा राजधानीमध्ये एक छान्नसमेत दबाब दिँदै आएका छन्। मुख्यमन्त्री पौडेल भने हेटौंडामै राजधानी राख्न निरन्तर पार्टी नेतृत्वको लबिङमा रहे पनि पार्टीका शीर्ष नेताले ठोस निर्णय नदिँदा उनी आफैं अन्योलमा छन्। हामीले जनतालाई के जवाफ दिने, प्रदेशसभामाथि प्रश्न उठ्न थालेको छ नेपाली कांग्रेस प्रदेश संसदीय दलका नेता इन्द्र बानियाँले भने, यतिको सजिलो प्रतिपक्ष पाउँदा पनि कुनै निर्णयमा पुग्न नसक्ने नेकपा र उसको सरकारको जनताले मूल्यांकन गरिरहेका छन्। कतिपय विषयमा प्रदेश सरकार र प्रतिपक्षको भूमिका एउटै देखिँदा प्रदेश ३ मा प्रतिपक्षको समेत नभएको भन्दै कांग्रेसको पनि आलोचना हुने गरेको छ। सुनसान प्रदेशसभा प्रदेशसभा बैठकको समयमा ३ नम्बर प्रदेशको राजधानी हेटौंडामा प्रदेशसभा सदस्यको चहलपहल बढ्छ। हतारहतार हेटौंडा आइपुगेका उनीहरू प्रदेशसभा बैठक र समितिहरूका बैठक सकाएर तुरुन्तै आफ्नो क्षेत्रमा फर्कन्छन्। प्रदेशसभा सदस्य मात्र होइन, सभामुख सानुकुमार श्रेष्ठ र उपसभामुख राधिका तामाङ पनि बैठकको समयमा मात्र हेटौंडामा भेटिन्छ। अरूबेला प्रदेशसभा र मन्त्रालय पनि सुनसानजस्तै देखिन्छ। धेरै माननीयलाई प्रदेश राजधानी संघीय राजधानीभन्दा पनि भन्दा पनि अपायक भयो आन्तरिक मामिला तथा कानुनमन्त्री शालिकराम जमरकट्टेलले भने, राजधानी, प्रदेशसभा र मन्त्रालयसँग नियमित जोडिने स्थान पायक नभएकाले सुनसानजस्तो देखिएको हो। प्रदेशसभाभित्र रहेका पाँचवटा विषयगत समितिका कतिपय बैठक हेटौंडा बाहिरै बस्ने गरेको छ। हतारमा प्रदेशसभा बैठक, हतारमा छलफल र निर्णय गर्दा कतिपय ऐननियम पनि परिपक्क बनेका छैनन् प्रदेशसभा सदस्य रमा आले मगरले भनिन्, कति विधेयक पारित गर्यो भन्ने संख्या बढाएर मात्र काम छैन। सरकारको बचाउ गर्न समस्या प्रदेश सरकारले गरेको कामबारे सत्तापक्षकै सांसदहरूलाई प्रतिरक्षा गर्न कठिन हुँदै गएको छ। दुई वर्ष बित्दा पनि परिणाम देखिने काम भएको छैन, जनताका बीचमा सरकारले के काम गर्यो भन्न पनि हामीलाई समस्या छ नेकपाका प्रदेशसभा सदस्य सीता अधिकारीले भनिन्, हामी आफैं पनि प्रदेश सरकारसँग सन्तुष्ट हुन सकिरहेका छैनौं। सरकारको सुस्तताले व्यवस्थामाथि प्रश्न उठ्न थालेको नेपाली कांग्रेस प्रदेशसभा सदस्य सन्तबहादुर चेपाङले बताए। काम केही भएको देखिँदैन। बजेट विनियोजन पनि मन्त्रीको जिल्लामा मात्र बढी देखिन्छ। त्यो पनि खर्च हुँदैन उनले भने, सरकारले योचाहिँ राम्रो काम गर्यो भन्ने ठाउँ हामीले भेटेका छैनौं। गण्डकी प्रदेशसभा प्रदेशसभाको काम कानुन बनाउनु हो पोखरा : यातायात क्षेत्रको अधिकार संघ र प्रदेश दुवैलाई छ। नयाँ संविधानअनुसारको यातायात कानुन संघ सरकारले अझै बनाएको छैन। गण्डकी प्रदेशसभाले भने प्रदेश सवारी तथा यातायातसम्बन्धी व्यवस्था गर्न बनेको विधेयक गएको असोज १४ मा पारित गरिसकेको छ। त्यसै दिन अन्त्य भएको प्रदेशसभाको अधिवेशन हिउँदका लागि भने आह्वान भएको छैन। प्रदेशमा सत्तारुढ नेपाल कम्युनिस्ट पार्टीका प्रमुख सचेतक मायानाथ अधिकारी कानुन बनाइदिएर सरकारलाई काम गर्न बाटो खोलिदिने काम प्रदेशसभाले गरेको बताउँछन्। भन्छन्, गाडी दर्ता र राजस्व संकलनसमेत नहुन सक्थ्यो, संघको कानुन बनेर आएपछि बाझिएको हकमा खारेज हुने गरी यातायातसम्बन्धी विधेयक पारित गरियो। सभामुख नेत्रनाथ अधिकारी पनि प्रदेशसभाका मुख्य काम नै कानुन निर्माण गर्ने भएकाले त्यसअनुसार विधेयक पारित भएको बताउँछन्। उनले दुईवटा विधेयक विधायन समितिमा विचाराधीन रहेबाहेक ३० वटा पारित भइरहेको जानकारी पनि दिए। प्रदेशसभाको काम भनेको कानुन बनाएर प्रदेश सरकारलाई काम गर्ने बाटो खोलिदिने हो। कानुन अभावमा विकास निर्माण गर्न नरोकियोस् भन्ने हो। त्यसैअनुसार विधेयक पारित भएका छन्। साझा अधिकारसम्बन्धी कानुन संघले नबनाइदिएको गुनासो उनले गरे। सरकारको सुस्तताले केही काम भएको देखिँदैन। बजेट विनियोजन पनि मन्त्रीको जिल्लामा मात्र बढी देखिन्छ। त्यो पनि खर्च हुँदैन। सरकारले योचाहिँ राम्रो काम गर्यो भन्ने ठाउँ भेटिएको छैन। बनाएका कानुन कार्यान्वयन गर्नुपर्ने अबको चुनौती रहेको सभामुख अधिकारी औल्याउँछन्। भन्छन्, बनेका कानुनअनुसार जनताले प्रत्यक्ष लाभ पाउनुपर्छ। नेकपाका प्रमुख सचेतक अधिकारी प्रदेशसभाका लागि आवश्यक भौतिक पूर्वाधार अझै पूरा नभएको सुनाउँछन्। प्रमुख प्रतिपक्ष दल नेपाली कांग्रेसका प्रमुख सचेतक मणिभद्र शर्मा प्रादेशिक संरचना गठन भएपछि जनताको पहुँच नजिक हुनुलाई प्रमुख उपलब्धि मान्छन्। तर प्रदेश हुनाले खर्च बढ्यो, कर बढ्यो भन्ने कुरालाई चिर्न सकिएको छैन, उनले भने। केन्द्र भने प्रादेशिक संरचनालाई अधिकार दिन कन्जुस्याईं गरिरहेको उनको भनाइ छ। भन्छन्, शक्ति विकेन्द्रीकरण कार्यान्वयन हुन सकेको छैन, प्रदेशलाई बलियो बनाउनेभन्दा पनि बिग्रोस् भन्नेमा छ। प्रदेश बनिसकेर पनि जनताका व्यावहारिक जीवनमा राम्रो प्रभाव दिन नसक्नुचाहिँ कमजोरी ठान्छन् शर्मा। प्रदेशका मान्छे आत्तिएर यो प्रदेश भन्ने चाहिन्न भनून् भन्ने वातावरण बनाउन केन्द्रका मान्छे लागेको अनुभूति हामीलाई भएको छ, उनले भने। आन्तरिक मामिला तथा कानुनमन्त्री हरिबहादुर चुमान भने कतिपय विषयका कानुन छुट्टाछुट्टै नबनाई एकमुष्ठ समेट्दा संख्या थोरै देखिएको बताउँछन्। प्रदेशसभा ५ संसद् बोल्छ, सरकार सुन्दैन बुटवल : सरकारले बिजनेस दिन नसकेकै कारण प्रदेशसभाको बैठक तीन महिनायता बस्न सकेको छैन। बिजनेस नभएपछि प्रदेश ५ को संसद् बैठक गत भदौ २२ मा अन्त्य गरिएको थियो। त्यसयता प्रदेशसभा प्रायः सुनसान छ। प्रदेशसभा स्थापनापछिका तीनवटा अधिवेशनमा ४९ वटा विधेयक पारित तथा संशोधन भएका छन्। यो संख्या सातै प्रदेशका प्रदेशसभाबाट पारित विधेयकभन्दा धेरै संख्या हो। तर विधेयक पारित भए पनि संसद्ले सरकारको निगरानी भने गर्न सकेको छैन। प्रदेशसभा बैठकमा सांसदहरू महत्त्वपूर्ण एजेण्डा उठाउँछन्। सरकारसँग जवाफ माग्छन् तर सरकारले भने सुनेको नसुन्यै गर्छ। सभामुख पूर्णबहादुर घर्ती मगरले भने, साता दिनभित्र जवाफ दिनू भन्ने कैयन् रुलिङ गरें, सरकारले त्यसको कुनै वास्ता गरेको छैन। संसद्ले नियमावलीअनुरूप सरकारका मन्त्रीलाई सांसदले उठाएका प्रश्नको जवाफ दिन निर्देशन दिएको छ, घर्तीले भने, तर कतिपय मुद्दाको जवाफ मन्त्रीहरूबाट आउने गरेको छैन। संसद्मा उठेका विषयवस्तुबारे सरकारले नसुन्नु भनेको जनताका आवाजको बेवास्ता गर्नु रहेको विश्लेषक उपप्रध्यापक डा माधव पन्थी बताउँछन्। सरकारले संसद्मा उठेका विषय सुनेन भने अराजकता निम्तिने उनको भनाइ छ। प्रदेशसभा बैठक अहिले विधेयक पारितमा मात्रै सीमित छ। प्रदेशसभाले गर्नुपर्ने महत्त्वपूर्ण काम प्रदेशको नामाकरण र राजधानी निर्धारण हुन सकेको छैन। त्यसका लागि पनि सरकार तयार हुनुपर्ने भएकाले संसद् निरीहजस्तो देखिएको हो। कतिपय संसदीय समितिहरूको भूमिका सक्रिय देखिए पनि अन्य समिति सुस्ताएका छन्। तर संसदीय समितिका निर्देशनसमेत सरकारले बेवास्ता गर्दै आएको छ। नेपाली कांग्रेसका प्रमुख सचेतक सुरेन्द्र हमालले संसद्लाई सरकारले अटेर गरेको बताउँछन्। संसद्मा उठेका विषय सरकारले सुनेको छैन, उनले भने, जनअपेक्षाविपरीत चलिरहेको सरकारले संसद्लाई समेत अटेर गरेको छ। संसदीय समितिले दिएका दुई ठूला घोटालाको निर्देशन सरकारले पालना गरेको छैन। कानुन त निर्देशन पालना गर्नु सरकारको दायित्व हो। संसदीय समितिले गाडी खरिदमा भएका घोटालाको रकम असुल गर्न निर्देशन दिएको थियो। मन्त्रालयले कार्यान्वयन गरेका छैनन्। केही समयअघि मात्रै कृषि समितिले कृषि अनुदान दुरुपयोग भएको भन्दै कारबाहीको निर्देशन दिएको छ। तर प्रदेशका मुख्यमन्त्री शंकर पोखरेल र भूमि व्यवस्था कृषि तथा सहकारीमन्त्री आरती पौडेलले त्यसलाई अस्वीकार गर्दै अटेर गर्दै आएका छन्। कृषि समितिका सभापति विजयबहादुर यादवले समितिका निर्देशन सरकारले पालन गर्नुपर्ने दायित्व रहेको बताउँछन्। सरकारले समितिका कुरा सुन्दैन भने कसरी पारदर्शिता कायम हुन्छ, उनले प्रश्न गरे। राजधानी तोक्न गठन भएको विशेष समितिले आधा करोड रकम सकेर पनि प्रतिवेदन बुझाउन सकेको छैन। एउटै राजनीतिक दलका पदाधिकारी र कमजोर प्रतिपक्ष भएकाले संसद् कमजोर देखिएको हो। सत्तारूढ दलको छाया प्रदेशसभामा समेत परिरहेको छ। प्रतिपक्ष दल कांग्रेसले पनि संसद्लाई चलायमान बनाउन सकेको छैन। कर्णाली प्रदेश पहिले आक्रामक, अहिले सुस्त सुर्खेत : सबैभन्दा पछाडि घोषणा भएको प्रदेश। तर सबै प्रदेशलाई उछिन्दै प्रदेशको नामाकरण र राजधानी तोकेका कारण कर्णाली प्रदेशको संसद्ले निकै प्रशंसा बटुल्यो। त्यति मात्र होइन, विवादित र कठिन हुने ठानिएका विषयमा सर्वसम्मत निर्णय गरेपछि यहाँका नेतृत्वको चर्चा पनि भयो। सुरुवातमा निकै आक्रामक बनेको संसद् पछिल्ला दिनमा सुस्त बन्दै गएको छ। पहिलो वर्षमा डेढ दर्जनभन्दा बढी कानुन निर्माण गरेको प्रदेश संसद्ले हालसम्ममा विभिन्न ३२ वटा विधेयक पारित गरेको छ। हरेक निर्णय सर्वसम्मत गर्दै आएको संसद्को गति पछिल्ला दिनमा भने सुस्ताएको छ। समयमै अधिवेशन आह्वान नहुने, अधिवेशन चलिरहँदा पनि नियमित बैठक नबस्ने र बैठकका लागि आवश्यक बिजनेस नहुँदा संसद्को सक्रियता घट्दो छ। यसपालि बजेट अधिवेशन सकिएको दुई महिना बित्यो। तर पनि हिँउदे अधिवेशन कहिले सुरु हुने भन्ने अझै अनिश्चित छ। संसद् नचल्दा सांसदहरू जिल्ला र संघीय राजधानी काठमाडौंतिर लागेका छन्। सरकारका कामकारबाहीका निगरानी गर्ने र नागरिकका आवाज बुलन्द गर्ने थलो संसद् भवन यतिबेला सुनसान छ। संसद्को गति सुस्ताएपछि विपक्षी सांसदले मात्र होइन, सत्तारूढ सांसदले नै संसद्लाई ओझेलमा पार्न खोजिएको भन्दै विरोध गरिरहेका छन्। संसद्लाई निस्क्रिय बनाइएका कारण सरकार स्वेच्छाचारी बन्दै गएको सांसदहरूको आरोप छ। सभामुख राजबहादुर शाही भन्छन्, सरकारले काम दिए पो संसद्को गति पनि बढ्छ, हामीले चाहेर मात्र संसद् गतिशील हुने होइन। नामाकरण र राजधानीलगायतका विषयमा संसद् आफैंले काम गर्नुपर्ने भएकाले सुरुमा संसद्ले धेरै काम गरेको उनको भनाइ छ। तर पछिल्ला दिनमा संसद् आफैंले गर्नुपर्ने काम नभएको र सरकारले बिजनेस नदिएसम्म संसद्ले काम पनि नपाउने गरेको उनले जनाए। उनले भने, हाम्रो काम कानुन निर्माण गर्ने हो, त्यसका लागि सरकारले विधेयक ल्याउनुपर्छ। तर सरकारले काम नदिएपछि संसद् चलाएर मात्र के गर्ने ? संसद् प्रभावकारी बनाउने विषय सरकारमा भरपर्छ। अर्कोतर्फ हालसम्म संसद्भित्रका विषयगत समिति पनि नेतृत्वविहीन छन्। कामचलाउ नेतृत्वका कारण संसद्को काम प्रभावकारी हुन सकेको छैन। संसद्ले सरकारको निगरानी गर्नुपर्छ, यसका लागि विषयगत समिति सक्रिय हुनुपर्छ विपक्षी कांग्रेस संसदीय दलका नेता जीवनबहादुर शाही भन्छन्, तर समितिलाई भूमिकाविहीन बनाइएको छ। हालसम्म समितिमा नेतृत्व छैन। स्थायी नेतृत्व नहुँदा समिति निष्क्रिय छन्। सरकारले नै संसद्लाई कमजोर बनाइरहेको छ। प्रदेश सरकारले संसद्लाई गुमराहमा राख्न खोजेको र संसद् छलेर भ्रष्टाचारलाई संस्थागत गरिरहेको उनको आरोप छ। आफूहरू संख्यात्मक रूपमा कम भएको र सरकारले बहुमतको आडमा संसद्लाई नै निष्क्रिय बनाएर लोकतन्त्रलाई नै गिज्याउने काम भइरहेको उनको भनाइ छ। बजेट अधिवेशन सकिएको दुई महिना बित्दा पनि हिउँदे अधिवेशन बोलाउनुको साटो सरकारका मन्त्री हेलिकोप्टरबाट जिल्ला भ्रमणमा व्यस्त रहेको उनको आरोप छ। सभामुख राजबहादुर शाहीले भने संसद्को अधिवेशन आह्वान गर्ने काम सरकारको भएकाले पनि आफूहरूले केही गर्न नसक्ने बताए। सुदूरपश्चिम प्रदेशसभा हिउँदे अधिवेशन अझै अनिश्चित धनगढी : चार महिनाअघि सकिएको प्रदेश सरकारको बर्खे अधिवशनपछि हिउँदे अधिवेशनको टुंगो लागेको छैन। सरकारले विधेयकको उत्पत्ति गर्न नसक्दा हिउँदे अधिवेशन अनिश्चित भएको हो। यसअघि प्रदेशसभा सचिवालयले मंसिरमा हिउँदे अधिवेशन बोलाउने तयारी गरे पनि संसद्का लागि पर्याप्त विधेयक नहुँदा अनिश्चित भएको हो। सुदूरपश्चिम प्रदेशसभामा बर्खे अधिवेशन सकिएपछि एक पनि विधेयक दर्ता भएको छैन। विधेयक नै दर्ता छैनन्, अनि संसद् खोलेर के गर्नु ? चारपाँच विधेयक प्रक्रियामा छन् भन्ने सुनेको छु, ती दर्ता भए भने पुसको पहिलो हप्ता हिउँदे अधिवेशन बोलाउने तयारी गरेको छु, सभामुख अर्जुनबहादुर थापाले भने। प्रदेशसभा बैठक सञ्चालन नहुँदा प्रदेशसभा सदस्यहरू औपचारिक कार्यक्रममा व्यस्त छन्। विषयगत समिति पनि निष्क्रिय मिनीसंसद् मानिने विषयगत समिति प्रभावकारी नहुँँदा सरकारका गतिविधिको सही निगरानी हुन सकेको छैन। संसदीय व्यवस्थामा संसदीय समिति बढी सक्रिय हुनुपर्ने हो। प्रदेशमा चारवटा समिति रहेका छन्। प्रदेश सरकारका मन्त्रीलाई समितिका बैठकमा बोलाएर घच्घच्याउने र दबाब दिने गरेको समेत पाइँदैन। सार्वजनिक लेखा समितिले केही मन्त्रीलाई बोलाए पनि अन्य समिति चुपचाप रहेका छन्। सार्वजनिक लेखा समितिले पनि महालेखाले देखाएको बेरुजु संसद्मा प्रस्तुत हुन सकेको छैन। समितिहरू अनुगमनमा हिँड्नेबाहेक सरकारका कामकारबाहीको सही निगरानी हुन सकेको छैन। विधायन तथा प्रदेश मामिला समितिका सभापति नेपालु चौधरीले संसद् सुचारु नुहँदा भदौ १ गतेदेखि बैठक बस्नै नसकेको बताए। समिति गठन भएदेखि ३२ पटक बैठक बसेको छ, उनले भने। मुद्दा नभएपछि अहिले बैठक बस्न नसकेको हो। ३२ विधेयक पारित सुदूरपश्चिम प्रदेशसभा गठन भएयता ३२ वटा विधेयक पारित भएका छन्। हालसम्म भएका चारवटा अधिवेशनबाट ती विधेयक पारित भएका हुन्। प्रदेशको राजधानी तोक्ने र नामाकरण गर्ने कार्य पनि प्रदेशसभाले गरिसकेको छ। प्रदेश लोकसेवा आयोग गठन, प्रदेश स्वरोजगार विकास कोष स्थापनाजस्ता महत्त्वपूर्ण विधेयक सभाबाट पारित भएका छन्। प्रादेशिक औद्योगिक व्यवसायसम्बन्धी विधेयक, सुदूरपश्चिम प्रदेश लोकमार्गसम्बन्धी विधेयक, प्रदेश वातावरण संरक्षणसम्बन्धी विधेयक, प्रदेशको सुशासनको प्रत्याभूति गर्ने सम्बन्धमा बनेको विधेयक प्रदेशसभाले पारित गरेको छ। यस्तै सुदूरपश्चिम आयुर्वेद औषधालय स्थापना र सञ्चालन गर्ने सम्बन्धमा बनेको विधेयक र प्रदेशको कृषि तथा पशुपक्षी व्यवसाय प्रवद्र्धन गर्ने सम्बन्धमा बनेको विधेयक पनि पारित भएको छ। मुख्यमन्त्री तथा मन्त्री, प्रदेशसभाका पदाधिकारी तथा सदस्य र स्थानीय तहका पदाधिकारीको सेवासुविधासम्बन्धी ऐन पनि प्रदेशसभाले बनाएको छ। स्थानीय तहका कानुन निर्माण प्रक्रियासम्बन्धी विधेयक, गाउँ तथा नगरसभा सञ्चालनसम्बन्धी विधेयक तथा प्रदेश कर तथा गैरकर राजस्व लगाउने र उठाउने सम्बन्धमा बनेका विधेयक पनि सभाले पारित गरेको छ। चार अधिवेशनमा दुई सय ३८ बैठक प्रदेशसभाका हालसम्म भएका चारवटै अधिवेशनमा गरी एक सय २३ दिन एक सय ३८ वटा बैठक बसेका छन्। संसद् सचिवालयका अनुसार एक सय ४५ घण्टा २८ मिनेट ती बैठक सञ्चालन भएका छन्। चौथो अधिवेशनको अन्त्य गत १ भदौमा भएको हो। संसद्लाई बिजनेस दिन प्रतिपक्षीको माग प्रतिपक्षी दल नेपाली कांग्रेस र राष्ट्रिय जनता पार्टीले प्रदेश सरकारलाई संसद्लाई बिजनेस दिन आग्रह गरेका छन्। संसद् सञ्चालनका लागि बिजनेस दिनका साथै विकास निर्माणका योजना पनि छिटै कार्यान्वयनमा लैजान आग्रह गरेको प्रतिपक्ष दल कांग्रेस संसदीय दलका सचेतक टेकबहादुर रैकाले बताए। यस्तै प्रतिपक्ष दल राष्ट्रिय जनता पार्टीले पनि छिटोभन्दा छिटो संसद् सञ्चालन गर्न आग्रह गरेको छ।"
हिउँ पर्यो भुरुरु,"प्रदेश ब्युरो। पहाडी तथा हिमाली क्षेत्रमा शुक्रबार हिमपात भएको छ। हिउँ परेपछि ती क्षेत्रको जनजीवन कष्टकर बनेको छ। जल तथा मौसम विज्ञान विभाग मौसम पूर्वानुमान महाशाखाका अनुसार पश्चिमी न्यूनचापीय वायुको प्रभावले देशभर वर्षा भएको छ। सबैभन्दा धेरै धनगढीमा ६४, नेपालगन्जमा ५५, डडेल्धुरामा ४३, वीरेन्द्रनगरमा ४१ र दिपायलमा ३२ मिलिमिटर वर्षा भएको छ। पोखरामा २२, जुम्लामा १८, भैरहवामा ९, ओखलढुंगा र दाङमा ५ तथा काठमाडौंमा चार मिलिमिटर वर्षा भएको छ। राजधानीमा पनि बढी चिसो महसुस गरिएको छ। उपत्यकाका नगरकोट, फूलचोकी, चम्पादेवी, चन्द्रागिरिलगायत क्षेत्रमा हिमपात भएको छ। बुधबार साँझ नेपाल प्रवेश गरेको पश्चिमी वायुको प्रभावले देशभर चिसो बढेको छ। जल तथा मौसम विज्ञान विभागले पश्चिमी उच्च पहाडी र हिमाली भूभागमा भारी हिमपातको सम्भावना रहेकाले विशेष सतर्कता अपनाउन आग्रह गरेको छ। शनिबार देशभर आंशिकदेखि सामान्य बदली रही केही स्थानमा हल्का वर्षा हुनेछ। आइतबार देशको पश्चिमी भूभागमा सामान्य बदली र मध्य तथा पूर्वका पहाडी भूभागमा आंशिकदेखि सामान्य बदली रही पश्चिमको केही स्थानका साथै मध्य र पूर्वका पहाडी भूभागमा हल्का वर्षाको सम्भावना रहेको मौसम पूर्वानुमान महाशाखाले जनाएको छ। हिमाली क्षेत्रमा शुक्रबार बाक्लो हिमपात भएको छ। हिउँ परेसँगै चिसो बढेपछि जनजीवन कष्टकर बनेको छ। सडक यातायात र हवाई सेवा अवरुद्ध भएका छन्। विद्यालयमा पठनपाठन ठप्प छ। किसान भने उत्साहित भएका छन्। ताप्लेजुङ, सोलुखुम्बु, दोलखा, सिन्धुपाल्चोक, रसुवा, रुकुमपूर्वका उच्च हिमाली क्षेत्रमा बाक्लो हिउँ पर्दा जनजीवन ठप्प बनेको छ। हुम्ला, मुगु, डोल्पा, जुम्ला, कालिकोटलगायतका जिल्लामा चिसो बढेको छ। डोल्पा र हुम्लामा हवाई उडान हुन सकेका छैनन्। शुक्रबार बिहान यात्रु लिएर गएको समिट एयरको जहाज मौसममा आएको खराबीका कारण डोल्पाबाट फर्किन सकेको छैन। उच्च क्षेत्रमा तीन फिटसम्म हिउँ जमेको छ। बाक्लो हिउँ जमेका कारण सडकमा सवारीसाधन गुड्न समस्या भएको छ। चौपायालाई पनि समस्या भएको छ। घाम नलागेका कारण सोलारबाट काम चलाउँदै आएका कर्णालीका सरकारी कार्यालयका सेवा प्रभावित बनेका छन्। मुगु र जुम्लाबाट छुटेका सवारीसाधन कालिकोटमा रोकिएका छन्। डडेल्धुरा, बैतडी, बाजुरा, दार्चुला र बझाङ जिल्लाका लेकाली क्षेत्र सेताम्मे भएका छन। डडेल्धुरको अनारखोली, साहुखर्क, हगुल्टे क्षेत्रमा बाक्लो हिउँ परेको छ। हिमपातका कारण भीमदत्त राजमार्गको साहुखर्क सडकखण्ड अवरुद्ध छ। अत्यधिक चिसोका कारण बालबालिका, वृद्धवृद्धा र गर्भवती बढी प्रभावित बनेका छन्। बैतडीको सतबाँझ, खोड्पे, श्रीभावर, सिगासधुरा, रौलाकेदार, जित्कीजुवाँड, ग्वाल्लेकधुरालगायतका उच्च भूभागमा हिमपात भएको स्थानीयले जनाएका छन्। बाजुराका उच्च हिमाली क्षेत्र सेताम्मे बनेका छन्। गौमुल गाउँपालिका, त्रिवेणी नगरपालिका, खप्तड छेडेदह गाउँपालिका, स्वामीकार्तिक खापर गाउँपालिका, जगन्नाथ गाउँपालिका र बूढीनन्दा नगरपालिकाका लेकाली बस्तीमा बस्तुभाउलाई घाँस खुवाउनसमेत समस्या भएको स्थानीयले बताए। हिमालपारिको जिल्ला मुस्ताङमा शुक्रबार बिहानैदेखि हिउँ पर्न सुरु गरेको मुस्ताङका प्रमुख जिल्ला अधिकारी वेदप्रसाद अर्यालले जानकारी दिए। मुस्ताङका पाँचै स्थानीय तहमा बाक्लो हिउँ परेको छ। उपल्लो मुस्ताङमा दुई फिटसम्म हिउँ परेको एक्याप लोमान्थाङका निमित्त कार्यालय प्रमुख श्रीकृष्ण न्यौपानेले बताए। लोमान्थाङ ,चराङ, घमी ,मराङ, छोसेर, छोनुप, सुर्खाङ, चुमजुङ, किम्लिङ, घिलिङ, समुजुङलगायतका ग्रामीण भेगका नदीनाला, धारा र सेफ्टी ट्यांकी हिउँले जमेको छ।थासाङ गाउँपालिकाको घासादेखि बारागुङ मुक्ति क्षेत्र गाउँपालिकाको छुसाङसम्म एक फिट हिउँ परेको एक्याप जोमसोमका कार्यालय प्रमुख तुलसी दाहालले जानकारी दिए। तल्लो मुस्ताङका डाँडाकाँडा र बस्ती हिउँले सेताम्मे बनेको स्थानीय अजित थकालीले बताए। उपल्लो मुस्ताङमा हिउँ परेसँगै मानिस घरबाहिर निस्कन सकेका छैनन्। स्थानीय किसान पनि हिउँ परेपछि बालीनाली सप्रने भएकाले उत्साहित भएका छन्।बाक्लो हिउँ परेपछि यातायात सेवासमेत अवरुद्ध भएको उपल्लो मुस्ताङ यातायात व्यवसायी समितिका अध्यक्ष देव लोहाले जानकारी दिए। प्रतिकुल मौसम र हिमपातले तीन दिनदेखि पोखराजोमसोम हवाई सेवा प्रभावित भएको जोमसोम नागरिक उड्डयन कार्यालयले जनाएको छ। मनाङमा पनि हिमपातले जनजीवन प्रभावित भएको छ। राजमार्ग अवरुद्ध हिमपातका कारण डडेल्धुराको भीमदत्त र दशरथचन्द राजमार्ग अवरुद्ध भएका छन। दशरथ राजनमार्गको अनराखोलीमा शुक्रबार दिउँसो करिब तनि घण्टा सडक बन्द भएको थियो। सेना, प्रहरी र स्थानीयको सहयोगमा राजमार्ग खुलाए पनि भीमदत्त राजमार्ग भने अवरुद्ध छ। निरन्तर हिउँ परेपछि बाटो खुलाउन समस्या भएको डडेल्धुराका प्रहरी नायब उपरीक्षक दधीराम न्यौपानेले बताए। किसान खुसी वर्षासँगै हिउँ परेपछि स्याउ, ओखर खेती गर्दै आएका किसान खुसी छन्। पुस दोस्रो साता बिरुवा लगाउने खाडल खन्न सुरु गरिन्छ। असोजदेखि पानी नपर्दा किसानका बारी बाँझै थिए। पानी रोकिएपछि किसानले गहुँ छर्ने भएका छन्। लामो समयदेखि खडेरी परेको थियो गहुँबाली र तरकारी बालीका लागि धेरै राम्रो भयो, बैतडी दशरथचन्द नगरपालिका१ गुुरुखोलाका किसान कृष्णदत्त भट्टले भने, हिउँले बाली राम्रो हुन्छ। तरकारी र गहुँमा लाग्ने रोग पनि मर्छन्। गहुँ र तरकारीका लागि हिउँदे वर्षा र हिमपात लाभदायक हुने कृषि ज्ञानकेन्द्र बैतडीका निमित्त प्रमुख कर्णबहादुर चन्दले बताए। उनले भने, वर्षा र हिमपातले हिउँदे बाली सप्रिन्छ। लामो समयदेखि पानी परेको थिएन। सिँचाइ सुविधा नभएका ठाउँका लागि झनै फाइदा भएको छ। हिमपातले हिउँदे फलफूलका बिरुवा रोप्ने तयारीमा रहेका किसानलाई समेत फाइदा हुने सुख्खा फलफूल विकास केन्द्र सतबाँझका प्राविधिक अर्जुन खड्काले बताए। वार्षिक परीक्षा स्थगित हिमपातले डोल्पामा वार्षिक परीक्षा स्थगन भएको छ। हिउँ परेसँगै चिसो बढेपछि बालबालिकाले लेख्न नसक्ने हुँदा परीक्षा स्थगन गरिएको हो। चिसो र हिउँका कारण परीक्षा स्थगित गरिएको लक्ष्मी माध्यमिक विद्यालयका प्रधानाध्यापक गगन बुढाले बताए। उनका अनुसार परीक्षा दिने समयमा हावासँगै हिउँ परेपछि परीक्षा नै रोक्नु परेको हो। चिसो अत्यधिक बढेपछि नगरपालिकाभित्रका सबै विद्यालयको परीक्षा स्थगित गरिएको नगर शिक्षा शाखाका प्रमुख डिलप्रसाद रोकायाले जानकारी दिए। प्रश्नपत्र एकै भएका कारण पनि सबै ठाउँको परीक्षा रोक्नुपरेको उनको भनाइ छ। जुम्ला, डोल्पा र हुम्लामा मंसिरमै वार्षिक परीक्षा हुन्छ। विपद्को पूर्वतयारी हिमपातबाट हुने जोखिम न्यूनीकरण गर्न स्थानीय प्रशासनले विपद्को पूर्वतयारी थालेको छ। प्रशासन कार्यालयले हिमपात विपद् योजना निर्माण गरेका छन्। जिल्लामा हिमपात विपद् व्यवस्थापनका कार्य थप प्रभावकारी र दिगो बनाउन जिल्ला तथा स्थानीय विपद् व्यवस्थापन समितिका पदाधिकारी जुटेको जुम्लाका प्रमुख जिल्ला अधिकारी दुर्गा बन्जाडेले बताइन्। कमजोर भौगोलिक अवस्थाका कारण बाढीपहिरोलगायत प्राकृतिक विपद्बाट धनजनको क्षति हुन नदिन पूर्वतयारी थालिएको उनको भनाइ छ।"
जाडोमा उच्च रक्तचापको समस्या,"काठमाडौं : चिसो मौसममा उच्च रक्तचापको समस्याले पिरोल्ने हुँदा सचेत रहन मुटुरोग विशेषज्ञको सुझाव छ। वरिष्ठ मुटुरोग विशेषज्ञ डा प्रकाशराज रेग्मी जाडोमा मुटु एवं रक्तनलीसम्बन्धी समस्या देखिने बताउँछन्। चिसो मौसममा मुटुको धड्कन छिटो चल्छ। जसको प्रभावले शरीरको तापक्रम घट्न थाल्छ। त्यस्तो अवस्थामा मुटुको धड्कन छिटो चल्नुपर्ने हुन्छ। तातो तापक्रम उत्पादनका लागि छिटोछिटो चल्दा मुटुमा दबाब पर्छ। मुटु कमजोर छ भने हर्ट फेलियरको अवस्था निम्तिन सक्छ। डा रेग्मीका अनुसार मुटुका रक्तनली जाडोको प्रभावमा एकाएक खुम्चिन सक्छन्। त्यसरी खुम्चिन पुगेको अवस्थामा हृदयाघातसमेत हुन सक्छ। चिसो मौसममा रगत जम्ने प्रक्रियामा पनि वृद्धि हुन्छ। यसले पनि हृदयाघातको सम्भावना बढाउँछ। रक्तनलीभित्र कोलेस्टेरोल जमेर हृदयाघात पनि गराउन सक्छ। डा रेग्मी भन्छन्, चिसो मौसममा घरबाहिर निस्कँदा चिसोको असरले हृदयाघात वा मस्तिष्कघात हुने जोखिम बढ्छ। घरभित्र न्यायो वातावरणबाट चिसो वातावरणमा निस्कँदा ख्याल गर्नुपर्ने डा रेग्मी सुझाव दिन्छन्। टाउको, घाँटी, छाती, हात र खुट्टाबाट चिसो शरीरभित्र प्रवेश गर्छ। टोपी, गलबन्दी वा पछ्यौरी लगाउँदा चिसो छिर्न पाउँदैन। बालबालिकालाई भोटो लगाइदिन सकिन्छ। शरीरभित्र चिसो छिर्न पाउँदैन र शरीरभित्रको तापक्रम पनि यथावत् रहन्छ। त्यस्तै, कोठाको तापक्रम पनि तातो बनाइराख्नुपर्ने चिकित्सक बताउँछन्। कोठामा हिटर वा आगो रातभरि बाल्न नहुने डा रेग्मीको भनाइ छ।"
