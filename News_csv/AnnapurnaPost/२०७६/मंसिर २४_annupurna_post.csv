शीर्षक,विवरण
"जिम्मेवारी फरक, पीडा उस्तै","हेटौंडा : विहान सबैरै उठेर घरधन्दा। विद्यालय जाने छोरीका लागि खाजा र खानाको बन्दोवस्त गरेपछि बल्ल निर्मला राईलाई घर बाहिर निस्कने बाटो खुल्छ। २९ वर्षीया उनी एकल महिला हुन्। मकवानपुरको बकैया गाउँ कार्यपालिका सदस्य निर्मला दुई छोरी छन्। सानै उमेरमा विवाह गरेकी उनको श्रीमान् बितेपछि जीवन र दैनिकी निकै कष्टपूर्ण बनेको छ। श्रीमान् बितेपछि परिवार र समाजको थप निगरानी। कानेखुसी। तापनि उनले यी सब कुराको परवाह नगरी सामाजिक काममा सक्रिय हुँदै राजनीतिमा लागेकी हुन्। वडा सदस्य हुँदै गाउँपालिका सदस्यको जिम्मेवारी निर्वाह गरेकी उनले भनिन्, गाउँघरमा कुरा काट्ने मानिस हुन्छन्। कहाँ गई ? कति बेला आई ? अनेक कुरा गर्छन्। महिला त्यसमाथि सानै उमेरमा एकल भएर समाजमा पुरुषसँगै प्रतिस्पर्धा गर्नु चुनौती छ। उनीमात्र होइन, भान्सा र घरायसी कामका लागि अधिकांस जनप्रतिनिधि महिला एक्लै हुन्छन्। जस्तै कार्यक्रम परे पनि घरको काम सकेर बच्चालाई स्कूल पठाएर मात्र निस्कन्छु, बकैया गाउँपालिकाकी उपाध्यक्ष सरला बोलखेले भनिन्, फरक जिम्मेवारीले पनि घरको कामबाट उम्कन मुश्किल पर्छ। जनप्रतिनिधि महिलाले घरायसी काम, आफ्नो जिम्मेवारीसहित राजनीति तथा सामाजिक कामलाई ध्यान दिनुपरेको छ। काम सकेर राति जतिबेला घर पुगे पनि भान्सामा नबसी भात पाक्दैन, जिल्ला समन्वय समिति मकवानपुरकी उपप्रमुख भगवती पुडासैनीले भनिन्, जुन पदमा पुगे पनि घरमा गएपछि बुहारी, श्रीमति नै हो। परिवारबाट जति सहयोग भए पनि महिलालाई सजिलो छैन। संघ, प्रदेश र स्थानीय तीनै तहको सरकारमा महिला सहभागितालाई संविधानले सुनिश्चित गरेको छ। तर, कतिपय व्यवहारिक, सामाजिक एवं सांस्कृतिक कारणले महिला अघि बढ्न समस्या रहेको नेकपा मकवानपुरकी नेतृ लक्ष्मी माझीले बताइन्। राजनीतिमा महिलालाई सहजै स्वीकार गरिँदैन। उनीहरुसँग विचार र तर्क छ भनेर विश्वास गरिँदैन, उनले भनिन्, जुन पदमा पुगे पनि, जतिसुकै व्यस्त भए पनि घरायसी काममा महिलाकै अपेक्षा गरिन्छ। शुभलक्ष्मी विश्वकर्मा"
२७ वर्षदेखि ४ सन्तान कोठाभित्र,"उदयपुर : त्रियुगा नगरपालिका ७ स्थित चुहाडे बजारदेखि १ किलोमिटर परको दूरीमा एउटा झुप्रो घर भेटिन्छ। एउटा मात्र कोठा रहेको घरभित्र तीनवटा ढुंगा गाडेर बनाएको अगेनो, एकछेउमा भात पकाउने कसुडी, छेउमा दुईवटा खाट जोडेर बनाएको ओछ्यान छ। बाहिरबाट ढोकाको चुकुल लागेको छ, भित्र चार दाजुभाइ नांगै खेलिरहेको दृश्य प्वालबाट सहजै देख्न सकिन्छ। बाहिर निस्कने बेला मात्र उनीहरूलाई कपडा लगाएर निकालिन्छ। त्यहीभित्र खेल्ने र दिसापिसाब गर्ने गर्दछन्। यो समस्या चुहाडेका जीतबहादुर दनुवारको हो। भएका चार सन्तान सबै सुस्त ! त्यसमा पनि स्यहारसुसार गर्ने आमा नहुनु। मानिसको व्यक्तिगत जीवनमा योभन्दा कहालीलाग्दो अरू के नै हुन सक्छ र ? त्यो पनि सम्पत्तिको नाममा जम्मा ५ धुर जग्गा। त्यसभित्र निर्मित एक कोठे झुप्रो घर। २७ वर्षदेखि एउटै कोठामा छोराहरूले गरेको दिसापिसाब सरसफाई गर्दै जीतबहादुर जीवन बिताउने गर्दछन्। ६ जनाको परिवारमध्ये पत्नीको तीन वर्षअघि मृत्यु भएको थियो, चार छोरा रोगबाट ग्रसित छन्। आर्थिक अवस्था कमजोर रहेको दनुवार परिवार २७ वर्षीय भरत, २५ वर्षीय पर्वत, २२ वर्षीय जयराम र १८ वर्षीय सितारामलाई एउटै कोठामा थुनेर दुई छाक टार्न बनिबुतो गर्न बाध्य छन्। उपचार खर्चका लागि आर्थिक अवस्था कमजोर भएपछि घरमा थुन्न बाध्य भएको उनको भनाइ छ। पत्नीले संसार छाडेर गइहाली, भक्कानिँदै जितबहादुर भन्छन्, दैव लागेर भएका चारवटै छोरा मानसिक रोगी भए। उपचार गर्ने पैसा छैन। जस्तोसुकै रोग लागे पनि सन्तान आफ्नै भएकाले जसरी पनि पालनपोषण गर्नु परेको उनको भनाइ छ। उनले भने, उपचार गर्ने पैसा छैन, कसलाई के भनौं ? एक वर्ष अघिदेखि नधोएका ओढ्ने ओछ्याउने उनले देखाए। मानसिक अस्पताल पाटन लगायतका विभिन्न अस्पतालमा लगेर उपचार गराएकोमा नियमित औषधि सेवन तथा जाँच गराउन नसक्दा रोग निको नभएको जितबहादुरले बताए। उनले भने, नेतादेखि ठूला मान्छे सबैलाई सुनाएँ कसैले केही गरेनन्। सोही वडाका वडाध्यक्षले त्यस्ता बिरामीका लागि वडाको तर्फबाट वार्षिक रूपमै प्याकेज बनाई सहयोग गर्ने तयारी गरेको बताए।"
'हिसाबकिताब' मिलाउँदै कांग्रेस,"काठमाडौं : मुलुकका प्रायः सबै दलको खर्च प्रणाली पारदर्शी छैन। पार्टीको नियमित स्रोतबाहेकको खर्च मूल लेखा प्रणालीमा समेटिँदैन। पार्टी सञ्चालनका नाममा होस् या अधिवेशनदेखि निर्वाचनका बेला, शुभेच्छुकदेखि व्यापारीबाट उठाइने सहयोग (चन्दा) सीधै नेताको गोजीमा पुग्छ। नेताले त्यो रकम आफूखुसी खर्च गर्ने प्रवृत्ति संस्थागत छ। पार्टीहरू व्यवसायीको चन्दाबाट चल्छन् भन्ने आमबुझाइ छ। खर्च प्रणाली अन्य पार्टीभन्दा कांग्रेसको झनै भद्रगोल छ। सीमित आयस्रोत र अपारदर्शी खर्च प्रणालीलाई कांग्रेसले अब व्यवस्थित गर्ने भएको छ। कांग्रेसले पार्टीका नियमित कार्यक्रमको खर्च आन्तरिक स्रोतबाटै व्यवस्थापन गर्न शुभेच्छुकबाट नियमित सहयोग लिने गरी नयाँ व्यवस्था गर्न लागेको छ। कांग्रेसमा क्रियाशील सदस्य र सांसदबाट आउने लेबीबाहेक अन्य नियमित आयस्रोत छैन। कांग्रेस केन्द्रीय सदस्य श्याम घिमिरे संयोजक रहेको लेखा समितिले पार्टीको आर्थिक स्रोतलाई व्यवस्थित गर्न आर्थिक व्यवस्थापन तथा पारदर्शिता निर्देशिकालाई अन्तिम रूप दिन लागेको हो। पार्टीको नियमावलीमा प्रस्ट व्यवस्था छैन तर शुभेच्छुकको नियमित आम्दानी छ, उनीहरूबाट नियमित रूपमा स्वैच्छिक सहयोग लिने व्यवस्था हामीले गरेका छौं, लेखा समिति संयोजक घिमिरेले भने, यसले एकातिर उनीहरूलाई ठूलो आर्थिक भार पर्दैन भने अर्काेतर्फ पार्टीप्रतिको अपनत्व पनि बढ्छ। स्वैच्छिक रूपमा लिइने सहयोग पार्टीको नियमित आम्दानीको ठूलो स्रोत हुने उनको दाबी छ। यसो भयो भने साना कार्यक्रम गर्न पनि चन्दादाताकहाँ धाउनुपर्ने, व्यापारी गुहार्नुपर्ने अवस्था आउँदैन, समिति संयोजक घिमिरेले थपे, अर्काे हो पटके सहयोग। यो सहयोग पार्टी अफिस बनाउन, निर्वाचनका बेला, अधिवेशनका बेला उठाउने रकम हो। निर्देशिकामा आर्थिक स्रोतको व्यवस्थापन, खर्च प्रणाली पारदर्शिता र खर्च गर्ने विधिमा जोड दिइएको छ। पार्टीभित्रका आर्थिक स्रोतलाई मूल लेखा प्रणालीभित्र ल्याउन सहज छैन। निर्देशिका केन्द्रीय समितिबाट अनुमोदन भए भद्रगोल खर्च प्रणालीलाई व्यवस्थित बताउन सघाउ पुग्ने लेखा समितिको विश्वास छ। चन्दा रकम नेतालाई नभई पार्टीको आधिकारिक व्यवस्थाअनुसार गरिनुपर्नेमा निर्देशिकाको जोड छ। पार्टीलाई सहयोग गरेकै आधारमा लाभका पदमा व्यापारीलाई अवसर दिनुपर्ने बाध्यता राजनीतिक दललाई रहेको टिप्पणी हुँदै आएको छ। यो प्रवृत्ति सबै राजनीतिक दलभित्र हाबी छ। निर्देशिकाले पार्टीभित्र खर्चको रेखांकन पनि स्पष्ट गरेको छ। कार्यालय सचिव, कोषाध्यक्ष र सभापतिले कतिसम्म खर्च गर्न पाउने भन्ने व्यवस्था गर्दै छौं, घिमिरेले भने, केन्द्र, प्रदेश, जिल्लासम्म रकम फरकफरक हुन सक्छ। ठूलो रकम खर्च गर्नुपर्ने भए सम्बन्धित समितिबाट पारित गर्नुपर्ने बाध्यकारी प्रबन्ध निर्देशिकामा समेटिएको छ। समितिले रकम भने तोकिसकेको छैन। पार्टीले वार्षिक बजेट बनाउनुपर्ने नयाँ व्यवस्था निर्देशिकामा गरिएको छ भने अहिले केन्द्रमा मात्र गरिने लेखा परीक्षणलाई जिल्ला तहसम्म गर्नुपर्ने अनिवार्य व्यवस्था थपिएको छ। वडादेखि क्षेत्रीय समितिले आर्थिक विवरण जिल्लालाई पठाउनुपर्ने र जिल्लाले अडिट रिपोर्ट प्रदेशमार्फत केन्द्रमा पठाउनुपर्ने व्यवस्था गरिएको छ। यसअघि कांग्रेसमा जिल्ला कार्यसमितिले खर्चको लेखा परीक्षण गर्नुपर्ने बाध्यकारी व्यवस्था थिएन। २६ मंसिरमा बस्ने केन्द्रीय समिति बैठकमा निर्देशिका पेस गर्ने समितिको तयारी छ। विगतमा लेखा परीक्षण समिति भनिने गरेकामा कांग्रेसको संशोधित विधानमा लेखा समितिको व्यवस्था गरिएको हो। घिमिरे संयोजक बनेपछि समिति सक्रिय भएको छ। तीन सदस्यीय समितिलाई पाँच सदस्यीय बनाइने संयोजक घिमिरेले जानकारी दिए। एक वर्षअघि गठित लेखा समितिले निर्देशिका निर्माण अन्तिम चरणमा पुर्याइसके पनि नियमावली भने प्रकाशन भएको छैन।"
