शीर्षक,विवरण
क्यान्सरविरुद्ध जनचेतना आवश्यक,"नसर्ने रोगमध्येको प्रमुख मानिने क्यान्सर उपचारपछि निको हुन्छ। समयमै रोगको निदान गरी उपचार गरे रोग निको पारेका क्यान्सर विजेताहरू बढ्दै गएका छन्। यस रोगको लक्षण देखिनेबित्तिकै स्वास्थ्य जाँच र उपचार सुरु गर्ने हो पुनर्जीवन पाउन सकिन्छ। उपचारका लागि विदेश जानु पर्दैन। स्वदेशमै रहेका सुविधासम्पन्न स्वास्थ्य संस्था र दक्ष चिकित्सकसँगको उपचारपछि सयौंले स्वास्थ्य लाभ लिइरहेका छन्। नेपालीको औसत उमेर बढेको छ। उमेर बढ्ने क्रमसँगै क्यान्सरले थलिएका बिरामीको संख्या पनि बढेको छ। बर्सेनि ३० देखि ३५ हजार नयाँ क्यान्सरका बिरामी थपिने गरेका छन्। क्यान्सर रोग विशेषज्ञका अनुसार, औसत उमेर बढ्दै गएकाले क्यान्सरका बिरामी पनि बढ्दै गएका छन्। धूमपान, मद्यपान, सडेगलेका तथा ढुसी परेका खानपान, पोलेको मासु सेवन गर्नेहरूका कारण पनि क्यान्सरका बिरामी बढिरहेका छन्। स्वच्छ, सफा खाद्यपदार्थको अभाव र व्यायाम नगर्ने जीवनशैली पनि क्यान्सर निम्त्याउन सहयोगी बनेको छ। आफ्नो स्वास्थ्यप्रति चेतनशील हुने र नियमित स्वास्थ्य परीक्षण गरे रोग लाग्नै पाउँदैन। विगतका दशकमा झाडापखाला, टाइफाइड, दादुरा, औलो, कालाजारलगायत संक्रामक रोगले धेरैलाई सताउँथे। तर, हाल क्यान्सर, हृदयाघात, दमजस्ता नसर्ने रोगको भार बढेको छ। क्यान्सरले बालबालिकादेखि ज्येष्ठ नागरिकसम्मलाई पिरोलिरहेको छ। बालबालिकामा ब्लड क्यान्सर र लिम्फोमा क्यान्सर बढी देखिएको छ। पुरुषहरूमा फोक्सो, पेट, आन्द्रा, मुख, घाँटीका क्यान्सरका पीडितहरूको संख्या धेरै छ। त्यस्तै महिलामा स्तन, पाठेघरको मुख र गर्भाशयको क्यान्सर बढी देखिएको छ। यी रोगबाट ज्येष्ठ नागरिक बढी प्रभावित छन्। क्यान्सर उपचारका लागि स्वदेशमै सरकारी, सामुदायिक र निजी क्षेत्रका स्वास्थ्य संस्थाले गुणस्तरीय उपचार सेवा प्रवाह गरिरहेका छन्। तर, अहिलेसम्म क्यान्सर नियन्त्रणका लागि समग्र पक्षलाई समेटेर राष्ट्रिय नीति बनेको छैन। क्यान्सरजन्य समस्या र चुनौतीको व्यवस्थापन गरी गुणस्तरीय स्वास्थ्य सेवा प्रवाहको लागि नीति बन्न अत्यावश्यक छ। क्यान्सरको उपचारतर्फ शल्यक्रिया, केमोथेरापी, रेडियोथेरापी, हर्मोनथेरापी र इम्युनोथेरापी प्रचलित छन्। यी सेवालाई थप विस्तार गर्दै गुणस्तरीय र प्रभावकारी बनाउन जरुरी छ। अझ रोग लागेर उपचार गर्नुभन्दा रोग लाग्नै नदिनु राम्रो मानिन्छ। क्यान्सर निदानका विभिन्न उपाय छन्। रोगको पहिचान र उपचार सुविधा मुलुकभित्रै भए पनि विदेशमा उपचार गर्न जानेहरू अझै छन्। रोगको पहिचान भए पनि उपचार गर्दासम्म ढिलो भइसकेको हुन्छ। त्यसैले राज्यले नागरिकका चेतना अभिवृद्धि गर्नेतर्फ ध्यान दिनुपर्छ। विश्व क्यान्सर दिवसमा मात्र जनचेतनामूलक कार्यक्रम सञ्चालन गरेर पुग्दैन। नागरिकहरू शारीरिक, सामाजिक, मानसिक र भावनात्मकरूपमा स्वस्थ भए मात्र गुणस्तरीय जीवनयापनका लागि सक्षम हुन्छन्। आधारभूत मानव अधिकारका रूपमा रहेको स्वास्थ्य अधिकार सुनिश्चित गर्न स्वास्थ्यमा सबैको पहुँच वृद्धि गर्नुपर्छ। जवाफदेही स्वास्थ्य सेवा प्रणालीको माध्यमबाट गुणस्तरीय सेवा प्रवाह गर्नुपर्छ। त्यति भए क्यान्सरसँग डराउनै पर्दैन।"
"कोटा अनाथ, पढ्छन् बाठाका सन्तान","काठमाडौं : अनाथ बालबालिकाका लागि छुट्याइएको शिक्षा कोटामा बाल मन्दिरका पदाधिकारीले रजाइँ गरिरहेको पाइएको छ।निजी विद्यालयले अनाथ बालबालिकाका छुट्याएको निःशुल्क अध्ययन कोटा र विभिन्न माध्यमबाट आएको सहयोगमा बाल मन्दिरकै पदाधिकारीका सन्तान पढिरहेका छन्। बृहस्पति विद्या सदनले काठमाडौं टंगालस्थित बाल मन्दिरको १३ रोपनी १२ आना जमिन लिजमा लिएको छ। दुवै पक्षबीच बाल मन्दिरका २० अनाथ बालबालिकालाई निःशुल्क पढाउने सम्झौता भएको थियो। तर, पछिल्लो समय अनाथ बालबालिकाको कोटामा बाल मन्दिरका पदाधिकारीका छोराछोरी पढिरहेका छन्। बाल मन्दिर सञ्चालन गर्ने संस्था नेपाल बाल संगठनका केन्द्रीय महासचिव गणेशभक्त श्रेष्ठले यो बेथिति मौलाएको स्वीकार गरे। संसद्को महिला तथा सामाजिक समिति बैठकमा सोमबार श्रेष्ठले भने, त्यहाँ पदाधिकारीका छोराछोरी पनि पढिरहेका छन्। अनाथ बालबालिकालाई बोडर्स गर्नेसम्मको अनुदान बाल मन्दिरमा आउँछ। तर, त्यस्तो अनुदानमा बाल मन्दिरका कर्मचारीले आफ्ना छोराछोरी पढाउने गरेका छन्। पछिल्लो समय बृहस्पति विद्या सदनमा बाल मन्दिरको अनाथ कोटाका १२ जना विद्यार्थीले अध्ययन गरिरहेका छन्। ती विद्यार्थीमा इशा गिरी, गरिस्मा मगर, भाग्य श्री राई, सरु बालिका, सृष्टि बालिका, सपना गोले, विनिता खड्का, इसारा मगर, कुवेर राई, हरिमाया रावल, अनुप बालक र विनिता थामी छन्। महासचिव श्रेष्ठले भने, सम्झौता हुँदादेखि नै यी बालबालिका बाल मन्दिरमै थिए। पछि उनीहरूका अभिभावक नै यहाँका पदाधिकारी हुन पुगे। महिला समिति सभापति निरुदेवी पालले बाल मन्दिरका पदाधिकारीले अनाथ बालबालिकाका नाममा आएको अनुदान आफ्ना छोराछोरीमाथि खर्च गरिरहेको बताइन्। उनले भनिन्, बाल मन्दिर आमाबाबा नहुनेका लागि हो, हामी त्यत्तिकै बोल्दैनौं। समाजका प्रभुत्वशाली व्यक्तिकै छोराछोरीले अनाथ कोटामा पढिरहेको उजुरी समितिमा परेको छ। सांसद खेमप्रसाद लोहनीले भने, बाल मन्दिर कुनै समय एकदमै महत्वपूर्ण मानिन्थ्यो। तर अहिले बेथिति भरिएको छ, उनले भने, यो व्यवस्थापन असफल भइसक्यो अब, नयाँ व्यवस्थापनले काम गर्नुपर्छ।बाल मन्दिरका पदाधिकारीको नीतिगत दुराशयका कारण यहाँ बेथितिको गन्ध आइरहेको सांसद नारायणप्रसाद खतिवडाले बताए। सरकारी स्वामित्वमा ल्याउन निर्देशन महिला तथा सामाजिक समितिले नेपाल बाल संगठन स्वामित्वमा ल्याउन सरकारलाई निर्देशन दिएको छ। संगठनको चलअचल सबै सम्पत्ति र बालबालिकाको संरक्षण सरकार मातहत ल्याउन सोमबार बसेको समिति बैठकले निर्देशन दिएको हो। पाँच दशक लामो इतिहास भएको नेपाल बाल संगठनले असहाय बालिबालिकाको संरक्षकत्व गर्दै आए पनि परिवर्तित शासन प्रणालीअनुरूप परिमार्जन हुन नसकेको भन्दै समितिले सम्पूर्ण बाल संरक्षणसम्बन्धी संरचनालाई बालमैत्री बनाउन, न्यूनतम मापदण्ड पूरा गरेर मात्र खोल्न, स्वास्थ्य, शिक्षालगायतका न्यूनतम आधारभूत आवश्यकता पूरा गर्नसमेत सरकारलाई निर्देशन दिएको छ। निर्णयमा लेखिएको छ, नेपाल बाल संगठनको चल, अचल सम्पत्ति एवं बालबालिकाको संरक्षकत्व तत्काल नेपाल सरकार महिला बालबालिका तथा ज्येष्ठ नागरिक मन्त्रालय मातहत ल्याई यथाशीघ्र प्रदेशगत एवं स्थानीय तहगत रुपमा बालबालिकाको संरक्षण गर्ने व्यवस्था मिलाउन समिति बैठक निर्देश गर्दछ। समितिले परोपकारको आवरणमा व्यापार चलाउने संस्था पहिचान गरी तत्काल बन्द गराउन निर्देशन दिएको छ।"
सेनाले विस्फोटकको मूल्य घटायो,काठमाडौं : नेपाली सेनाले विस्फोटक पदार्थको मूल्य प्रतिकिलो १० रुपैयाँ घटाएको छ। एक किलोको मूल्य १ सय ८८ रुपैयाँ कायम गरिएको सेनाले जनाएको छ। यसअघि १ सय ९८ रुपैयाँ थियो। सैनिक प्रवक्ता विज्ञानदेव पाण्डेले घटाइएको मूल्य कार्यान्वयनमा आइसकेको बताए। विभिन्न परियोजनाका सञ्चालकले सेनाले उत्पादन गरेको विस्फोटक महँगो भएको गुनासो गरेका थिए। त्यसपछि प्रधानसेनापति पूर्णचन्द्र थापाले सम्बन्धित निकायलाई मूल्य घटाउन निर्देशन दिएका थिए। विस्फोटकको मूल्य के कसरी घटाउन सकिन्छ भन्दै त्यसको उपाय खोज्न सैनिक कल्याणकारी कोष र सैनिक सामग्री उत्पादन निर्देशनालयलाई प्रधानसेनापति थापाले निर्देश गरेका थिए। ती निकायले निर्देशनबमोजिम मूल्य घटाउने विषयमा छलफल गरेका थिए। सेनाले कल्याणकारी कोषको लगानीमा मकवानपुरको सुनाचुरीमा विस्फोटक पदार्थ उत्पादन गर्दै आएको छ। त्यसको व्यवस्थापन भने निर्देशनालयले गर्छ। इमल्सन एक्सप्लोसिभको मूल्य निर्धारण गर्न गठित बोर्डले मूल्य घटाउने निर्णय गरेको थियो। भारतबाट विस्फोटक पदार्थ आयात गर्दै आएका केही व्यवसायीले सेनाले उत्पादन गरेको विस्फोटक महँगो भएको आरोप लगाउँदै आएका थिए। सेनाले इमल्सन प्लान्टबाट विस्फोटक पदार्थ उत्पादन गर्दै आएको छ। सुनाचुरीमा दुई प्लान्ट सञ्चालित छन्। पछिल्लो पटक चीनबाट ल्याएको नयाँ प्लान्ट जडान भएपछि विस्फोटक पदार्थको गुणस्तर बढेको जनाइएको छ। नयाँ प्लान्टले वार्षिक २ हजार ४ सय टन विस्फोटक पदार्थ उत्पादन गर्न सक्छ। सेनाले विस्फोटक पदार्थमा आत्मनिर्भर हुने उद्देश्यले चीनबाट नयाँ प्लान्ट खरिद गरेको हो। नेपालमा बर्सेनि ५ देखि ७ हजार मेट्रिक टन विस्फोटक खपत हुँदै आएको छ। सेनाले परियोजनालाई तीन महिनापछि विस्फोटकसँगै २८ लाख थान डेटोनेटरसमेत उपलब्ध गराउने भएको छ। त्यसले गर्दा आयातीतभन्दा सेनाले उत्पादन गरेको विस्फोटकको मूल्यमा कमी आउने सैनिक स्रोतले जनाएको छ। विस्फोटक पड्काउन डेटोनेटर प्रयोग गरिन्छ। भारतीय कम्पनीमार्फत डेटोनेटर किन्न लागिएको सेनाले जनाएको छ।
कोरोना प्रभाव : सीमावर्ती गाउँमा खाद्यान्न संकट,"ताप्लेजुङ : चीनले किमाथांका र ओलाङचुङगोला नाका बन्द गरेपछि सीमावर्ती गाउँमा खाद्यान्न संकट भएको छ। चिनियाँ बजारमा आ िश्रत संखुवासभा भोटखोला गाउँपालिकास्थित किमाथांकामा दैनिक उपभोग्य वस्तु अभाव देखिएको छ। दुई दिनभित्र वैकल्पिक व्यवस्था नभए हाहाकारै हुने वडाध्यक्ष तेन्छेवी शेर्पा बताउँछन्। कोरोना भाइरसको कारण देखाउँदै चीनले माघ ५ गतेदेखि नाका ठप्प पारेको छ, शेर्पाले टेलिफोनमा अन्नपूर्णसँग भने, अहिलेसम्म स्टकले धान्यौं, अब यहाँका १ सय २० घर भोकभोकै बस्नुपर्ने अवस्था आयो। चामल, नुन र तेल अभाव भएको उनले सुनाए। उनका अनुसार किमाथांका र चीनको चाँगा बजार बीचमा पर्ने कामु खोला पुलमा रहेको गेटमा ताला लगाएर चिनियाँ सुरक्षाकर्मी बसेका छन्। खाद्यान्न खरिदका लागि खोलिदिन प्रस्ताव गर्दा अस्वीकार गरेको उनले सुनाए। किमाथांका जिल्ला सदरमुकाम खाँदबारीबाट ३० कोस टाढा पर्छ। स्थानीयवासी दैनिक उपभोग्य वस्तुका लागि तिब्बतको चाँगा बजारमा निर्भर छन्। सशस्त्र प्रहरीको सीमा सुरक्षा पोस्ट, प्रहरी चौकी, स्वास्थ्य चौकीलगायत कार्यालयका कर्मचारीलाई पनि समस्या भएको गाउँपालिका उपाध्यक्ष पान्जम भोटेले बताइन्। नाकासँगै चीनले चाँगा, रिउ, ल्हासालगायत बजार पसलसमेत बन्द गरेको छ। त्यहाँ चिनियाँ नागरिकलाई नै हिँडडुलमा रोक लगाएको जनाइएको छ। भोटखोलासम्म सडक पुगेको छ। त्यहाँसम्म ट्र्याक्टरबाट ढुवानी गर्न सकिने भए पनि त्यसभन्दा माथि लैजान सक्ने अवस्था छैन। बीचको अग्लो पहाडमा हिमपात हुने भएकाले मंसिरदेखि वैशाखसम्म आवतजावत ठप्प हुन्छ। त्यसैले आइतबार वडा समिति र सार्वदलीय बैठक बसी गाउँपालिका र जिल्ला प्रशासन कार्यालयलाई हेलिकोप्टरबाट खाद्यान्न ढुवानीका लागि अनुरोध गरेका छौं, वडाध्यक्ष शेर्पाले भने। २ हजार २ सय ४८ मिटर उचाइमा रहेको किमाथांकामा कोदो र मकैबाहेक खाद्यान्न उत्पादन हुँदैन। अधिकांश स्थानीय चिनियाँ बजारमा मजदुरी गरेरै पेट पाल्छन्। नाका खुला रहँदा दैनिक ५०६० जना नियमित काम गर्न पारि जाने गरेको उपाध्यक्ष पान्जमले सुनाइन्। यहाँ रोजगारी छैन, स्थानीय उत्पादनले एक महिना धान्दैन, उनले भनिन्, लेबर कामका लागि भए पनि चीन नगई उपाय छैन। गाउँ कार्यपालिकाको सोमबार बसेको बैठकले किमाथांकावासीलाई खाद्यान्न उपलब्ध गराउने निर्णय गरेको गाउँपालिका अध्यक्ष तेम्बा भोटेले बताए। प्रत्येक घरलाई एक महिनासम्म पुग्ने खाद्यान्न ढुवानीमा पहल गर्ने निर्णय गरेका छौं, अध्यक्ष भोटेले भने, अब हेलिकप्टरको प्रबन्ध मिलाइदिन प्रशासनमा अनुरोध गर्छौं। ताप्लेजुङको ओलाङचुङगोला नाका पनि बन्द छ। ओलाङचुङगोलामा जनवरी ३० मा पत्र आएको फक्ताङलुङ गाउँपालिकाका प्रवक्ता छेतेन वालुङले सुनाए। ओलाङलुङगोलामा नेपालतर्फ सडक खन्न आएका आफ्ना नागरिक फर्किएपछि चीनबाट अनिश्चितकालसम्म नाका बन्द भएको पत्र आयो, प्रवक्ता वालुङले भने। नाका बन्द भए पनि ओलाङचुङगोला र याङ्मामा केही दिन खाद्यान्न अभाव नहुने वडाध्यक्ष छेतेन भोटेको भनाइ छ। चीनमै रोकिए १४ नेपाली चाँगा बजारमा काम गर्न गएका १४ नेपाली उतै रोकिएका छन्। वडाध्यक्ष शेर्पाका अनुसार १२ जना संखुवासभाका र २ जना ताप्लेजुङ मिक्वाखोला गाउँपालिका५ पापुङका छन्। चार जना पसल गर्ने र १० जना होटलमा काम गर्ने मजदुर हुन्। ताप्लेजुङका दुवै महिला हुन्, उनले भने, काठमाडौंमा राम्रो काम नपाएपछि तिब्बत पुगेका रहेछन्। उनीहरूलाई नेपाल फर्काउन पहल भइरहेको उनले सुनाए। चीनमा कोरोना भाइरसको महामारी फैलिएपछि सचेतना अपनाइएको भोटखोला गाउँपालिका अध्यक्ष तेम्बाले बताए। अहिले नै डराउनुपर्ने अवस्था छैन तर स्वास्थ्य चौकीका कर्मचारीसँग कुरा गरेका छौं, नागरिकलाई सचेत रहन अनुरोध गर्छौं, उनले भने, तिब्बतमा पनि भाइरस फैलियो भने चाहिँ डराउनै पर्ने अवस्था हुन्छ।"
एमसीसीमा नेकपाको बटमलाइन : परिमार्जनपछि कार्यान्वयन,"काठमाडौं : नेकपा केन्द्रीय समिति बैठक आरम्भ गर्दैगर्दा प्रभावशाली नेताहरू भीम रावल, देव गुरुङ र लीलामणि पोखरेल अमेरिकी मिलेनियम च्यालेन्ज कर्पाेरेसन (एमसीसी) पारित गर्नै नहुने पक्षमा थिए । केन्द्रीय सदस्य नारायण शर्मालगायतले एमसीसी खारेज अभियान चलाइरहेका थिए । प्रधानमन्त्री केपी ओली पक्षधर नेताहरू परियोजना धेरै अगाडि बढिसकेकाले रोक्नै नहुनेमा थिए । प्रधानमन्त्री ओलीले एमसीसीलाई संसद्बाट छिटो पारित गरेर कार्यान्वयनमा लैजान पार्टीभित्र सक्रियता नै बढाएका थिए । २१ महिनासम्म पार्टी बैठक नबोलाइएकोमा आलोचनाको निसाना छँदै थियो । एमसीसीका विषयमा चर्किएको विवादको सहज अवतरण पनि अध्यक्ष ओली र अर्का अध्यक्ष पुष्पकमल दाहालका लागि सहज थिएन । अध्यक्ष दाहालका अनुसार दुई अध्यक्षबीच केन्द्रीय सदस्यले बैठकमा राख्ने सम्भावित प्रस्तुतिबारे छलफल भयो । त्यही कारण राजनीतिक दस्तावेजमा दाहालले एमसीसीका विषयमा कुनै शब्दै उल्लेख गरेनन् । दाहालले त्यसको स्वीकारोक्ति पार्टी बैठकमा गरेका थिए । प्रतिवेदनमा एमसीसी भनेर उल्लेख गरिएको थिएन । सचेततापूर्वक नै दस्तावेजमा नराखिएको हो, दाहालले भनेका थिए, वाक्य हेर्दा एमसीसीको पनि सम्बन्धसूत्र त देखिन्छ । तर प्रधानमन्त्रीले आफ्नो कुरा राखिसकेपछि कार्यसूची पारित गर्ने क्रममा सीमा विवाद र एमसीसी राख्नुपर्ने माग उठ्योे । मैले प्रतिवेदनको हिस्साभित्रै पर्छ भनेको थिएँ । तपाईंहरूको सुझावअनुसार कार्यदल बनेको छ । तपाईंहरूलाई बधाई ! पार्टी बैठकमा प्रतिवेदनमाथि सुझाव राख्न दिएका १५ वटै समूहबाट एमसीसीमा अध्ययन गर्नुपर्ने आवाज उठ्यो । त्यसपछि नेकपा सचिवालयले अध्ययन कार्यदल गठन गर्ने मध्यमार्गी बाटो लिएको हो । नेकपाका एक सचिवालय सदस्यका अनुसार प्रधानमन्त्री ओली एमसीसी अध्ययनका लागि कार्यदल गठनबारे त्यति सकारात्मक थिएनन् । तर सचिवालयका बहुसंख्यक सदस्यका अगाडि ओलीको जोर चल्ने अवस्था थिएन। अन्ततः पार्टी सदस्यलाई चुप लगाउनुपर्ने, बैठकको मैजारो सहज रूपमा गर्नुपर्ने र बीचको बाटो खोज्र्नेपर्ने दबाबमा नेकपा नेतृत्व पुग्यो । त्यसपछि बन्यो वरिष्ठ नेता झलनाथ खनालको संयोजकत्वमा नेताहरू भीम रावल र प्रदीप ज्ञवाली संलग्न तीन सदस्यीय अध्ययन कार्यदल । खनाल एमसीसी सम्झौता परिमार्जनका पक्षमा, ज्ञवाली पारित गर्नुपर्ने र रावल यथास्थितिमा परित गर्ने नहुने पक्षका नेता हुन् । नेकपाले कार्यदलसँगै परियोजना अगाडि बढाउने तर केही विषयमा परिमार्जन गर्ने बाटो खोजेको छ । कार्यदलको कार्यविधि पारित कार्यदलको सोमबार पहिलो बैठक वसेर कार्यविधि तय गरेको छ । हामीले पहिलो बैठक गरिसक्यौं । बैठकले एमसीसीसँग सम्बन्धित सबै सरसामग्री संकलन गर्ने, अध्ययन गर्ने र सुझावसहितको प्रतिवेदन सचिवालयलाई दिने गरी कार्यविधि बनाएका छौं, कार्यदल संयोजकसमेत रहेका नेकपा वरिष्ठ नेता खनालले अन्नपूर्णसँग भने, हामी जस्ताको तस्तै स्वीकार गर्नुपर्छ भन्ने तरिकाबाट जाँदैनौं । अस्वीकार गर्नुपर्छ भन्ने पक्षमा पनि छैनौं । कहीं न कहीं बीचको बाटो खोज्छौं । कार्य दलले नेतृत्वलाई प्रतिवेदन दिएपछि सचिवालयले त्यसमा छलफल गरेर निर्णय लिने नेकपाले जनाएको छ । संशोधन, परिमार्जन, आवश्यक परे अमेरिकासँगै संवाद केके गर्नुपर्ने हो, सबै कार्यदलले दिएको सुझावका आधारमा निर्णय लिने भन्ने छ, अध्यक्ष दाहालले एमसीसीबारे पार्टी बैठकमा भनेका थिए । दाहालको यो भनाइले पनि पुष्टि हुन्छ नेकपा एमसीसीमा परिमार्जनपछि मात्र अगाडि बढ्न चाहन्छ । संशोधन गरे भविष्य अन्योलमा एमसीसीका नेपाल प्रमुख खडकबहादुर बिष्टले भने सम्झौता संशोधन गर्न खोज्दा एमसीसीकै भविष्य अन्योलमा पर्न सक्ने बताउँछन् । संशोधन गर्ने हो भने यसलाई अमेरिकी सिनेटमै लैजानुपर्ने हुन सक्छ । उता (अमेरिका) को प्रोसेस पनि लामो छ, विष्टले अन्नपूर्णसँग भने । झलनाथ खनाल, अध्ययन कार्यदल संयोजक कार्यदलको काम कसरी गर्दै हुनुहुन्छ ? हामीले पहिलो बैठक गरिसक्यौं । बैठकले सरसामग्री संकलन गर्ने, एमसीसीको उदय, विकास र वर्तमान अवस्था के छ ? सम्झौताको प्रकृति के हो ? भन्ने बारेमा सम्पूर्ण दस्तावेज अध्ययन गर्ने र छलफलको कार्यसूची अगाडि बढाउने निर्णय गरेका छौं । कार्यदलको कार्यविधि बनाउनुभयो त ? हो । पहिलो बैठकमै हामीले अध्ययन कार्यदलको कार्यविधि तय गर्यौं । अब त्यसैका आधारमा अगाडि बढ्छौं । कार्यदलले १० दिन समय पाएको छ, यो कत्तिको पर्याप्त हुन्छ ? सकभर हामीले पाएको समयभित्रै सबै दस्तावेज अध्ययन गरेर सुझावसहितको प्रतिवेदन तयार पारिसक्छौं । कथंकदाचित सकिएन भने सचिवालयलाई जानकारी गराएर भए पनि काम गरेर प्रतिवेदन बुझाउँछौं । एमसीसी परिमार्जन भयो भने मात्र अगाडि जानुपर्छ भन्ने सन्देश हो ? यसमा अध्ययन छलफल गरिसकेपछि सचिवालयले निर्णय लिने कुरा हो । अहिले बोल्नु हतार हुन्छ । हामी दुवै एक्स्ट्रिमबाट जादैनौं । यो चाहिँ पक्का हो । अर्थात् हामी जस्ताको तस्तै स्वीकार गर्नुपर्छ भन्ने पक्षमा छैनौं । यस्तै यसलाई अस्वीकार गर्नुपर्छ भन्नेमा पनि छैनौं । केही न केही परिमार्जनचाहिँ हुनैपर्छ ।"
