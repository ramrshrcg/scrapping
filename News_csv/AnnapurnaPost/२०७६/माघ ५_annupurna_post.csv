शीर्षक,विवरण
संक्रमणकालीन न्यायको आश,"शान्ति प्रक्रियाको अन्तिम र चुनौतीपूर्ण संक्रमणकालीन न्याय सम्पादन गर्न शनिबार दुइटा महत्त्वपूर्ण काम भएका छन्। पहिलो, सर्वोच्च अदालत, नागरिक समाज, अन्तर्राष्ट्रिय समुदाय र द्वन्द्वपीडितका राय सुझावअनुसार कानुनमा संशोधन गर्न सरकार र प्रमुख विपक्षी कांग्रेस सहमत। दोस्रो, एक वर्षदेखि रिक्त संक्रमणकालीन न्याय सम्पादन गर्ने सत्य निरूपण र बेपत्ता आयोगमा पदाधिकारी नियुक्तिका लागि सिफारिस। तत्कालीन माओवादीको १० वर्षे सशस्त्र संघर्षमा भएको सत्यतथ्य बाहिर ल्याउने, पीडितलाई राहत दिने, गम्भीर अपराधीलाई सजाय दिने र मेलमिलाप गर्ने काम अझै भएको छैन। यी काम छिटो सक्न र पीडितलाई केन्द्रमा राखेर काम गर्न राष्ट्रियदेखि अन्तर्राष्ट्रिय समुदायले गम्भीर चासो र चिन्ता व्यक्त गरिरहेका छन्। तत्कालीन माओवादी युद्धको राजनीतिक र संवैधानिक समाधान भइसकेको छ। तर सत्य निरूपणको पाटो भने सर्लक्कै बाँकी छ। सत्य निरूपणको पाटो सम्पन्न नभएसम्म शान्ति प्रक्रियाले अन्तिम रूप पाउन सक्दैन। सरकारले चार वर्षअघि अध्यादेशबाट सत्य निरूपण र बेपत्ता आयोग गठन गर्यो। ती दुवै आयोगले ठोस परिणाम दिन नसक्दा फेरि दुवै आयोगमा पदाधिकारी सिफारिस भएका छन्। बेपत्ता आयोगले २ हजार ३ सय ६९ फाइलमध्ये आधाको मात्र प्रारम्भिक अनुसन्धान सकेको छ। मेलमिलाप आयोगमा ६४ हजार उजुरी परेका थिए। तीमध्ये २ हजार ९ सयको मात्र प्रारम्भिक अनुसन्धान सकिएको छ। दुवै आयोगले काम अघि बढाउँदा सर्वोच्च अदालतले २०७० पुस १८ मा बुँदा तोकेर आदेश दियो। हत्या, बेपत्ता, यातना र बलात्कारजस्ता गम्भीर प्रकृतिका मुद्दामा आममाफी दिन नहुने, पीडितको सहमतिमा मात्र मेलमिलाप हुने, बलात्कारको मुद्दामा हद म्याद लागू नहुने र मुद्दा चलाउनुपर्ने अवस्थामा आयोगले महान्यायाधिवक्तालाई सिफारिस गर्ने व्यवस्था राखी कानुन संशोधन गर्न सर्वोच्चको आदेश थियो। त्यसपछि सत्य निरूपण आयोग अलमलमा पर्यो। त्यस बीचमा संसद्बाट सत्य निरूपण आयोग ऐनमा संशोधन त भयो तर सर्वोच्चको आदेशलाई समेटिएन। अदालतको आदेशअनुसार मात्र सत्य निरूपणको काम अघि बढाउन राष्ट्रियअन्तर्राष्ट्रिय समुदाय, संघसंस्था, मावनअधिकार संघसंगठनले गम्भीर चासो व्यक्त गर्दै आएका थिए। विगतमा युद्धपीडितको राय, सुझाव नसमेटेर आयोग गठनदेखि कानुन निर्माण भएको भन्दै देशभित्रैबाट पनि आलोचना भयो। कानुन मन्त्रालयले केही दिनअघि मात्र पीडितका रायसुझाव समेट्न भन्दै सातवटै प्रदेशमा अन्तरसंवाद गर्यो। मन्त्रालयले पीडित, सर्वोच्च अदालतको आदेश, अन्तर्राष्ट्रिय समुदाय र सरोकारवालाको रायसुझावका आधारमा सत्य निरूपण ऐनमा संशोधन विधेयक तयार पार्ने जनाएको छ। यो कामका लागि सत्तासीन नेकपा र विपक्षी कांग्रेस पनि सहमत हुनु सुखद मान्नुपर्छ। तर सरकार र विपक्षीले पीडितलाई न्याय दिन आगामी दिनमा कसरी अघि बढ्छन् भन्ने चासो र चिन्ताको विषय छ। पीडितलाई मलम लगाउने नभई थप पीडित हुने र पीडक रमाउने स्थिति कायम रह्यो भने मुलुकका लागि दुःखद हुनेछ। जसरी सत्य निरूपणको काम चाँडो टुंग्याउन सत्तापक्ष र प्रमुख विपक्षी एक ठाउँ उभिएका छन, त्यसैगरी न्याय सम्पादनमा पनि एक ठाउँ उभिन सक्नैपर्छ। खुसी नै मान्नुपर्छ, सरकार सञ्चालनमा पक्षविपक्ष र संसद् बन्धक बनेका बेला सत्तापक्ष र विपक्षी एक ठाउँ उभिएर सत्य निरूपण टुंग्याउन सहमत भएका छन्। प्रधानमन्त्री केपी ओलीले सत्य निरूपणको काम कम्प्लिकेटेड बनाउन नहुने धारणा राख्नु, चाँडो काम सम्पन्न गर्न विपक्षी कांग्रेस र युद्धका कमाण्डर पुष्पकमल दाहालमा पनि हतारो देखिनुले अब सत्य निरूपणको काम चाँडै टुंगिने विश्वास गर्न सकिन्छ। यो तेरो र यो मेरो भन्ने भावनाले दबाब र प्रभाव मा नपारी दुवै आयोगलाई स्वतन्त्र, निष्पक्ष र प्रभावकारी काम गर्न दिनु नै मुलुक र दलहरूका लागि सुखद् हुनेछ। आयोग पदाधिकारीले पनि विगतमा जस्तो आपसमा लाप्पा नखेली मुलुक र जनताको भलो हुनेगरी आफ्नो जिम्मेवारी पूरा गर्नैपर्छ।"
"सहिद परिवारको पीडा : पत्र पाइयो, रोजगारी पाइएन","सिरहा : गतवर्ष माघ ५ गते प्रदेश २ का सरकारले सिरहाको लहानमा सहिदहरूको सम्झनामा बलिदानी दिवस मनायो। मधेसको अधिकार प्राप्तीका लागि बलिदान दिएको भन्दै मधेस आन्दोलनका सहिद परिवारका एक जना सदस्यलाई रोजगारी दिने पत्र थमाए। आश्वासन पाएपछि जागिर पाउनेमा ढुक्क भएका सहिद परिवारले मुख्यमन्त्रीको हातबाट पत्र त पाए तर जागिर पाएनन्। प्रदेश सरकारलाई आफ्नो वाचा पूरा गर्न ताकेता गर्दै पटकपटक मुख्यमन्त्री कार्यालयमा उनीहरू धाए। हरेक पटक जाँदा आश्वासन पाउने तर जागिर नमिलेपछि सहिद परिवार निराश छन्। दिवसका दिन तपाइँहरू जतिबेला पनि भेट्न कार्यालयमा आउन सक्नुहुन्छ भन्नुभयो मुख्यमन्त्रीले, धेरै पटक धाएपछि बल्ल एकदिन छोटो भेट भयो, मधेस आन्दोनमा छोरा गुमाएकी लहान८ की बिल्टौनियाँ खातुनले भनिन्, त्यसको तीन महिनापछि मुख्यमन्त्री कार्यालयबाट वन मन्त्रालयमा पठाए। त्यहाँ कार्यालय सहयोगी पदमा जागिर दिने भन्दै आजसम्म आल्टाल गर्दै आएको छ। न नियुक्ति दियो न जागिर। मन्त्री र उनीहरूका स्वकिय सचिवले अहिले फोन पनि उठाउन छाडेको उनको भनाइ छ। पत्र पाएपछि जागिर पाउन आशमा गाउँमा रकम सापटी मागेर पटकपटक जनकपुर पुग्दा पनि जागिर नदिएको अर्का सहिद बेचन यादवकी पत्नी रामपरि यादवले बताइन्। जागिर पाउने आशले धेरै पटक छिमेकीसँग रुपैयाँ सापटी मागेर जनकपुर मुख्यमन्त्रीलाई भेट्न गएँ। जति पटक भेटे पनि केही दिनमै तपाइँहरूको काम हुन्छ भन्नुहुन्छ। तर अहिलेसम्म जागिर मिलेको छैन यादवले गुनासो गरिन्। छोराछोरीलाई छात्रवृतिको लागि फारम भरे पनि केही नपाएको उनले बताइन्।सहिद मोहम्मद अनिसको आमा बिल्टौनियाँ खातुन(रातो) र सहिद बेचन यादवको पत्नी रामपरिदेवी यादव (हरियो)। बलिदानी दिवसमा सहिद परिवारका सदस्यलाई योग्यता र क्षमताको आधारमा जागिर दिने घोषणा गरेका थिए। एक वर्ष पुग्दा पनि सरकारका मन्त्रीहरूले आफ्नो घोषणा आफैं कार्यान्वयनमा ल्याएका छैनन्। रोजगारी पत्र हातमै थमाएपछि जागिर पाइनेमा ढुक्क थियौं, मधेस आन्दोलनका प्रथम सहिद रमेश महतोका दाई रामसोभित महतोले भने, धेरै पटक जनकपुर दौडधुप गरेँ। कार्यालय सहयोगीको जागिर दिने बताएपछि मैले दाईलाई लगाइदिन आग्रह गरेँ तर अहिलेसम्म काम भएन। २०६४ साल माघ ५ गते प्रथम मधेश आन्दोलनको क्रममा लहानमा रमेश महतोको तत्कालीन माओवादीका कार्यकर्ताको गोली प्रहारबाट मृत्यु भएका थियो। त्यसको दुई दिनपछि प्रमोद सदाय, मोहम्मद अनिश, विजय सहनी र बेचन यादवको आन्दोलनको क्रममा गोली लागि मृत्यु भएको थियो। पहिलो मधेश आन्दोलनमा ५ जना र दोस्रोमा एक जना गरी सिरहामा ६ जनाले सहादत प्राप्त गरेका थिए।"
"अखाद्य वस्तु बिक्री : सरकारीलाई उन्मुक्ति, निजीलाई जरिवाना","काठमाडौं : बजार अनुगमनमा वाणिज्य आपूर्ति तथा उपभोक्ता संरक्षण विभागको दोहोरो चरित्र उदांगो भएको छ। आम उपभोक्तालाई गुणस्तरीय वस्तु आपूर्ति सुनिश्चित गर्न बजारलाई स्वच्छ र अनुशासित बनाउने जिम्मा विभागको हो। तर, त्यही विभागले एकै प्रकृतिको कसुरमा सरकारी संस्थानलाई उन्मुक्ति र निजी क्षेत्रलाई लाखौं रुपैयाँ जरिवाना गराएको पाइएको छ। उद्योग, वाणिज्य तथा आपूर्ति मन्त्रालयअन्तर्गतको खाद्य व्यवस्था तथा व्यापार कम्पनीले गम्भीर गल्ती गर्दा छुट दिने विभागले निजी क्षेत्रको सानो त्रुटिमा पनि लाखौं रुपैयाँ जरिवाना गर्दै आएको छ। उपभोक्ता संरक्षण ऐनको नाममा निजी क्षेत्रलाई तर्साउँदै आएको विभागले वर्षाैंदेखि लेबल बिनाको चामल, सिमी, फापरलगायत दैनिक उपभोग्य वस्तु बिक्री गर्ने खाद्य व्यवस्था तथा व्यापार कम्पनीलाई कुनै कारबाही नगरी उन्मुक्ति दिएको छ। कम्पनीको प्रमुख कार्यकारी अधिकृत विभागकै महानिर्देशक नेत्रप्रसाद सुवेदी छन्। यस्तै कम्पनीको अध्यक्षमा मन्त्रालयका सचिव बैकुण्ठ अर्याल अध्यक्ष छन्। उपभोक्ता संरक्षण ऐन अक्षरसः पालना गर्न लगाउने सुवेदी र अर्याल कम्पनीमा भएकाले गम्भीर त्रुटिमा पनि संस्थानलाई उन्मुक्ति दिइएको उपभोक्तावादीको भनाइ छ। यसले सरकारको नियत नै गलत भएको पुष्टि गरेको छ। उपभोक्ता संरक्षण ऐनअनुसार सरकारी र निजी क्षेत्र दुवैलाई गल्तीका आधारमा कारबाही गर्नुपर्छ, यो ऐन निजीलाई मात्रै कारबाही गर्न बनेको होइन, उपभोक्तावादी ज्योति बानियाँले भने, तर यहाँ ऐन देखाएर निजीलाई मात्रै तर्साउने अवस्था देखियो। नियमन र कारबाही गर्ने विभागकै महानिर्देशक कम्पनीको प्रमुख कार्यकारी अधिकृत भएकाले संस्थानलाई कारबाही नगरेको देखियो। सिंहदरबारमा बस्ने मन्त्री र सचिवले प्रयोग गर्ने पानीको वोतल लेबल बिनाको भेटिँदा निजी क्षेत्रलाई कारबाही गर्ने विभागले सर्वसाधारणले लेबल बिनाकै कम्पनीको दैनिक उपभोग्य वस्तु उपभोग गर्दा भने कुनै कारबाही गर्न सकेन। संघीय संसद्को उद्योग तथा वाणिज्य र श्रम तथा उपभोक्ता हित समितिले पनि हलुका रूपमा अनुगमन गरी लेबल बिनाका वस्तु आमउपभोक्तालाई बिक्री गरेको फेला पारे पनि कारबाही गर्ने व्यवस्था नभएको भन्दै उन्मुक्ति दिएको छ। खाद्य कम्पनीमाथि कारबाही गर्दा आफ्नै बेइज्जत हुने भएपछि कारबाही नगरिएको स्रोतले बताएको छ। उद्योग, वाणिज्य तथा आपूर्ति मन्त्रालयमा केही दिन अघि आयोजित पत्रकार सम्मेलनमा मन्त्री लेखराज भट्टले सचिव द्वय बैकुण्ठ अर्याल र यामकुमारी खतिवडा बस्ने टेबलमा लेबल उल्लेख नभएको आक्वा हन्ड्रेडको पानीको बोतल भटेको बताए। मन्त्री भट्ट र सचिव अर्यालको निर्देशनमा लेबल र मूल्य सूची नराखेको अभियोगमा उक्त पानी उत्पादन गर्ने उत्पादकबाट सोमबार एक लाख रुपैयाँ आर्थिक जरिवाना गराएर थप कारबाही प्रक्रिया अघि बढाइएको छ। खाद्य व्यवस्था तथा व्यापार कम्पनीमा पनि यही महिनाको दोस्रो साता उद्योग तथा वाणिज्य र श्रम तथा उपभोक्ता हित समिति, खाद्य प्रविधि तथा गुण नियन्त्रण विभाग तथा वाणिज्य आपूर्ति तथा उपभोक्ता संरक्षण विभागले संयुक्त अनुगमन गरेको थियो। अनुगमनका क्रममा समितिका सभापति बिमल श्रीवास्तव, समितिको बजार उपसमितिका संयोजक नरबहादुर धामी आफ्नै आँखाले कम्पनीले लेबल बिना (उत्पादन मिति, उपभोग्य मिति, ब्याच नम्बर र मूल्य सूची) उत्पादन बिक्री गरेको अवस्थामा पनि कुनै कारबाही गरेन। उपभोक्ता संरक्षण ऐनको दफा ६ ले उत्पादकले आफूले उत्पादन गरेको उत्पादनमा अनिवार्य रूपमा उत्पादन मिति, उपभोग्य मिति, ब्याच नम्बर, बिक्री मूल्यजस्ता आधारभूत विषय उल्लेख गर्नुपर्ने व्यवस्था गरेको छ। यो दफाअनुसार यस्ता आधारभूत विषय उत्पादनको प्याकेट, बोरा, बोतललगायतमा उल्लेख नभएको अवस्थामा दफा ४० को (क) ले लेवलिङ नगरेमा वा झुठा कुरा उल्लेख गरेमा तीन महिनादेखि ६ महिनासम्म कैद वा ५० हजार जरिवाना वा दुवै सजाय हुने व्यवस्था गरेको छ। दैनिक उपभोग्य वस्तुको प्याकेटमा कम्पनीले हस्त लिखित तौलसमेत केरमेट गरी मार्करले आफै लेखेको भेटिए पनि कारबाही प्रक्रिया अघि नबढाइएको अनुगमनमा सहभागी उपभोक्तावादी माधव तिम्लिसिनाले जानकारी दिए। गम्भीर प्रकृतिको त्रुटिमा पनि आफ्नै मातहतको निकायलाई कारबाहीबाट मन्त्रालय, विभाग र समितिले संयुक्त रूपमा मिलेमतो गरी जोगायो, तिम्लिसिनाले भने। विभागका महानिर्देशक नेत्रप्रसाद सुवेदीले कानुनअनुसार खाद्य कम्पनीमाथि पनि कारबाही हुने दाबी गरे। विभिन्न निकायले पनि कम्पनीका विषयमा मुद्दा उठाएको र छानबिनका क्रममा रहेकाले तत्कालै कारबाही गर्न नसकिएको दाबी गर्दै सुवेदीले भने, खाद्य कम्पनीको प्रमुख भएको नाताले उक्त कम्पनीले गरेको गल्ति ढाकछोप गर्ने पक्षमा छैन। कारबाही हुन्छ।"
