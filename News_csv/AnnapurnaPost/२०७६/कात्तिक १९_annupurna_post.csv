शीर्षक,विवरण
यात्रु कोच्ने थोत्रा सवारी साधन,"देशमा एकै दिन दुई ठूला दुर्घटना भए सिन्धुपाल्चोक र म्याग्दीमा। सिन्धुपाल्चोकको सुनकोसी नदीमा आइतबार बस खस्दा १७ जनाको मृत्यु भयो। त्यही दिन म्याग्दीको मालिकामा घुम्तीबाट बस झर्दा चार विद्यार्थीको ज्यान गयो। सिन्धुपाल्चोकमा नदीमा खसेको बसमा ७० भन्दा बढी यात्रु थिए। म्याग्दीमा दसैंतिहार मनाएर फर्किएका बालबालिका ल्याएको बस भने ब्रेक फेल भएको थियो। प्रायः हुने दुर्घटनाका यी दुई प्रवृत्ति हुन् भारवहन क्षमताभन्दा अति धेरै यात्रु र थोत्रा साधन। सार्वजनिक यातायात मूलतः सर्वसाधारणका लागि हुन्। कतिपय देशमा त्यसलाई राज्यले प्रत्यक्ष चलाउँछन्। कतिपयमा कडा नियमन गर्छन्। कतिपय देश त यस्ता पनि छन्, जहाँ भीआईपी ले समेत सार्वजनिक सवारी साधन प्रयोग गर्छन्। तिनको गुणस्तर, विश्वसनीयता, समयपालना, नियमदायराले त्यो वातावरण बनाउँछ। हामीकहाँ धेरैभन्दा धेरैले प्रयोग गर्न बाध्य हुने तिनै साधनको न गुणस्तर हुन्छ, न कुनै नियमले बाँध्छ। समय पालनाको त कुरै नगरौं। तिनमा चढ्ने निर्धानिमुखा हुन्छन्। त्यही भएर जति दुर्घटना भए पनि, जति सास्ती खेप्नुपरे पनि राज्यको नजर पुग्दैन। कुन बसको अवस्था कस्तो छ, यात्रु चढाउनुअगावै राम्ररी जाँचिनुपर्छ। बेलाबेला मर्मतसम्भार गरिनुपर्छ। दसैंतिहारछठका बेला रातदिन यात्रु ओसारिन्छ मात्र। लामो दूरीबाट राति बस चलाएर आएको उही चालक आउनासाथ ड्राइभिङ गरेरै फर्किन्छ। यो सिजन छोप्ने नाममा लगातार केही रातदिन नसुतेका घटनासमेत पाइन्छन्। लगातारको गुडाइमा सवारी साधनमा यान्त्रिक समस्या खडा भएको पत्तै हुँदैन। फलस्वरूप अप्रत्यासित दुर्घटना हुन जान्छ। चाडमा सवारी साधन व्यवस्थापन पनि भरपर्दो हुँदैन। काउन्टरमा टिकट नपाउने तर बिचौलियाबाट जति पनि पाउने, टिकटमा सिट हुने तर गाडीमा नहुने, क्षमताजति मात्र छन् भनेर यात्रु तान्ने तर कोचाकोच हाल्नेजस्ता प्रवृत्ति व्याप्त छन्। वर्षभरिको एकैपल्ट उठ्ने गरी चाडबाडमा कमाउने गलत सोचका कारण यस्ता घटना हुने गर्छन्। यो यामको दुर्घटना नियमित आकस्मिकताजत्तिकै बनेको छ। सवारी तथा यातायात व्यवस्था ऐन, २०४९ को दफा १०२ मा सिटभन्दा बढी यात्री राख्न नहुने प्रावधान छ। त्यसमा भनिएको छ, यात्रुवाहक सार्वजनिक सवारीमा उक्त सवारीको दर्ता प्रमाणपत्रमा लेखिएको सिट संख्याभन्दा बढी यात्रु राखी चलाउन हुँदैन। त्यस्तै दफा १०३ मा चार घण्टाभन्दा बढीको दूरीमा चल्ने यात्रुवाहक सार्वजनिक सवारीले प्रत्येक चार घण्टामा एकपटक आधा घण्टा वि श्राम गर्नुपर्छ भन्ने व्यवस्था छ। दफा १०४ मा चालकको पालो फेर्नुपर्ने व्यवस्था छ। त्यसमा लेखिएको छ, लामो बाटोमा यातायात सेवा सञ्चालन गर्ने यात्रुवाहक सार्वजनिक सवारीमा कम्तीमा दुईवटा चालक अनिवार्य रूपमा राखी प्रत्येक ६ घण्टापछि पालैपालो सवारी चलाउन लगाउने कर्तव्य यातायात सेवा सञ्चालन गर्ने व्यवस्थापक वा सवारी धनीको हुनेछ। कानुनका यी व्यवस्था पालना हुन नसकेकै कारण ठूला दुर्घटना बढेका हुन्। सिट संख्याका हकमा सहरी क्षेत्रका लागि सरकार लचिलो बन्दै आएको छ। त्यहाँ भने ढोका र छतमा नराखी अटुञ्जेल बोक्न छुट दिएको छ। तर, लामो दूरीमा पनि त्यस्तै गर्ने गरिएको छ। चाडबाडको याममा त ढोका र छतमा समेत भरिभराउ राख्ने गरिएको छ। आराम गर्ने र चालक फेर्ने प्रावधानको ठाडै उल्लंघन गरिन्छ। सार्वजनिक यातायात क्षेत्रमा व्यावसायिकता अभाव छ। यात्रुको अधिकारको त्यहाँ सम्मान हुँदैन। भेडाबाख्राको व्यवहार गरिन्छ। त्यो अवस्थाको अन्त्य नै दुर्घटना निमिट्यान्न पार्ने आधार हो। सञ्चालक र चालकबाट नियमकानुन पालना हुनुपर्छ। यात्रु कोच्न रोकिनुपर्छ। थोत्रा सवारी साधन हटाइनुपर्छ। बिग्रेकाको मर्मत गरिनुपर्छ। बिमा छँदैछ ठान्ने होइन, हरेक यात्रुको सुरक्षाको प्रत्याभूति गरिनुपर्छ। व्यवसायी आफैं उत्तरदायी हुनुका साथै राज्यको अनुगमन प्रणाली मजबुत भए मात्र त्यो सम्भव छ।"
प्रदेश प्रमुख नियुक्तिमा समाजवादी पार्टी असहमत,"काठमाडौं : सत्तारुढ घटक समाजवादी पार्टीले प्रदेश प्रमुख नियुक्तिबारे सरकारको निर्णयमा असहमति जनाएको छ। सरकारले आइतबार प्रदेश प्रमुखहरूलाई पदमुक्त गर्दै सोमबार नयाँ नियुक्तिको सिफारिस गरेको थियो। प्रदेश प्रमुखमा सिफारिस परेका सबैजसो राजनीतिक पृष्ठभूमिका छन्। सरकारमा उपप्रधानमन्त्रीसहित दुई मन्त्रालयको जिम्मेवारी सम्हालेको समाजवादी पार्टीले नेकपाको नेतृत्व बहुमतको दम्भका आधारमा प्रदेश प्रमुखहरू फेर्ने कार्य गरेको बताए। समाजवादी पार्टीका कार्यकारी अध्यक्ष तथा उपप्रधानमन्त्री उपेन्द्र यादवले सरकारको यो निर्णयप्रति आफू सहमत नरहेको बताए। उहाँहरूसँग बहुमत थियो, निर्णय गर्नुभयो यादवले भने, तर सरकारमा सहभागी भएको सतारुढ घटकका रूपमा हामीसँग कुनै सल्लाह वा छलफल भएको थिएन। नेकपाको बहुमतको सरकारमा डेढ वर्षअगाडि संविधान संशोधनको सहमति गरेर यादव सरकारमा सहभागी भएका थिए। यादवले उपप्रधानमन्त्रीसहित स्वास्थ्य मन्त्रालयको जिम्मेवारी सम्हालेका छन् भने उनका पार्टीका अर्का नेता इस्तियाक राइन सहरी विकासमन्त्री छन्। वैशाखमा पूर्वप्रधानमन्त्री बाबुराम भट्टराई नेतृत्वको नयाँ शक्तिसँग एकीकरण गरेपछि सरकारबाट बाहिरिन दबाब झेलिरहेका यादव सरकारको प्रदेश प्रमुख फेर्ने निर्णयले थप दबाबमा परेका हुन्। उनको पार्टीले कात्तिक २८ देखि ३० गतेका लागि संघीय परिषद् र केन्द्रीय समिति बैठक बोलाएको छ। सरकारको पछिल्लो निर्णयसहित अन्य विषयबारे पार्टी बैठकमा समीक्षा हुने यादवले बताए। आइतबार पदमुक्त भएका प्रदेश २ का प्रमुख रत्नेश्वरलाल कायस्थ दुई वर्षअघि उपप्रधानमन्त्री यादव नेतृत्वकै तत्कालीन संघीय समाजवादी पार्टीका महासचिव थिए। उनी दलकै सिफारिसमा प्रदेश प्रमुख भएका थिए। राजपाको सिफारिसमा प्रदेश ५ का पदमुक्त प्रमुख उमाकान्त झा प्रदेश प्रमुख भएका थिए। केही महिनायता राजपा नेपालसँग एकीकरणको समेत संवादमा रहेको समाजवादी पार्टीसामु एकीकरणका लागि पनि सरकारबाट बाहिरिनुपर्ने दबाब पछिल्लो समय बढ्दै गएको छ। पार्टीभित्रै पनि सरकार र नेकपाले संविधान संशोधनको पहल नथालेको भन्दै समाजवादी पार्टीका नेताले सरकारबाट निस्कनुपर्ने आवाज उठाउन थालेका छन्। समाजवादी पार्टीले राजविराजमा आयोजना गरेको कार्यक्रममा उपाध्यक्ष रेणु यादवले नै संविधान संशोधन नभएकाले पार्टी किन सरकारमा बसिरहेको भनी प्रश्न गरेकी थिइन्। अध्यक्ष यादवसमेत सहभागी उक्त कार्यक्रममा नेत्री यादवले सरकारमा सहभागिताको प्रश्न उठाएपछि अध्यक्ष यादवले अब चाँडै सरकारसँग संविधान संशोधनबारे ठोस कुराकानी गर्ने आश्वासन दिए। उनले संविधान संशोधन नभए सडक आन्दोलनमा पार्टी चाँडै उत्रने चेतावनीसमेत दिएका थिए। एकदलीय व्यवस्थाको छनक : राजपा सरकारलाई केही महिनापहिले दिएको समर्थन फिर्ता लिएको राजपा नेपालले प्रदेश प्रमुखहरूको हेरफेरको नयाँ निर्णयले सरकार र सतारुढ दल एकदलीय व्यवस्थातर्फ गइरहेको छनक दिएको आरोप लगाएका छन्। दुई वर्षअघि प्रतिनिधिसभा र प्रदेशसभाको निर्वाचनपछि तत्कालीन सरकारले प्रमुखहरू नियुक्त गरेका थिए। राजपा अध्यक्ष मण्डलका सदस्य राजेन्द्र महतोले सरकार आफूसँग बहुमत भएको दम्भ देखाउन अहिले बिनाकुनै कारण प्रदेश प्रमुखहरूको पदमुक्त र नयाँ मनोनयन गरेको दाबी गरे। यसले प्रतिपक्षीलाई मात्रै होइन कि समग्र लोकतान्त्रिक संस्कारलाई नै चुनौती दिन सक्छ भन्ने सन्देश सरकारले प्रवाह गरेको महतोले बताए। कसलाई पदमुक्त र कसलाई मनोनीत गरियो भन्ने प्रश्न नै होइन, महतोले अन्नपूर्णसँग भने, सरकारले के सन्देश दिन खोजेको हो त्यो बुझ्नुपर्छ।"
यसरी समातिए एसिड छ्याप्ने केशरी,"सिमरा : घटना २०७० वैशाख ९ गते। हेटौंडास्थित स्कुल रोडमा रहेको आफ्नै पसलमा बसिरहेकी विन्दावासिनी कंसकारमाथि अचानक एडिस (तेजाब) प्रहार हुन्छ। एडिस छ्याप्ने व्यक्ति फरार हुन्छन्। विन्दावासिनी छ्टपटाउन र चिच्याउन थाल्छिन्। लगत्तै उनलाई उपचारका लागि अस्पताल पुर्याइन्छ। परिवारको ध्यान उनको उपचारमा मात्रै केन्द्रित हुन्छ। प्रहरी एसिड छ्याप्ने भारतीय नागरिक दिलिपराज केशरीलाई खोज्न थाल्छ तर सफलता हात लाग्दैन। केशरी घटनालगत्तै भारत पस्न सफल हुन्छन्। हेटौंडामा दिदीभिनाजुको घरमा बस्ने उनी राज केशरीको नामले चिनिन्थे। परिवारबाट प्राप्त एउटा फोटो बाहेक प्रहरीसंग अरु केही थिएन्। फरार केशरी नेपाल फर्किएनन् । हेटौंडाको बीच बजारमा भएको घटनाको अपराधी उम्कँदा पीडित परिवारमा थप पीडा थपियो। विन्दावासिनी लगातार न्यायका लागि दवाव दिन्थिन्। तर केशरीको अवस्थाबारे प्रहरी अनविज्ञ थियो। त्यसपछि पनि देशमा एसिड आक्रमणका थुप्रै घटना भए। उनी एसिड आक्रमणविरुद्धको अभियानमा सक्रिय हुन थालिन्। तर एसिड आक्रमणको घटना ऋंखलाबद्ध भइरहयो। प्रत्येक घटनाले विन्दावासिनीलाई थप पीडा दिन्थ्यो। आफूलाई एसिड छ्याप्ने व्यक्ति समातिएको हेर्न चाहन्थिन् उनी। तर झण्डै सात वर्षपछि विन्दावासिनीले न्यायको अनुभुति गर्न पाइन्। एसिड छ्यापेर फरार भएका केशरी पक्राउ परे। भारतको गुणगाउँमा बस्दै आएका केशरीलाई प्रहरीले त्यही पुगेर समात्यो । केशरी गुणगाउँमा डेरा गरी बसेका रहेछन्। तीन वर्षअघि विवाह गरेका केशरीको एक वर्षकी छोरीसमेत छिन्। घटनापछि प्रहरीले केशरीको खोजी नेपाल र भारत दुवैतर्फ गरिरहेको थियो। भारत महाराजगंज अमनपूर्वन ६ का केशरी घटनापछि रक्सौल नाका भएर भारत प्रवेश गरेका थिए। आफ्नो प्रेम प्रस्ताव स्विकार नगरेको भन्दै विन्दावासिनीमाथि एसिड छ्यापेर केशरीले आक्रोश पोखेका थिए। विन्दावासिनीलाई एसिड छ्यापेर डेढ घण्टामै भारत पसेका उनी साढे ६ वर्षपछि समातिएका हुन्। केशरी हेटौंडाबाट मोटरसाइकलमा रक्सौलसम्म पुगेका थिए। मोटरसाइकल चलाएर उनलाई रक्सौल पुर्याउने व्यक्ति भने केशरी समातिएपछि फरार रहेको प्रहरीले बताएको छ। रक्सौलबाट आफ्नो घर गएका केशरी त्यस यता भारतको विभिन्न स्थानमा लुकेर बस्दै आएका थिए। नेपाल प्रहरीले भारतीय प्रहरीको सहायतामा उनको खोजी गरिरहेको थियो। घटनाअघि केशरीको हेटौंडामा दिदीभिनाजुको घरमा बस्थे । बाराको कलैयामा पनि उनको आफन्त छन्। घटनापछि नेपालमा रहेका आफन्तसंग उनले सम्पर्क गरेनन्। उनी भारतमै लुकेर बसिरहे र प्रहरीले उनको खोजी गरिरहयो। प्रहरी महानिरीक्षक सर्वेन्द्र खनालले यस घटनामा विशेष चासो देखाउँदै आएका थिए। विन्दावासिनीमाथि एसिड प्रहार हुँदा खनाल अञ्चल प्रहरी कार्यालय वीरगन्जमा प्रहरी वरिष्ठ उपरीक्षक थिए। हेटौंडा उनकै कार्यक्षेत्रभित्र थियो। केशरीलाई पक्राउ गर्न उनले अनेक उपाय लगाउँदै आएका थिए। तर सफलता भने पाएका थिएनन्। प्रहरीले २० दिनअघि मात्रै केशरीको अवस्था बारे पत्ता लगाएको थियो। केशरी गुणगाउँमा डेरा गरी बस्ने र कुरियर अफिसमा काम गर्ने गरेको जानकारी प्रहरीले पायो। उक्त व्यक्ति केशरी रहे नरहेको पत्ता लगाउन प्रहरी निकट व्यक्ति उनी नजिक पुगे। उनको फोटोसमेत खिचे। नजिकबाट खिचिएको फोटो उनकै रहेको खुल्न आएपछि नेपाल प्रहरीका नायब निरीक्षक सागर शमशेर राणा नयादिल्ली हुँदै गुणगाउ पुगे। राणाले भारतीय प्रहरीको सहायतमा केशरीलाई उनको डेराबाटै पक्राउ गरे। राणा बाराको जीतपुरस्थित इलाका प्रहरी कार्यालयका इन्चार्ज हुन्। भारतबाट भारतीय नागरिकलाई पक्राउ गरी नेपाल ल्याउन असम्भव झै मानिन्छ। कुनै पनि देशका प्रहरीले आफ्नो देशको नागरिक अन्य देशका प्रहरीलाई सुपुर्दगी गर्दैनन्। केशरीको हकमा पनि यस्तै थियो। तर भारतीय प्रहरीलाई अनुरोध गर्दै उनीहरुकै सहयोगमा राणाले केशरीलाई गुणगाउँबाट लखनउ, मुजफरपुर, रक्सौल हुँदै हेटौंडा ल्याए। केशरीलाई पक्राउ गर्न राणा एक्लै दिल्ली पुगेको प्रहरी स्रोतबाट बुझिएको छ। राणाले डेढ वर्षदेखि एडिस प्रहार घटनाको अनुसन्धान गर्दै आएका थिए।केशरी पक्राउ परेपछि प्रहरीले पत्रकार सम्मेलन गरेर उनलाई सार्वजनिक गरिसिकेको छ। केशरीलाई पक्राउ गरेपछि न्यायको अनुभूति गरेकी विन्दावासिनीले कडाभन्दा कडा कारवाहीको माग गरेकी छिन्। एसिड आक्रमणको घटनापछि विन्दावासिनीको उपचारमा ८० लाखभन्दा बढी भारतीय रुपैयाँ खर्च भएको पीडित परिवारको भनाइ छ।"
पर्यटकको रोजाइमा मुन्दुम ट्रेल,"भोजपुर : एक सय पर्यटकीय गन्तव्यमा परेको टेम्केडाँडा मुन्दुम ट्रेल आन्तरिक तथा बाह्य पर्यटकको प्रमुख रोजाइ बन्दै गएको छ। मनोरम दृश्य र ट्रेकिङका लागि उद्गम पदस्थल भएकाले पनि पर्यटकको आगमनमा वृद्धि भएको हो। टेम्केमैयुङ गाउँपालिका, साल्पासिलिछो गाउँपालिका र खोटाङको सिमानामा पर्ने मुन्दुम ट्रेल पर्यटन प्रवद्र्धन गर्ने लक्ष्यले मैयुङडाँडा र हाँसपोखरी को सुन्दर स्वाद दिलाउन पैदलमार्गको अवधारणा ल्याइएको थियो। धार्मिक, साँस्कतिक, विविध जातीय महत्त्व बोक्ने मुन्दुम ट्रेललाई सरकारले पर्यटकीय गन्तव्यमा राखेपछि पर्यटकको आगमन बढेको टेम्केमैयुङ गाउँपालिका नागीका स्थानीय सरोज बस्नेतले बताए। उनले भने, पहिले पर्यटक देखिँदैनथे, तर देशविदेशमा हाम्रो पनि पर्यटकीय सम्भावना छ है भन्ने प्रमाण सरकारले दिएपछि आगमन बढेको छ। जिल्लावासीका लागि यो सुखद् खबर हो। विशेषगरी किँराती संस्कृतिको सम्वद्र्धन गर्ने उद्देश्यले पदमार्गको अवधारणा ल्याइएको थियो। पदमार्ग क्षेत्रमा किँरात राईको वस्ती, भेषभुषा, संस्कृति संस्कारसँग जोडिने पक्षले गर्दा पदमार्गको नामाकरण किँरात राईको मुन्दुम संस्कारबाट ल्याइएको खर्कगोठ संरक्षण विकास तदर्थ समितिका अध्यक्ष पावीहाङ राईले बताए। किँरात राईको संस्कार संस्कृतिसँग जोडिएकाले पदमार्गको नाम मुन्दुम ट्रेल राख्ने निर्णय भयो, उनले भने, किँरात संस्कृतिलाई जगेर्ना हुने ट्रेलको अवधारण हो, यसलाई बाह्य तथा आन्तरिक पर्यटनसँग किँराती संस्कारबीच घनिष्टता कायम गर्ने हाम्रो सोच हो। सिंगो भोजपुरको पर्यटन उकास्न र टुरिजम हब बनाउने लक्ष्यले २०७४ साल पुस २४ देखि २६ गतेसम्म ३१५ किलोमिटर लामो उक्त पदमार्गको सर्वेक्षण गरिएको थियो। टेम्केमैयुङ गाउँपालिकाले पनि पदमार्गको अनुगमन र सम्पूर्ण सम्भाव्यताको अध्ययन अन्वेषणका लागि ०७४:७५ मा ७ लाख बजेट विनियोजित गरेको थियो। गाउँपालिकाले चालु ०७५:७६ को चखेवा मेरुङ मैयुङ पर्यटकीय पदमार्ग भौतिक पूर्वाधार निर्माण शीर्षक योजनामा पदमार्गका लागि १९ लाख ४० हजार बजेट छुट्याएको छ। मुन्दुम ट्रेललाई आगामी दिनमा अझ सुव्यवस्थित गरेर आन्तरिक तथा बाह्य पर्यटन प्रवद्र्धन गर्न पदमार्गमा होमस्टे, आवश्यक सम्पूर्ण भौतिक संरचनाको निर्माण गरिने योजना रहेको गाउँपालिका अध्यक्ष ध्रुवराज राईले बताए। पर्यटकीय हिसाबले पैदल यात्रा गर्ने पर्यटकका लागि अल्पाइन जोन सन्तुलित हावापानी भएको यो पदमार्ग पर्यटकका लागि लेक लाग्ने समस्या नहुने स्थलगत अध्ययनले देखाएको छ। सुचीकृतमा परेपछि अब उक्त पर्यटकीय गन्तव्यलाई व्यवस्थित र विकसित गर्न सकेको खण्डमा सिंगो जिल्लालाई नै आन्तरिक तथा बाह्य पर्यटनको रूपमा विकास गर्न सकिने सम्भावना रहेको टेम्केमैयुङ गाउँपालिका अन्नपूर्णका स्थानीय हेमन्त मुकारुङ बताउँछन्। उनी भन्छन्, सरकारले सूचीकृतमा पारेको यो पदमार्ग हामी सिंगो जिल्लावासीका लागि गौरवको विषय हो। यसलाई व्यवस्थित र विकास गर्न सके जिल्लाको पर्यटनलाई व्यावसायीकरण गर्न सकिन्छ। सिंगो जिल्लालाई आत्मनिर्भर बनाउन सकिन्छ। उक्त टेम्केडाँडा (मुन्दुम पदमार्ग) समुन्द्री सतहबाट २४ सय मिटरदेखि ३३ सय मिटरको दुरीमा फैलिएकाले पर्यटकलाई डाँडैडाँडाको यात्राबाट चारपाटे, म्यारापिक, नुप्से, सगरमाथा, ल्होत्से, ल्होत्सेसार, पिक ३८, चाम्लाङ, मकालु, कञ्चनजंघा, कुम्भकर्णलगायत दुई दर्जनभन्दा बढी सुन्दर हिमशृंखलाको दृश्यावलोकन गर्न सक्नेछन्।"
फर्जीमा डेपुटी गभर्नर निलम्बित,"काठमाडौं : डेपुटी गभर्नरका प्रत्यासी राष्ट्र बैंकका अन्य कार्यकारी निर्देशकलाई पछि पार्दै २०७२ फागुन १९ मा शिवराज श्रेष्ठ पद हात पार्न सफल भए। नियुक्त भएका दुवै डेपुटी गभर्नरको क्षमतामा त्यतिबेला प्रश्न नउठेको होइन। तर, राजनीतिक नियुक्ति भएका कारण अन्य प्रतिस्पर्धीले राजनीतिक लबिङमा आफू कमजोर रहेको स्वीकार गर्नुबाहेक अन्य विकल्प थिएन। राष्ट्र बैंकको करिअरमा उनी कहिल्यै पनि काबिल देखिएनन्। यद्यपि, डेपुटी गभर्नरको पदको दौडमा उनैले बाजी मार्न सफल भए। राजनीतिक प्रभावले बाजी मारेको श्रेष्ठको डेपुटी गभर्नर पद अहिले उनलाई अभिषाप बनेको छ। कार्यकाल सकिन झण्डै डेढ वर्ष बाँकी रहँदा राष्ट्र बैंकबाट उनी सम्मानपूर्वक होइन, सम्भवतः धब्बा लिएर बाहिरिँदैछन्। श्रेष्ठको आचरणमा बद्नियत देखाउँदै सरकारले उनीमाथि छानबिन गर्न राष्ट्र बैंक सञ्चालक समितिलाई दिएको निर्देशनका आधारमा सोमबार छानिबिन समिति गठन भएको छ। सञ्चालक समिति सदस्य श्रीराम पौडेलको संयोजकत्वमा अन्य दुई सदस्य रामजी रेग्मी र सुबोधकुमार कर्ण सदस्य छन्। एक महिनाभित्र समितिले प्रतिवेदन पेस गर्नेछ। समितिले गठन भएसँगै श्रेष्ठलाई निलम्बन गरिएको छ। छानबिन समितिका अनुसार, श्रेष्ठले स्पष्टीकरणको मौका पाउनेछन्। छानबिन समिति गठन भएसँग श्रेष्ठसँग सम्बन्धित फाइल माग गरिएको छ। छानबिन समितिको प्रतिवेदनका आधारमा सरकारले श्रेष्ठलाई बर्खास्त गर्ने या नगर्ने निर्णय लिनेछ। तर, श्रेष्ठमाथिका आरोपले उनले सफाइ पाउने गुञ्जायस झिनो देखिन्छ। राष्ट्र बैंकको गभर्नरका रूपमा कार्यरत रहँदा वर्तमान अर्थमन्त्री डायुवराज खतिवडामा पनि श्रेष्ठप्रति सकारात्मक छाप थिएन। श्रेष्ठको डेपुटी गभर्नरमा नियुक्ति हुँदा उनले पदलाई न्याय गर्नेछन् भन्ने विश्वास राष्ट्र बैंकभित्रै पनि कमै देखिन्थ्यो। डेपुटी गभर्नरका रूपमा श्रेष्ठलाई वाणिज्य बैंक, विकास बैंक, वित्त कम्पनी र लघुवित्त बैंकको सुपरिवेक्षण विभाग, अनुसन्धान विभाग, संस्थागत योजना विभाग, सूचना प्रविधि विभाग, वित्त व्यवस्थापन विभागको जिम्मेवारी तोकिएको थियो। त्यस्तै उपत्यकाबाहिरका राष्ट्र बैंकका कार्यालय हेर्ने उनको जिम्मा थियो। सम्पत्ति शुद्धीकरण विभागको सिफारिसमा सरकारले श्रेष्ठमाथि छानबिन गर्न केन्द्रीय बैंकको सञ्चालक समितिलाई निर्देशन दिएको हो। अर्थ मन्त्रालयले राष्ट्र बैंकको सञ्चालक समितिलाई लेखेको पत्रमा सम्पत्ति शुद्धीकरण निवारणको सरकारको प्रयासलाई श्रेष्ठले अवमूल्यन गरेको उल्लेख गरिएको छ। यसबाहेक उनको नैतिक आचारणमा समेत प्रश्न उठाइएको छ। उनलाई फर्जी बिल बनाएर राष्ट्र बैंकबाट अनधिकृत सुविधा उपभोग गरेको आरोप लगाइएको छ। यसबाहेक वित्तीय संस्थाको सुपरिवेक्षणको काममा बद्नियत राखेर गलत कामलाई संरक्षण दिएको आरोप उनीमाथि छ। श्रेष्ठलाई लगाइएको आरोपले उनलाई बर्खास्त गर्ने सरकारको तयारी प्रष्ट हुन्छ। डेपुटी गभर्नर श्रेष्ठमाथि लगाइएको आरोपका सम्बन्धमा टिप्पणी नगरे पनि पूर्वकामु गभर्नर कृष्णबहादुर मानन्धर सरकार फेरिनेबित्तिकै राजनीतिक नियुक्तिमा सबै पदमा अनिवार्य राजीनामा गर्नुपर्ने अनिवार्य प्रावधान आवश्यक रहेको धारणा राख्छन्। राजनीतिक नियुक्तिका पदमा सरकार फेरिएसँगै अनिवार्य राजीनामाको व्यवस्था नभए यस्ता घटना आगामी दिनमा अझै विकराल हुने देखिन्छन्, उनले भने। डेपुटी गभर्नर श्रेष्ठमाथिको आरोपमा छानबिन समितिको प्रतिवेदनले प्रष्ट पार्नेछ। उनलाई पदमुक्त गर्ने सरकारको तयारी देखिन्छ। श्रेष्ठ निलम्बनमा परेसँगै राष्ट्र बैंकभित्र भने नयाँ डेपुटी गभर्नरको चर्चा चल्न थालिसकेको छ।"
आर्टिस्टका अनेक प्रस्तुति,"काठमाडौं : आर्ट भन्नासाथ हरेकको मनमा चित्र, तस्बिर या पोट्रेटको दृश्य आउँछ। तर पछिल्लो समय आर्टको परिभाषा फराकिलो हुँदैछ। कोही रङको प्रयोग गरेर कुनै थिममा काम गर्छन् त कोही प्रकाशको समायोजन गरेर आफूलाई प्रस्तुत गर्छन्। कसैले शारीरिक वा मानसिक मेडिटेसनलाई फोकस गर्छन् त कसैले धागो, रूख, ढुंगा, माटो, काठ, धातु, कपडा प्रयोग गरेर आफ्नो विषयलाई कलात्मक तरिकाले प्रदर्शन गर्छन्। कुनै पनि नियममा बाँध्न नमिल्ने र यस्तै नै हुनुपर्छ भन्ने नभएको सिर्जनाको एक स्वरूप हो, परफरमेन्स आर्ट। यसमा व्यक्ति स्वतन्त्र हुन्छ र विषयसँग धीत मरुन्जेल खेल्न पाउँछ। आइतबारदेखि राजधानीमा दोस्रो अन्तर्राष्टिय परफरमेन्स आर्ट फेस्टिभल सुरु भएको छ। विन्दु स्पेस फर आर्टिस्ट समूहको आयोजनामा भएको आर्ट फेस्टिभल चार दिनसम्म चल्नेछ। पाटनको तारा आर्ट ग्यालरीमा देशीविदेशी भिजुअल आर्टिस्टले आआफ्नो देशमा आर्टको यो विधामा गरेका काम सुनाउँदै, भिडियो फोटो र युट्युब लिंक प्रदर्शन गर्दै फेस्टिभलको सुरुआत गरे। यहाँ चीन, भारत, जापान, बंगलादेश र नेपालका कलाकारको सहभागिता छ। बौद्धस्थित तारागाउँ म्युजियममा कलाकारले दुई दिनसम्म परफम गर्नेछन्। चौथो दिन कलाकारको टोली ऐतिहासिक स्थान काभ्रेको पनौतीमा लाइभ परफरमेन्समा जानेछ। दुई दिनसम्म पनौती बसाइमा कलाकारले त्यहाँको ऐतिहासिक स्थलको भ्रमण गर्नेछन्। संसारभर आर्टको क्षेत्रमा नयाँनयाँ प्रयोग हुँदै आएको छ। परफरमेन्स आर्ट, प्रिन्ट मेकिङ, इन्स्टलेसन आर्ट, फोटोग्राफीजस्ता विधालाई आर्टको न्यु मिडियाअन्तर्गत समेटिएको छ। नेपालमा पनि सन् १९९६ देखि परफरमेन्स आर्ट भित्रिएको हो। सूत्र आर्ट ट्रस्ट नामक संस्थाले आर्टलाई फरक तरिकाले प्रस्तुत गर्न सकिन्छ भन्ने प्रयोगस्वरूप परफरमेन्स ल्याएको हो। कन्टेमपोररी आर्टलाई प्रमोट गरौं, नेपाली र विदेशी कलाकारबीच सम्बन्ध स्थापना गरौं भन्ने मूल उद्देश्यसाथ फेस्टिभल सुरु भएको हो। विन्दु स्पेस फर आर्टिस्ट समूह सन् २००६ मा जन्मेको हो। सुरुआतदेखि नै यो संस्थाले आर्टको न्यु मिडियाअन्तर्गत रहेर काम गर्दै आएको छ। सन् २००८ र २०१२ मा जापान, बंलादेशका परफरमेन्स आर्टिस्ट बोलाएर नेपालमा छलफल तथा वर्कसप सम्पन्न भएको थियो। सन् २०१६ मा यसले फेस्टिभलकै पहिलो संस्करण सम्पन्न गरेको थियो। जापानी आर्टिस्ट दैसुके टाकेयाले जापानमा परफरमेन्स आर्टको माहोलबारे चर्चा गरेका थिए। पेन्टिङ, फोटोग्राफी र आर्ट अनुसन्धानमा सक्रिय टाकेया लामो समयदेखि जापानको कला विकासमा संग्लन छन्। उनले आर्टमा विशेषतः बच्चाको संवेदनशील विषयमा परफम गर्छन्। उनी बच्चामा हुने सेक्सुअल ह्र्यासमेन्टदेखि किशोरकिशोरीको समस्या उठान गर्छन्। चीनका यिन त्रियन्सीले प्रस्तुत गर्ने आर्टमा मेडिटेसनका फर्म बढी पाइन्छन्। आफ्नै शरीरलाई विभिन्न प्रयोग गरेर कहिले न्युड मान्छे बालुवामा हिँडिदिन्छन् त कहिले हिमालको संरक्षणमा एक्लै आवाज उठाउँछन्। बुद्ध धर्मको विशेष प्रभाव रहेका त्रियन्सीमा सुन्दर प्रकृतिप्रति विशेष लगाव छ। बंगलादेशमा जन्मेर चीनमा फाइन आर्ट पढ्दै गरेकी रिया रजवाना परफरमेन्स आर्टमै आफूलाई स्थापित गरिरहेकी छन्। तारा आर्ट ग्यालरीमा आफ्नो अनुभव सुनाउँदै रियाले चीनमा गएपछि पहिले आफ्नोभन्दा अघि देश सोध्ने गरेको र यसले आफूलाई निकै दुःखी बनाउने गरेको अनुभव बाँडिन्। यस्तै भारतका सतध्रु सोभान बन्डुरीले इन्डियन परफरमेन्स आर्टका बारेमा जानकारी दिए। लाइटको प्रयोग गरेर आफ्नो थिम प्रस्ट्याउन चाहने बन्डुरीका अधिकांश आर्टमा ग्रुपको एक्सन परफरमेन्स देखिन्थ्यो। सोमबार बौद्धस्थित तारागाउँ म्युजियममा कलाकारले विभिन्न थिमको आर्ट परफम गरेका छन्।"
"सरकारले नियुक्त गरेका प्रदेश प्रमुख, को कस्ता ?","काठमाडौं : सरकारले यसअघिका सातै प्रदेशमा प्रदेश प्रमुखलाई पदमुक्त गरेको भोलिपल्ट नै सातै प्रदेशमा नयाँ प्रदेश प्रमुख नियुक्त गरेको छ। सोमबार मन्त्रिपरिषद्को सिफारिसमा राष्ट्रपति विद्यादेवी भण्डारीबाट प्रदेश प्रमुख नियुक्त गरिएको राष्ट्रपति कार्यालयले जनाएको छ। प्रदेश १ मा सोमनाथ अधिकारी प्यासी, २ मा तिलक परियार, ३ मा विष्णुप्रसाद प्रसार्इं, गण्डकीमा अमिक शेरचन, प्रदेश ५ मा धर्मनाथ यादव, कर्णालीमा गोविन्दप्रसाद कलौनी र सुदूरपश्चिममा शर्मिलाकुमारी पन्त त्रिपाठी नियुक्त भएका हुन्। सत्तारूढ नेकपा सचिवालय बैठकको सिफारिसका आधारमा मन्त्रिपरिषद् बैठकले सातैजनालाई प्रदेश प्रमुख नियुक्तिका लागि राष्ट्रपतिलाई सिफारिस गरेको थियो। सातैजना नेकपाको प्रत्यक्ष राजनीतिमा संलग्न व्यक्ति हुन्। प्रदेश प्रमुख पार्टी एकतापूर्वको तत्कालीन एमाले र माओवादी भागबन्डाका आधारमा गरिएका छन्। पूर्वएमालेबाट ४ र पूर्वमाओवादीबाट ३ जना परेका छन्।अधिकारी, प्रसार्इं, यादव र कलौनी पूर्वएमालेका हुन् भने परियार, शेरचन र त्रिपाठी पूर्वमाओवादी समूहका हुन्। पञ्चायतदेखि नै सक्रिय प्यासी सोमनाथ अधिकारी प्यासी प्यासी पञ्चायतकालदेखि राजनीतिमा सक्रिय भएका हुन्। २०४३ सालमा तत्कालीन नेकपा मालेले राष्ट्रिय पञ्चायत सदस्यमा जनपक्षीय उम्मेदवारमा उठाउँदा एउटा हल्ला चल्यो पुलिसले पिट्दापिट्दा मर्यो भनेर बोरामा हालेर फालेको रे, पानी पनि खान नपाएर प्यासी भएको रे। उनी २०४३ सालमा राष्ट्रिय पञ्चायत सदस्य भएका थिए। २०५१ पछि तत्कालीन नेकपा एमाले कास्की जिल्ला कमिटीको नेतृत्वमा सम्हाल्दै सचिव बनेका प्यासी २०६० मा जिल्ला पार्टी सचिव भएका थिए। पृथ्वीनारायण क्याम्पसका स्ववियु सभापतिसमेत भएका प्यासीले पटकपटक जेल जीवन बिताएका छन्। उनको जन्म २००७ मा कास्कीको बाटुलेचौरमा भएको हो। युद्धमा होमिएका परियार प्रदेश २ का नवनियुक्त प्रमुख तिलक परियारले प्रदेशलाई समृद्ध र सक्षम बनाउन पहल गर्ने बताएका छन्। सरकारबाट प्रदेश प्रमुख नियुक्त भएलगत्तै सोमबार अन्नपूर्णसँग टेलिफोन सम्पर्कमा प्रमुख परियारले देश र जनताको कसरी सेवा गर्न सकिन्छ र प्रदेशलाई कसरी सबल र सक्षम बनाउनेमा भन्नेमा नै आफ्नो ध्यान केन्द्रित हुने बताए।उनी फरक पार्टीको मुख्यमन्त्री र प्रदेश प्रमुख हुँदा पनि फरक नपर्ने दाबी गर्छन्। प्रदेशको कार्यकारी मुख्यमन्त्री हुने भएकाले उहाँ र हामी सल्लाह गरेर मिलेर काम गर्ने हो। फरक पार्टीको मुख्यमन्त्री हुँदा पनि अझ सजिलो र सरल हुन्छ। २००० मा रोल्पा लिवाङमा जन्मिएका परियार अहिले बाँके जिल्लाको कोहलपुर नगरपालिका १२ निबुवामा बस्छन्। २०२१ सालदेखि कम्युनिस्ट पार्टीको सदस्य रहेका परियार सशस्त्र युद्धका बेला उनले प्रदेश २ का विभिन्न जिल्लामा रहेर काम गरेका थिए। आन्दोलनका सिपाही प्रसाईं वामपन्थी राजनीतिमा टाइगर उपनामले परिचित झापा मेचीनगरस्थित धुलाबारी निवासी विष्णु प्रसाईंलाई स्थानीय नागरिक र कार्यकर्ताले कम्युनिस्ट आन्दोलनका सिपाही भनेर पनि चिन्छन्।२०१० साल साउन २१ मा जन्मिएका प्रसाईं २०२७ सालदेखि राजनीतिमा लागेका हुन्। उनलाई सीपी मैनालीले जेलमै राजनीतिक शिक्षा प्रदान गरेका थिए। २०५१ सालमा चिया विकास निगमको कार्यकारी अध्यक्ष भएका प्रसाईं पार्टीले जे निर्णय गरे पनि स्वीकार्ने बताउँछन्। उनी भन्छन्, म पार्टीप्रति प्रतिबद्ध छु। पार्टी नीतिविरुद्ध जाने सोच कहिल्यै आएन, आउने छैन पनि। जनतालाई सेवा दिँदा हुने आत्मसन्तुष्टिले अझै लगनशील बन्न प्रेरित गरिरहेको उनको बुझाइ छ। उनी हाल नेकपाको प्रदेश कमिटी सदस्य छन्। अविचलित कम्युनिस्ट नेता शेरचन ७६ वर्षे कम्युनिस्ट नेता अमेरिक शेरचन १५ वर्षको किशोर अवस्थामै राजनीतिमा सक्रिय भएका थिए। उनले १७ वर्षको उमेरमा कम्युनिस्ट पार्टीको सदस्यता लिएका थिए। पछिल्लोपटक पार्टी अनुशासन आयोगको नेतृत्वमा रहेर काम गरिरहेका उनी पूर्वउपप्रधानमन्त्री पनि हुन्। कम्युनिस्ट आन्दोलनभित्रका इमानदार नेताको छवि बनाएका उनलाई विगत तीन महिनायता प्रधानमन्त्री केपी ओलीले प्रदेश प्रमुख भएर काम गर्न आग्रह गर्दै आएका थिए। तर सक्रिय राजनीति आफ्नो अझै पहिलो रोजाइ भएको प्रधानमन्त्रीलाई शेरचनको जवाफ थियो। मलाई प्रधानमन्त्रीले तीन महिनायता प्रदेश प्रमुख हुन आग्रह गरिरहनुभएको थियो। मैले सकभर पार्टी राजनीतिमै जिम्मेवारी दिनुहोस् भनेको थिएँ। सरकारले प्रदेश प्रमुखमा नियुक्त गर्यो, अन्नपूर्णसँग शेरचनले भने, निर्णय स्वीकार गरेको छु। शेरचनको जन्म २००० सालमा म्याग्दीको ओखरबोटमा भएको थियो। १० छोरा र एउटी छोरीमध्येका पाँचांै सन्तानका रूपमा अमिकको जन्म भएको थियो। बुटवल हाइस्कुलबाट एसएलसी गरेका शेरचनले आईए पढ्दापढ्दै छाडेर राजनीतिमा होमिएका थिए। २०२१ सालमा उनी पार्टीको जिल्ला कमिटी सदस्य भएका थिए। २०३८ सालमा केन्द्रीय समितिमा पुगिसकेका थिए। तर केन्द्रीय समितिको औपचारिकता भने ४० सालमा भएको थियो। ०४४ सालमा शेरचन पार्टी पोलिटब्युरो सदस्य बनेका शेरचन ०४७ सालमा संयुक्त जनमोर्चाका ९ सांसदमध्येका एक सांसद पनि थिए। यस्तै ०५२ सालमा संयुक्त जनमोर्चाको अध्यक्ष भएका थिए शेरचन। २०५७ मा जनमोर्चा नेपाल (राष्ट्रिय जनमोर्चा र संयुक्त जनमोर्चाबीचको एकतापछि) अध्यक्ष भएका थिए। उनी तत्कालीन माओवादीसँग पार्टी एकता नगर्दासम्म २०६५ सालसम्म जनमोर्चा अध्यक्ष थिए। त्यसपछि स्थायी समिति सदस्य हुँदै शेरचन पछिल्लो समय पार्टी अनुशासन आयोगमा थिए। ०६२०६३ को जनआन्दोलनका बेला उनी तत्कालीन सात दलमध्येको एउटा दलका कमान्डर थिए। माओवादीलाई शान्तिपूर्ण राजनीतिमा ल्याउन उनको भूमिका पनि प्रमुख थियो। जनआन्दोलन सफलपछि कांग्रेसका तत्कालीन सभापति शेरबहादुर देउवाको नेतृत्वको सरकारका उनी उपप्रधान तथा स्वास्थ्यमन्त्री भएका थिए। उनले पटकपटक जेल जीवन बिताएका छन्। २०४२ सालमा पञ्चायती सरकारले उनलाई मर्यो भनेर समेत फालिदिएको थियो। २०३६ साल ०४६ सालको आन्दोलनमा पनि शेरचनको भूमिका महत्वपूर्ण थियो। तत्कालीन एमाले महासचिव मदन भण्डारीको दासढुंगा दुर्घटनापछि शेरचन हत्या भएको भनी आन्दोलनमा लागेका थिए। त्यसबेला पनि उनीमाथि आक्रमण भएको थियो सरकारी जागिर गुमाएका यादव सिरहाका ७६ वर्षीय धर्मनाथ यादव नेकपाका केन्द्रीय सदस्य तथा जिल्ला सहइन्जार्च हुन्। २००० सालमा सुखीपुर नगरपालिका ६ खरहीटोलमा जन्मेका यादवले २०१६ मा कम्युनिस्ट पार्टीको सदस्यता लिएका थिए। शिक्षण पेसामा लागेपछि पनि उनी राजनीतिमा सक्रिय भए। अनेरास्ववियुलाई कार्यक्रम गर्न दिएको आरोपमा उनी २०३३ सालमा ३ महिना जेल परेका थिए। शिक्षकबाट अवकाश पाउन डेढ वर्ष बाँकी रहेकै बेला पार्टीले उनलाई २०४८ सालको निर्वाचनमा उम्मेदवार बनाउन राजीनामा गर्न लगायो। उनी सिरहा ३ बाट कांग्रेस उम्मेदवार सुरेशचन्द्र दास यादवसँग पराजित भए। २०५१ सालको मध्यावधि निर्वाचनमा पनि उनी यादवबाटै पराजित भए। त्यसयताका प्रत्येक निर्वाचनमा समानुपातिक सांसदका लागि सिफारिस हुँदै आएका थिए। तर, एक पटक पनि सांसद भएनन्। एमालेमा उनी केन्द्रीय अनुशासन आयोग, सल्लाहकार परिषद् र सगरमाथा अञ्चल कमिटी सदस्य भएका थिए। जनवादी तथा प्रगतिशील मैथिली गीत रचना र गायनमा रुचि राख्ने उनी मैथिली नाट्य मञ्चका कलाकार पनि हुन्। पछिल्लो समयमा उनी होमियोप्याथिक चिकित्सा पद्धतिमा अभ्यासरत थिए। मैले राजनीतिमा लागेर नाम कमाएँ तर आफ्नै जग्गा जमिन र सरकारी जागिर छाड्नुपर्यो, यादवले अन्नपूर्ण पोस्ट्सँग भने, आज मलाई पार्टीले सही मूल्यांकन गरेको महसुस भएको छ। अवसर नपाएका कलौनी कर्णाली प्रदेश प्रमुखमा नियुक्त गोविन्दप्रसाद कलौनी लामो समयदेखि कम्युनिस्ट राजनीतिमा लागेर अवसर नपाएका नेता हुन्। उनले २०४८ को आमनिर्वाचनमा कांग्रेस सभापति शेरबहादुर देउवासँग डडेल्धुराबाट पराजित भए। यस्तै २०५६ सालको प्रतिनिधिसभा निर्वाचनमा बैतडी २ बाट राप्रपाका नेता लोकेन्द्रबहादुर चन्दसँग पराजित भए। उनको राजनीतिक यात्रा त्रिभुवन विश्वविद्यालय केन्द्रीय क्याम्पस, कीर्तिपुरबाट भएको हो। उनी २०३५ सालदेखि २०३७ सालसम्म अनेरास्ववियु (एकताको पाँचौं) को सदस्य भए। २०३९ सालदेखि २०४१ सम्म डडेल्धुरामा माक्र्सवादी अध्ययन दल (नेकपा माले) को प्रमुख बने। पार्टीमा जिल्लादेखि केन्द्रीय कमिटीसम्मको जिम्मेवारी वहन गरिसकेका कलौनीले संसदीय चुनाव भने जित्न सकेनन्। कलौनीको जन्म २०१२ जेठ २९ गते बैतडीको साबिक रिम गाविस (दोगडाकेदार गाउँपालिका) बैतडीमा भएको हो। द्वन्द्वपीडित त्रिपाठी शर्मिला त्रिपाठी नेकपा सक्रिय सदस्य हुन्। उनी ज्ञानेन्द्र त्रिपाठीसँग विवाहपछि पतिकै संगतमा राजनीतिमा सक्रिय भएकी थिइन्। द्वन्द्वकालमा पतिलाई बेपत्ता पारेपछि पार्टीमा उनको सक्रियता बढेको थियो। पति बेपत्ता हुँदा उनकी छोरी १५ महिनाकी थिइन्। ज्ञानेन्द्र तत्कालीन नेकपा एमालेभित्र विद्रोह गरेर माओवादीमा प्रवेश गरेका थिए। उनी माओवादी निकट विद्यार्थी संगठन अखिल क्रान्तिकारीका केन्द्रीय उपाध्यक्ष थिए। पार्टीमा सरल स्वभाव, सक्षम, इमानदार नेतृका रूपमा चिनिनुहुन्छ, नेकपा चितवनकी सदस्य निशा न्यौपानेले भनिन्, पार्टीभित्र सबैले मान्ने व्यक्तित्व हुनुहुन्छ उहाँ। २०२५ साल पुस १८ गते जन्मिएकी त्रिपाठीले राजनीति शास्त्रमा स्नातक छिन्। उनी द्वन्द्व प्रभावित व्यक्ति, परिवार तथा संरचनाको लगत संकलन कार्यदलको सदस्य पनि भइन्। यस्तै २०६३ सालमा बेपत्ता योद्धा परिवार समाजको केन्द्रीय अध्यक्षसमेत भएकी थिइन्। पार्टीले मूल्यांकन गरेको छ, त्रिपाठीले अन्नपूर्णसँग भनिन्, मैले पाएको जिम्मेवारी पूरा गर्न सक्छु भन्ने विश्वास छ। प्रस्तुती : अन्नपूर्ण टिम"
यूएईमा नेपाली कामदार निःशुल्क जान पाउने,"काठमाडौं : नेपाली कामदार युनाइटेड अरब इमिरिटेस् (यूएई) पनि निःशुल्क जाने पाउने भएका छन्। नेपाल र यूएईबीच असारमा भएको श्रम सम्झौता सोमबार कार्यान्वयनमा आएसँगै कामदार निःशुल्क जान पाउने भएका हुन्। नेपाली कामदारका लागि यूएई तेस्रो ठूलो गन्तव्य मुलुक हो। नेपाल र यूएईबीच सम्झौता भए पनि प्रक्रिया र लगातबारे टुंगो लाग्न सकेको थिएन। सोमबार सम्पन्न दुई देशबीचको संयुक्त कार्य समूहको पहिलो बैठकले प्रक्रिया र विषयगत लागत टुंगो लगाएको हो। सहमतिअनुसार अब कामदारले अभिमुखीकरण शुल्कका लागि सात सय, कल्याणकारी कोषमा बुझाउनुपर्ने एक हजार पाँच सय रुपैयाँ र उमेरअनुसार हुने बिमा रकमबाहेक अरु कुनै शुल्क तिर्नुनपर्ने भएको छ। म्यानपावर व्यवसायीलाई दिने सेवा शुल्कसहित अन्य सबै शुल्क रोजगारदाताले नै बेहोर्ने सहमति भएको श्रम, रोजगार तथा सामाजिक सुरक्षा मन्त्रालयका सहसचिव रामप्रसाद घिमिले बताए। दुई देशका व्यवसायीले आपसी सहमतिमा सेवाशुल्क लिन:दिन पाउनेछन्। तर भुक्तानी बैंकिङ च्यानलबाटै कारोबार गर्नुपर्ने हुन्छ। श्रम सम्झौता कार्यानवयन गर्दा कुनै समस्या आए दुर्तगतिमा समस्या समाधान गर्न संयन्त्र निर्माण भएको बताए। दुई देशका फोकल पर्सन तोकिएका छन्, उनले भने,ती व्यक्तिले सीधैं सम्पर्क गरेर समस्या समाधान गर्नेछन्। मन्त्रालयका उपसचिव र यूएईका मानव संशाधनका प्रतिनिधि तोकिएका छन्। दुवै देशले कुनै समस्या आए सूचना दिने, सहयोग गर्ने सहमति भएको छ। रोजगारदाताले माग ल्याएर दूतावासमा आउँछन्। दूतावासले आवश्यक प्रक्रिया पूरा गरी सिस्टममा राख्छ। डिमान्ड लेटर र भिसा आइसकेपछि अन्तिम स्वीकृति हुन्छ। नेपाल र यूएईबीच गत जुनमा सम्पन श्रम समझदारीलाई प्रभावकारी रूपमा कार्यान्वयन गर्न यूएईको प्रतिनिधिमण्डल शनिबार नै नेपाल आइपुगेको थियो। बैठकमा ६ सदस्यीय नेपाली प्रतिनिधिमण्डलको नेतृत्व श्रम मन्त्रालयका सहसचिव डारामप्रसाद घिमिरेले र यूएईका तर्फबाट त्यहाँका मानव संसाधन मन्त्रालयको अन्तर्राष्ट्रिय सम्बन्ध विभागका निर्देशक अब्दुल्लाह अल नुवाइमी नेपाल आएका थिए। कुनै पनि कामदारलाई ज्याला, ओभरटाइम भत्ता, कार्य वातावरण र न्यायमा पहुँच जस्ता विषयमा विभेद गर्न नपाइने र सबै विदेशी श्रमिकलाई समान व्यवहार हुनुपर्ने व्यवस्था गरिएको छ। महिला कामदारका लागि श्रमिक कल्याण र सुरक्षाका विशेष उपाय सुनिश्चित गर्नुपर्ने, राहदानीलगायत व्यक्तिगत परिचयसम्बन्धी कागजात श्रमिककै साथमा रहन पाउने व्यवस्थाको सुनिश्चितता गरिएको छ। कामदारको मृत्यु भए शव ल्याउन लाग्ने सम्पूर्ण लागत रोजगारदाताले नै व्यहोर्नुपर्ने, कामदारले पाउने सेवा सुविधा तत्कालै भुक्तानी गर्नुपर्ने र बिलम्व गर्न नपाइने व्यवस्थाको सुनिश्चितता गरिएको छ। कामदार र रोजगारदाताबीच विवाद उत्पन्न भई अदालतमा मुद्दा परी विचाराधीन रहेको अवस्थामा कामदारलाई कुनै लागत वा शुल्क नलाग्ने गरी कानुनी उपचारको प्रत्याभूति गरिएको छ। त्यस्तो अवस्थामा कामदारले कानुनबमोजिम अस्थायी श्रम स्वीकृतिका लागि आवेदन गर्ने सक्नेछन्।"
झमकलाई बोक्न २१ टेक,"काठमाडौं : साहित्यकार झमक घिमिरेको जीवनीमा बनेको फिल्म जीवन काँडा कि फूल का कलाकारहरूले यसको छायांकनको अनुभव बाँडेका छन्। राजधानीमा आयोजित पत्रकार भेटघाटमा झमककी बहिनी मीनाको भूमिका निर्वाह गरेकी सारिका घिमिरेले झमकलाई बोकेर घरभित्रबाट बाहिर ल्याउने एउटा दृश्य छायांकन गर्न २१ टेक दिनु परेको अनुभव सुनाइन्। वास्तविक पात्रकै अगाडि अभिनय गर्नुपर्दा निकै गाह्रो हुने रहेछ। बहिनीले बोकेको तरिका नमिलेको भन्दै झमकले दृश्य नस्वीकार्दा धेरै टेक खानु परेको थियो, उनले भनिन्। कात्तिक २२ बाट प्रदर्शनमा आउने फिल्मको निर्माण तथा निर्देशन विनोद विष्टले गरेका हुन्। निर्देशक विष्टले वास्तविक संघर्षको कथा भएकाले यो विषयमा फिल्म निर्माण गरेको बताए। झमकले लेखेको पुस्तक जीवन काँडा कि फूलभन्दा एक इन्च पनि बाहिर गएर फिल्म बनेको छैन। पटकपटक यसको स्क्रिप्ट झमकले नै सम्पादन गर्नु भएको छ। उहाँले ओके भनेपछि मात्रै फ्लोरमा गएका हौं, निर्देशक विष्टले भने, १७ दिनमा धनकुटाको छायांकन सक्काएको थियौं। यो चलचित्रमा झमक सानो छँदाको भूमिकामा सिलगुडीकी अवस्था थापा र ठूला हुँदाको भूमिका काठमाडौंकी रोजिता बुद्धचार्यले अभिनय गरेका छन्। त्यस्तै झमकको बहिनीको भूमिकामा बालकलाकारमा स्वीकृति शर्मा र ठूलो हुँदा सारिका घिमिरेले अभिनय गरेका छन्। बुवाको भूमिकामा किसन सुनार र आमाको भूमिका उमा गिरीले अभिनय गरेका छन्। झमककी आमा बन्दा निकै भावुक बनेकी उमाले भनिन्, त्यो बेलाको समाजमा त्यस्ती छोरीकी आमा बन्दा भोग्नुपर्ने पीडा निकै मार्मिक थियो। छुच्ची आमाको रोल निर्वाह गर्नु निकै चुनौतीपूर्ण थियो। बावा बन्ने किसानले भने, आफू वास्तविक जीवनमा बाबु नबने पनि अभिनय गर्ने क्रममा क्यारेक्टरमा डुब्दा साँच्चिकै बाबु बनेको अनुभूति भयो। फिल्ममा हजुरआमाको भूमिकामा मेनुका प्रधानलगायत ३० भन्दा बढी कलाकारको अभिनय रहेको छ। झमक घिमिरेको कथा, मुक्ति उपाध्याय बरालको पटकथा रहेको चलचित्रमा झमक र प्रकाश शिवाकोटीको गीत रहेको छ। प्रकाशकै संगीत रहेको गीतमा जुनु गौतम, सविता गजमेर, मीना निरौलाको स्वर रहेको छ भने नृत्य निर्देशक कमल राई रहेका छन्। शिव ढकालको छायांकन, तारा थापा किम्भे को सम्पादन, रीता बलामी र विमला तामाङको मेकअप रहेको यो चलचित्रको सहनिर्माता बद्री चौहान, उमेश सुवेदी र जुनु गौतम रहेका छन्। चलचित्रलाई श्रीराम बालाजी टेली फिल्मका सुनील मानन्धरले वितरण गर्दैछन्। यसअघि चलचित्रका पोस्टर, गीत र ट्रेलर सार्वजनिक भइसकेका छन्। विष्टले यसअघि प्रेम प्रतीक्षा, संग्राम र म कसरी भनुँ जस्ता चलचित्र निर्माण र निर्देशन गरिसकेका छन्।"
रोशनीको मेडिकल हिस्ट्री ले महरालाई पुर्यायो जेल,"काठमाडौं : जबरजस्ती करणी उद्योगको अभियोगसहित मुद्दा चलाइएका निवर्तमान सभामुख कृष्णबहादुर महरा जेल चलान भएका छन्। काठमाडौं जिल्ला अदालतले पुर्पक्षका लागि थुनामा राख्न आदेश दिएपछि महरालाई सदरखोर डिल्लीबजार लगिएको छ। अदालतका प्रमुख न्यायाधीश सुदर्शनराज पाण्डेको इजलासले महरालाई मुद्दाको अन्तिम टुंगो नलागेसम्म थुनामा राख्न आदेश दिएको हो। महराविरुद्धको अभियोगमा थुनछेकसम्बन्धी बहस सकिएपछि अभियोगपत्रसाथ तत्काल प्राप्त सबुतप्रमाणका आधारमा थुनामा राख्नुपर्ने निष्कर्षमा इजलास पुगेको थियो। महराका कानुन व्यवसायीले भने कसुर पुष्टि हुने आधार र कारण नदेखिएको भन्दै साधारण तारेखमा छाड्न माग गरेका थिए। इजलासले पीडितको सुरु किटानी जाहेरी, उपचार गराउन जाँदा महराले कुटपिट गरेको भन्ने मेडिकल हिस्ट्री, घटनापछि पीडितले तीनकुने सामुदायिक मार्गस्थित डेरामा घटना भएको भन्दै प्रहरीको १०० नम्बरमा गरेको फोनलाई आधार बनाएको छ। यस्तै उक्त विवरण प्राप्त भएपछि रानीपोखरी प्रहरी प्रभागबाट बानेश्वर प्रहरी वृत्तलाई दिएको निर्देशन, बानेश्वर प्रहरीका डीएएपीले पीडितको कोठामा पुगेर गरेको घटना मुचुल्का, कांग्रेस नेतृ उमा रेग्मीलाई मोबाइलमा सुनाएको घटना विवरणले पनि घटना पुष्टि हुने इजलासको ठहर छ। महराका सुरक्षाकर्मीले पीडितको ढोकामा पुर्याएको भन्दै गरेको कागज, रक्सीको बोतलसहित आएको भन्दै प्रहरीलाई दिएको जानकारी, महरा राति साढे आठ बजेसम्म सामुदायिक मार्गमै देखिएको सीसीटीभी फुटेजजस्ता प्रमाणबाट किटानी जाहेरी पुष्टि भएको विश्लेषण इजलासको छ। यस्तै कोठाबाट बरामद भएका रक्सीका गिलास, बोतल, पुरुषले लगाउने जुत्ताको तलुवा, फुटेको चस्माको डन्डी र सिसा तथा पेनड्राइभलाई प्रमाणका रूपमा लिइएको छ। पीडित भनिएकी महिला रोशनी शाहीले टीभीमा दिएको अन्तर्वार्ता र महराका विषयमा अभियोगपत्र दायर भएपछि दिएको कागजलाई तत्काल कानुनी प्रमाणका रूपमा ग्रहण गर्न नमिल्ने निक्र्योलमा अदालत पुगेको छ। शाहीले शरीरमा घाउचोट लागेपछि मेडिकलमा उपचार गराउन जाँदा केस हिस्ट्री मा महराले हातपात गरेको भन्दै उल्लेख गरेको विषयलाई अदालतले थुना आदेशमा ठोस प्रमाणका रुपमा ग्रहण गरेको छ। पीडित शाही सोमबार पनि आफ्ना कुरा राख्न इजलासमा पुगेकी थिइन्। अभियोगपत्र दायर हुनुअघि र पछि पनि उनले भनेका कुरा इजलासको जानकारीमा रहेको भन्दै बोल्न रोक लागाउने गरी इजलासबाट रुलिङ भएको थियो। त्यसपछि शाही इजलासबाट बाहिरिएकी थिइन्। महराका पक्षमा बहस गर्ने कानुन व्यवसायीले शाहीबाट विभिन्न सञ्चारमाध्यममा राखेको भनाइ, प्रहरी र अदालतमा दिएको कागजातले पनि अभियोग पुष्टि हुने आधार नरहेको भन्दै तारेखमा राख्न माग गरेका थिए। अदालतले भने पुर्पक्षका लागि थुनामा राख्ने वा नराख्ने सन्दर्भमा उक्त जिकिरलाई प्रमाणका रूपमा ग्रहण गर्न अस्वीकार गरेको छ। गरिमामय पदमा आसीन प्रतिवादी कृष्णबहादुर महराले आफ्नै कार्यालयमा कार्यरत पीडितलाई जबरजस्ती करणी जस्तो गम्भीर प्रकृतिको कसुर गरेको भनी निजउपर लगाइएको अभियोग, उक्त अभियोग प्रमाणित भएको अवस्थामा कानुनबमोजिम निज प्रतिवादीलाई हुन सक्ने सजायको मात्रा तथा मुलुकी फौजदारी कार्यविधि संहिता, २०७४ को दफा ६७ मा भएको कानुनी व्यवस्थासमेतका आधारमा, अदालतले थुना आदेशमा भनेको छ, पछि प्रमाण बुझ्दै जाँदा ठहरेबमोजिम हुने गरी निज प्रतिबादीलाई प्रस्तुत मुद्दा पुर्पक्षका लागि थुनामा राख्न उक्त संहिताको दफा ८० बमोजिमको थुनुवा पुर्जी दिई कारागार कार्यालय डिल्लीबजारमा पठाइदिनू भनी मुलुकी फौजदारी कार्यविधि संहिता, २०७४ को दफा ७९ बमोजिम आदेश गरिदिएको छ। उक्त संहिताको दफा ६७ मा कुनै कसुरको अभियोग लागेको अभियुक्त तत्काल प्राप्त प्रमाणबाट कसुरदार देखिने भएमा वा कसुरदार हो भन्ने विश्वास गर्ने कुनै मनासिब आधार भएमा अदालतले त्यस्तो अभियुक्तलाई कारण खुलाई पुर्पक्षका लागि थुनामा राख्ने व्यवस्था छ। तीन वर्षभन्दा बढी कैदको सजाय हुन सक्ने कसुरमा थुनामा राख्न सकिने भनिएको छ। महराका तर्फबाट वरिष्ठ अधिवक्ता लभकुमार मैनाली, पूर्वमहान्यायाधिवक्ता रमनकुमार श्रेष्ठ, नेपाल बार एसोसिएसनका पूर्वअध्यक्ष शेरबहादुर केसी, वरिष्ठ अधिवक्ता कृष्णप्रसाद सापकोटा र सबिता भण्डारीले बहस गरेका थिए। पीडित भनिएकी महिलाले आवेगमा जाहेरी दिएको, महराबाट करणी प्रयास नभएको भन्दै दिएको निवेदन, सञ्चारमाध्यममा बोलेका पछिल्ला भनाइले बलात्कार प्रयास हुन नसक्ने आधार देखाउँदै थुनामा राख्न नमिल्ने जिकिर लिएका थिए। संसद् सचिवालयकी कर्मचारीमाथि जबरजस्ती करणी उद्योग गरेको दाबीसहित ७ वर्षसम्म कैद सजाय गर्न मागसहित महराविरुद्ध अघिल्लो साता मुद्दा दायर गरेको थियो।"
जोखिममा जनकपुरजयनगर रेल,"जनकपुर : रेल सञ्चालनको तयारीमा रहेको जनकपुरजयनगर रेल्वे ट्र्याक दीर्घकालीन नहुने देखिएको छ। यो रेलमार्ग नजिक पर्ने कमला नदीमा तटबन्द नहुँदा रेल्वे ट्र्याक वर्षात्मा बाढीको चपेटामा पर्ने देखिएको हो। असारको बर्खामा जनकपुरजयनगरको रेल्वे ट्र्याकको करिब पाँच किलोमिटर क्षेत्रफल डुवानमा परेको थियो। नेपाल भारत सिमा क्षेत्रमा पर्ने धनुषाको इनरुवातर्फ एक सय मिटर लिंक पूर्ण रूपमा बाढीले क्षतिग्रस्थ भएको थियो। रेल विभागका अनुसार बाढीले जनकपुरजयनगर रेलमार्गमा करिब आठ करोड रुपैयाँको क्षति पुगेको छ। कमला नदीको प्रवाह बढेर रेल्वे लिंक बढाएको हो। कमला नदीको बहाव क्षेत्रको ६ सय ५० मिटरमा तटबन्ध छैन, रेल विभाग साइट कार्यालय जनकपुरका इन्जिनियर विनोद ओझा, तटबन्ध नभएकाले बर्खामा नदी रेल्वे ट्र्याक र बस्ती पस्छ। वर्षात्मा रेल्वे ट्र्याक सुरक्षित बनाउन अग्लो पुल वा नदी किनारमा तटबन्ध बनाउनु पर्ने देखिएको ओझाले भने। रेल्वे ट्र्याक बगाएको क्षेत्र पानीको स्थायी निकासी हुने ठाउँ छैन। त्यसैले रेल्वे ट्र्याक निर्माण गर्दा थोरै संख्यामा कल्भर्ट निर्माण गरिएको थियो। वर्षात्को समयमा कल्भर्टले मात्र पानीको चाप थेग्न सक्ने अवस्था रहेन। यसका लागि उचित विकल्प खोजिनुपर्छ। समथल जमिनमा रेल्वे ट्र्याकको स्थानलाई अग्लो बनाइएको छ। ट्र्याकका कारण पानी समान रूपले बग्न पाउँदैन। पानी निकासीका लागि बनाइएको सानो तथा साँघुरो कल्र्भटबाट पानी बग्नुपर्ने हुन्छ। एकै पटक उच्च चापमा पानी निकासी हुन्छ। पानीको तीव्र बहावले कल्भर्ट काट्छ। सुक्खा याममा नदीको बहाव कम हुने भएकाले बाढीको जोखिम छैन। तर वर्षामा पुनः यस्तो समस्या आउन सक्छ। भारतीय सरकारको आर्थिक तथा प्राविधिक सहयोगमा जयनगरजनकपुर रेलमार्ग निर्माण गरिएको हो। जयनगरजनकपुर रेलमार्ग निर्माण पूरा भएर रेल सञ्चालन गर्ने तयारीमा रेल विभाग छ। भारतले करिब ९ अर्ब रुपैयाँको लागतमा ६९ किलोमिटर जयनगरजनकपुरकुर्थाविजयापुराबर्दिबास खण्ड विस्तार गरिरहेको छ। जयनगरजनकपुर खण्डको ३५ किलोमिटर रेलमार्ग निर्माण भइसकेको थियो। तर उक्त रेलमार्ग नेपाललाई हस्तान्तरण गर्नु पूर्व बाढीले क्षति पुर्याएको छ। हस्तान्तरण नभइ बिग्रेकाले भारत सरकारले नै यसको मर्मत गरिदिने छ। बाढीले रेलमार्गमा क्षति पुर्याएको विषयमा भारतलाई वर्षात्कै समयमा दिइएको थियो। तत्कालीन समयमा दुवै देशका प्रतिनिधिले बाढी ग्रस्थ क्षेत्रको निरीक्षण गरेका थिए। केही साता अघि रेल विभागले रेलमार्ग मर्मत सम्बन्धमा भारतलाई पत्र पठाइसकेको छ। भारतका प्राविधिले पुनः रेल्वे ट्र्याकको निरीक्षण गरेका थिए। सुक्का याममा पुरानै संरचनालाई मर्मत गरेर रेल सञ्चालन गर्न सकिने सम्भावना छ। तर वर्षात्मा बाढीले बगाउने भएकाले भारतले यो खण्डलाई दिर्घकालिन बनाउन सकिन्छ भनेर विज्ञबाट अध्ययन गराउन खोजिरहेको विभागले जानकारी दिएको छ। कल्र्भटको संख्या थोरै छ। दूरी पनि धेरै छ। वर्षात्को पानी यी कल्र्भटले थेक्न सक्दैन, ओझाले भने, यसका ठूलो पुल बनाउनुपर्ने हुन्छ। उनका अनुसार पुल बनाउने विषयमा भारतीय पक्षलाई जानकारी गरिएको छ। जनकपुरजयनगर रेल सञ्चालन गर्ने सरकारको तयारी छ। यो खण्डमा रेल सञ्चालन गर्न सरकारले भारतको कोंकण रेल्वे कर्पोरेसनसँग खरिद सम्झौता गरिसकेको छ। जनकपुरजयनगरमा दुईवटा रेल सञ्चालन गरिनेछ। मन्त्रिपरिषद्ले २०७५ चैतमा ८४ करोड ६५ लाख रुपैयाँ रेल विभागलाई निकासी गरेको छ। वैशाखमा रेल खरिद सम्झौता भएको थियो। नेपालले खरिद गर्न लागेको डिजेल इलेक्ट्रिक मल्टिपल युनिट ट्रेन हो। यो रेल दुवै भागबाट चलाउन सकिन्छ। छोटो दूरीका लागि उपयुक्त रेल हो। यसमा डिजेल इन्जिनबाट बिजुली उत्पन्न हुन्छ र त्यसबाट रेलमा हुने ट्र्याक्सन मोटर चल्छ। यसले प्रतिघण्टा एक सय ६० किलोमिटरसम्मको दूरी तय गर्न सक्छ। भारतले मंसिरसम्म एउटा रेल उत्पादन गरेर नेपालाई दिने विभागका सूचना अधिकारी तथा सिनियर डिभिजनल इन्जिनियर अमन चित्रकारले बताए। मंसिरसम्ममा रेल ल्याएर सञ्चालन गर्ने योजना अनुरुप विभागले प्रक्रिया अघि बढाएको थियो, चित्रकारले भने, बाढीले रेल्वे ट्र्याक बगाउँदा समस्या आयो। ट्र्याक पूर्ण पमा निर्माण नभई रेल सञ्चालन गर्न सकिदैन।"
"आलमविरुद्ध तीन मुद्दा, ३२ वर्ष कैद माग","गौर : निलम्वित सांसद मोहम्मद अफताव आलमविरुद्ध ३२ वर्ष कैद सजाय मागदाबीसहित तीनवटा मुद्दा चलाइएको छ। कर्तव्य ज्यान मुद्दामा २० वर्ष, ज्यान मार्ने उद्योगमा १० र विस्फोटक पदार्थसम्बन्धी मुद्दामा दुई वर्ष कैद सजाय मागदाबी गरिएको रौतहटका जिल्ला न्यायाधिवक्ता खडिन्द्रराज कटुवालले बताए। जिल्ला सरकारी वकिल कार्यालयले सोमबार दिउँसो नेता आलमसहित ११ जनाविरुद्ध जिल्ला अदालत गौरमा अभियोगपत्र दायर गरेको हो। मृतकका परिवारलाई क्षतिपूर्तिको मागसमेत गरिएको छ। बम विस्फोटका दुई घाइतेसहित १२ जना मारिएको भन्दै मुद्दा दर्ता भएको न्यायाधिवक्ता कटुवालले बताए। आलमसहित मोहम्मद महताव आलम, शेख भदई, मोहम्मद मोविन आलम, शेख शेराज, बद्री सहनी, शेख फजलेहक, सगिर आलम, शेख जमुनई, गौरीशंकर साहलगायतलाई प्रतिवादी बनाइएको छ। यो मुद्दामा मंगलबार थुनछेक बहस सुरु हुने जनाइएको छ। सरकारी पक्षबाट सहन्यायाधिवक्ता सूर्यराज दाहाल, उपन्यायाधिवक्ता अर्जुन कोइराला र पर्सा जिल्लाका न्यायाधिवक्ता रुद्रप्रसाद पन्थी बहस गर्न रौतहट आउने भएका छन्। जिल्ला अदालत गौरमा मोहम्म अफताव आलमबिरुद्ध मुद्दा दर्ता गर्दै सरकारी वकिल कार्यालयका कर्मचारी। तस्बिर : फणि महत संविधानसभा निर्वाचनमा धाँधलीका लागि ल्याएको बम २०६४ चैत २७ गते आलमका काका शेष इद्रिसको गोठमा विस्फोट भएको थियो। त्यसमा घाइते तथा मृत्यु भएकाहरूलाई इँटाभट्टामा लगेर जलाएको आरोपमा असोज २६ गते आलम पक्राउ परेका थिए। अनुसन्धानका क्रममा १२ भन्दा बढी व्यक्तिसँग बयान लिइएको प्रहरीले जनाएको छ। पूर्वप्रहरी, त्यस समय राजपुरमा खटिएका प्रहरी अधिकृत, प्रत्यक्षदर्शी, घटनाका घाइते भनिएकासँग प्रहरीले बयान लिएको थियो। मृतक तथा घाइते ओसार्न प्रयोग गरेको भनिएको ट्र्याक्टर तथा घाइतेको उपचार गरिएको भारत मोतिहारीस्थित अस्पतालको रिपोर्ट प्रहरीले संकलन गरेको छ। सर्वोच्च अदालतको फैसला कार्यान्वयन निर्देशनालयले २०७५ चैत ८ गते पछिल्लो पटक जिल्ला प्रहरी कार्यालयलाई १२ वर्षअघिको घटना अनुसन्धान गर्न पत्राचार गरेको थियो। त्यसपछि उक्त घटनाका मुख्य आरोपित नेता आलम पक्राउ परेका हुन्। यमुनामाई गाउँपालिका४ का त्रिलोकप्रताप सिंहका बाबु श्रीनारायण सिंह र ओसी अख्तरकी आमा रोक्साना खातुनले आलम, उनका भाइ मोहम्मद महताब आलम, मोबिन आलम, शेख भदई र शेख सवेजविरुद्ध प्रहरीमा किटानी जाहेरी दिएका थिए। त्रिलोक र ओसीलाई इँटाभट्टामा हालेर मारेको उनीहरूको उजुरीमा उल्लेख थियो।"
वायु प्रदूषण कम गर्न दिल्लीमा जोर बिजोर प्रणाली,"एएनआई नयाँदिल्ली : भारत सरकारले राष्ट्रिय राजधानी नयाँदिल्लीमा सोमबार बिहान ८ बजेबाट यातायातका साधनमा जोर बिजोर प्रणाली लागू गरेको छ। यातायातका साधनबाट निस्किने धुवाँ र अत्यधिक यातायातको चाप र आवागमनका कारण उडेको धुलोका कारण दिल्लीमा वायु प्रदूषण भएको भन्दै राज्य सरकारको यो निर्णय आएको हो। सोमबारबाट जोर नम्बरका सवारी साधनमात्र चलाउन राज्य सरकारले अनुरोध गरेको छ। दिल्लीमा विगत केही समयदेखि वायुमा निकै प्रदूषण देखिएको भन्दै स्थानीय सञ्चारमाध्यमले समाचार सम्प्रेषण गरेपछि दिल्ली सरकारले वातावरण प्रदूषण रोक्न पहल थालेको हो। दिल्लीका मुख्यमन्त्री अरविन्द केजरीवालले वातावरण प्रदूषण रोक्न सरकारले गरेको पहलमा सहयोग गर्न र यातायातमा जोरबिजोर प्रणाली लागू गर्न नागरिकलाई आग्रह गरेका छन्। राष्ट्रिय राजधानीमा प्रदूषण बढेकाले यसमा योगदान पुर्याउन निजी सवारीसाधन (कार) प्रयोगकर्तालाई पनि कारपुलिङ गर्न पनि मुख्यमन्त्रीले अनुरोध गरेका छन्। मुख्यमन्त्रीले नागरिकलाई सरकारले गरेको घोषणालाई मान्न आग्रह गर्दै हिन्दी भाषा प्रयोग गर्दै ट्वीट गरेका छन्, प्रिय दिल्लीवासीहरू, आजबाट निजी चारपांग्रे सवारीसाधनका लागि जोरबिजोर तथा कारपुलिङ प्रणाली कार्यान्वयनमा आएको छ। आफ्नो, आफ्ना बालबालिका र परिवारको स्वास्थ्यका लागि नियमलाई पालना गरौँ। कार चढ्ने सबैले कारमा आलोपालो गरेर आफ्नो गन्तव्यसम्म पुगौँ। मित्रता, सम्बन्ध बढाऔँ। पेट्रोलको बचत गरौँ र प्रदूषण घटाऔँ। नियमअनुसार पालोमा नपरेका कार प्रयोगकर्तालाई पालोमा परेका सवारीधनीले सहयोग गर्न वा कारपुलिङ गर्न सरकारले अनुरोध गरेको हो। दिल्लीमा आम आदमी पार्टी नेतृत्वको राज्य सरकारले घोषणा गरेको यो कार्यक्रम आगामी दश दिन (नोभेम्बर १४) सम्म लागू गरिने छ। तर यो नियम नोभेम्बर १० आइतबारका लागि भने मान्य नहुने बताइएको छ। भारतमा आइतबार साप्ताहिक बिदा दिइने भएको र बिदाका दिन सवारीसाधनको चाप कम हुने हुनाले सो दिन यो नियम लागू नहुने बताइएको छ। मुख्यमन्त्री केजरीवालले अक्टोबर १७ मा गरेको घोषणाअनुसार सोमबारदेखि जोरबिजोर प्रणाली लागू भएको हो। यो नियम मोटरसाइकल, सार्वजनिक बस तथा अन्य ढुवानीका साधन तथा आपत्कालीन सेवामा भने लागू हुनेछैन। महिलाले चलाउने गाडीलाई पनि नियम लागू नहुने बताइएको छ। सोमबार जोरबिजोर प्रणाली लागू हुने तयारी भइरहँदा यसको केन्द्र सरकारको नेतृत्व गरिरहेको भारतीय जनता पार्टी (भाजपा) तथा प्रतिपक्षी दल भारतीय राष्ट्रिय कांग्रेस (कांग्रेसआई) ले विरोध जनाएका छन्। भाजपाका वरिष्ठ नेता तथा राज्य सभाका सदस्य विजय गोयलले दिल्ली सरकारको जोरबिजोर प्रणाली आफूहरूलाई मान्य नभएको बताएका छन्। उनले प्रदूषण नियन्त्रणका लागि राज्य सरकारले चालेका कदमले नागरिकलाई दुःख हुने र यो प्रदूषण नियन्त्रणका लागि सर्वमान्य आधार नभएको भन्दै सांकेतिक विरोधका लागि आफूले सवारीसाधन चलाउने बताए। नेता गोयलले आमआदमी पार्टीको यो कदमलाई निर्वाचनमा मत तान्ने नाटकका रूपमा व्याख्या गरे। त्यस्तै कांग्रेस नेता जेपी अग्रवालले राज्य सरकार राजधानीमा देखिएको प्रदूषणको समस्यालाई सही तवरले सम्बोधन गर्न विफल भएको बताए। प्रदूषणको समस्या अत्यधिक तथा नियन्त्रण बाहिर पुग्नुमा सरकार जिम्मेवार रहेको भन्दै सरकारको आलोचना गरे। उनले समस्या समाधान गर्न अन्य राज्यका सरकारले कस्तो नीति लिएका छन् भनी यसलाई छलफल गर्न छिमेकी राज्यका मुख्यमन्त्रीहरूसहितका अधिकारीसँग बसेर रणनीति बनाउन सुझाव दिए।"
