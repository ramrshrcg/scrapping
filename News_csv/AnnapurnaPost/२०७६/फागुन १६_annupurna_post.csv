शीर्षक,विवरण
चीनबाट सीधै ल्याउँदा सस्तो,"काठमाडौं : चीनबाट नेपाल आयात गरिने सामान कोलकात्ताभन्दा चीनबाट सोझै ल्याउन छिटो हुने सरकारी अध्ययनले देखाएको छ। चीनबाट सोझै आयात गर्दा कोलकात्ताको तुलनामा १६ दिन छिटो हुने अध्ययनको निष्कर्ष छ। उद्योग, वाणिज्य तथा आपूर्ति मन्त्रालय, भन्सार विभाग, भौतिक पूर्वाधार तथा यातायात मन्त्रालय, अर्थ मन्त्रालय, नेपाल फ्रेट फर्वाडर्स एसोसिएसनका प्रतिनिधि र पारवहन विज्ञ आरबी रौनियारको संलग्तामा गठित समितिले स्थलगत अध्ययन गरी प्रतिवेदन तयार पारेको हो। प्रतिवेदनअनुसार चीनबाट सोझै सामान आयात गर्दा १२ दिन मात्रै लाग्छ। चीनबाट नेपालमा गरिने आयातको ठूलो हिस्सा कोलकत्तामार्फत हुने गरेको छ। ग्वान्जाओबाट कोलकात्ता हुँदै सामान आयात गर्दा २८ दिन लाग्छ। हालसम्मको छिटोछरितो आयातका लागि भिसाखापटन उपयोगी मानिएको छ। यताबाट आयात गर्दा जम्मा १७ देखि १९ दिनसम्म मात्रै लाग्ने गरेको छ। चिनियाँ सामान ल्याउँदा सस्तो पछिल्लो तथ्यांक हेर्ने हो भने तीन सय वटा कन्टेनर मात्रै ग्वान्जाओलान्जाओ हुँदै केरुङ ल्याएको पाइएको छ। चीनबाट लोड भएको कार्गाे समेत ग्वान्जाओको साटो तियान्जेन पोर्ट हुँदै नेपाल ल्याउने हो भने ढुवानी लागत र समय समेत बचत हुने समितिका एक सदस्यले जानकारी दिए। चीनले दक्षिण एसिया अन्तर्राष्ट्रिय ट्रेन प्यासेजका रूपमा सिगात्सेरसुवालाई राखेको छ। सिगात्सेबाट केरुङ हुँदै नेपाली सीमासम्म रेलसेवा विस्तारको काम सन् २०२२ सम्म सम्पन्न गर्ने अनुमान छ। लान्जाओमा ६ वटा रेलवे १८ वटा मुलुकसँग जोडिसकेको छ। चीन ओरिजिन कार्गाेको लान्जाओ सुक्खा बन्दरगाह हुँदै नेपाल आउने कन्टेनरको संख्या ३ सय छ। त्यसरी सामान ल्याउँदा सस्तो र ल्याउन छिटो हुने गरेको पाइएको छ। तियान्जेनदेखि लाञ्जाओसम्म १६ सय किलोमिटरमा ढुवानीको माध्यम रेल हो। तियान्जेनदेखि लान्जाओसम्मको भाडा प्रतिकन्टेनर सात हजार आरएमबी पर्छ। सेन्जेनदेखि लान्जाओको भाडादर हेर्ने हो भने ११ हजार आरएमबी रहेको छ। तियान्जेनदेखि ल्हासा ३९ सय किलोमिटरको दूरी रेलबाट पार गर्न सकिन्छ। समग्रमा ग्वान्जाओको तुलनामा तियान्जेन सस्तोपर्ने देखिन्छ। तियान्जेनदेखि लान्जाओबाट सिगात्से हुँदै रसुवागढीसम्मको लागत प्रतिकन्टेनर १० हजार ३ सय आरएमबी पर्छ। तर ग्वान्जाओबाट ल्याउने हो भने यो भाडा १४ हजार ३ सय आरएमबी पर्ने देखिन्छ। चीनबाट सोझै आयात गर्दा कोलकात्ताको तुलनामा १६ दिन छिटो हुने अध्ययनको निष्कर्ष छ। चीनमार्फत तेस्रो मुलुकबाट सामान ल्याउन दुवै सरकारले बाटो खुला गरे पनि हालसम्म यसको प्रयोग भइरहेको छैन। कोलकात्तामा अभ्यस्त भइसकेका व्यवसायीलाई चीनको नाका प्रयोगमा ल्याउन चासो नदिएको पाइएको छ। यस्तोमा निजी क्षेत्रलाई चीनतर्फको आकर्षण बढाउन सुरुवातमा बढी लागत सरकारले बेहोर्ने गरी ल्याउन सक्ने व्यवस्था गर्न समितिले सुझाव दिएको छ। विश्व १० उत्कृष्ट पोर्ट मध्येको एक पोर्टको ५ सय वटा पोर्टसँग सम्बन्ध छ। १५० वटा मुलुकसँग सिपिङ लाइनको सम्बन्ध रहेको यो पोर्टमार्फत दुई लाख २५ हजार टनको कन्टेनर आवताजावत हुने गरेको छ। भारतको हल्दियामा ६ हजार कन्टेनर मात्रै अटाउँछ भने यो पोर्टमा २३ हजार कन्टेनर रहन सक्छ। केरुङकाठमाडौं र तातोपानीकाठमाडौं सडक निर्माण तथा मर्मत सुधारलाई लिएर चिनियाँ अधिकारीले चासो दिँदै आएका छन्। तर नेपालको तर्फबाट यहाँको पूर्वाधार विकासमा ठोस काम हुन सकेको छैन।"
"सरकार, पुरस्कार कहिले दिने ?","काठमाडौं : १३औं दक्षिण एसियाली खेलकुद (साग) सम्पन्न भएको साढे दुई महिना बित्यो। साग सकिनेबित्तिकै मंसिर २५ गते प्रधानमन्त्री केपी ओलीले खेलाडीलाई सरकारी निवास बालुवाटारमा बोलाएर एक महिनाभित्र नगद पुरस्कार दिने घोषणा गरेका थिए। तर, खेलाडीले अझै पुरस्कार पाएका छैनन्। सागका पदक विजेताले यसअघि पाउँदै आएको नगद पुरस्कारभन्दा प्रधानमन्त्री ओलीले बढी घोषणा गरेपछि खेलकुद पुरस्कार तथा सम्मान कार्यविधि नै संशोधन गर्नुपर्ने बाध्यता थियो। बिहीबार बसेको मन्त्रिपरिषद् बैठकले कार्यविधि संशोधन प्रस्ताव पारित गरेको छ। नयाँ कार्यविधिमा पुरस्कारका लागि सिफारिस समिति गठन गर्नुपर्ने र समिति गठन भएको तीन महिनाभित्र सिफारिस गर्नुपर्ने व्यवस्था रहेकाले खेलाडीले पुरस्कार पाउन केही समय कुर्नुपर्ने भएको छ। सिफारिस समिति गठन भएको छैन। समिति युवा तथा खेलकुद मन्त्रालयका सचिवको संयोजकत्वमा गठन हुने प्रावधान छ। गत मंसिर १४ देखि २४ गतेसम्म घरेलु भूमिमा सम्पन्न सागमा नेपालले ५१ स्वर्ण, ६० रजत र ९५ कांस्य जित्दै पदक तालिकामा दोस्रो स्थान हासिल गरेको थियो। प्रधानमन्त्री ओलीले दुईभन्दा बढी स्वर्ण विजेतालाई ११ लाख, एउटा स्वर्ण विजेतालाई नौ लाख, रजत पदक विजेतालाई ६ लाख र कांस्य विजेता खेलाडीलाई तीन लाख दिने घोषणा गरेका थिए। व्यक्तिगत स्पर्धाका स्वर्ण विजेतालाई पुरस्कार घोषणा गरे पनि टिम इभेन्टका विजेता खेलाडीको पुरस्कार घोषणा भने हुन सकेको थिएन। टिम इभेन्टका खेलाडी कति पुरस्कार पाइन्छ भन्ने अन्योलमा थिए। १३औं सागमा दोहोरो स्वर्ण विजेता कराँते खेलाडी मन्डेकाजी श्रेष्ठले सरकार आफैंले घोषणा गरेको पुरस्कार नदिँदा नरमाइलो लागेको बताए। हामीले देशको प्रतिष्ठाका लागि दिनरात नभनी मेहनत गर्यौं, उनले भने, सरकारले खेलाडीलाई आश्वासन मात्र दिएको छ। उनले हरेक दिनजसो अरू खेलाडीले पुरस्कारबारे सोध्ने गरेको पनि बताए। सिनियर खेलाडी भएकाले होला, धेरै साथीहरू पुरस्कार कहिले पाइन्छ भनेर सोध्नुहुन्छ, मन्डेकाजी भन्छन्, चाँडै पाइन्छ भनेर आश्वासन दिइरहेका छौं। राष्ट्रिय भलिबल खेलाडी रेश्मा भण्डारी पुरस्कार कहिले पाइन्छ भन्दा पनि टिम गेमका खेलाडीले कति पुरस्कार पाउँछन् भन्ने चासो रहेको बताउँछिन्। हामीले कति पुरस्कार पाउने भन्ने अन्योल छ, रेश्मा भन्छिन्, आफ्नै देशमा राम्रो नतिजा ल्याउँदा थप हौसला बढाउनुपर्नेमा हतोत्साहित गर्ने काम भएको छ। रेश्मा सरकार आफैंले घोषणा गरेको पुरस्कार पाउन पनि लामो समय कुर्नुपर्दा दुःख लागेको बताउँछिन्। सरकारले दिने पुरस्कारबाट साथीहरूले केके गर्छु भन्ने सपना देखेका होलान्, महिला भलिबलमा रजत पदक विजेता टोलीकी सदस्य रेश्मा भन्छिन्, सरकारले उनीहरूको सपनामा पनि तुषारापात गरिदिएको छ। रेश्माले सरकारले पहिले सम्मान गरोस् भनेर अरू थुप्रै निकाय र संघसंस्था कुरिरहेको बताइन्। उनी भन्छिन्, सरकारले ढिलो गर्दा अरू निकाय र संघसंस्थाबाट पनि पुरस्कार पाउन सकिएको छैन।राष्ट्रिय खेलकुद परिषद्का उपाध्यक्ष पीताम्बर तिम्सिनाले एक साताभित्र खेलाडीलाई पुरस्कार प्रदान गरिने प्रतिबद्घता जनाए। केही प्राविधिक त्रुटिका कारण पुरस्कार वितरणमा ढिला भएको हो, उनले भने, अब एक साताभित्र खेलाडीलाई पुरस्कार प्रदान गरिनेछ। उनले टिम इभेन्टका स्वर्ण विजेता खेलाडीको पुरस्कार रकमको पनि टुंगो लागेको जानकारी दिए। उपाध्यग तिम्सिनाका अनुसार टिम इभेन्टका स्वर्ण विजेताले ६ लाख, रजतले चार लाख र कांस्य विजेताले दुई लाख रुपैयाँ नगद पुरस्कार पाउनेछन्। खेलाडीको पुरस्कार रकममा करकट्टी हुने छैन। यसअघि पाँच लाखभन्दा बढी रकममा १५ प्रतिशत करकट्टी गर्ने प्रस्ताव गरिएको थियो। युवा तथा खेलकुद मन्त्रालयका सचिव रामप्रसाद थपलियाले व्यक्तिगत स्पर्धाका रजत विजेताको भन्दा टिम इभेन्टका स्वर्ण विजेताको पुरस्कार रकम कम भयो भन्ने गुनासो आएपछि प्रधानमन्त्रीले घोषणा गरेको पाँच लाखमा एक लाख बढाएर ६ लाख पुर्याएको जानकारी दिए। टिम इभेन्टका स्वर्ण विजेताले पुरस्कार रकमलाई लिएर गुनासो गरेपछि प्रधानमन्त्रीले घोषणा गरेको रकममा एक लाख थप गरी ६ लाख दिने निर्णय भएको छ, उनले भने।"
मलाई तर्साउन खोजियो,"काठमाडौं : सत्तारुढ दल नेकपाका नेता एवं पूर्वमन्त्री जनार्दन शर्माले नेपाल ट्रस्टको जग्गा प्रकरणमा सरकारले आफूलाई तर्साउन खोजेको भन्दै आक्रोश पोखेका छन्। प्रधानमन्त्रीज्यू र रक्षामन्त्रीबाट म जवाफ चाहन्छु मलाई तर्साउन खोजिएको हो वा आत्मसमर्पण गराउन खोजिएको हो ? , प्रतिनिधिसभा बैठकमा बिहीबार उनले विशेष समय लिएर भने, म सत्यका अगाडि कहिल्यै झुक्दिनँ र म तर्सिँदा पनि तर्सिन्नँ। आफू गृहमन्त्री भएका बेला ट्रस्टको जग्गा व्यक्तिका नाममा नामसारी गरेको भन्दै सरकारले सार्वजनिक गरेको श्वेतपत्रप्रति उनले असन्तुष्टि जनाएका हुन्। उपप्रधान तथा रक्षामन्त्री ईश्वर पोखरेलले ट्रस्टको जग्गा विवरण र पूर्ववत् सरकारका निर्णय भन्दै मंगलबार श्वेतपत्र जारी गरेका थिए। तत्कालीन प्रधानमन्त्री शेरबहादुर देउवा ट्रस्टका संरक्षक र गृहमन्त्री शर्मा अध्यक्ष रहेका बेला ताहाचल सोल्टी आउटर कम्प्लेक्सको जग्गा यती समूहको थामसेर्कु ट्रेकिङलाई लिजमा दिने प्रस्ताव स्वीकृत गरिएको श्वेतपत्रमा उल्लेख छ। देउवाले बुधबार ट्रस्टको जग्गा लिजमा दिने निर्णयमा आफू संलग्न नरहेको भन्दै विज्ञप्ति जारी गरेका छन्। अर्का पूर्वप्रधानमन्त्री डा बाबुराम भट्टराईले मातातीर्थस्थित ट्रस्टको १ सय ७३ रोपनी जग्गा आफूले कानुनसम्मत रूपमा मोही खडा गरी नामसारी गरिदिएको बताएका छन्। पूर्वगृहमन्त्री शर्माले ट्रस्टको जग्गा लिजमा दिने निर्णयमा आफू संलग्न नभएको बताए। म मन्त्री नै नभएका बेला जबरजस्ती नाम लेख्ने कुरा र कर्मचारीले होइन भन्दाभन्दै मेरो नाम लेखिनुको कारण के ? , उनले भने, सरकारलाई कसरी विश्वास गर्ने ? विश्वासको संकट पयो यहाँ। आफ्नै पार्टीको सरकारलाई सहयोग गर्नेविरुद्ध हुँदै नभएको नाम लेख्नुको कारण के ? यो श्वेतपत्र हो कि अश्वेतपत्र ? जस्ताको तस्तै विषय जनतामाझ ल्याउन पो श्वेतपत्र जारी हुन्छ त। उनले श्वतेपत्रमा नाम आएपछि आफू ट्रस्टको कार्यालय पुगेको सुनाए। त्यहाँका कर्मचारीले पुराना फाइल हेर्न नदिएको उनको भनाइ थियो। फलानोफलानो मान्छेले ट्रस्टको जग्गा लिज दिए भनेर मैले मिडियामा पढें। तथ्य के होला भनेर म ट्रस्टको कार्यालय गएँ, उनले भने, ट्रस्टको कार्यालयमा तथ्य के रहेछ भनेर जान्न र हेर्न मैले निवेदन पनि दिएँ तर मलाई हेर्न दिइएन। उनले त्यहाँका कर्मचारीले ताल्चा लागेको छ, खोल्न मिल्दैन भन्ने जवाफ दिएको सुनाए। मैले त्यहाँका कर्मचारी साथीहरूसँग सोधें, मेरो नाम पनि आयो, म गृहमन्त्री हुँदा ट्रस्टको कार्यालयमा पसेको थिइनँ। मेरो नाम कसरी आयो भनेर प्रश्न गरें, उनले भने, हैन, हामीले त हजुरको नाम छैन, उहाँले मिटिङ गर्नुभएको छैन भनेका थियौं। उहाँको पालामा कुनै निर्णय भएको छैन। हामीले भनेको सत्य कुरा त्यही हो भनेर त्यहाँका कर्मचारी साथीहरूले भन्नुभयो। अहिलेको मुख्य सचिव तथा आफू गृहमन्त्री हुँदाका सचिवले पनि यो विवरण बिल्कुलै झुटा भएको जवाफ आफुलाई दिएको उनले सुनाए। आफू राज्य व्यवस्था समितिमा रहँदा संविधानविपरीतका ऐन सच्याउने र भ्रष्टाचारको विरोध गर्दा रिस साँध्न आफ्नो नाम श्वेतपत्रमा परेको हुन सक्ने उनको भनाइ थियो।"
