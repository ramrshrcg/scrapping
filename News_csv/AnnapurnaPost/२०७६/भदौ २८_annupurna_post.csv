शीर्षक,विवरण
झिमरुकबासीले मागे हटाइएको प्रहरीचौकी,"प्यूठान : प्यूठान, गुल्मी र अर्घाखाँचीको सीमाक्षेत्रमा पर्ने झिमरुक गाउँपालिका १ सौतामारे प्यूठानका स्थानीयले प्रहरीचौकी स्थापनाको माग गरेका छन् । जुन २०११ मा स्थापना भइ पछि फेरि विस्थापित भएको थियो । स्थानीय जंगलमा लागेको डढेलोबाट खरले छाएको चौकी नै जलेपछि विस्थापित भएको थियो । गाउँलेले भने अहिले फेरि उक्त प्रहरीचौकी स्थापना गर्नुपर्ने माग राखेका हुन् । यस क्षेत्रकै पहिलो स्थापित चौकी हटेपछि आफूहरु निराश भएको स्थानीयको गुनासो छ । हरेक दिन हिंसाजन्य घटना बढ्दैगएको भन्दै चौकी स्थापनाको आवश्यकता देखिएको स्थानीय बताउँछन् । छिमेकी जिल्ला गुल्मी र अर्घाखाँचीको प्रहरीचौकी नजिकै भए पनि प्यूठानको भूगोगलमा घटना भएमा सम्बन्धित जिल्लाबाटै प्रहरी आउनुपर्ने बाध्यताले समस्या भइरहेको वडाध्यक्ष धुर्वराज खनालले बताए । मानवीय हिसावले प्रहरी आउने कुरा फरक । तर जुन जिल्लामा घटना घट्छ उही जिल्लाकै प्रहरीले मुचुल्का उठाउनुपर्ने बाध्यता छ, खनालले भने । गाउँमा पछिल्ला केही वर्षदेखि घरेलु हिंसा, झैझगडा, आगलागी, चोरी लगायत हिंसाजन्य घटना बढ्दैजान थालेकाले चौकी स्थापना हुनुपर्ने उनले बताए । सिमानाको क्षेत्रमा विभिन्न जिल्लाका पर्यटक घुम्न आउने गरेको उनको भनाइ छ । सौतामारे सालझण्डीढोरपाटन र मदान भण्डारी राजमार्ग सडक खण्डमा पर्छ ।"
तरुण दलमा भद्रगोल : अध्यक्षले हटाए महासचिव,"काठमाडौं : तीन वर्षदेखि चार जनामा सीमित भएको नेपाली कांग्रेसको भ्रातृ संगठन तरुण दलमा भद्रगोल भएको छ। तरुणदल अध्यक्ष जीतजंग बस्नेत र महासचिव भूपेन्द्रजंग शाहीबीचको विवादले उग्ररूप लिएको हो। अध्यक्ष बस्नेतले विज्ञप्ति निकाल्दै महासचिवलाई पदबाट हटाएको जनाएका छन्। संगठनको हितविपरीत काम गरेको भन्दै अध्यक्ष बस्नेतले महासचिव शाहीलाई हटाएको जनाएका छन्। अध्यक्ष बस्नेतले महासचिव शाहीलाई संगठनको साधारण सदस्यसमेत नरहेन गरी कारवाही गरेका छन्। यस्तै, महासचिव शाहीले पनि विज्ञप्ति जारी गर्दै अध्यक्ष बस्नेतलाई पदबाट हटाएको दाबी गरेका छन्। महासचिव शाहीले आफूलाई अध्यक्षले हटाउने कुनै अधिकार नभएको दाबी गरे। उहाँ पनि मजस्तै पार्टीको सर्वसहमतिमा अध्यक्ष हुनु भएको हो। उहाँले मलाई कसरी कारवाही गर्ने ? पार्टीले सर्वसम्मत निर्णय गर्दा मात्रै म हट्छु, शाहीले अन्नपूर्णसँग भने, यदी उहाँलाई थपघट गर्ने अधिकार भए किन चार सदस्यीय मात्रै समिति रह्यो? अध्यक्ष बस्नेतको गलत कामको भण्डफोर गर्दा आफूमाथि षडयन्त्र भएको उनको दाबी छ। उहाँले नराम्रो काम गर्नुभयो। बाढीपीडितको नाममा विदेशबाट करोडौँ उठाउनुभयो। त्यसको हिसाब किताब छैन। मैले कुरा उठाएपछि ममािथि षडयन्त्र भयो, शाहीले भने, उहाँको गलत गतिविधिको मैले विरोध गर्न नपाउने? यो त कम्युनिष्ट अधिनायकवादजस्तो भएन र? अध्यक्ष बस्नेतले बाढीपीडितको नाममा आएको सहयोग हिनामिना गरेको भन्दै अख्तियारमा जाने महासचिव शाहीले बताए। मैले तरुण दलमार्फत भ्रष्टचारविरोधी अभियान चलाउँदा उहाँले असहयोग गर्नुभयो, उनले भने, उहाँका अनियमितताका कुरा उठाएपछि मलाई केही मान्छेमार्फत ज्यान मार्ने धम्कीसम्म दिनुभयो। केही गर्दा नसकेपछि षडयन्त्रमै उत्रनुपयो।"
शक्तिको आडमा जग्गा कब्जा,"बुटवल : रुपन्देही सियारीस्थित सरकारी जग्गा पूर्वमन्त्रीका स्वकीय सचिवले आफ्नो नाममा ल्याएका छन्। मालपोत कार्यालय रुपन्देहीका कर्मचारीको मिलेमतोमा सरकारी जग्गा व्यक्तिका नाममा नामसारी गरिएको हो। पूर्वराज्यमन्त्री अब्दुल रज्जाकका स्वकीय सचिव विशाल तामाङले ४ बिघा ९ कट्ठा ६ धुर जग्गा दर्ता गरेको भेटिएको छ। रुपन्देहीको सियारी गाउँपालिका१ चिल्हियाको उक्त जग्गा चिल्हिया माविले भोगचलन गर्दै आएको थियो। विद्यालयले भोगचलन गरेको जग्गा एकाएक व्यक्तिका नाममा सरेको भेटिएपछि सबै आश्चर्यमा परेका छन्। यो जग्गाको मूल्य आठ करोडभन्दा बढी छ। मालपोत कार्यालयको अभिलेख अनुसार कित्ता नम्बर ४५ को उक्त जग्गा निर्णयानुसार भन्दै तामाङको नाममा सारिएको छ। भैरहवा मालपोत कार्यालयबाट २०७१ माघ १८ गते उक्त जग्गा तामाङको नाममा सारिएको छ। मालपोतको श्रेस्तामा मिसिल नं २८ बाट विशाल तामाङको नाममा जग्गा नामसारी भए पनि मिसिल भने गायव छ। मालपोतका उच्च अधिकारी फाइल गायवप्रति बेखबर छन्। नापी र मालपोतको फिल्डबुकमा भने उक्त जग्गा ऐलानी नै छ। मिसिल गायव भएपछि कुन निकायको निर्णयअनुसार जग्गा नामसारी भएको हो त्यो भन्ने खुलेको छैन। जग्गाधनी तामाङले भने जग्गा कसरी आफ्नो नाममा आयो भन्ने बताउन चाहेनन्। तामाङ देवदह नगरपालिका केरवानीवासी हुन्। उनले कांग्रेस रुपन्देही सभापतिसमेत रहेका पूर्वराज्यमन्त्री रज्जाकका स्वकीय सचिव भइ काम गरेका थिए। अहिले भने उनी ठेक्कापट्टा गर्छन्। पालिकाभित्रको सरकारी जग्गा व्यक्तिको नाममा दर्ता भएपछि खोजी सुरु गरिएको छ। गाउँपालिकाका अध्यक्ष अयोध्या थारुले व्यक्तिको नामको जग्गा फिर्ता गर्न पहल थालिएको बताए। यसमा धेरै चलखेल देखिएको छ, उनले भने, हामीले प्रमाण जुटाएर फिर्ता प्रक्रिया थाल्नेछौं। रुपन्देहीमा सोही समयतिर कम्तिमा पाँच स्थानमा त्यस्तै प्रकृतिका जग्गा व्यक्तिको नाममा गरिएको कर्मचारीहरू बताउँछन्। मालपोतका सूचना अधिकारी ईश्वरी अर्यालले जग्गाका कागजात खोजी भइरहेको बताए। रुपन्देहीकै मैनहियामा पनि त्यस्ता अरु जग्गा पनि व्यक्तिको नाममा गरिएको बताइएको छ। चिल्हिया गाविसका तत्कालीन सचिव केशव भट्टराईले गाविसबाट कुनै सिफारिस नभएकाले मन्त्रिपरिषद् बैठकको निर्णयानुसार हुनसक्ने बताए। जग्गा विद्यालयले उपयोग गरेको थियो, वन क्षेत्र बनाउन वृक्षारोपणसमेत गरिएको छ, उनले भने, गाविसले तत्कालीन समयमा कुनै सिफारिस दिएको छैन। शक्तिको आडमा सरकारी जग्गा नामसारी भएको भन्दै चौतर्फी विरोध गरिएको छ। उक्त जग्गामा नदीजन्य पदार्थ उत्खनन् गरेर राखिएको छ। गाउँपालिकाले सरकारी जग्गा भन्दै बोर्ड नै गाडेको छ। सियारीकै भर्थापुरमा ३९ बिघा सरकारी जग्गामा कित्ताकाट गरी भागवण्डा गरिएको छ। मालपोतबाट वैधानिक पुर्जा नबनाए पनि दलालले जग्गा बाँडफाँड गरेका हुन्। सरकारी जमिन आसपासका पुर्जावाल सधियारसहित दलालले कित्ताकाट गरेको सियारी गाउँपालिका सार्वजनिक जग्गा व्यवस्थापन समितिका संयोजक झपेन्द्र अर्यालले बताए। २०६३ सालमा करिब ३५ वटा कित्ता बनाएर जग्गा बाँडिएको छ, उनले भने, सरकारी जग्गामा होटल तथा घरहरु निर्माण गरिएका छन्। यो जग्गा बालुवाखानीसमेत हो। नदिउकास क्षेत्रमा लाखौंको बालुवा उत्खनन गर्न सकिने उनले बताए। रुपन्देहीमा सरकारी जग्गा नामसारी गर्ने गिरोह नै सक्रिय छ। त्यस्ता गिरोह राजनीतिक दलका कार्यकर्ता र ठेकेदार धेरै छन्। रुपन्देहीको भैरहवालुम्बिनी सडकमा करोड बढी मूल्य पर्ने सरकारी जग्गाको किर्ते पुर्जा बनाई भूमाफियाले हत्याउन खोजेको भेटिएको छ। जनप्रतिनिधि र कर्मचारीको मिलोमतोमा जग्गाको किर्ते लालपुर्जासहित आवश्यक कागजपत्र तयार पारेर बिक्री गर्न लाग्दा घटना बाहिर आएको हो। साविक सेमरी गाविस९ ख (हाल मायादेवी गाउँपालिका४) को कित्ता नम्बर ५२ को २ बिघा तीन कट्ठा १ धुर क्षेत्रफल जग्गा भूमाफियाले बिक्री गर्न थालेका हुन्। यो भैरहवालुम्बिनी सडकखण्डसँगै जोडिएको छ। यो जग्गाको बजार मूल्य करोडौं रुपैयाँ छ। गुलाम हैदर र जैनुल मु कुजडाको संयुक्त नाममा रहेको देखिने लालपुर्जामा साविक सेमरी गाविस९ ख को कित्ता नम्बर ५२ को २ बिघा ३ कट्ठा १ धुर जग्गाको जग्गाधनी रहेको उल्लेख छ। पुर्जामा उनीहरूको ठेगाना सिद्धार्थनगर नगरपालिका४ उल्लेख छ। मायादेवी गाउँपालिका४ का वडाध्यक्ष धर्मपाल लोधले चलानी नम्बर १७९ बाट ०७५ असोज २८ गते उक्त जग्गा व्यक्तिको हो भन्दै चारकिल्ला परमाणित गरेका छन्। वडाध्यक्ष लोधले ५२ नम्बर कित्ता सरकारी भन्ने जानकारी नभएकोले आफूले उक्त जग्गाको चार किल्ला प्रमाणित गरिदिएको दाबी गरे। लोधले वडाका तत्कालीन सचिव रिन्कु हरिजनले आफूलाई फसाएको पनि दाबी गरे। चारकिल्ला प्रमाणित, तिरो तिरेको रसिद र लालपुर्जालाई आधार बनाएर भूमाफियाले जग्गा हत्याउन अन्तिम चरणमा पुगेका बेला घटना बाहिरिएको हो। तर मालपोत कार्यालय भैरहवाको श्रेस्तामा र नापी कार्यालयको फिल्ड बुकमा साविक सेमरी गाविस९ ख कित्ता नम्बर ५२ को जग्गा सरकारको नाममा छ। भैहरवा मालपोत प्रमुख कुमार आचार्यले कित्ताकाट भएर सरकारी सम्पत्तिकै रुपमा सडकलाई केही जग्गा दिए पनि ५२ नम्बर कित्ता जग्गा सरकारी नै भएको बताए। व्यक्तिको नाममा रहेको भनि देखाएका कागजपत्र नक्कली भएको आचार्यले बताए।"
ज्यूदो शिशुलाई मृत घोषणा प्रकरण : २४ घण्टापछि शिशुको मृत्यु,नेपालगन्ज : भेरी अस्पतालमा २३ हप्तामा ६ सय ग्राम तौलमा जन्मिएको शिशुको शनिबार बिहान ६ बजेतिर निधन भएको छ। जाजरकोटको छेडागाड नगरपालिका ९ की २० वर्षीया कमला अधिकारीले जन्माएको शिशु जन्मँदै मृत्यु भएको भनेर अस्पतालले बुझाएपछि गाड्न लैजाँदै गर्दा शिशु जीवितै भएको थाहा भएको थियो। शिशुलाई एनआइसीयुमा राखेर उपचार गर्दै गर्दा २४ घण्टाभित्रै मृत्यु भएको अस्पतालका निमित्त प्रमुख मेडिकल सुपरिटेण्डन्ट डाबद्री चापागाईंले जानकारी दिए। अस्पताल प्रशासनले घटनाको सत्यतथ्य छानबिन गर्नका लागि स्त्रीरोग विशेषज्ञ कल्पना थापाको संयोजकत्वमा शनिबार पाँच सदस्यीय समिति गठन गरेको छ। समितिलाई एक हप्ताको म्याद दिइएको अस्पताल प्रशासनले जनाएको छ। बच्चाको निधन भएपछि परिवारका सदस्यले अस्पताल प्रशासनमा केहीबेर विरोध प्रदर्शन गरेका थिए। अस्पताल र पीडित परिवारबीचको छलफलपछि किरिया खर्च वापत २५ हजार रुपैयाँ र अस्पतालले सुत्केरीलाई जाजरकोटस्थित घरसम्म पुर्याउने विषयमा सहमति भएको थियो।
सरकारी सवारीको दुरुपयोग,महादेव अवस्थी महेन्द्रनगर : कार्यालयको काम बाहेकमा सरकारी सवारी प्रयोग गर्न नपाइने नियम भएपनि महेन्द्रनगरका विभिन्न सरकारी कार्यालयका सवारी व्यक्तिगत प्रयोजनका लागि प्रयोग हुने गरेको पाइएको छ । शनिबार महेन्द्रनगरको एक कार्यालयको बा २ ब ८६२२ र म १ ब २३० नम्बरको मोटरसाइकल भारतीय शहर बनबासामा भेटिएको छ । उक्त मोटरसाइकलमा घरायसी प्रयोजनका लागि सामान ल्याउदै गरेको पाइएको हो । पछिल्लो समय यहाँका विभिन्न सरकारी कार्यालयका सवारी व्याक्तिगत प्रयोजनका लागि प्रयोग हुने गरेको स्थानीयको भनाइ छ । कञ्चनपुरका प्रमुख जिल्ला अधिकारी सुशील वैद्यले सरकारी काममा शनिबारको दिन पास लिएर मात्र प्रयोग गर्न पाइने बताए । उनले व्याक्तिगत प्रयोजनमा सरकारी सवारी प्रयोग गर्न नपाइने बताउदै प्रयोग गरिएको भेटिए प्रहरीले नियन्त्रणमा लिनसक्ने बताए ।
तुलसीपुर बालश्रम मुक्त घोषणा,"दाङ : दाङको तुलसीपुर उपमहानगरपालिकाको एक वडालाई बालश्रम मुक्त घोषण गरिएको छ। तुलसीपुर उपमहानगरपालिका ६ बालश्रममुक्त वडा घोषणा भएको हो। बालदिवसको अवसर पारेर उपमहानगरपालिकाको ६ वडालाई बालश्रम मुक्त वडा घोषणा गरेको हो। जिल्लामै पहिलो बालश्रम मुक्त वडाको रुपमा तुलसीपुर ६ लाई घोषणा गरिएको वडा अध्यक्ष नवराज लामिछानेले बताए। बालश्रम मुक्तका लागि लामो समय देखि वडामा प्रयास भइरहेको थियो। त्यहि प्रयासले आज बालश्रम मुक्त वडा बनाउन सफल भएका छौँ, अध्यक्ष लामिछानेले भने, हामीले सम्पूर्ण सूचक पूरा गरेर पहिलो बालश्रम मुक्त वडा बनाएका हौँ। तुलसीपुरमा भएको अध्ययनले केही समय अघि ६ नम्बर वडामा डेढ सय भन्दा बढी बालबश्रमिक रहेको देखाएको थियो। त्यसलाई व्यवस्थापन गर्दै जादा घोषणको तयारी संगै १३ जना बालश्रमिक भेटिएका थिए। १३ जनालाई परिवारमा पुनस्र्थापन र ब्यवस्थापन गरे पछि वडालाई बालश्रम मुक्त वडा घोषणा गरिएको हो। वडाका ४ हजार ७० जना बालबालिकाहरुमा गरेको सर्वेक्षणमा भेटिएका १३ जना बालश्रमिकको पुनस्र्थापनासँगै नगरलाई बालश्रम मुक्त बनाउनका लागि वडाले यो अभियानको सुरुवात गरेको हो। जसमा ६ जना घरमा रहेका बालश्रमिक र ७ जना ग्यारेज श्रमिक रहेका थिए। वडालाई नगर प्रमुख घनश्याम पाण्डे र प्रतिनिधि समासदस्य हिराचन्द्र केसीले बालश्रम मुक्त वडा घोषणा गरेका थिए। नगरप्रमुख घनश्याम पाण्डेले ६ वडा जिल्लामै पहिलो बालश्रममुक्त वडाको रुपमा घोषणा हुनु निकै गौरवको कुरा भएको बताए। कार्यक्रमका प्रमुख अतिथि प्रतिनिधिसभा सदस्य हिराचन्द्र केसीले बालबालिकाको अधिकारलाई कोही कसैले हस्क्षेप गर्न नहुने बताए। उनले वर्तमान समयमा सरकारलाई आलोचनात्मक कुराले घेराबन्दी गरिरहेको बताए। विकासका कार्यमा ससाना त्रृटिहुनु स्वभाविक भएको भन्दै उनले सबैले सकारात्मक सोच लिनु आवश्यक रहेको बताए।"
खुल्ला दिसामुक्त घोषणा कार्यक्रममा भात खुवाउनै ५ लाख,"वीरगन्ज : पर्सा जिल्लालाई खुल्ला दिसामुक्त जिल्ला घोषणा गर्न शनिवार वीरगन्जमा आयोजित कार्यक्रममा सहभागीलाई भात खुवाउनका लागि मात्रै ५ लाख रुपैयाँ खर्च गरिएको छ। खुल्ला दिसामुक्त घोषणाका लागि जिल्ला खानेपानी तथा सरसफाइ स्वच्छ समन्वय समितिले नगर सभागृहमा कार्यक्रमको आयोजना गरेको थियो। कार्यक्रममा प्रदेश २ का मुख्यमन्त्री लालबाबु राउतका साथै जिल्लाका प्रतिनिधिसभा सदस्य, प्रदेशसभा सदस्य, १४ वटै स्थानीय तहका प्रमुख र उपप्रमुख, वडा अध्यक्ष, वडा सदस्य, सुरक्षा निकायका प्रमुख, महानगरपालिकाका कर्मचारी, अभियानमा लागेका गैरसरकारी संघसंस्थाका कर्मचारी लगायत १ जनाको हजारको सहभागिता थियो। 'कार्यक्रमम सहभागी १ हजार जनाको लागि खानाको व्यवस्था गर्न भनिएको थियो, त्यहि अनुसार १ हजार जनाकै लागि खना तयार गरिएको थियो', सन्चालनको जिम्मा लिएका नगरसभागृहका सन्चालक भोला साह कलवारले भने,प्रति व्याक्ति खानाको दर ५ सय रुपैयाँ हो।' खानाको भुक्तानी , जिल्ला खानेपानी तथा सरसफाइ स्वच्छता समन्वय समितिले गर्ने कलवारले जानकारी दिए। शनिवारको खुल्ला दिसामुक्त घोषणा कार्यक्रमका लागि पर्साका १४ स्थानीय तहले मिलेर १० लाख रुपैयाँ जिल्ला खानेपानी तथा सरसफाइ स्वच्छता समन्वय समितिलाई उपलब्ध गराएका हुन्। वीरगन्ज महानगरपालिकाले दुई लाख, पोखरीया, बहुदरमाई र पर्सागढी नगरपालिकाले ११ लाख तथा बाँकी १० गाँउपालिकाले ५०५० हजार कार्यक्रमका लागि दिएको जिल्ला समन्वय समिति पर्साका सभापति नेक महम्मद अन्सारीले जानकारी दिए। अन्सारीका अनुसार, 'पालिकाहरुबाट उठाइएको कुल १० लाख रुपैयाँ मध्ये ५ लाख रुपैयाँ खानामा र बाँकी रकम कार्यक्रम आयोजनाका अन्य शीर्षकमा खर्च गरिएको हो।' खुल्ला दिसामुक्त घोषणा कार्यक्रम, सामान्य रुपमा नगरी तामझामका साथ गरेर खाना खर्चमा मात्रै ५ लाख रुपैयाँ खर्च गरिएपछि यसको आलोचना पनि भएको छ। शनिवारको कार्यक्रममा सहभागी जनप्रतिनिधीहरुले नै कार्यक्रमको नाममा फजुल खर्च गरिएको गुनासो गरेका छन्। खुल्ला दिसामुक्त घोषणा गर्न नगरसभागृहमा आयोजित कार्यक्रमा सहभागीहरु खाना खाँदै। तस्वीर : क्रान्ति शाह , वीरगन्ज। कार्यक्रममा यति धेरै तामझाम गर्नु आवश्यक नै थिएन', वीरगन्ज १५ का वडा अध्यक्ष गजेन्द्रप्रसाद कुर्मीले भने,जनताले तिरेको करबाट भात खुवाउनमा मात्रै ५ लाख खर्च गरेको ठिक लागेन।' एक हजार जनाका लागि खाना तयार गरिए पनि कार्यक्रममा ४५ सय भन्दा बढी सहभागी नभएको भन्दै कुर्मीले खाना खर्चमा पनि अनियमितता बताए। अभियान थालेको ६ वर्षपछि मात्र पर्सा खुल्ला दिसामुक्त जिल्ला घोषिणा अभियान थालेको ६ वर्षपछि मात्र पर्सा जिल्लालाई खुल्ला दिसामुक्त जिल्ला घोषणा गरिएको हो। पर्सा जिल्लामा खुल्ला दिसामुक्त घोषणाका लागि सन् २०१४ देखि नै अभियान थालिएकोमा ६ वर्षपछि मात्र उक्त अभियानले पुर्णता पाएको हो। वीरगन्जको नगरसभागृहमा शनिवार जिल्ला खानेपानी सरसफाइ तथा स्वच्छता समन्वय समिति पर्साले आयोजना गरेको कार्यक्रममा प्रदेश २ का मुख्यमन्त्री लालबाबु राउत गद्धीले पर्सा जिल्लालाई खुल्ला दिसामुक्त जिल्ला घोषणा गरेका हुन्। खुल्ला दिसामुक्त घोषणा गर्न नगरसभागृहमा आयोजित कार्यक्रमा सहभागी मुख्यमन्त्री, सांसदहरु। तस्वीर : क्रान्ति शाह , वीरगन्ज। योसंगै पर्सा जिल्ला देशको ७० औं खुल्ला दिसामुक्त जिल्ला घोषित भएको हो। पर्सा जिल्लामा रहेका ९७ हजार ९ सय ४८ घरधुरी सबैमा शौचालय निर्माण भइसकेकोले आज जिल्लालाई खुल्ला दिसामुक्त घोषणा गरिएको जिल्ला खानेपानी सरसफाइ तथा स्वच्छता समन्वय समिति पर्साका अध्यक्ष नेक महम्मद अन्सारीले बताए । अन्सारीको अध्यक्षतामा आयोजित घोषणासभामा मुख्यमन्त्री राउत, पर्सा क्षेत्र नम्बर १ का सांसद प्रदीप यादव, पर्सा क्षेत्र नम्बर ३ का निलम्बित सांसद हरिनारायण रौनीयार, प्रदेशसभा सदस्यहरु करिमा बेगम, जन्नत अन्सारी, जिल्ला समन्वय समिति पर्साका सभापति नेक महम्मद अन्सारी, वीरगन्ज महानगरपालिकाका नगर प्रमुख विजयकुमार सरावगी , उपप्रमुख शान्ति कार्की, पर्साका प्रमुख जिल्ला अधिकारी नारायणप्रसाद भटटराई, प्रहरी उपरीक्षक सोमेन्द्र सिंह राठौर, जिल्लाका पालिकाका प्रमुख, उपप्रमुख, वडा अध्यक्ष्क्ष लगायतको उपस्थिति थियो। यसअघि बिहान वीरगन्जको घण्टाघर चोकबाट रयाली पनि निकालिएको थियो।"
बारा ६९ औं खुल्ला दिसामुक्त जिल्ला,कलैया : राष्ट्रिय सरसफाई गुरुयोजना अन्तर्गत बारा जिल्लालाई खुल्ला दिसामुक्त क्षेत्र घोषणा गरिएको छ । जिल्ला खानेपानी सरसफाइ तथा स्वच्छता समवन्य समितिले कलैयामा आयोजना गरेको कार्यक्रममा बारालाई खुल्ला दिसामुक्त जिल्ला घोषणा गरेको हो । प्रदेश २ का भौतिक पूर्वाधार तथा विकास मन्त्री जितेन्द्र सोनलले बारा खुल्ला दिसामुक्त जिल्ला भएको घोषणा गरे । उनले सरसफाइ अभियानमा साथ दिन जिल्लाबासीलाई आग्रहसमेत गरेका छन् । बारा देशभरको ६९ औं र प्रदेश २ को चौथो जिल्लाको रुपमा खुल्ला दिसामुक्त जिल्ला घोषणा भएको हो । सरकारले देशलाई नै खुल्ला दिसामुक्त घोषणा गर्ने तयारी गरिरहेको छ । असोजमा देशलाई खुल्ला दिसामुक्त घोषणा गर्ने अभियान अन्तर्गत अहिले जिल्लाहरु घोषणा भइरहेका हुन् । बारालाई खुल्ला दिसामुक्त घोषणा गर्नुअघि जिल्ला समन्वय समिति तथा जिल्ला खानेपानी सरसफाइ तथा स्वच्छता समन्वय समितिले जिल्लाका १६ वटै स्थानीय तहलाई खुल्ला दिशामुक्त क्षेत्र घोषणा गर्न अभियान थालेको थियो । १६ वटै तह घोषणा भएपछि समन्वय समितिले बारालाई घोषणा गरेको हो । समितिले बाराका एक लाख ५ हजार १५ घर आधारभूत सरसफाइको पहुँचमा रहेको जनाएको छ ।
कसरी पुग्ने अस्पताल ? सडकको यो हालत (फोटोभिडियो),"ओखलढुंगा : चम्पादेवी गाउँपालिका १० का अध्यक्ष उज्जन बुढाथोकी शुक्रबार सदरमुकाम आउँदा सिद्धिचरण नगरपालिका १२ स्थित नयाँबजार नजिकै सडकमा मोटसाइकलसँगै फसे। हिलोमा फसेको भीआर मोटरसाइकल जबरजस्ती निकाल्न खोज्दा चिप्लिएर लड्यो। उनको हातमा चोट लाग्यो। हिलोमा मोटरसाइकल फसेपछि निकाल्नै सकिएन, चिप्लिएर लडेँ, साथीहरु आएर निकाल्न सहयोग गर्नुभयो, हातमै चोट लाग्यो उनले भने, सदरमुकामै बाटो यस्तो छ, यही बाटो अस्पताल पुग्छ, बिरामी कसरी जाने? अस्पतालमा आफन्त भेट्न आएका कुमार मगर पैदल यात्रा गर्दा ३ ठाउँमा चिप्लएर लडे। २० मिनेटमा पुगिने ठाउँमा उनलाई एक घण्टा समय लाग्यो। हिलोमा फसेर लडेका उनले भने, सडक हो की रोपाईं गर्न तयारी गरेको खेत, छुट्याउनै मुस्किल भो, अस्पतालमा हिलोमा लत्पतिएर पुग्दा आफन्तले चिनेनन्। यी प्रतिनिधी घटना मात्रै हुन्। ओखलढुंगारामपुर सडकखण्डको ओखलढुंगासोब्रु खण्डमा ठेकेदारले जथाभावी खनेर छाडेको माटो बगेपछि सडक खेत जस्तै बनेको छ। सदरमुकामबाट पश्चिम जाने मूल सडक मात्रै नभइ सामुदायिक अस्पतालसमेत त्यही सडक भएर पुग्नु पर्ने भएपछि पैदल र मोटरसाइकल यात्रीलाई सास्ती भएको छ। कालोपत्रे गर्न खनेर छोडिएको माटो र गेगर वर्षाका कारण बगेर सडकमा थुप्रिएपछि यस्तो समस्या आएको हो। सामान्य अवस्थामा ओखलढुंगा बजारदेखि सामुदायिक अस्पताल (मिसन) पुग्न पैदल यात्रामा २० मिनेट लाग्छ। सवारी साधान प्रयोग गर्दा ५ देखि ७ मिनेट लाग्छ। तर, अहिले उक्त सडकखण्ड पार गर्न पैदल यात्री सक्दैनन्। ठेकेदारले जथाभावी खनेर छाडेपछि आउने लेदोका कारण पैदल यात्रा गरेर अस्पताल पुग्न कठिन छ। सुनकोसी गाउँपालिका १० घर भइ सदरमुकाममा व्यवसाय गर्र्ने निशान श्रेष्ठले भने, मोटरसाइकल पनि पार गराउँन सकिँदैन, त्यसैले म घर जान सकेको छैन। अस्पतालमा बिरामी लिएर आएका एम्बुलेन्ससमेत घण्टौं फस्ने गर्छन्। बाटो फराकिलो बनाइए पनि लेदो र ढुंगाले सडक हिलाम्य बनेको हो। उपचार गर्न आएका बिरामी नै अस्पताल पुग्छन् कि पुग्दैनन् भन्ने अवस्था रहेछ, खोटाङबाट उपचारका लागि बिरामी लिएर आएका जैभान राईले भने। अस्पतालसम्म पुग्ने सडक बेहाल हुँदासमेत नगरपालिकाले चासो दिएको छैन। अस्पताल जाने सडक सहज बनाउन नगरपालिकामा ध्यानाकर्षण गराइएको स्थानीय युवा सोचन शाक्यले बताए। उनले भने, नगरपालिकालाई भने पनि सुनेको छैन। २० मिनेटमा पुगिने ठाउँमा सर्वसाधारण हजार रुपैयाँ तिरेर गाडी रिर्जब गर्न बाध्य छन्। कालोपत्रेको काम जिम्मा लिएको ठेकेदार कम्पनीले काम गरेकाले त्यही ठाउँमा नगरपालिकाले काम नगरेको सिद्धिचरण नगरपालिकाका प्रमुख प्रशासकीय अधिकृत भोजराज खतिवडाले बताए। उनले भने, पुनःनिर्माण अन्र्तगत कालोपत्रेको काम ठेकेदार कम्पनीले गरिरहेको छ, हामीले हात हाल्ने कुरा भएन, दैनिक पानी पर्दा लेदो बगेर आइरहन्छ, सफा गरेर साध्य नहुने रहेछ। बाटोको विषयमा कुराकानी गरेर ठेकेदारलाई सचेत गराइएको उनले बताए। ठेकेदारले काम गरे पनि अस्पताल जाने बाटौ नै जोखिम अवस्थामा रहेकाले नगरपालिकाले काम गर्नुपर्ने स्थानीयको माग छ।"
पहिरोले साफेमार्तडी सडक अवरुद्ध,बाजुरा : वर्षाका कारण पहिरो जाँदा बाजुराको साफेमार्तडी सकडखण्ड अवरुद्ध भएको छ। शुक्रबार राति परेको वर्षाले बुढीगंगा र बडीमालिका नगरपालिका सीमाक्षेत्रलगायत विभिन्न ठाउँमा गएको पहिरोले उक्त सडकखण्ड अवरुद्ध भएको जिल्ला प्रहरी कार्यलय बाजुराका प्रमुख प्रहरी निरीक्षक जनक ढुंगानाले जानकारी दिए। बुढीगंगा नगरपालिकाको अमकोटमा पहिरो बगिरहेको छ। सडक चिरा परेकाले यातायात सञ्चालनमा समस्या भएको हो। सडक संचालनको प्रयास भए पनि पहिरो नरोकिँदा समस्या भएको प्रहरीको भनाइ छ। सडक संचालनको लागि एक्साभेटर आवश्यक देखिन्छ। तर तत्काल एक्साभेटर उपलब्ध नभएकाले त्यसको लागि पहल भइरहेको प्रमुख जिल्ला अधिकारी गंगाप्रसाद न्यौपानेले बताए। पहिरो रोकिए आइतबारसम्म सडक खुल्ने उनको भनाइ छ। पहिरोले सडक भासिएपछि करिब पचास मिटर बाटोमा नयाँ ट्रयाक खोल्नुपर्ने र त्यसको लागि पहिरो रोकिनुपर्ने न्यौपानेको भनाइ छ।
साँझसँगै टिपरको कब्जामा काठमाडौं,"काठमाडौं : भदौ ८ गते रातको १० बज्दै थियो, सडकमा त्यति चाप थिएन। पुछाङ भोटे अफिसको काम सकेर तीनकुनेबाट बा३८प २३९३ नम्बरको बाइकमा बिस्तारै जोरपाटीतिर लागे। तर उनको यात्रा बीचमै टुंगियो। सडक कब्जा गरेर अन्धाधुन्ध हुइँकिएको टिपरको निर्मम सिकार बने उनी। तीनकुनेबाट गौशाला जाँदै गरेको बा३ख ४३१७ नम्बरको टिपरले सिनामंगलमा उनको मोटरसाइकललाई ठक्कर दियो। मोटरसाइकल कच्याककुचुक भयो, संखुवासभा भोटखोलाका पुछाङ पनि घटनास्थलबाट जिउँदो उठ्न सकेनन्। अन्य दुईवटा मोटरसाइकलमा सवार चार जनासमेत गम्भीर घाइते भए। टिपरले मोटरसाइकललाई कुल्चिनेबित्तिकै सडकका अन्य सवारी अनियन्त्रित भए र अरू दुइटा मोटरसाइकल पनि त्यहाँ आएर ठोक्किए, महानगरीय ट्राफिक प्रहरीका एसपी रविकुमार पौडेलले भने, टिपर अग्लो हुने भएकाले पछिल्लोपटक ठोकिएका मोटरसाइकल पनि सजिलैसँग चक्काको भित्र परे। मोटरसाइकलमा चढेका अर्का एकजना त टिपरको ठक्करबाट उछिट्टिएर सडकपारि टिनको बारबाहिरै पुगे। दुर्घटनामा मृत्यु भएका व्यक्तिका आफन्तजनले दोषीमाथि कारबाही माग गर्दै महानगरीय प्रहरी वृत्त गौशालामा नाराबाजी गरे। टिपर चालकलाई कडाभन्दा कडा कारबाही गर्नुपर्ने, चालकको लाइसेन्स खारेज हुनुपर्ने, निष्पक्ष अनुसन्धान हुनुपर्ने र उचित क्षतिपूर्तिको व्यवस्था हुनुपर्ने माग उनीहरूको छ। टिपरको अन्धाधुन्ध गतिले निम्त्याएको सडक दुर्घटना योे पहिलो भने होइन। बितेका ८ वर्षको तथ्यांक हर्ने हो भने प्रत्येक वर्ष टिपर जोडिएका दुर्घटना बढेको बढ्यै छन्। ट्राफिक प्रहरीको तथ्यांकअनुसार आव ०६९०७० मा काठमाडौं उपत्यकामा मात्र ६९९ वटा दुर्घटनामा टिपर र टिपरजस्ता ठूला सवारी जोडिएको देखिन्छन्। त्यस्तै ०७००७१ मा दुर्घटनाको यो संख्या बढेर ८९२ पुग्यो। ०७१०७२ मा ९४७ मा वटा सडक दुर्घटनामा टिपर जोडिएको तथ्यांक ट्राफिक प्रहरीसँग छ। ०७२०७३ मा १ हजार २१० वटा दुर्घटना टिपरका कारण भए। ०७३०७४ मा यो संख्या बढेर १ हजार ४०० पुग्यो। त्यस्तै ०७४०७५ मा १ हजार ५८० वटा दुर्घटना यही कारण भए। ०७५०७६ मा यो संख्या बढेर १ हजार ७९१ पुग्यो। र, ०७६०७७ को दुई महिनामा १६५ दुर्घटना टिपरले गराएको तथ्यांक ट्राफिक प्रहरीसँग छ। सडक दुर्घटना बढ्न थालेपछि काठमाडौं उपत्यकाभित्र दिउँसो टिपर चलाउन रोक लगाइएको छ। तर पनि टिपरका कारण हुने दुर्घटनामा कमी आएको छैन। ०७५ असारमा गृह मन्त्रालयले काठमाडौं, भक्तपुर र ललितपुरका प्रशासन कार्यालय र ट्राफिकलाई दिउँसो टिपर चलाउन नदिन निर्देशन दिएको थियो। गृहको निर्देशनअनुसार अहिले राति ७ बजेदेखि बिहानसम्म ७ बजेसम्म मात्रै रिङरोडभित्र टिपरले प्रवेश पाउँछन्। निर्माण कार्यका लागि उपत्यकाबाहिरबाट रोडा, बालुवा, इँटा र ढुंगा बोकेका टिपर बिहान ७ बजेदेखि बेलुकी सात बजेसम्म उपत्यका भित्रिने नाकाममै रोकिने गरेका छन्। साँझ ७ बजेपछि ती टिपर अन्धाधुन्ध गतिमा हुइँकिन्छन्। नेपाल यातायात व्यवसायी महासंघ मालवाहक सेक्टरका अनुसार काठमाडौं उपत्यकामा दैनिक २ हजार हाराहारीमा टिपर भित्रिने गरेका छन्। धादिङको बेल्खुबाट बालुवा बोकेर आउने थानकोटबाट उपत्यका भित्रिन्छन्। काभ्रेको बनेपा हुँदै रोडा र बालुवा बोकेर आउन टिपर साँगाबाट भित्रिने गरेका छन्। उपत्यका भित्रिएपछि चालकहरू होसियार नभएकै कारण दुर्घटना बढेको यातायात इन्जिनियर आशीष गजुरेल बताउँछन्। उनका अनुसार उपत्यकाबाहिर जुन तरिकाले टिपर चलाइन्छ यहाँ पनि यति तरिकाले चलाउँदा दुर्घटना घट्न सकेका छैनन्। एकातिर हाम्रा सडक पनि साना छन्, अर्कोतर्फ जुनसुकै सहरको सडकमा भीडभाड हुन्छ नै, जति भीड भयो चालक त्यति नै चनाखो र होसियार हुनुपर्छ तर यहाँ चालक होसियार भएको देखिएन, गजुरेल भन्छन्, यसमा बढी चालकको नै कमजोरी छ तर सबै गल्ती उसको पनि होइन। यहाँ दुर्घटनाका कारण अरू पनि छन्। चालकले अन्धाधुन्ध गतिमा टिपर चलाएका कारण सडकमा चल्ने अन्य सवारी पनि छेउ लाग्ने गरेको महानगरीय प्रहरी परिसरका डीएसपी होबिन्द्र बोगटी बताउँछन्। उनका अनुसार यही गतिका कारण चेक पोस्टमा बसेका प्रहरीलाई समेत समस्या भएको छ। परतिर टिपर हुइँकिएको देखेपछि गाडीमोटरसाइकल यतै साइड लगाउँछन्। चालकहरू अनकन्ट्रोल भएर टिपर चलाउने प्रवृत्ति देखिन्छ। प्रहरीको चेकपोस्टमा समेत रोकिँदैनन्, बोगटी भन्छन्, उपत्यकाबाहिरबाट आएकाले नम्बर प्लेटमा हिलो लागेको हुन्छ त्यसैकारण गाडी नम्बर ड्युटीमा बसेका प्रहरीले बुझ्न सक्दैनन् र सीसीटीभीले पनि क्याप्चर गर्न सक्दैन। कतिपय दुर्घटना टिपरको बनावटका कारणसमेत हुने गरेको इन्जिनियर गजुरेल बुझाइ छ। उनका अनुसार टिपरको उचाइ स्वाभाविक भन्दा अग्लो हुने भएकाले सामान्य ठक्करमा पनि मोटरसाइकल तथा स्कुटर सीधै पांग्रामुनि छिर्छन्। टिपर हेबी हुने भएकाले यो चलाउन पनि गाह्रो छ, उनले भने, चालकले टिपर चलाउँदा दायाँबायाँ स्पष्ट देख्दैन। त्यसैले पनि टिपरले बढी दुर्घटना गराएको हो। टिपर जोडिएका धेरैजसो दर्घटनामा मोटरसाइकल चालकको पनि गल्ती हुने टिपर चालक रमेश तामाङ बताउँछन्। उनका अनुसार टिपरले धेरैजसो मोटरसाइकल र स्कुटर मात्र किन ठक्कर दिन्छ भन्ने कुरामा कसैको ध्यान जाँदैन। टिपरले धेरैजसो मोटरसाइकल र स्कुटरलाई मात्र किन हान्छन् ? अरू गाडीसँग टिपर ठोक्किएका घटना धेरै छैनन्। कतिपय दुर्घटनामा मोटरसाइकल र स्कुटरको पनि गल्ती हुन्छ, तामाङ भन्छन्, मोटरसाइकल र स्कुटरले रङ साइडबाट बाटो काट्छन्। टिपर अग्लो र मोटरसाइकल होचो हुने भएकाले टिपर चालकले मोटरसाइकललाई नदेखेपछि दुर्घटना हुन्छ। दक्ष विदेश, सिकारु यता नेपालको सन्दर्भमा वैदेशिक रोजगारीले असर नगरेको ठाउँ कमै होला। यसबाट टिपर व्यवसाय पनि अछुतो छैन। चलक दक्ष र अनुभवी नभएका कारण टिपर दुर्घटना बढेको व्यवसायीको अनुमान छ। तर, दक्ष र अनुभवी चालक रोजगारीका लागि विदेश पलायन भइसकेका छन्। यहाँका टिपर नयाँ चालकको जिम्मामा छ। अधिकांश चालकको उमेर २२ देखि २७ वर्ष रहेको नेपाल यातायात व्यवसायी महासंघ, मालवाहक सेक्टरका उपाध्यक्ष यादवलाल श्रेष्ठ बताउँछन्। टिपर चलाउन जानेर मात्र हुँदैन, यसलाई नियन्त्रण गर्न लामो अनुभव चाहिन्छ जो अहिलेका हाम्रा धेरैजसो ड्राइभरसँग छैन। लामो अनुभव भएका ड्राइभर विदेश गइसकेका छन्, उपाध्यक्ष श्रेष्ठ भन्छन्, यहाँ ड्राइभरको चरम अभाव छ। त्यसैले मालिकहरू साना उमेरका ड्राइभर राख्न बाध्य छन्। नेपालमा दुईथरीका टिपर चल्ने गरेका छन् एलपी १६१३ र एचके १६१३। उपाध्यक्ष श्रेष्ठका अनुसार टिपरका यी दुवै मोडल चलाउने मान्छेको उचाइ पनि त्यहीअनुरुप चाहिन्छ। हामीकहाँ साना डाइभर छन्। एचके १६१३ मोडेलको टिपरबाट उनीहरूले अगाडिको भुइँ नै देख्दैनन्। एलपी १६१३ थोरै होचो हुने भएकाले ड्राइभरले अगाडिको भुइँ देख्छन् तर त्यति स्पष्ट होइन, उनी भन्छन्, कहीं न कहीं दुर्घटनाको कारण यो पनि देखिएको छ। टिपर चालकको उमेरका कारण दुर्घटनाको बढेको कुरामा यातायात इन्जिनियर गजुरेल पनि सहमत छन्। सबैभन्दा महŒवपूर्ण कुरा यहाँका टिपर चालकमा परिपक्वता देखिएन। कुनै पनि जवान व्यक्तिको नेचर नै उत्तेजक हुन्छ। उनीहरुको उत्तेजकले दुर्घटना गराएको देखिन्छ, उनी भन्छन्। आम्दानीको होड आर्थिक कारणले पनि टिपर दुर्घटना हुने गरेको देखिन्छ। चालकलाई मालिकले एक टिप गरेबापत १ हजार ५०० भत्ता दिन्छन्। जतिजक्दो धेरै पैसा कमाउन चालकले गर्ने हतार नै दुर्घटना प्रमुख कारण बनेको ट्राफिक प्रहरीका एसपी पौडेल बताउँछन्। यतिमात्र होइन, जतिसक्दो धेरै टिप गर्न चालकलाई मालिकले दबाबसमेत दिने गरेका छन्। मालवाहक सेक्टरका उपाध्यक्ष श्रेष्ठ दैनिक २ टिप नगरे मालिकलाई टिपरको किस्ता तिर्न नपुग्ने बताउँछन्। ६ चक्काको एउटा टिपरलाई ३८ देखि ४० लाख पर्छ। यसको किस्ता तिर्न दैनिक २ टिप सामान त ओसार्नैपर्छ नभए किस्ता तिर्न सकिँदैन, उपाध्यक्ष श्रेष्ठ भन्छन्, दिउँसो टिपर चलाउन नपाइने र राति हतार नगरे २ टिप नपुग्ने भएकाले पनि दबाब त अलिकति हुन्छ। त्यसैले केही घण्टा दिउँसो पनि चलाउन दिनुपर्छ। उपाध्यक्ष श्रेष्ठका अनुसार टिपरले काभ्रे र धादिङबाट निर्माण सामग्री ओसार्ने गरेका छन्। टिपर मालिकहरूले एक टिप बालुवाको २५ हजार, रोडाको ३० हजार, इँटाको ३० हजार रुपैयाँ लिने गरेको श्रेष्ठ बताउँछन्। टिपर चालकको मनोबलका कारण पनि दुर्घटना बढेको प्रहरी परिसर काठमाडौंका डीएसपी बोगटीको बुझाइ छ। उनका अनुसार दुर्घटनापछि प्रहरी नियन्त्रणमा रहेका टिपर चलकमा कुनै हीनताबोध भेटिँदैन। हामी कयौं अपराधीलाई पक्राउ गरेर बयान लिन्छौं। अपराध गरेपछि पक्राउ उनीहरूमा हीनताबोध देखिन्छ तर दुर्घटनापछि पनि टिपर ड्राइभरमा अनौठो मनोबल देखिन्छ, डीएसपी बोगटी भन्छन्, हाम्रो साहु शक्तिशाली र पैसावाल छन्, जे भए पनि उनले हामीलाई छुटाइहाल्छन् भन्ने मनोबल टिपर ड्राइभरमा देखिन्छ। छन् नियन्त्रणका उपाय काठमाडौं उपत्यकामा मानिस सामान्यतया ७ बजेतिर निवासतर्फ निस्किन्छन्। त्यसैबेला उपत्यकाका नाकामा अड्किएका टिपर अन्धाधुन्ध गतिमा प्रवेश गर्छन्। पछिल्लो समय कार्यालयबाट थाकेर निस्केका ती मानिस यही कारण त्रसित छन्। भक्तपुर, थानकोटलगायतका नाकाबाट उपत्यका भित्रिने टिपरकै कारण दुर्घटना नियन्त्रण हुन सकेका छैनन्। तर, यस्ता दुर्घटना नियन्त्रणका उपाय प्रशस्त रहेको जानकार बताउँछन्। दुर्घटना नियन्त्रण गर्न सबैभन्दा पहिले चालकलाई जिम्मेवार बनाउनुपर्ने राय यातायात इन्जिनियर गजुरेलको छ। उनका अनुसार चालकलाई विभिन्न किसिमका तालिम दिएर जिम्मेवार गराउन सकिन्छ। ४० किलोमिटर प्रतिघण्टाको गतिमा टिपर चलाए दुर्घटनामा धेरै कमी आउँछ। बटुवामा पनि जनचेतना जगाउन आवश्यक छ, उनी भन्छन्, टिपरको बनावट पनि अलिकति परिवर्तन गर्नुपर्छ। टिपरको बनावट परिवर्तन गर्न कम्पनीसँग छलफल गरिसकेको नेपाल यातायात व्यवसायी महासंघ, मालवाहक सेक्टरका उपाध्यक्ष श्रेष्ठ बताउँछन्। दुर्घटना नियन्त्रणका लागि टिपरलाई राति मात्र चल्न दिने भन्ने विषयमा छलफल गर्ने यातायात व्यवस्था विभागका निर्देशक गोकर्णबहादुर हमालले बताए। अहिले टिपर सात बजेपछाडि मात्र चलेका छन्। दुर्घटना न्यून गर्न त्यो समय अझै बढाउन सकिन्छ। यसका लागि छलफल गर्ने तयारी गर्दैछौं, निर्देशक हमालले भने।"
टिपर राजमार्गबाट दुई सय मिटर तल खसेपछि,स्याङ्जा : गल्याङ् नगरपालिकामा शनिबार टिपर दुर्घटना हुँदा ४० वर्षीय लक्ष्मण खड्का गम्भीर घाइते भएका छन्। अन्य तीनजना भने सामान्य घाइते भएको प्रहरीले जनाएको छ। गम्भीर घाइते तिनाउ गाउँपालिका ३ पाल्पाका खड्काको थप उपचारका लागि पाल्पा रिफर गरिएको छ। टिपरमा चालकसहित चारजना सवार थिए। पर्वतबाट बुटवलतर्फ जादैँ गरेको लु २ प ८७५ नम्बरको टिपर गल्याङ् ११ खरिपानीमा दुर्घटना भएको हो। सिद्धार्थ राजमार्गमा गुडिरहेका बेला राजमार्गभन्दा झण्डै २ सय मिटर तल खसेको थियो। टिपर चालक प्रहरी नियन्त्रणमा छन् भने अन्य २ जना स्थानीय स्वास्थ्य संस्थामा उपचारपछि घर फर्किएका छन्। साइड दिने क्रममा दुर्घटना भएको हुनसक्ने अनुमान प्रहरीको छ। प्रहरी निरीक्षक निरन्जन घिमिरेले टिपर खाली रहेको सामान लिनका लागि बुटवलतर्फ जाँदै गरेको जानकारी दिए।
कस्तो छ आजको मौसम ?,"काठमाडौं : बंगालको खाडीबाट आएको हावाको प्रभावले देशभर मौसमी गतिविधि बढिरहेको छ । जल तथा मौसम विज्ञान विभागको मौसम पूर्वानुमान महाशाखाको शनिबार बिहान ६ बजे निकालेको बुलेटिनमा मनसुनको न्यून चापिय रेखा औसत स्थानको आसपासमा रहेको छ। भारतको मध्य प्रदेशको उत्तरी भाग तथा उत्तर प्रदेशको दक्षिण भागमा एउटा निम्न चापीय प्रणाली अवस्थित छ। मनसुनको न्यून चापिय रेखाको साविक स्थान भन्नाले भारतको उत्तरी राजस्थान, हरयाना, दिल्ली, दक्षिण उत्तर प्रदेश, दक्षिण बिहार, झारखण्ड र पश्चिम बंगाल हुँदै बंगालको खाडीको शिरसम्म जनाउँछ। शनिबार दिउँसो देशभरी सामान्य बदली रही केहि स्थानहरुमा मेघ गर्जनचट्टयांगसहित मध्यम वर्षा भइरहेको छ। देशका एक वा दुइ स्थानमा भारी वर्षाको सम्भावना रहेको विभागले जनाएको छ। राति देशभरी सामान्य बदली रही केही स्थानमा मेघ गर्जन र चट्टयाङ्गसहित मध्यम वर्षा हुने सम्भावना रहेको छ। देशका एकदुई स्थानमा भारी वर्षाको सम्भावना छ। आइतबार देशभरी सामान्य बदली रही मध्य,पुर्व र पश्चिमका थोरै स्थानहरुमा मेघ गर्जनचट्टयांगसहित मध्यम वर्षाको सम्भावना छ। देशका पहाडि भेगमा भारी वर्षाको सम्भावना छ। सोमबार पहाडि भेगका एक दुई स्थानमा भारी वर्षाको सम्भावना छ। 'देशका धेरै स्थानमा मध्ययम वर्षा र केहि स्थानमा भारी वर्षाको सम्भावना भएकोले नदिमा आकस्मिक पानीको बहाव बढ्न सक्ने छ। बुलेटिनमा भनिएको छ, 'पहाडि भुभागमा पहिरो जानसक्ने तथा सडक र हवाई यातायातमा सामान्य अवरोध आउने भएकाले सतर्कता अपनाउन अनुरोध छ।'"
"मेलम्ची ठेकेदारबाट तरकारी व्यापारीदेखि फर्निचर, स्टेशनरीवालासम्म पीडित","सिन्धुपाल्चोक : मेलम्ची बजारमा तरकारी तथा फलफूल व्यवसाय गर्दै आएकी मुना शिलवाल ९ दिनदेखि आन्दोलनमा सहभागी छिन् । मेलम्ची खानेपानी आयोजनासँग ठेक्का तोडेर गएको इटालियन कम्पनी सीएमसीले मजदुर र निर्माण सामग्री आपूर्तिकर्तालाई जस्तै उनलाई पनि तरकारी लगेको पैसा नतिरेकाले आन्दोलनमा उत्रिएकी हुन् । ठेकेदार कम्पनीको धरौटी जफत गरेको रकमबाट आयोजनाले आफूहरुको भुक्तानी गर्नुपर्ने उनको तर्क छ । सीएमसी र त्यससम्वद्ध मजदुर तथा कर्मचारीलाई तरकारी बिक्री गरेको १० लाख रुपैयाँभन्दा बढी भुक्तानी पाउन बाँकी रहेको उनले बताइन् । शिलवालमात्र होइन खाद्यान्न, फर्निचर, स्टेशनरीलगायत विभिन्न सामान उपलव्ध गराउने व्यवसायी पनि मेलम्ची खानेपानी आयोजनाले जफत गरेको रकमबाट आफूहरुले पाउनुपर्ने भुक्तानी दिन माग गर्दै नौ दिनदेखि आन्दोलनमा छन् । मजदुर, व्यवसायी र आफूर्तिकर्ता आन्दोलनमा उत्रिएपछि स्थानीय प्रशासनले आयोजना क्षेत्रमा निशेधाज्ञा जारी गरेको छ । निशेधाज्ञा अवज्ञा नगरी प्रदर्शन जारी राखेका आयोजना पीडित माग पूरा नभए अवज्ञा आन्दोलन गर्ने मनस्थितिमा छन् । माग पूरा नभए निशेधाज्ञा अवज्ञा गरेर अघि बढ्न बाध्य हुनेछौं, मेलम्ची खानेपानी आयोजना पीडित संघर्ष समितिका सदस्य उत्तरकुमार श्रेष्ठले भने, शान्तिपूर्ण आन्दोलनलाई बेवास्ता गरे यसको परिणाम आयोजनाले भोग्नुपर्ने छ । पीडितको बेवास्ता गर्दै आयोजनाको काम अघि बढाउने रणनीतिका कारण आन्दोलनकारी आक्रोशित भएका छन् । आयोजनाको थप काम गर्ने ठेक्का पाएको चिनिया कम्पनी सिनो हाइड्रोलाई पीडितको माग सम्बोधन नभएसम्म काममा नआउन लिखित चेतावनी दिएको संघर्ष समितिका संयोजक विष्णुमणी आचार्यले बताए । आन्दोलन सीमित मान्छेको लहड होइन, आचार्यले भने, आन्दोलनमा तरकारी व्यवसायी, मजदुर, आपूर्तिकर्ता र ठेकेदार सबै सहभागी छन् । आचार्यका अनुसार आयोजनाको काममा करोडौं रुपैयाँ फसेका व्यवसायीको घरजग्गा लिलाम हुने अवस्थामा पुगेको छ । आयोजनाकै काममा लगानी गर्ने व्यवसायीको घरजग्गा लिलाम हुने अवस्थामा पुग्दा पनि सरकार कानमा तेल हालेर बसेको छ, आचार्यले भने, अबको निकास भनेको मेलम्ची खानेपानी आयोजनाले जफत गरेको धरौटीबाट पीडितको भुक्तानी गर्नु नै हो । आयोजना पीडितको विषयलाई लिएर खानेपानीमन्त्री बिना मगरलाई भेटेका सांसद शेरबहादुर तामाङले प्राविधिक समिति बनाएर अध्ययन गरी पीडितको रकम उपलव्ध गराउने सहमति भएको बताए । तर यसअघि यस्तै सहमति भए पनि कार्यान्वयन नभएको भन्दै आन्दोलनकारी सन्तुष्ट हुन सकेका छैनन् ।"
ललितपुरमा अब स्मार्ट बत्ती,"ललितपुर : ललितपुर महानगरपालिकाले ६ महिनाअघि सडकमा स्मार्ट बत्ती राख्ने योजना ल्यायो। सडक अस्तव्यस्त रहेको अवस्थामा यस्तो कुरा ल्याएको भनेर मेयर चिरीबाबु महर्जनको आलोचना भयो। त्यसको परवाह नगरी उनले योजना अगाडि बढाएका छन्। निर्वाचनका लागि मात्र ललितपुरलाई महानगरपालिका बनाइएको थियो, उनले भने, महानगरपालिकाजस्तो ठाउँमा एक जना पनि इलेक्ट्रोनिक इन्जिनियर पाइनँ। उनी योजना बोकेर विद्युत् प्राधिकरणका कार्यकारी निर्देशक कुलमान घिसिङसम्म पुगे। त्यसमा घिसिङले सहयोग गरेको उनले सुनाए। उहाँले नै डिजाइन गर्नुभयो, उनले भने, टेन्डर निकाल्न पनि उहाँको सहयोग छ। करिब चार महिनाअघि टेन्डर खुलाइएको थियो। पहिलो पटक एक जनाको मात्रै टेन्डर पर्यो। दोस्रो पटक तीन प्रतिस्पर्धी आए। त्यो प्रक्रिया पनि रद्द गरी तेस्रो पटक टेन्डर निकालिएको थियो। भारतीय कम्पनी क्रम्प्टन इन्डिया लिमिटेडले साढे ७ करोडमा टेन्डर पारेको उनले बताए। उक्त कम्पनीले ललितपुरका तीन सडकमा पहिलो चरणमा स्मार्ट बत्ती जडान गर्नेछ। पहिलो खण्डमा कुपन्डोल पुलबाट लगनखेल, त्यस्तै कुपन्डोल, नागबहाल, अशोकहल हुँदै भीमसेन मन्दिरको पछाडि र पुल्चोक, मंगलबजार, ग्वार्को हुँदै कर्मनाशा पुलसम्म योजनाले समेट्ने उनले सुनाए। एउटा सडकमा काम सकाएपछि मात्रै अर्कोमा थाल्नेछौं, उनले भने, रकम पठाइसकेका छौं। अब केही दिनमै सुरु हुन्छ। स्मार्ट बत्ती एकदमै संवेदनशील हुन्छ। मान्छेको आवतजावत भएको बखत बत्ती आफैं बल्ने र निभ्ने गर्छ। चकमन्न रातमा पनि मान्छे चिन्न सकिन्छ। सवारी साधनको इम्बोस्ड नम्बर चिन्न सकिने जनाइएको छ। बत्तीसँगै सीसी क्यामेरा जडान गरिनेछ। जसका कारण सहरमा आपराधिक क्रियाकलाप घट्ने महर्जनको अनुमान छ। यस्ता योजना बनाउँदा सार्वजनिक खरिद ऐन २०६३ बाधक बनेको उनको अनुभव छ। ऐनबमोजिम सबैभन्दा खराब ठेकेदारले टेन्डर पार्ने भएकाले समस्या हुँदै आएको उनले सुनाए।"
