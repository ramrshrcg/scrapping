शीर्षक,विवरण
बजेट अनुशासनमा उदासीन,"जतिसुकै ठूला राजनीतिक परिवर्तन भए पनि सरकारी थिति बस्न सकेन। थिति नबसेकैले विकृतिविसंगति बढ्दो छ हरेक क्षेत्रमा। अर्थतन्त्रलाई गतिशील बनाई रोजगार बढाउने, व्यापार घाटा कम गर्ने, वैदेशिक परनिर्भरता अन्त्य गर्नेजस्ता आदर्शवादी शब्द केवल भाषण र कार्यक्रमका नारामा सीमित छन्। कर तिर्ने जनता छँदै छन्। खर्च गर्ने नेता, मन्त्री, सरकारी कर्मचारी। जति कर लगाए पनि भयो जुनसुकै बहानामा। जति खर्च गरे पनि भयो। मुलुकको अर्थतन्त्रको पुरानो प्रवृत्ति यही हो। जतिसुकै विद्वान् अर्थमन्त्री र ब्युरोक्र्याट्स आए पनि यो प्रवृत्ति झन् बढ्दो छ। अर्थतन्त्रका अवयवमा व्याप्त यी विकृति सुधार नभएसम्म समृद्धि मृगतृष्णासरह हो। ठूला आयोजना निर्माण अवधि र लागत बढेको बढ्यै छ। निर्माण कार्यको गुणस्तरमा पनि सम्झौता हुने गरेको छ। ठेकेदारलाई राजनीतिक संरक्षण छ। प्रभावशाली र सत्तानजिककाले आफ्नो सिफारिसका टुक्रे आयोजनामा बजेट राख्ने र तिनलाई बहुवर्षीय खर्च सुनिश्चिततासमेत प्रदान गर्ने प्रचलन कतैबाट छिपेको छैन। हरेक वर्ष बजेट विनियोजन सुनिश्चित होस् भनेर भएजति सबै आयोजना पहिलो प्राथमिकतामा राख्न दबाब दिदाँदिँदै कुल पुँजीगत बजेटको ९१ प्रतिशत पहिलो प्राथमिकताका आयोजनामा गएको सार्वजनिक खर्च प्रणाली पुनरावलोकन आयोगको प्रतिवेदनले उल्लेख गरेको छ। कतिपय बहुप्रचारित ठूला आयोजना कार्यान्वयनका लागि आवश्यक गृहकार्य नै नगरी बजेट विनियोजन गर्दा विनियोजित रकम खर्च हुन नसक्ने समस्या छ। अर्कोतर्फ, बजेट कार्यान्वयन सुरु भएको भोलिपल्टदेखि नै रकमान्तरको फाइल अघि बढ्न थाल्छन्। संसद्मा प्रस्तुत बजेट र कार्यान्वयन हुने बजेटमा आनका तान फरक पर्छ। सार्वजनिक खर्च प्रणाली पुनरावलोकन आयोगको प्रतिवेदनले विनियोजित पुँजीगत बजेटको ३० प्रतिशतसम्म रकमान्तर भई खर्च हुने गरेको उल्लेख छ। आर्थिक वर्षको अन्तिम महिनामा पुँजीगत बजेटको ४५ देखि ५० प्रतिशत खर्च गरेर विकास बजेटलाई कागजी निकास दिने काम भइरहेको छ। अर्थतन्त्रका संरचनागत समस्या समाधान गर्न पूर्वाधार निर्माणमा बजेट खर्च गर्नुपर्ने हो। अध्ययन र विस्तृत परियोजना प्रतिवेदन तयार भई स्थलगत रूपमा कार्यान्वयनका झञ्झट सुल्झाएर आयोजनामा बजेट विनियोजन भएदेखि समयमा काम गराउनुपर्ने हो। तर हामीकहाँ राष्ट्रिय गौरवका भनिएका मेलम्ची खानेपानी आयोजनाले निर्माणमै रजत जयन्ती मनाइसकेका छन्। अझै सम्पन्न हुने टुंगो छैन। सरकारका जिम्मेवार मन्त्री र अधिकारीमा कुनै जवाफदेहिता छैन। बरु विकास बजेटलाई आर्थिक वर्षको अन्त्यमा कसरी मिलिजुली सक्नमै मात्र ध्याउन्न देखिन्छ। साधारण खर्चको आकार पनि भयावह बढ्दै गएकोमा चासो व्यक्त गरिएको छ। आर्थिक वर्ष २०६८६९ देखि २०७४७५ सम्म कुल अर्थतन्त्रमा चालु खर्चको अनुपात १७ बाट बढाएर २३ प्रतिशत पुयाइएको छ भने पुँजीगत खर्चको अनुपात ५ बाट ९ प्रतिशत पुगेको छ। साधारण खर्च असाधारण बढाएर अनुत्पादक क्षेत्रमा स्रोतसाधन दोहन गर्ने र पुँजीगत बजेट पनि दुरुपयोग गरेर प्रभावशालीले खल्ती भर्ने चलनको अन्त्य गर्न खर्च प्रणाली पुनरावलोकन आयोगले प्रणालीगत सुधारको सिफारिस गरेको छ। सरकारले यो प्रतिवेदन कार्यान्वयनमा तत्परता देखाउनुको सट्टा आयोगको प्रतिवेदनलाई गुपचुप राखेको छ। प्रतिवेदन सार्वजनिक गर्दा सुधारका लागि सार्वजनिक वृत्तबाट दबाब पर्ने डरले सरकारले प्रतिवेदनलाई सार्वजनिक बहसका लागि बाहिर ल्याउन उदासीन देखिन्छ। सार्वजनिक वित्तीय प्रणालीमा विद्यमान अनुशासनहीनतालाई समयमा सम्बोधन नगर्ने हो भने यसले विकराल रूप धारण गर्ने निश्चित छ। स्वदेशी र विदेशी लगानी ठप्पप्रायः छ। विकासमा सरकारी खर्च धिमा छ। समृद्ध ल्याउने आयोजनामा लगानी छैन। अर्काेतर्फ , साधारण खर्च अचाक्ली बढेकाले अनुत्पादक क्षेत्रमा लगानी सीमित छ। यो अवस्थाबाट पार पाउन सरकारले पुँजीगत लगानी र खर्चमा किफायत गर्नैपर्छ। तब मात्र सरकार छ भन्ने अनुभूति हुन्छ। नत्र यो सरकारले सिध्याउने मात्र जोहो नगर्ने सन्देश प्रवाहित हुन सक्छ।"
उपचार गराउने भन्दै पत्नीको हत्या अभियोगमा एकजना पक्राउ,पोखरा : औषधि उपचार गर्न भन्दै एक युवा आफ्नै श्रीमतीलाई जंगलमा लगि हत्या गरेको आरोपमा पक्राउ परेका छन् । मकवानपुर घर भइ पोखरा१० रामबजारमा बस्दैआएका ३५ वर्षीय रमेश नेपालीलाई २८ वर्षीया श्रीमती लक्ष्मी नेपालीको हत्या गरेर जंगलमा फालेको आरोपमा कास्की प्रहरीले पक्राउ गरेको हो । पोखराको रामबजारमा मोबाइल पसल गरी बस्दैआएका रमेशले श्रीमती लक्ष्मीलाई पोखरा२२ पुम्दिभुम्दीस्थित ठुल्ढुङ्गाको जंगलमा लगी हत्या गरी फालेको अवस्थामा २५ दिनपछि अस्थिपञ्चर फेला परेको प्रहरीको प्रारम्भीक अनुसन्धानमा देखिएको प्रहरीले बताएको छ । असार १ गते श्रीमतीलाई औषधि गर्न जाने भन्दै पोखरा२२ पुम्दिभुम्दिस्थित ठुल्ढुङ्गाको जंगलमा लगी हत्या गरेको प्रहरीको प्रारम्भीक अनुसन्धानमा देखिएको हो । सिद्धार्थ राजमार्गदेखि करिब ५ सय मिटर तल पोखरा२२ पुम्दिभुम्दीको ठुल्ढुङ्गाको जंगलमा बुधवार अस्थिपन्जर भेटिएको हो । कास्कीका प्रहरी प्रमुख एसपी दानबहादुर कार्की सहितको टोलीले घटनाको थप अनुसन्धान थालेको छ । लक्ष्मीका श्रीमानले श्रीमती हराएको भन्दै प्रहरीमा खोजी गर्न निवेदन दिएका थिए ।
लैंगिक नीति तर्जुमा कार्यक्रमको मञ्चमा अटाएनन् महिला,"जनकपुरधाम : प्रदेश २ को लैंगिक नीति तर्जुमा कार्यक्रमको मञ्चमा महिलालाई नै स्थान नदिइएपछि कार्यक्रममा सहभागीले विरोध जनाएका छन्। प्रदेश सरकारको सामाजिक विकास मन्त्रालयद्धारा बुधबार जनकपुरमा आयोजित प्रादेशिक लैंगिक सवाल तथा लैंगिक नीति तर्जुमा सम्बन्धी परामर्श कार्यक्रमको मञ्चमा महिला नै अटाउन सकेनन्। संयुक्त राष्ट्रसंघीय जनसंख्या कोषद्वारा आयोजित कार्यक्रमको अध्यक्षता सामाजिक विकास राज्यमन्त्री अभिराम शर्माले गरेका थिए। प्रमुख अतिथी सामाजिक विकास मन्त्री नवलकिशोर साह थिए। मञ्चमा मन्त्री र राज्यमन्त्रीका साथै संसदमा महिला तथा बालबालिका समितिका सभापति जयनुल राईन, प्रदेश मामिला समितिका सभापति अशोक यादव र जिल्ला समन्वय समिति धनुषाका सभापति रामदेव बनरैत यादवलाई आसन ग्रहन गराइएको थियो। तर, मञ्चमा आसन ग्रहण गरेका ५ सदस्यमा एकजना पनि महिला अटाउन सकेनन्। कार्यक्रममा कानून विषयमा छलफलका लागि विज्ञका रुपमा बोलाईएकी अधिवक्ता इन्दु तुलाधरलाई पनि मञ्चमा सहभागि गराईन्। प्रदेशको लैंगिक नीति र महिलामाथि भईरहेको विभेदका सन्दर्भमा कुरा गरिराख्दा मञ्चमानै विभेद भएको भन्दै कार्यक्रममा सहभागी राष्ट्रिय जनता पार्टी नेपालकी प्रदेशसभा सदस्य रानीशर्मा तिवारीले विरोध जनाइन्। महिलाको सहभागितामै विभेद हुने ठाउँमा लैंगिक नीति कस्तो बन्छ, सांसद तिवारीले भनिन्,यस्ता कार्यक्रममा अनावश्यक भाषण गरेर लैंगिक नीति बनाउनुको कुनै तुक छैन्। उनी कार्यक्रम वहिष्कार गरेर बाहिरिइन्। महिलाहरुको सहभागिता मञ्चमा नभएपछि सहभागिका तर्फबाट विरोध गरिए पनि आयोजकले कार्यक्रम संचालन गरिराखे। आयोजकले प्रमुख अतिथीको आसनमा बसेका सामाजिक विकासमन्त्री नवलकिशोर साहलाई मन्तव्य राख्न आग्रह गरेपछि उनी महिलामाथिनै खनिए। महिला आफ्नो अधिकारका लागि आफैं सचेत छैनन्, मन्त्री साहले भने,बढी दाइजो माग्ने, बालविवाह गर्न परिवारमा दबाब दिने काम महिलाबाटनै हुन्छ। उनले प्रदेश सरकार महिलाको अधिकारप्रति निकै उदार रहेको दलिल दिई राख्दा सहभागिका तर्फबाट प्रदेशसभा सदस्य प्रमिला दासले विरोध जनाइन्। दासले मन्त्री साहको कुरामा प्रतिकार गर्दै भनिन्, प्रदेश सरकारले कहाँ उदारता देखाएको छ, नत मन्त्रिमण्डलमा महिलालाई समानुपातिक र समावेशी रुपमा प्रतिनिधित्व गराइएको छ नत संसदको समितिमानै। दाससँगै बसेकी प्रदेशसभा सदस्य सरस्वती चौधरीले पनि मन्त्री साहको मन्तव्य प्रति विरोध जनाइन्। उनले भनिन्, सबै राम्रा काम पुरुषले गरेका छन् र सबै नराम्रा महिलाले होइन, मन्त्रीज्यू। प्रदेश २ को सरकारको १३ सदस्यीय मन्त्रिपरिषद्मा दुईमात्र महिला राज्यमन्त्री छन्। संसदीय समितिमा एउटाको पनि महिला सभापति छैनन्। महिला तथा बालबालिका समितिमा पनि पुरुषलाई नै सभापति राखिएको छ।"
कर्णाली किनारमा महिलाको शव फेला,"सिमकोट : हुम्ला कर्णाली नदीको किनारमा एक मिहलाको शव फेला परेको छ। सर्केगार्ड गाउँपालिका ४ साँयाको नागरास्थित कर्णाली नदीको किनारमा बुधबार बिहान ११ बजेतिर एक महिलाको शव भेटिएको सर्केघाड पुगेर फर्किएका प्रमुख जिल्ला अधिकारी धोलकराज ढकालले जानकारी दिए। उनका अनुसार कर्णाली नदीमा शव भेटिएको सूचना पाएलगत्तै प्रहरी प्रमुख रामप्रसाद घर्तिमगरसहित आफू घटनास्थल गएको ढकालले अन्नपूर्णसँग भने, 'असार ३ गते खार्पूनाथमा भएको जीप दुर्घटनामा बेपत्ता भएका खार्पुनाथ गाउँपालिका उपाध्यक्ष सिन्दु हमाल शाहीको हुनसक्ने आशंकाले हामी त्यसतर्फ गएका थियौं।' ढकालका अनुसार शव सर्केघाड प्रहरीको निगरानीमा राखिएको छ।असार ३ गते सिमकोटदेखि यांचुकुनातर्फ जाँदै गरेको जीप खार्पुनाग गाउँपालिकाको बेडुबिसौनामा दुर्घटना हुँदा उपाध्यक्ष सिन्धु शाही हमालसहित ११ जना अहिलेसम्म बेपत्ता छन्।"
पानी पिउने बहानामा बालिकालाई बलात्कार प्रयास गर्ने पक्राउ,"राजविराज : पानी पिउने बहानामा घरमा छिरेर बलात्कार प्रयास गरेको आरोपमा सप्तरीमा एकजना पक्राउ परेका छन् । सडक मजदुरीको रुपमा काम गर्दैआएका सप्तरीको बोदे बर्साइन नगरपालिका३ का ३५ वर्षीय मो मुस्ताकलाई प्रहरीले बुधवार पक्राउ गरेको हो । गत सोमबार घरमा कोही नभएका बेला पानी पिउने बहानामा ११ वर्षीया बालिकालाई बलात्कार प्रयास गरेको आरोप उनीमाथि लागेको छ । पीडितकी आमाले दिएको उजुरी र पीडितको वयानपछि आरोपितलाई पक्राउ गरी जबरजस्ती करणीको उद्योगमा उजुरी दर्ता गरिएको इलाका प्रहरी कार्यालय, कल्याणपुरका प्रहरी निरीक्षक विष्णुप्रदिप बस्यालले जानकारी दिए । आरोपितले घरमा कोही नभएको देखी कपडा खोली बलात्कार प्रयास गर्न खोजेको पीडितले प्रहरीसमक्ष वयान दिएको प्रहरीले जनाएको छ । इलाका प्रहरी कार्यालय कल्याणपुरले जबरजस्ती करणी उद्योगको उजुरी दर्ता गरी थप अनुसन्धान कार्य अगाडि बढाएको जनाएको छ ।"
पहिरोमा पुरिएकी महिलाको जीवितै उद्धार,भक्तपुर : भक्तपुर प्रहरीले बुधबार साँझ सूर्यविनायक नगरपालिका ८ नैचालस्थित पहिरोमा पुरिएकी एक महिलाको जीवितै उद्धार गरेको छ। स्थानीय ४५ वर्षीया सुनमाया तामाङ घाँस काटी फर्कने क्रममा नैचालमा आएको पहिरोमा पुरिएकी थिइन्। महानगरीय प्रहरी परिसर भक्तपुरका अनुसार भन्ज्याङबाट आशापुरी जोडिने नयाँ सडकमा पहिरो आएको थियो। उक्त पहिरोमा तामाङ पुरिएको जानकारी प्राप्त हुनासाथ महानगरीय अस्थायी प्रहरी पोस्ट आशापुरीबाट प्रहरी टोली खटिएको परिसरका प्रवक्ता प्रहरी नायब उपरीक्षक रेवतीरमण पोखरेलले जानकारी दिए। प्रहरी सहायक निरीक्षक शिवशरण लुबञ्जार नेतृत्वमा गएको प्रहरी टोलीले तामाङको जीवित उद्धार गरी उपचारको लागि भक्तपुर अस्पताल पुर्याइएको उनले बताए। उनका अनुसार पहिरोबाट उद्धार गरिएका तामाङको अवस्था सामान्य रहेको छ। सूर्यविनायक नगरपालिकाले नैचालबाट आशापुरी पुग्ने नयाँ सडक खनिरहेको छ। सोही नयाँ सडकमा पहिलो गएको हो। मंगलबार राति र बुधबार बिहान परेको पानीले थिलथिलो बनाएको नयाँ सडकको भित्तोमा बुधबार दिउँसो पहिरो गएको परिसरले बताएको छ।
कर्णाली जीप दुर्घटना : २२ दिनपछि उपाध्यक्षको शव भेटियो,"कर्णाली : हुम्लाको खार्पुनाथ गाउँपालिकाका उपाध्यक्ष सिन्धु शाहीको शव भेटिएको छ। असार ३ गते जीप कर्णाली नदीमा खस्दा उनीसहित १० जना बेपत्ता भएका थिए। जीप दुर्घटनाको २२ दिनपछि गाउँपालिकाका उपाध्यक्ष शाहीको शव भेटिएको हो। हुम्लाका प्रमुख जिल्ला अधिकारी धोलकराज ढकालले जीप दुर्घटनापछि कर्णालीमा बेपत्ता भएकी उपाध्यक्ष शाहीको शव फेला परेको जानकारी दिए। उपाध्यक्ष शाहीको शव भेटिए पनि अन्य नौजना अझैं बेपत्ता छन्। असार ३ गते सोही गाउँपालिकाको वडा नम्बर ५ स्थित कच्ची सडकबाट जीप कर्णाली नदीमा खसेको थियो। दुर्घटनापछि कर्णाली नदीमा गोताखोरमार्फत् वेपत्ता यात्रु र जीपको खोजी गरिएको थियो। तर, फेला पार्न नसकेपछि स्थानीय प्रशासनले खोजीकार्य रोकेको थियो। लामो समयसम्म पनि फेला नपरेपछि स्थानीयले यसअघि नै दुर्घटनामा बेपत्ता भएपछि कुशको शव बनाएर दाहसंस्कार गरिसकेका छन्। खार्पुनाथदेखि ४५ कोष टाढा दक्षिणमा रहेको सर्केगाड गाउँपालिकाको वडा नम्बर ४ दुल्ली र मुन्डीस्थित नागरा भन्ने स्थानमा उपाध्यक्ष हमालको शव भेटिएको जिल्ला प्रहरी कार्यालय हुम्लाका प्रहरी निरीक्षक राजेन्द्रबहादुर सिंहले जानकारी दिए। कर्णाली नदीकै छेउमा भेटिएको शाहीको शव लिन फिस्टेल एअरको हेलिकप्टबाट प्रमुख जिल्ला अधिकारी धोलकराज ढकाल, प्रहरी र मृतकमा आफन्त पुगेका थिए। बुधबार नै पोस्टमार्टमपछि आफन्तले उनको दाहसंस्कार गरेका छन्। सिकारुले गाडी चलाउँदा जीप दुर्घटना भएको थियो। दुर्घटनापछि कर्णालीमा बेपत्ता भएको जीपका चालक मणिजंग शाही, स्थानीय चन्द्र हमाल, नैनसिंह भण्डारी, बसन्ती शाही, नन्ददेवी सिंह, कौरा दमाइ र उनका दुई वर्षका छोरा गोकुल सुनार र काठमाडौ थानकोटका मिस्त्री राजु श्रेष्ठ र उनका सहयोगी अहिले पनि बेपत्ता छन्।"
श्रीमानको हत्या गरी भारत पुगेकी महिला पक्राउ,धरान : मध्यराति घरमा निदाइरहेका श्रीमानको हत्या गरेको अभियोगमा इनरुवा७ की विमला ऋषिदेवलाई सुनसरी प्रहरीले पक्राउ गरेको छ । गत बैशाख ८ गते राति निदाइरहेका इनरुवा नगरपालिका ७ मुसहर टोलका २४ वर्षीय मुकेश ऋषिदेवको हत्या गरेको भन्दै उनकी श्रीमती विमलालाई प्रहरीले पक्राउ गरेको हो । घटनापछि फरार रहेकी विमलालाई दुई महिनापछि मात्रै प्रहरीले पक्राउ गरेको हो । प्रहरीका अनुसार उनी घटनापछि भारतको विहार राज्यको सपौल जिल्लामा बस्दैआएकी थिइन् । उनको खोजीमा सक्रिय रहेको प्रहरीले मंगलवार नेपाल प्रवेश गरेको गोप्य सूचनाका आधारमा उनलाई इनरुवाबाटै पक्राउ गरिएको सुनसरीका प्रहरी प्रमुख एसपी यज्ञविनोद पोखरेलले बताए । श्रमानसँगको आन्तरिक झगडाका कारण विमलाले धारिलो हतियार प्रहार गरी मध्यरातमा श्रीमानको हत्या गरी फरार रहेको एसपी पोखरेलले बताए । विमलालाई प्रहरीले बुधवार सार्वजनिक गरेको छ । विमलाले रिसइबीका कारण श्रीमानको हत्या गरेको प्रहरी समक्ष वयान दिएकी छन् । विमलाले श्रीमानसँग दैनिक झगडा हुन थालेपछि निदाएको मौका छोपेर मध्यरातमा धारिलो हतियार प्रहर गरी हत्या गरेको स्वीकार गरेकी छन् । विमला विरुद्ध कर्तव्य ज्यान ऐन अन्र्तगत मुद्दा दर्ता गरी बुधवार जिल्ला अदालत सुनसरीबाट म्याद थप गरी घटनाको अनुसन्धान अगाडि बढाइएको एसपी पोखरेलले बताए ।
श्रीमानसँग मिलेर पूर्वप्रेमीको हत्या,धनगढी : कैलालीको चुरे गाउँपालिका६ मड्डमा श्रीमानश्रीमती मिलेर एक जनाको हत्या गरेको घटना सार्वजनिक भएको छ। गुल्मी घर भई हाल मजदुरी गर्दै आएका ३५ वर्षीय कमल कुँवरको हत्या गरी गाडेको अवस्थामा शव भेटिएको छ। कुँवरको हत्या गरेको आरोपमा सोही ठाउँका लालबहादुर लामा र उनकी श्रीमती कल्पनालाई प्रहरीले पक्राउ गरेको छ। कल्पनाका पूर्वप्रेमी रहेका कुँवरको गत असार २२ गते हत्या गरी खोला किनारमा गाडेको प्रारम्भिक अनुसन्धानबाट खुलेको जिल्ला प्रहरी कार्यालय कैलालीका प्रहरी नायव उपरीक्षक दक्षबहादुर बस्नेतले जानकारी दिए। प्रहरीले मृतकको शवलाई पोस्टमार्टमका लागि सेती अञ्चल अस्पताल धनगढी पठाएको छ। हत्याको कारणबारे अनुसन्धान भइरहेको प्रहरीको भनाइ छ।
प्राधिकरणको लापरवाही : मक्किएको विद्युत् पोलको करेन्टले बालकको ज्यान गयो,"विराटनगर : मोरङको रंगेली नगरपालिका५ आँपगाछीमा विद्युत प्राधिकरणको चरम लापरवाहीका कारण बुधबार दिउसो करेन्ट लागेर एक बालकको मृत्यु भएको छ । करेन्ट लागेर १२ वर्षीय प्रमोद ऋषिदेवको मृत्यु भएको इलाका प्रहरी कार्यालय रंगेलीका प्रहरी निरीक्षक कवीन्द्र कार्कीले बताए । उनका अनुसार बिहान ८ बजे विद्युत विस्तार गरिएको पुरानो काठको पोल एक्कासी ढलेर बालकको घर छेउमा पुगेको थियो । विद्युत प्रवाह भइरहेको नाङ्गो तारसहितको पोल ढले पनि करेन्ट लाग्छ भन्ने बुझ्न नसकेका कारण घरबाट बाटोतिर निस्कने क्रममा २३० भोल्टको करेन्ट प्रवाह भइरहेको तारमा टेक्दा बालकको दिउसो १२ः५० बजे घटनास्थलमै मृत्यु भएको कार्कीको भनाइ छ । उनका अनुसार बिहानै पोल ढले पनि स्थानीय बासिन्दाले विद्युत प्राधिकरण र प्रहरीलाई जानकारी नगराउँदा घटना भएको हो । घटना हुनुमा विद्युत प्राधिकरणसँगै स्थानीय बासिन्दाको पनि कमजोरी रहेको बताउँदै कार्कीले भने, खवर पाउन सकेको भए बेलैमा सावधानी अपनाइने थियो । शव पोस्टमार्टमका लागि जिल्ला अस्पताल रंगेलीमा राखिएको छ । बालकका बावु गुलावचन ऋषिदेवका अनुसार आँपगाछीमा काठको पोलबाट २० वर्षअघि विद्युत विस्तार गरिएको हो । पुरानो भएर मक्काइसक्दा पनि प्राधिकरणले काठका पोल नफेरेका कारण आफूले छोरो गुमाउनु परेको उनको पीडा छ । स्थानीयका अनुसार आँपगाछीमा मात्रै विद्युत विस्तार गरिएकामध्ये अरु १० वटा काठका पोल जीर्ण बनेको र जुनसुकै बेला पनि ढलेर थप क्षति बेहोर्नुपर्ने अवस्था आउनसक्छ । घटनापछि स्थानीय बासिन्दाले लापरवाही गरेको भन्दै विद्युत प्राधिकरणका विरुद्ध नारावाजी र प्रदर्शन पनि गरेका छन् । अवस्था अशान्त हुनसक्ने अवस्थालाई मध्यनजर गर्दै सुरक्षा व्यवस्था कडा पारिएको थियो ।स्थानीयले प्राधिरकणको लापरवाहीमाथि छानविन गर्नुपर्ने, दोषी कर्मचारीलाई कारवाही हुनुपर्ने, अगामी दिनमा यस्तो गल्ती दोहोयाउन नहुने, कमजोर अवस्थामा रहेका पोल तत्काल परिवर्तन गर्नुपर्ने र पीडितलाई उचित क्षतिपुर्ति दिनुपर्ने माग गरेका छन् । विद्युत प्राधिकरण रंगेली शाखा प्रमुख सञ्जय गुप्ताले भने करेन्ट लागेर बालकको मृत्यु भएको घटनामा प्राधिकरणको कमजोरी रहेको स्वीकार गरेका छन् । उनले भनेका छन्, वर्षौँदेखिको कुहिएको काठको पोल पानी परेका बेला ढलेर दुःखद् घटना हुन पुग्यो । गुप्ताले प्राधिकरणका तर्फबाट बालकको किरिया खर्च वापत २५ हजार र पीडित परिवारलाई पाँच लाख रुपैयाँ क्षतिपूर्ति दिने बताएका छन् ।"
एक घरमा तीन फलफूलका बिरुवा अभियान,"बाजुरा : बडिमालिका नगरपालिका वडा नम्बर ७ ले 'एक घर तीन फलफूलका बिरुवा' अभियान संचालन गरेको छ। वडालाई कृषि र फलफूलमा आत्मनिर्भर बनाउन अभियान संचालन गरेको बडिमालिका नगरपालिका ७ का वडाध्यक्ष धर्मराज पाध्यायले बताए। वडामा विभिन्न प्रजातिका दुई हजार ५०० बिरुवा वितरण गरेको उनले जानकारी दिए। यो आर्थिक वर्षमा ३४१ परिवारलाई कागती, सुन्तला र मौसमी गरी २ हजार ५०० बिरुवा वितरण गरिएको छ। आगामी आर्थिक वर्षमा कार्यक्रमलाई निरन्तरता दिई सबै वडाबासीलाई फलफूलका बिरुवा वितरण गर्ने योजना छ। फलफुलका बिरुवा रोप्नुमात्र ठूलो कुरा होइन। सबै मिलेर जोगाउनुपर्छ। हामीले रोपेका बिरुवा सबै हुर्कने हो भने सबैतिर जंगल हुने छ, उनले भने।"
"बैंगलोरमा भवन भासिँदा नेपाली पनि परे, एकै परिवारका तीनको मृत्यु","काठमाडौं : भारतको कर्नाटक राज्यको राजधानी बैंगलोरमा भवन भासिँदा तीन नेपालीको मृत्यु भएको छ। मंगलबार राति भएको घटनामा एकै परिवारका तीन नेपालीसहित ५ जनाको मृत्यु भएको हो। घटनामा ज्यान गुमाउने बाबु, आमा र छोरी बझाङको थलारा गाउँपालिका२ बगाडाका स्थायी बासिन्दा हुन्। उनीहरू रोजगारीका लागि सपरिवार बैंगलोरमा थिए। मृतक खड्काका छोरा भने धनगढीमा छन्। बैंगलोरको शिवनगरस्थित साइ आदि अम्बल अपार्टमेन्टमा सुरक्षागार्डका रुपमा काम गर्ने बगाडाका २८ वर्षीय नारायण खड्का, उनकी पत्नी २६ वर्षीया निरु र चार वर्षीया छोरी अनुष्काको अपार्टमेन्टको भुइँतला भासिँदा मृत्यु भएको खड्काका भाइ कमलले अन्नपूर्णलाई बताए। मृतक खड्का ६ वर्षदेखि उक्त अपार्टमेन्टमा काम गर्थे। पार्किङसहितको भुइँतलामा खड्का परिवारको बसोबास थियो। राति करिब २ बजेतिर भासिएको भवनबाट १२ घण्टापछि शव निकालिएको मृतकका परिवारले बताएका छन्। तीनैजनाको शव बओरिङ अस्पतालमा पोस्टमार्टम गरिएको छ। कमलका अनुसार खड्काका बाबुआमा घटनाबारे थाहा पाएलगत्तै अचेत छन्। उनीहरू पनि रोजगारीका क्रममा बैंगलोरमै थिए। मृतकका बाबुआमा पनि भत्किएको भवननजिकै अर्को भवनमा काम गर्थे। रोजगारीका क्रममा बैंगलोरमै रहेका मृतकका काका रामबहादुर खड्काले नजिकै निर्माणाधीन ६ तले भवन ढल्दा अर्को चारतले भवनलाई धक्का दिएको र उक्त भवनको भुइँतला भासिएको जानकारी दिए। काका रामबहादुरले आफूहरूको पूरै परिवार रोजगारीका लागि बैंगलोरमै रहेकाले मृतकको अन्तिम संस्कार उतै गर्ने बताए। ज्यान गुमाउने अन्य दुईजना भारत बिहारका रहेको भारतीय मिडियाले लेखेका छन्। घटनामा ७ जना घाइते भएका छन्।"
अविरल वर्षाले म्याग्दीमा विद्यालय भवन भत्कियो,"बेनी : म्याग्दीको अन्नपूर्ण गाउँपालिका ७ हिस्तान औलमा रहेको मण्डली आधारभूत विद्यालयको कक्षा कोठा भवन भत्किएको छ। केही दिनदेखिको वर्षाले विद्यालयका दुई वटा कोठाको पर्खाल भत्किएको हो। कक्षा १ र २ का विद्यार्थी राखेर पढाउने कक्षा कोठा भवनको बाहिरतर्फको पर्खाल भत्किएको शिक्षक शान्ति गर्बुजाले बताइन्। कच्ची भवनको भित्रतर्फको पर्खाल समेत चर्किएकाले जोखिम बढेको छ। बर्खे बिदा भएकाले भवन भत्किएपनि क्षति हुन पाएन, शिक्षक गर्बुजाले भनिन् बर्खे बिदापछि कक्षा सञ्चालन गर्न समस्या हुने देखिएको छ। २०५२ मा निर्माण भवनको कक्षा कोठा भवन जीर्ण अवस्थामा छ। कक्षा ५ सम्मको पठनपाठन हुने विद्यालयमा ३९ जना विद्यार्थी छन्।"
उपभोक्ता समितिको १२ लाख ८० हजार समितिकै सदस्यले लुटेर भागे,"धादिङ : बाटो निर्माण उपभोक्ता समितिले बैंकबाट निकालेको पैसा उपभोक्ता समितिकै सदस्यले लुटेका छन् । धादिङको खनियावास गाउँपालिका२ झार्लाङको अक्थलीफ्याजा गाउँ सडक निर्माण उपभोक्ता समितिको पैसा बैंकबाट निकाल्ने वित्तिकै समितिकै सदस्य राम बहादुर तामाङले लुटेर फरार भएका थिए । पैसा लिएर सम्पर्क विहीन भएपछि उपभोक्ता समितिका अध्यक्ष कान्छा तामाङ लगायतले प्रहरीमा उजुरी गरेपछि फरार रामबहादु तामाङ भने मोटरसाइकलमा भाग्दै गरेको अवस्थामा नागढुङ्गाबाट पक्राउ परेका छन् । जिल्ला प्रहरी कार्यलय धादिङका प्रमुख एसपी राजकुमार बैदवारले भने, मौखिक उजुरी आउने वित्तिकै जिल्लाका र नाकाका सबै प्रहरी युनिटमा रामबहादुरको हुलिया सहित सूचना पठाएको थियौँ, धादिङ प्रहरीकै सूचनाका आधारमा मोटरसाइकलमा भाग्दै गरेको अवस्थामा नागढुङ्गा प्रहरीले उनलाई पक्राउ गरेको छ । रामबहादुरको साथमा नगद रहेनरहेको भने प्रहरीले खुलाएको छैन । जम्मा १७ लाख ८० हजार रुपैयाँको चेक साटिएको भए पनि पाँच लाख धरौटी रकम राखिदिनेको खातामै फिर्ता गरिएकाले नगद निकालेको १२ लाख ८० हजार रुपैयाँ लुटेर सम्पर्क विहीन भएपछि प्रहरीलाई खवर गरिएको उपभोक्ता समितिका अध्यक्ष तामाङले बताए । कान्छाका अनुसार डोजर साहुलाई पैसा लिन बोलाइएको थियो । तर झार्लाङकै अन्य टोले केटाहरुले पनि मैसा माग्दै धम्क्याइरहेको अध्यक्ष कान्छाले बताए । साथै बैंकबाट पैसा ल्याएको झोला नै रामबहादुरलाई बोक्न दिएको उनले बताए । तर आफूहरुलाई छक्याएर फरार भएको उनको भनाइ छ । उक्त बाटो खन्नको लागि गाउँपालिकाले ४५ लाख रुपैयाँ विनियोजन गरेको थियो । काम हुँदै गर्दा रनिङ विलको आधारमा पैसा निकाल्दै काम गरिरहे पनि काम सम्पन्न भएपछि बाँकी रकम निकाल्ने बेलामा पैसा लुटेर फरार भएको जानकारी पाएको खनियावास २ का वडाध्यक्ष टेक बहादुर तामाङले बताए । झार्लाङकै स्थानीयका अनुसार रामबहादुरले विगतमा पनि विभिन्न योजनामा पैसा हत्याउने र उपभोक्ता समितिहरुलाई धम्याएर पैसा असुल्ने गरेका थिए । यसअघि पनि एक योजनाको ७ लाख रुपैयाँ यसैगरी लुटेर फिर्ता नै नगरेको स्थानीय जीतबहादुर तामाङ बताउँछन् ।"
"राजधानीका सडक : देख्दै तनाव, हिँड्नेको हालत के होला ? (फोटो र भिडियो)","तस्बिर : प्रणभ खत्री काठमाडौं : बुधबार त्रिविको एक कार्यक्रममा सहभागी भएका प्रधानमन्त्री प्रधानमन्त्री केपी शर्मा ओलीका लागि हिलोमा रातो कार्पेट विछ्याइयो। तर, जनता हिड्ने बाटो कसले बनाउने ? चाबहिलचुच्चेपाटी सडकखण्डले सबैभन्दा बढी त्यहाँका स्थानीयलाई सास्ती दिएको छ। यो त जनतालाई सास्ती दिने एउटा प्रतिनिधि सडकमात्र हो। राजधानीका अधिकांश पक्की सडकमा केही घण्टा पानी परेपछि पोखरी बन्छन्। त्यहाँको सास्ती भोग्ने र देख्नेलाई मात्र थाहा छ। फसेको बाइक नै निकाल्न सकिन। विकास निर्माणमा बजेट छुट्याएको छ तर बजेट कहाँ कार्यान्वयन हुन्छ ?, उनले प्रश्न गर्दै भने, बजेट सिध्याउने र टालटुले काम गर्ने कि राम्रको काम गर्ने ? चाबहिलबाट साँखु हुँदै जहरसिंपौवा पुग्ने सडकको अवस्था निकै दयनीय छ। पानी पर्दा हिलो हुने, सडकमा जमेको पानी र पानी नपर्दा आउने धुलोले यस सडकखण्डमा आवतजावत गर्ने यात्रु र स्थानीयबासिन्दाले निकै सास्ती भोग्नु परेको छ। चुच्चेपार्टीमा आफ्नो बाइक फसेपछि कमलप्रसाद भण्डारीले सडकको दुःख सुनाए। सडकमा जमेको पानी र हिलोमाथि गुड्ने गाडीले सडकछेउका पसलमा पूरै हिलो र पानी मात्र हुन्छ। घाम लाग्दा धुलो र पानी पर्दा सडकमा जमेको पानी र हिलो यस सडकखण्डको विशेषता नै बनेको छ। दिनहुँ सोही सडक प्रयोग गर्ने सर्वसाधारणको समस्याको भने अझ कष्टकर भएको छ। सडकको हिलो पानी र पैदलसम्म हिड्न नसक्ने गरी जमेको पानीले हैरानीमा पर्ने गरेको उनीहरू बताउँछन्। २०७२ मा दुई वर्षभित्र चाबहिलसाँखु सडकखण्ड विस्तारको काम सक्ने गरी सडक निर्माण शुरु गरिएको थियो। सडक निर्माणको अवधि सकिँदा पनि अझै आधा काम पनि सकिएको छैन।"
गुठी विवादले ज्यानै लिन्छ,"जनकपुरधाम : जनकपुरधामका मठमन्दिर र गुठीको सार्वजनिक जग्गा बेच्नकै लागि पछिल्लो दुई दशकमा सर्वसाधारण र महन्थले ज्यान गुमाएका छन्। धर्मको आडमा गलत क्रियाकलाप गर्नेहरुलाई प्रशासनको संरक्षण मिलेको साधुसन्त बताउँछन्। २०६७ साल कात्तिक ११ गते जिल्ला शिक्षा कार्यालय महोत्तरीका तत्कालीन शाखा अधिकृत लालकिशोर झा जनकपुर८ स्थित घरबाट कार्यालय जान निस्किए। आधा घन्टा नबित्दै झालाई गोली हानियो। उपचारका क्रममा उनको मृत्यु भयो। झा हत्याकाण्डको ९ वर्षपछि उनको हत्याका मुख्य योजनाकार पूर्व महन्थ वैकुण्ठ दासलाई सजाय भएको छ। झाको हत्याको मुख्य कारण गुठीको सार्वजनिक जग्गा बेचबिखन थियो। झाको हत्या मुद्दामा महोत्तरीको लक्ष्मीनारायण मठ मटिहानीका मान महन्त जगन्नाथ दास वैष्णवलाई उच्च अदालत जनकपुरले बुधबार १२ वर्ष जेल सजाय सुनाएको छ। जनकपुरधाम उपमहानगरपालिका८ बजरंगचोकस्थित मटिहानी मठकै अवैैध रुपमा बिक्री गरेको ३२ कठ्ठा जग्गा लेनदेन विवादले झाको ज्यान लिएको अधिवक्ता विमलकुमार मिश्र बताउँछन्। वैकुण्ठ दासकै सहयोगमा जनकपुरका केही व्यापारीले मान महन्त दाससँग ८ वर्षअघि ३२ कठ्ठा जग्गा किनेका थिए। सो जग्गा किनबेचका क्रममा झा पनि सहयोगी थिए। पछि झासँग केही विषयमा विवाद हुँदा हत्या भयो। सो बेला मान महन्थसँग अवैध रूपमा खरिद गरिएको जग्गालाई पछि प्लटिङ गरेर कपाली तमसुकका आधारमा बिक्री गरियो। जग्गामा अहिले नेपाल टेक्निकल इन्स्टिच्युट लगायत ७० भन्दा बढी भवन अवैध रूपमा ठडिएका छन्। सार्वजनिक जग्गा खरिद गरी व्यक्ति विशेषलाई बेचेर अवैध रुपमा बस्ती बसाउने हत्यारा वैकुण्ठलाई अदालतले सजाय सुनाए पनि वैकुण्ठबाट अवैध रूपमा जग्गा खरिद गर्ने व्यापारीलाई भने कारबाही भएको छैन। १२ वर्षअघि जनकपुरको बिरख कुटीका महन्थ रामभद्र दासको हत्या भयो। उनको हत्यामा रत्नसागर कुटीकै पूर्वमहन्थ वैकुण्ठ दास संलग्न रहेको साधुहरू बताउँछन्। कुटीको अधीनमा ३४ कठ्ठा जग्गा थियो। दासको हत्यापछि उनका चेला वकिल दासलाई अभियुक्त बनाएर फसाइयो। तर, अभियोग प्रमाणित हुन नसक्दा उले सफाइ पाए। तर, यस अवधिमा जग्गा माफियाले मन्दिरको सम्पूर्ण जग्गा बिक्री गरिसकेका थिए। अहिले त्यहाँ बस्ती बसेको छ। जनकपुरकै बेला कुटीका महन्थ धनेश्वर दासको मृत्यु शंकास्पद बन्यो। १५ वर्षअघि दासको मृत्युपछि उनका चेला भनी दाबी गर्दै मन्दिरका महन्थ बनेका रामएकवाल दास (बिसखोपरा) ले मन्दिरको जग्गा बिक्री सुरु गरे। उनले कुटीको करिब १३ बिग्घा जग्गा मनखप कागज बनाएर बिक्री गर्दै बस्ती नै बसाए। बस्तीको नाम धनेश्वर बस्ती भनेर गरिएको छ। अहिले बस्तीमा २ सयभन्दा बढी घरटहरा छन्। दस वर्षपूर्व बिहारकुण्डका महन्थ रामपुकार शरणको हत्या भयो। उनको हत्या चुल्हाई मण्डलले गरेका थिए। मण्डलले कुण्डको करिब साढे ३ बिघा जग्गामा आफू मोही रहेको हक दाबी गर्दै आएका थिए। उनले महन्थ शरणलाई मोही कायम गरेर दिन निकै दबाव दिए। तर, शरणले नमानेपछि मण्डलले हत्या गरे। मण्डललाई जेल सजाय भयो। रत्नसागर मन्दिरको उत्तर पश्चिम डिलमा बेरै कुटी थियो। कुटीको रेखदेख माइराम जानकी सखीले गर्दै आएकी थिइन्। कुटीको अधीनमा अढाइ बिघा जग्गा थियो। तर, आठ वर्षअघि जानकी सखी गायब भइन्। उनको खोजतलासमा प्रशासनले चासो दिएन। कुटीको जग्गा बिक्री भइसकेको छ। हाल कुटीको नाममा एक धुर पनि जग्गा छैन। मठ मन्दिरको आडमा आपराधिक क्रियाकलापले गर्दा बेला बेलामा ज्यान जाने गरेको थुप्रै उदाहरण जनकपुरमा छ। धार्मिक आस्थालाई खेलवाड गर्ने गरी आपराधिक क्रियाकलाप गर्ने जो कोहीलाई पनि कानुनी कारबाही हुनुपर्ने जानकी मन्दिरका उत्तराधिकारी महन्थ रामरोशन दास वैष्णव बताउँछन्।"
"सिरहामा दुई बस ठोक्किए, १५ जना घाइते",सिरहा : पूर्वपश्चिम लोकमार्ग अन्तर्गत सिरहाको धनगढीमाई नगरपालिका११ सोनापुरमा दुईवटा यात्रु बस ठोक्किदा १५ जना घाइते भएका छन्। काँकरभिटाबाट काठमाडौंका लागि छुटेको ना७ख ५३८२ नम्बरको बस र सिरहा माडरबाट राजविराजका लागि छुटेको ना४ख ६७४३ नम्बरको बस बुधबार दिउँसो ठोक्किएका हुन्। जिल्ला ट्राफिक प्रहरी कार्यालय लहानका प्रमुख मिलन बस्नेतका अनुसार घाइते मध्ये ९ जनाको श्रमजीवी केयर अस्पताल सोनापुर र ५ जनाको आरके मेडिसिटी अस्पताल जिरोमाइलमा उपचार भइरहेको छ। गम्भीर घाइते भएका धनगढीमाई नगरपालिका५ का ३० वर्षे बस चालक श्रीनारायण ठाकुरलाई उपचारका लागि विराटनगर रेफर गरिएको छ।
चिर्पटले हानेर ठुलोबा र ससुराको हत्या,अछाम : अछामको मंगलसेन नगरपालिका१ ढुङ्गगानीका पिरम साउँदले ठुलोबा र ससुराको हत्या गरेका छन् । साउँदले राति १ बजेतिर चिर्पटले हानेर आफ्नै ठुलोबा देउसिङ साउद र सुसुरा विरभान थापाकोे हत्या गरेका हुन् । हत्या गरी फरार भएका पिरमलाई प्रहरीले बुधबार बिहान ७ बजे वडा नम्बर २ मिस्तुरुको खम्मबाट पक्राउ गरेको जिल्ला प्रहरी कार्यालय अछामले जनाएको छ । सामान्य बिवादका कारण उक्त घटना घटेको जिल्ला प्रहरी प्रमुख डीएसपी जनक शाहीले बताए ।
अव्यवस्थित सडकले बस्ती जोखिममा,"मकवानपुर : घरमाथिबाट मोटरबाटो खनेपछि राक्सिराङ गाउँपालिका७ काङ्बाङस्थित माइली चेपाङले सम्झेकी थिइन्, हाम्रो पनि सुखका दिन आए। उनको परिवारले सडक खन्न सहयोग पनि गरे। विकट बस्तीमा मोटरबाटो पुगेपछि उनको परिवारमा आएको खुसी एक वर्ष पनि टिकेन। दर्कने पानी पर्दा पनि वर्षौसम्म स्थिर रहेको काङ्बाङ पाखो वर्षातको झरीसँगै बग्न थालेपछि त्यही सडक चेपाङ परिवारलाई धराप बन्यो। अघिल्लो वर्षात जसोतसो कटाएका उनीहरु यो वर्षको वर्षात सुरु भएसँगै पुरानो थातथलो छाड्न बाध्य भएका छन्। वर्षातको पानीले भिजेको रातोमाटोमा चिप्लिए कतै नरोकी शंकर रेउती खोला दोभानमा पुगिन्छ, माइली चेपाङले भनिन्, कतिखेर पहिरो झर्ने हो थाहा छैन, सडक खन्दाको पहिरोले घरै बगाउने भएपछि हामी त बस्न सकेनौं। चार पाता जस्ताले छाएको टहरोमा बस्दै आएका उनको ६ जनाको परिवार करिब एक किलोमिरट पर खोरिया बारी कमाउँदै आएको जंगल नजिक बसाई सरेको छ। सडकको रहर गरेर मात्र नहुने रैछ, सडक खनेर जताततै पहिरो जान थालेपछि घरबारी नै छाडेर हिँड्नुपर्र्यो, माइलीका पति दलबहादुर चेपाङले दुःखेसो पोखे। करिब पाँच रोपनी ठाडो खोरिया बारीको उत्पादनले खान नपुग्ने भएपछि उनले ज्याला मजदुरी गरेर परिवार पाल्दै आएका छन्। हिउँदको समयमा पूर्वपश्चिम राजमार्गअन्तर्गत चितवनको भण्डाराबाट करिब चार घण्टाको मोटरयात्रामा पुगिने काङबाङ गाउँमा एक दर्जन परिवार सडकले निम्त्याएको पहिरोको जोखिममा छ। गाउँमा सडक नलगे गाउँले रिसाएर हैरान, तर भिरालो जमिन भएकाले पहिरोको समस्या थपिएको छ, ७ नम्बर वडा अध्यक्ष कुलबहादुर चेपाङले भने, हामीले सकेसम्म कुनै घरलाई क्षति नहोस् भनेर सडक बिस्तारको काम गरिरहेका छौं। ७ नम्बर वडामा मात्र चालु आर्थिक वर्षमा तीन वटा नयाँ सडकको ट्र्याक खोलिएको छ। भिरालो जमिनका कारण नयाँ सडकको ट्र्याक बगेर पहिरो जाने डरले स्थानीयहरु त्रसित छन्। सडक आउनु नराम्रो कुरा त हैन, तर वर्षातको समयमा पहिरो आउँदा घरबारी बगाउने समस्या भने बढेको छ स्थानीय रामकुमार चेपाङले भने। देशमै पहिरोको जोखिममा दोस्रो स्थानमा रहेको मकवानपुरको पश्चिमी क्षेत्रका गाउँहरु पहिरोबाट बढि प्रभावित छन्। त्यसमाथि गाउँभरी खोलिएको सडकको ट्र्याकले पहिरोको जोमिख थपेको हो। पश्चिमी मकवानपुरको साविक १२ गाविसमा यसअघि विभिन्न समयमा आएका बाढी पहिरोबाट विस्थापित भएकाहरु मनहरी३ स्थित रमनटार र २ नम्बर वडास्थित डिपाडमा बस्दै आएका छन्। बाढी पहिरोबाट विस्थापित भएका चार सय २७ परिवार २०६० सालमा यस क्षेत्रमा आएर बसेका थिए। गाउँघरमा बाढी पहिरोको जोखिमसँगै विस्थापित हुनेको संख्या बढ्दै गएको छ, बाढी पीडित बस्ती बचाउ संघर्ष समिति रमनटारका अध्यक्ष क्षेत्रबहादुर मोक्तानले भने, अहिले यो संख्या बढेर एक हजार नाघेको छ। तत्कालिन भूसंरक्षण कार्यालय मकवानपुरले चार वर्षअघि जिल्लामा एकसय वर्गमिटरभन्दा ठूला एक हजार ७८ वटा पहिरो पहिचान गरेको थियो। अध्ययन अनुसार पाँच हेक्टर भन्दामाथि क्षेत्रफल भएका ४८ वटा पहिरो जोखिमपूर्ण छन्। १) २०७५ भदौंको वर्षातमा सडकमुनी झुप्रो घरमा बस्दै आएका माइली चेपाङको परिवार। २) सडकले चिरा चिरा पारेको राक्सिराङ ७ स्थित काङ्बाङ गाउँ। २०७६ असारमा वर्षात सुरु हुनु अघि नै माइली चेपाङको परिवार त्यहाँबाट विस्थापित भइसकेको छ। फोटोकृष्ण सारु मगर।"
डोल्पामा महामारीको रुप लिँदै टाइफाइड,"दुनै,डोल्पा : जिल्ला अस्पताल डोल्पा टाइफाइडका बिरामीले खचाखच भरिएको छ।दिनहुँ टाइफाइडका बिरामी आउन थालेपछि भुँइमै राखेर उपचार सुरु गरिएको छ। पन्ध्र सैयाको क्षमता रहेको जिल्ला अस्पताल डोल्पामा हाल २५ जना भन्दा बढी बिरामी भर्ना भएका छन्।कसैलाई भुइमा त कसैलाई बेन्चमा सुताएर उपचार गर्न थालिएको छ। गत सातादेखि निरन्तर भाइरलको रुपमा फैलिएपछि टाइफाइडले महामारीको रुप नै लिन थालेको जिल्ला अस्पतालले जनाएको छ। अस्पतालका सबै कोठामा बिरामीले भरीभराउ भएका छन्। 'विद्यालयमा सँगैका साथी बिरामी हुन थालेपछि आफ्नो पढाइ समेत छुटेको सरस्वती माध्यामिक विद्यालयकी ९ कक्षाकी छात्रा रेसिका बुढाले बताइन् । दिनहुँ बिरामी आउन थालेपछि अस्पतालमा बस्न अप्ठ्यारो भएको बिरामी भिमबहादुर थापा बताए। एक महिनामा ५० भन्दा बढी टाइफाइडका बिरामीले उपचार गराइसकेका छन्। कसैले आफैं बेडको व्यवस्था गरेका छन् भने कसैले बेड नै नपाएर औषधि लिएर घर फर्किने गरेका छन्।एकै कोठामा ९ देखि १० बेड राखिएका छन्। साना बालबालिकादेखि वृद्धवृद्धासम्म कोठामा उकुसमुकुस गरी बसिरहेका छन्। जिल्लामा टाइफाइडले महामारीको रुप लिन थालेपछि अस्पतालमा औषधि अभाव खट्किँदै गएको छ।अस्पतालमा औषधि अभाव हुन नदिन सम्बन्धित निकायसँग पहल गरिरहेको निमित्त जिल्ला अस्पताल प्रमुख डक्टर सिजन रावलले बताए। प्रदेशबाट औषधि र चिकित्सकको टोली आउने तयारी रहेको र जिल्लामा सचेतनामूलक काम गरिरहेको प्रमुख जिल्ला अधिकारी मुकेशकुमार केशरीले जानकारी दिए। डक्टर रावलका अनुसार ठुलीभेरी नगरपालिकाले तत्काल १० वटा बिरामी राख्ने म्याट्रिस,सिरानी र ब्ल्याङकेटको व्यवस्था गर्ने भनेपनि ५ वटा मात्रै उपलब्ध गराएको छ। पानी परीक्षण गर्दा तिप्ला खोलाको पानीमा किटाणु भेटिएकाले पानी उमालेर र फिल्टर गरेर खान चिकित्सकले सल्लाह दिएका छन्।"
उद्धारको माग गर्दै कतारबाट डाँको छोड्दै युवती,"विराटनगर : कतारमा रहेकी मोरङ सुन्दरहरैंचा नगरपालिका१० की तीर्था विकसँग बुधबार बिहान श्रम तथा रोजगार कार्यालय विराटनगरका वरिष्ठ श्रम अधिकृत प्रेमप्रसाद सञ्जेलले टेलिफोनमा कुराकानी गरे। वैदेशिक रोजगारीका लागि गत जेठ १४ गते कतार पुगेकी उनले सञ्जेललाई त्यहाँ आफूले भोगेका सबै पीडा सुनाइन्। पीडा सुनाइरहेका बेला टेलिफोनमै डाँको छाडेर रुन थालेकी तीर्थाले जति सक्दो चाँडो उद्धार गर्न आग्रह गरिन्। आधा घण्टासम्म रुँदै सुनाएका कुराले सञ्जेल पनि निक्कै भावुक बने। विदेशमा रहेकी नेपाली युवतीका पीडाले मन अमिलो बनेको बताउँदै उनले भने, तत्काल उद्धारका लागि पहल सुरु हुन्छ। विदेश पठाउने व्यक्ति वा म्यानपावर जो भए पनि छानबिन गरेर कारबाही अघि बढाइने छ। तीर्थाले आफू घाजी अब्बु ट्रान्सपोर्ट एण्ड सर्भिस नामक कम्पनीमा बन्धक जस्तै भएको बताएकी छन्। अस्पताल र स्कुल सरसफाईको काममा भनेर यहाँ पठाइएको हो, टेलिफोनमा उनले भनिन्, अझैसम्म भने अनुसारको काम र सेवा सुविधा दिइएको छैन। उनले कम्पनीका माान्छेले अनैतिक काम गर्न दबाब दिने गरेको र त्यो नगरे कुट्ने गरेको पीडा सुनाइन्। युवतीले भाषागत समस्याका कारण पनि आफू समस्यामा परेको बताएकी छन्। नेपाली चेलीको समस्यालाई पहिलो प्राथमिकतामा राखिने जानकारी दिंदै सञ्जेलले त्यसपछि अन्य कारबाही अघि बढ्ने बताए। उनले युवती पठाउने म्यानपावरको लापरबाही देखिएकोसमेत बताए। विदेशमा छोरीले दुःख पाएको भनेर रुँदै श्रम कार्यालयमा आइपुगेकी तीर्थाकी आमा सीता विकले मंगलबार सुनसरीको इटहरीमा रहेको विराट इन्टरनेशन ट्रेडिङ सेन्टरका सञ्चालक गोपाल पोखरेलविरुद्ध उजुरी समेत दिएकी छन्। महिलाका क्षेत्रमा काम गर्ने संस्था ओरेक नेपालमार्फत् श्रममा पुगेकी उनले पोखरेलमार्फत् नै आफ्नी छोरी कतार गएको बताइन्। मैले कतारमा छोरीलाई यातना दिइरहेको कुरा पटकपटक सुनाउँदा पनि नेपाल झिकाउन सहयोग गरेनन्, उनले भनिन्, छोरीको उद्धार र दोषीलाई कारबाही गर्न माग गर्दछु। ओरेकका विराटनगर प्रमुख दीपक सेनचुरीले नेपालकै बाटो प्रयोग गरेर युवतीलाई कतार पठाएको पाइएको बताए। पोखरेलले आफ्नै सेन्टरमा तालिम दिए पनि आफूले तीर्थालाई कतार नपठाएको दाबी गरे। मेरो म्यानपावर नभएका कारण कतार पठाउने सम्पर्क व्यक्तिको भूमिका मात्रै मैले खेलेको हुँ, उनले भने, उनी काठमाडौंको सिन्धुली ओभरसिज नामक म्यानपावरबाट कतार गएकी हुन्। पोखरेलले युवतीसँग म्यानपावरले एक लाख १० हजार रुपैयाँ लिएर कतार पठाएको बताए। श्रम अधिकृत सञ्जेलले भने कतार जानका लागि १० हजार रुपैयाँ मात्रै लिन पाइने र अरु रकम अवैध रुपमा लिइएको बताए।"
"भोजपुरमा प्रहरीविप्लव कार्यकर्ताबीच गोली हानाहान, दुईको मृत्यु","काठमाडौं : भोजपुर सदरमुकाममा नेत्रविक्रम चन्द्र विप्लव नेतृत्वको नेकपाका कार्यकर्ताको गोली लागेर एक प्रहरी जवानको मृत्यु भएको छ। सदरमुकामको शनिबारे हटिया लाइनमा बुधबार बिहान सवा आठ बजेतिर गोली लागेर एक प्रहरी जवानको मृत्यु भएको हो। प्रहरीको जवाफी फायरिङका विप्लवका एक कार्यकर्ताको पनि मृत्यु भएको प्रहरीले बताएको छ। सदरमुकाममा विप्लव कार्यकर्ता हतियारसहित प्रवेश गरेको सूचनाका आधारमा खटिएको प्रहरी टोलीमाथि विप्लव कार्यकर्ताले सुरुमा गोली प्रहार गरेका थिए। विप्लव कार्यकर्ताको गोली लागेर प्रहरी जवान सञ्जीव राईको मृत्यु भएको नेपाल प्रहरीका निमित्त प्रवक्ता एसपी रमेश थापाले जानकारी दिए। थापाकाअनुसार जवाफी फायरिङमा विप्लवका एक कार्यकर्ताको मृत्यु भएको छ। मृत्यु हने विप्लव कार्यकर्ता ओखलढुंगाका जिल्ला इन्चार्ज निरकुमार राई रहेको खुलेको छ। प्रहरीले उनको साथबाट एक थान चाइनिज पेस्तोल, र पाँच राउन्ड गोली बरामद गरिएको जानकारी दिएको छ। भोजपुरमा अहिले सुरक्षा व्यवस्था कडा पारिएको छ भने प्रदेश एकको केन्द्रबाटसमेत प्रहरी घटनास्थलतर्फ गइरहेको छ। गत फागुनमा सरकारले नेत्रविक्रम चन्द विप्लव नेतृत्वको पार्टीलाई प्रतिबन्ध लगाएपछि विभिन्न हिंसात्मक घटना हुँदै आएका छन्। सरकारले विप्लवका कार्यकर्तालाई उच्च निगरानी राखेको छ। मृतक दुवैको शव अहिले जिल्ला अस्पताल भोजपुरमा राखिएकाे छ ।"
नालामा डुुबेर दुई बालकको मृत्यु,गुलरिया : बर्दियाको गुलरिया नगरपालिका३ मा पानीमा डुबेर दुई बालकको ज्यान गएको छ । घरदेखि केही पर रहेको नालामा पौडी खेल्ने क्रममा १० वर्षीय विकास बञ्जारा र ५ वर्षीय अनिल बञ्जाराको मंगलबार अपरान्ह् मृत्यु भएको प्रहरीले जनाएको छ। नालामा पौडी खेल्ने क्रममा दुई बालक बेपत्ता भएका थिए । प्रहरीले खोजी गर्दा दुवै जना नालाको ५० मिटरपर कल्भर्डमुनी मृत अवस्थामा फेला परेको जिल्ला प्रहरी कार्यालय बर्दियाका प्रहरी नायव उपरीक्षक मदनजीत महराले जानकारी दिए। वेपत्ता भएको दुई घण्टापछि बालकहरुको शव भेटिएको प्रहरी नायव उपरीक्षक महराले बताए ।
गाडी खोलामा पुग्ने वित्तिकै एक्कासी भेल आउँदा,"ताप्लेजुङ : शनिबार बिहान यात्रु लिएर फुङलिङबाट फक्ताङलुङ गाउँपालिकाको केन्द्र तापेथोक हिँडेका चालक नविन खवास तावा खोलामा रोकिए। झमझम पानी परिहेको थियो। खोलामा पानी सामान्य नै थियो। सदाझैं सम्झेर गाडी अघि बढाए। खोलाको बीचमा पुगेपछि स्टार्ट बन्द भयो।स्टार्ट गर्न के खोज्दै थिए, माथिबाट एक्कासी भेल आएर गाडी हल्लाउन थाल्यो । 'यात्रुलाई झ्यालबाट छतमा चढ्न भने, आफू पनि गाडीको माथि चढें,' खवासले भनें, 'छतबाट हाम फालेर धन्न बाच्यौं।' भेलले सिट बगाए पनि गाडी नबगाएको यात्रु मनकुमार लिम्बूले सुनाए। 'सिट बगाइहाल्यो, फाँटिलो ठाउँ भएकाले गाडीचाहीँ बगेन,' लिम्बू भन्छन्, 'अर्को ट्याक्सीले तानेर दुई घण्टामा बल्लबल्ल भेलबाट बाहिर निकाल्न सफल भयौं।' सोमबार मिक्वाखोलाको लिवाङबाट फुङलिङ आउँदै गरेका चालक विक्रम राईंले पनि यस्तै समस्या भोग्नु पर्यो। उनी फुङलिङ९ को हिरेवाखोला बगरमा चारैतिरबाट भेलले घेरिए। 'पानी ठूलो परेकाले खोलामा बाढी आउँदैरहेछ,' उनले भने, 'धन्न बीचमा अलि अग्लो ठाउँ रहेछ, त्यहिँ बस्यौं र पानी घटेपछि तरेर बाँच्न सफल भयौं।' यस्तो समस्या जिल्लाबाट ग्रामिण क्षेत्रमा सवारी चलाउने हरेक चालकले भोग्नुपर्छ ।सबै स्थानीय तहको केन्द्रसम्म हिउँदमा सहजै गाडी पुगेपनि वर्षामा भने ठाडा खोला र पहिरो बाधक बन्ने गरेको छ। फक्ताङलुङ गाउँपालिकाको केन्द्र तापेथोक पुग्नतावासहितयाफ्रे, सिस्ने, हाङ्देवा, हिरेवा, मयाम, ताप्मावाखोला,सिरिजंघा गाउँपालिकाको केन्द्र तेल्लोक पुग्नहप्पुखोला, मैवाखोलाको साँघु पुग्नमाङ्माया खोला, केनिम खोला, भाँडी खोलामा एक्कासी ठूलो भेल आउँदा ज्यान जोखिममा रहेको चालक सुजन गिरी बताउँछन्। यातायात व्यावसायी प्रेम लंवाकाअनुसार ग्रामिण सडकमा यात्रा गर्दा सय बढी सानाठूला ठाडा खोला पार गर्नुपर्छ। तल्लो क्षेत्रमा मौसम सामान्य रहेपनि लेकमा पानी पर्दा खोलामा एक्कासी बाढी आउँछ। 'भर्खर ट्रयाक खुलेको सडकमा तत्काल पुल बन्ने सम्भावना छैन,'लंवाले भने, 'बर्खायाममा प्रत्येक खोलामा चालकले जोखिम मोलेर सवारी चलाउनुपर्ने अवस्था छ।' सडकमाथिबाट पहिरो, ढिस्को र ढुंगा खसेर कुदिरहेको गाडीलाई नै किच्ने जोखिम रहेको चालक गिरीको भनाई छ। नयाँ खोलिएको ट्रयाक सामान्य पानी पर्नासाथ हिलाम्मे हुने गरेको छ।बर्खामा कुटो, कोदालो, गल, पाल, मार्तलजस्ता बाटो निर्माणका सामग्री गाडीमै राखेर हिँड्ने गरेको चालक केशव लिम्बू बताउँछन्। 'हिउँदमा सदरमुकामबाट कम्तिमा दुईदेखि चारघण्टामा सबै स्थानीय तहको केन्द्रसम्म पुग्न सकिन्छ,' चालक लिम्बूले भने, 'बर्खामा कति समय लाग्छ भन्ने एकिन नै हुँदैन।'"
"सिन्धुलीमा कार र हायस ठोक्किँदा १० घाइते, ३ को अवस्था गम्भीर",सिन्धुली : बनेपा बर्दीबास (विपी) राजमार्गअन्तर्गत सिन्धुलीको सुनकोशी गाउँपालिका ६ चइनपुरमा एक नीजि कार र हायस ठोक्किँदा १० जना घाइते भएका छन्। घाइतेमध्ये तीनजनाको अवस्था गम्भीर रहेको प्रहरीले जनाएको छ। जिल्ला प्रहरी कार्यालय सिन्धुलीका प्रहरी नायव उपरीक्षक तथा प्रवक्ता लोकदर्शन थापाका अनुसार बुधबार बिहान काठमाडौंबाट सिन्धुलीतर्फ आउँदै गरेको बा ५ ख २२९८ नम्बरको हायस र बा १४ च ८५१८ नम्बरको कार आपसमा ठक्कर खाँदा कार र हायस दुबैमा सवार १० जना यात्रु घाइते भएका हुन्। सिन्धुलीबाट काठमाडौंतर्फ जाँदै गरेको ना १ ज ६७९० नम्बरको सुमोलाई सोही दिशाबाट काठमाडौं जाँदै गरेको कारले ओभरटेक गर्दा हायससँग ठोक्किदा दुर्घटना भएको हो। सामान्य घाइतेको स्थानीय अस्पतालमा उपचार भइरहेको छ भने गम्भीरलाई काठमाडौं पठाइएको छ।दुबै गाडीका चालकलाई प्रहरीले नियन्त्रणमा लिएको छ।
बर्खासँगै मुस्ताङ यात्रा सकस,"मुस्ताङ : बर्खासँगै पर्यटकलाई मुस्ताङ यात्रा सकस बनेको छ। राष्ट्रिय गौरवको आयोजना, कालिगण्डकी करिडोरको बेनी जोमसोम सडकखण्डमा ठाउँठाउँमा पहिरो र नदीनालामा पानी बढेपछि मुस्ताङ यात्रा कष्ठकर बनेको बेनीजोमसोमकोरला सडक आयोजनाका सुपरभाइजर इन्द्रसिंह शेरचनले जानकारी दिए। आयोजना सुपरभाइजर शेरचनका अनुसार निर्माणधिन सडकको म्याग्दी खण्डका दर्जनौं स्थानमा एक सातादेखि नियमित पहिरो गइरहेको छ। शाखा नदीमा पानीको बहाव बढ्नु र लगातार पहिरो खस्दा मुस्ताङतर्फ आउँजाउँ गर्ने सवारी साधन तथा यात्रुलाई सास्ती भएको शेरचनले उल्लेख गरे। मंगलबार दिउँसो करिब १२ बजेदेखि अन्नपूर्ण गाउँपालिका ३ काभ्रेभीरको करिब १ किलोमिटर सडकमा पहिरो जाँदा अवरुद्ध भयो। करिडोर सडकमा प्रयोग गरिएको डोजरले पहिरो पन्छ्याइएपछि सडक सूचारु गराइएको सुपरभाइजर शेरचनले बताए। काभ्रेभीरमा पहिरो पन्छ्याइए पनि म्याग्दीकै रघुगंगा गाउँपालिका२ बैसरीमा भने सवारी अवरुद्ध भएको छ।यस्तै, बेनीजोमसोम सडककै म्याग्दीखण्डको अन्नपूर्ण गाउँपालिका३ रुप्से झरनाको जलथलेमा पनि पहिरो गएको थियो। यसरी ठाउँठाउँमा पहिरो र बाढीले सडक अवरुद्ध बनाउँदा मुस्ताङ जाने यात्रु अप्ठ्यारोमा परेका छन्। म्याग्दी खण्डमा आयोजनाको डोजरले सडक खुलाउने कार्य गरिरहेको आयोजना प्रमुख मुकुन्द अधिकारीले जानकारी दिए । ठाउँ ठाउँमा सडक स्तरवृद्धिमा प्रयोग भएका डोजरले सवारी आवागमन नियमित गर्ने कार्य गरिरहेको उनले उल्लेख गरे। बर्खासँगै सुनसान मुस्ताङ बर्खासँगै पर्यटकको अत्यधिक चहल पहल हुने मुस्ताङको पर्यटन सुनसान बनेको छ।जताततै सडक अवरुद्ध हुँदा बर्खायाममा पर्यटकको आवागमनमा कमी हुनेगर्छ। जिल्ला ट्राफिक कार्यालय मुस्ताङका सई दिनानाथ शर्माले मुस्ताङमा सवारी साधनको चाप न्यून हुँदै गएको बताए। उनले दैनिक साना ठूला सवारी गरेर १० देखि १५ वटासम्म भित्रिने गरेको जानकारी दिए। वैशाखदेखि जेठसम्म र भदौदेखि कार्तिकसम्म सयौं सवारी साधन मुस्ताङ आउँजाउँ गर्छन्। मौसम प्रतिकुल हुँदा पोखराजोमसोम हवाई सेवा समेत नियमित हुन नसकेको जोमसोम नागरिक उड्यन कार्यालयका प्रमुख भानुभक्त कोइरालाले जानकारी दिए। उनले विस्तारै हवाई सेवाको उडान समेत न्यून हुँदै गएको बताए। बर्खासँगै आउने विदेशी पर्यटकको संख्या पनि न्यून भएको एक्याप जोमसोम चेकपोष्टले जनाएको छ।"
"ओखलढुंगाको मानेभज्याङमा बस दुर्घटना : ३ को मृत्यु,१७ घाइते","ओखलढुंगा : मानेभज्याङ गाउँपालिका ६ डढुवामा बस दुर्घटना हुँदा तीनजनाको घटनास्थलमै मृत्यु भएको छ। अन्य १७ जना घाइते भएका छन्। घाइतेमध्ये ७ जनाको अवस्था गम्भीर रहेको घटनास्थलबाट ओखलढुंगा प्रहरी निरीक्षक राजिव श्रेष्ठले जानकारी दिए। दुर्घटनामा परी मृत्यु हुनेमा बसका चलक झापाका कृष्णबहादुर बस्नेत, सोलु दुधकुण्ड नगरपालिका ५ का माया थापा र सिन्धुलीका लालबहादुर धामी रहेको प्रहरी निरीक्षक श्रेष्ठले बताए। दुर्घटनाका गम्भीर घाइते चारजनालाई हेलिकप्टरमार्फत काठमाडौं पठाइएको र अन्य तीनजनालाई पनि पठाउने तयारी भइरहेको प्रहरीले जनाएको छ। काँकरभिट्टाबाट सोलुखुम्बुतर्फ आउँदै गरेको मे १ ख १८९१ नम्बरको बस बुधबार बिहान ३:३० बजेतिर सडकबाट ५० मिटर तल खसेको हो। दुर्घटनाका अन्य घाइतेलाई उदयपुरको घुर्मीस्थित आस्था र जनसेवा मेडिकल हलमा उपचार भइरहेको जिल्ला प्रहरी कार्यालय ओखलढुंगाले जानकारी दिएको छ।"
चिर्पटले हानेर भतिजाले गरे काकाको हत्या,जाजरकोट : चिर्पटले हानेर जाजरकोटमा भतिजले काकाको हत्या गरेका छन्। भेरी नगरपालिका१३ कुदु निवासी ३५ वर्षीय मानबहादुर सुनारले आफ्नै काका ४५ वर्यीय मोहन सुनारको हत्या गरेको प्रहरीले जनाएको छ। मानबहादुरकी भाउजु नाता पर्ने गीता सुनारको घरमा हत्या भएको हो। प्रहरीका अनुसार दुवैजना मदिरा सेवन गरेको अवस्थामा आपसमा विवाद हुँदा भतिज मानबहादुरले काका मोहनलाई चिर्पटले हानेर हत्या गरेका हुन्। बुधबार बिहान १ बजेतिर टाउकोमा चिर्पट प्रहार गर्दा घटनास्थलमै मोहनको मृत्यु भएको प्रहरी निरीक्षक केशर कार्कीले बताए। प्रहरी चौकी कुदुले हत्या अभियोगमा मानबहादुरलाई पक्राउ गरेको छ। घटनाबारे थप अनुसन्धान भइरहेको प्रहरी निरीक्षक कार्कीको भनाई छ।
मुस्ताङमा ४ सय बढी अपांगता,"मुस्ताङ : करिब १३ हजार जनसंख्या रहेको मुस्ताङमा ४ सयभन्दा बढी व्यक्ति अपांग रहेको अपांग समाज मुस्ताङले जनाएको छ। अपांग समाज मुस्ताङले बुधबार आयोजना गरेको 'अपांगता भएका व्यक्तिको पहुँच र अधिकारसम्बन्धि २ दिने अभिमुखिकरण तालिमका अवसरमा समाजका अध्यक्ष आइतलाल थकालीले जानकारी दिएका हुन्। अध्यक्ष थकालीले अपांगता भएका व्यक्ति राज्यको समान नागरिक भएको उल्लेख गर्दै राज्यले प्रवाह गर्ने सेवा सुविधामा कुनै कन्जुस्याई गर्न नहुने बताए।अझै पनि अपांगता भएका व्यक्तिलाई समाजले विभेदको दृष्टिकोणले हेर्ने गरेकोमा दु:ख व्यक्त गरे। अपाङ व्यक्तिलाई समाजको हौसला र आत्मसम्मानले बाच्न पाउनुपर्ने बातावरणको प्रत्याभुति दिलाउनुपर्ने अध्यक्ष थकालीको भनाई छ। गाउँपालिकाका अध्यक्ष आशबहादुर थकालीले अपांगता भएका व्यक्ति समाजका अरु नागरिक सरह हैसियत रहेकाले राज्यले दिने सेवासुविधामा विभेद हुन नहुने बताए।अध्यक्ष थकालीले अपांगता भएका व्यक्तिको अधिकार र पहुँच अनि क्षमता विकास गर्न स्थानीय तहले आयआर्जनको व्यवसाय र सीप विकास तालिम संञ्चालन गर्दै आइरहेको जनाए। अपांग समाज मुस्ताङका सचिव दिनेशकुमार थकाली संघीयतापछि अपांगता परिचयपत्र पाउने अधिकारमा समस्या आएको बताए। उनले परिचयपत्र वितरण गर्ने अख्तियारी स्थानीय तहमा आएकाले यसतर्फ गाउँपालिका सम्वेदशील रहनुपर्ने उल्लेख गरे। यस्तै समाजकी उपाध्यक्ष रुपना थकालीले अपांगता व्यक्ति पनि सपांग व्यक्तिसरह काम गर्न सक्छन् भन्ने थुप्रै उदाहरण विद्यमान रहेकाले कमजोर मानसिकता लिएर हैन आत्मसम्मानले कर्तव्यपथमा लाग्न आग्रह गरिन्। अपांग र पहुँच अनि अधिकारसम्बन्धि २ दिने कार्यशालालाई समाजका अध्यक्ष, उपाध्यक्ष र सचिवले सहजीकरण गर्ने जनाइएको छ।कार्यक्रममा घरपझोङ गाउँपालिकाका करिब ७० जना बढी अपांगता भएका व्यक्तिको सहभागीता रहेको छ।"
भारत  आप्रवासन : वैदेशिक रोजगार मुद्दा बनाउन माग,"काठमाडौं : भारतमुखी श्रम आप्रवासनलाई वैदेशिक रोजगारको मुद्दा बनाइन जोड दिइएको छ। यस क्षेत्रका समस्या, सवाल र समाधान शीर्षकको कार्यक्रममा सांसदसहित सरोकारवालाले सरकार उनीहरूका सवालमा नीतिगत तवरबाट अघि बढ्नुपर्ने बताए। लाखौं नेपाली कामका लागि भारत जान्छन्। तर सरकारसँग उनीहरूको नेपाल सरकारसँग कुनै तथ्यांक नै छैन, सांसद गौरीशंकर चौधरीले भने, भारतलाई वैदेशिक रोजगारका लागि जाने मुलुककै रूपमा सरकारले नीति बनाउनुपर्छ। उनले नेपालीहरूको रोजगारीको प्रमुख गन्तव्य भारत भए पनि नीति नियम नबन्दा त्यहाँ नेपालीले दुःख पाइरहेको बताए। खुला सीमा छ। जतिबेला पनि जान आउने सकिने। तर त्यहाँ रोजगारीको ग्यारेन्टी छैन, उनले भने, धेरै मजदुर काम गर्ने ठाउँमै ठगिन्छन्। लुटिने गरेका छन्। प्रतिनिधिसभाकै अर्का सांसद प्रेम आलेले वैदेशिक रोजगारका सम्बन्धमा बनेको नीतिनियम भारतमा काम गर्न जाने कामदारका सवालमा पनि लागू गर्नुपर्ने बताए। त्यहाँ कति नेपाली काम गर्छन्। उनीहरूको अवस्था कस्तो छ। राज्यसँग कुनै विवरण छैन, उनले भने, यसतर्फ सरकार र सांसदको ध्यान जानुपर्छ। त्यहाँ काम गर्न जाने नेपालीले निकै दुःख पाइरहेको उनले सुनाए। सांसद डादीपकप्रकाश भट्टले भारतमा काम गर्न जाने नेपालीको परिचयपत्रदेखि बिमालगायत सुविधा दिन ध्यान दिन माग गरे। दिनप्रतिदिन भारतमुखी आप्रवासनको सवाल जटिल बन्दै गएको छ, उनले भने, समयमा नै यसतर्फ सरकार र नीति निर्माताको ध्यान जानु जरुरी छ। सांसद लक्ष्मी चौधरीले देशमै रोजगार सिर्जना गर्न सके वैदेशिक रोजगारमा देखिने समस्या न्यून हुने बताइन्। उनले स्थानीय सरकारले भारत जानेको तथ्यांक संकलन थाल्नुपर्ने बताइन्। राष्ट्रियसभा सदस्य शेरबहादुर कुँवरले भारतमा काम गर्ने मजदुरले अनेकौं कठिनाइ भोग्नु परेको भन्दै यसमा राज्य गम्भीर हुनुपर्ने धारणा राखे। न कामको टुंगो हुन्छ। न तलबको। कहाँ जाने भन्ने नै हुँदैन, उनले भने, उनीहरूको बिमा बनाउनेदेखि श्रम स्वीकृति प्रदान गर्नेलगायत कानुन बनाएर अघि बढ्नुपर्छ। काम गरेर फर्किने मजदुर लुटिने क्रम पनि जारी नै रहेको आप्रवासनका क्षेत्रमा लामो समयदेखि काम गर्दै आएका प्रकाश मडैले बताए। त्यहाँ काम गर्न पनि जोखिम मोल्नुपर्छ, आप्रवासनका क्षेत्रमा लामो समयदेखि काम गर्दै आएका उनले भने, राज्यको यतातिर ध्यान नजाने हो भने भारतमुखी आप्रवासन विकराल समस्या बन्न सक्छ। उनले काम गर्न गएकाहरूले रकम स्वदेश पठाउन पनि कठिन भएको बताए। कैयौं मानिस वर्षौंदेखि बेपत्ता छन्। कहाँ छन् भनेर खोजी भएको छैन, उनले भने, परिवारको कमाउने मानिस नै बेपत्ता हुँदा धेरैले घरखर्च चलाउनसमेत सकेका छैनन्। वैदेशिक रोजगार बोर्ड सचिवालयका उपसचिव जीवनकुमार राई भारतमा काम गर्न गएका र जानेको तथ्यांक राख्न थाल्नुपर्ने बताउँछन्। अहिले भारतको आप्रवासन पनि जटिल बन्दै गएको देखिन्छ। नीति बनाएर अघि बढ्नुपर्छ, उनले भने, स्थानीय स्तरमा तथ्यांक राख्ने र केन्द्रीय स्तरमा पनि आवश्यक ऐन नियम बनाउनुपर्छ। भारतमुखी आप्रवासनका सवालमा विद्यावारिधि गरिरहेका उपप्राध्यापक दीपकचन्द्र भट्ट भारत गएका सयौं मजदुर बेपत्ता हुने गरेको बताउँछन्। उनका अनुसार करिब ५० लाख नेपाली भारतमा मजदुरी गर्छन्। त्यसमध्ये करिब २५ प्रतिशत दलित समुदायका छन्। पहिलो पटक गएका ६१ प्रतिशत र दोस्रो पटक जाने ३९ प्रतिशत हराउने गरेका छन्, उनले भने, हराएकाको खोजीमा न राज्यले चासो दिएको छ न परिवारका सदस्यले पहल गरेको देखिन्छ। ३ वर्षको तथ्यांक हेर्दा ९२ जना हराइरहेका छन्। यो सुदूरपश्चिमका डोटी र कञ्चनपुरमा गरिएको एउटा अध्ययन मात्र हो। सरकारले नै हराइरहेकाको विवरण खोज्ने हो भने निकै विकराल देखिन्छ, उनले भने, काम नपाउने, मजदुरी गरेर पठाइएको रकम लुटिनेदेखि कुटपिट र जेल बस्नुपर्ने समस्या पनि त्यस्तै छ।"
पाँचधारे होटलमा प्रहरी र विप्लव कार्यकर्ताको जम्काभेट भएपछि,भोजपुर : बुधबार बिहान भोजपुरमा विप्लव कार्यकर्ता र प्रहरीबीच गोली हानाहान हुँदा दुई जनाको मृत्यु भएको छ। एक प्रहरी जवान र एक विप्लव कार्यकर्ताको मृत्यु भएको हो। शनिबार बिहानै चिया नास्ताका लागि नेत्रविक्रम चन्द्र विप्लव नेतृत्वको नेकपाका ओखलढुंगा इन्चार्ज निरकुमार राई पाँचधारे होटलमा बसिरहेका थिए। गस्तीमा रहेको प्रहरी टोली त्यही होटलमा पुग्यो। प्रहरी देख्नेबित्तिकै अत्तालिएका विप्लव कार्यकर्ताले सुरुमै प्रहरीमाथि गोली हाने। स्थानीय प्रयक्षदर्शीकाअनुसार प्रहरी देख्ने बित्तिकै निरकुमार प्रतिकारमा उत्रिएका थिए। प्रहरीले उनलाई पहिचान गर्न नपाउँदै छातीमा गोली लागेर प्रहरी जवान सञ्जीव राई भुइँमा ढले। लगत्तै प्रहरीको जवाफी फायरिङमा निरकुमारमाथि गोली लाग्यो। होटलमा एकाएक आतंक फैलियो। केही बेरमै भोजपुर बजार आतंकित बन्यो। अहिले बजार प्रायःबन्द जस्तै छ। अहिले भोजपुर सदरमुकामको सुरक्षा व्यवस्था कडा पारिएको प्रमुख जिल्ला अधिकारी नुरहरि खतिवडाले जानकारी दिए। उनकाअनुसार मृतक प्रहरी जवान र विप्लव कार्यकर्ताको शव जिल्ला अस्पतालमा राखिएको छ। एक घाइते प्रहरीको त्यही उपचार भइरहेको छ। प्रहरीको केन्द्रीय स्रोतका अनुसार भोजपुर सदरमुकाममा विप्लव कार्यकर्ता हतियारसहित प्रवेश गरेको सूचनाका आधारमा प्रहरी गस्तीमा खटिएको थियो। नेपाल प्रहरीका निमित्त प्रवक्ता एसपी रमेश थापाका अनुसार मृत्यु हुने विप्लव कार्यकर्ताको साथबाट एक थान चाइनिज पेस्तोल र पाँच राउन्ड गोली बरामद भएको छ। भोजपुरमा प्रदेश १ बाट थप सुरक्षाकर्मी पठाइएको छ।
प्रधानमन्त्रीलाई हिलोमाथि रातो कार्पेट,"काठमाडौं : त्रिभुवन विश्वविद्यालय सभाले विश्वविद्यालयबाट स्नातक, स्नातकोत्तर तथा पीएचडी उपाधिका लागि योग्य ७० हजार ७७ जनाको ग्रेस लिष्ट पारित गरेको छ।प्रधानमन्त्री तथा विश्वविद्यालयका कुलपति केपी शर्मा ओलीको अध्यक्षतामा बुधबार बसेको बैठकले ग्रेस लिष्ट पारित गरेको हो। ग्रेसलिष्ट पारित भएका विद्यार्थी अब हुने ५७ औं दीक्षान्त समारोहमा सहभागी हुन पाउनेछन्। सभालाई सम्बोधन गर्दै ओलीले मुलुकमा अब प्राविधिक जनशक्तिको माग बढी भएकाले यस्तै जनशक्ति उत्पादनमा ध्यान दिन त्रिविलाई अनुरोध गरे। प्रधानन्त्री ओलीले मुलुकमा प्राविधिक जनशक्तिको आवश्यकता कति छ भन्ने विषयमा सरकारले छुट्टै कार्यदल बनाएर अध्ययन गर्न लागेको जानकारी पनि दिए। कार्यक्रममा शिक्षा विज्ञान तथा प्रविधिमन्त्री गिरीराजमणि पोखरेलले अब बन्ने शिक्षा नीतिमा प्राविधिक शिक्षालाई विशेष प्राथमिकता दिने बताए। सोही अवसरमा प्रधानमन्त्री ओलीले विश्वविद्यालय परिसरमा बनेको उपकुलपतिको कार्यालय भवनको उद्घाटन गरेका थिए। कार्यक्रमस्थल पानी परेर हिलाम्मे भएपनि प्रधानमन्त्री ओलीलगायतका पाहुनालाई स्वागत गर्न सोही हिलोमा रातो कार्पेट बिछ्याइएको थियो। हिलाम्मे बाटोमा कार्पेट बिछ्याएको देखेर कार्यक्रममा उपस्थित चकित भएका थिए।"
खैरो हिरोइनसहित दुई पक्राउ,टीकापुर : कैलालीको टीकापुर नगरपालिका७ सोनाहाफाँटाबाट खैरो हिरोइनसहित दुईजना पक्राउ परेका छन्। इलाका प्रहरी कार्यालय टीकापुरले भारतबाट नेपाल ल्याउँदै गरेको लागुऔषध खैरो हिरोइनसहित दुईजनालाई पक्राउ गरेको हो। पक्राउ पर्नेमा जानकी गाउँपालिका ७ मोतिनगरका २० वर्षीय सुमन बुढाक्षेत्री र टीकापुर नगरपालिका१ ब्लक नं २९ का २० वर्षीय नविन भण्डारी हुन्। उनीहरुको साथबाट २ ग्राम ९ सय मिलिग्राम खैरो हिरोइन बरामद गरिएको इलाका प्रहरी कार्यालय कापुरका प्रमुख डीएसपी मनोहरप्रसाद भट्टले बताए। प्रहरीको गस्ती टोलीले उनीहरुलाई भारततर्फबाट से ४ प ९५९५ नम्बरको मोटरसाइकल लागुऔषध ल्याइरहेको अवस्थामा पक्राउ गरेको हो। पक्राउ परेकामध्ये बुढाक्षेत्रीले चलाएको मोटरसाइकलमा भण्डारीले लागुऔषध मुखमा राखेर ल्याएको प्रहरीले जनाएको छ।
एचआईभी संक्रमितलाई छाक टार्ने पिरलो,"हिक्मतबहादुर नेपाली । दैलेख : एचआईभी संक्रमणकै कारण नानीदेवीका पतिको मृत्यु भयो। अहिले उनी आफै एचआईभीसँग जुधिरहेकी छन्। १२ वर्षदेखि यो रोगसँग जुधिरहेकी राकम कर्णालीकी नानीदेवी शाहीको उपचारमा खेतबारी नै सकियो। कमाइ गर्ने घरमुलिको मृत्यु भइसकेको र आफ्नो उपचारमा खेतबारी नै सकिएपछि अचेल नानीदेवीलाई छाक टार्नै मुस्किल परेको छ। श्रीमान् कालापहाड कमाउन जान्थे, उतैबाट एचआईभी बोकेर आएछन् नानीदेवीले भनिन्, आफू पनि बाँचेनन्, मलाई पनि मर्नु न बाँच्नुको अवस्था बनाए। पतिको मृत्यु भएको पाँच वर्षपछि आफू पनि संक्रमित भएको थाहा पाएको नानीदेवी बताउँछिन्। उनले भनिन्, कमाइ खाने जग्गा सबै उपचारकै लागि बेच्नुपर्यो, तलव आउने जागिर छैन। बिहान र बेलुकीको छाक टार्नै धौधौ छ, न राज्यबाट सहयोग नै पाएकी छु। राकमकर्णालीकै २१ वर्षीय नविन माझी गर्भमै हुँदा एचआईभीबाट संक्रमित भए। मजदुरीका लागि भारत पसको उनका बुवा संक्रमित बनेर घर फर्किए। त्यसपछि उनकी आमामा पनि संक्रमण देखियो। एचआईभी संक्रमणकै कारण बाबुआमा गुमाएका नविन अहिले एक्लै छन्। हाल एआरटी प्रयोग गरिरहेका उनी पनि एचआईभीसँग जुधिरहेका छन्। उनी भन्छन्,एक त रोगसँग लड्नु परेको छ। आफ्नो आम्दानीको केही स्रोत नै छैन। अरुसँग हात थापेर कहिलेसम्म बाँच्ने ? औषधि किन्ने पैसा पनि छैन। स्थानीय सरकारसँग आफूहरुले आयआर्जन र सहयोगको अपेक्षा गरे पनि त्यो सहयोग नपाएको नविनको दुःखेसो छ। नानीदेवी र नविन मात्र होइनन्, राकमकर्णाली र आसपास अहिले ६८ जना एचआईभी संक्रमित छन्। त्यसमध्ये पनि दलित महिलामा यो समस्या बढी नै छ। आर्थिक अवस्था कमजोर भएका उनीहरुलाई संक्रमित भएपछि छिमेकीले पनि पत्याउन छाडेका छन्। यसले पनि आफूहरुको जीविकोपार्जनमा समस्या भएको पीडितहरु बताउँछन्। आर्थिक अवस्था कमजोर भएकै कारण भारतमा मजदुरी गर्न जाने र त्यहीँबाट संक्रमित भएर फिर्ता हुने पुरुषका कारण यहाँका महिलाहरु पनि संक्रमित हुने गरेका छन्। संक्रमणका कारण घुरमुली पुरुषको मृत्यु भएपछि महिलालाई घरखर्च जुटाउनै मुस्किल हुने गरेको हो। यहाँका संक्रमित महिलाहरुले आफूहरुलाई छाक टार्ने व्यवस्था मिलाइदिन स्थानीय सरकारसँग बारम्बार माग गर्दै आइरहेका छन्। गर्भमै संक्रमित भएर जन्मिएका बालबालिकाको अवस्था झन् दर्दनाक छ। उनीहरुलाई आफ्नो बाँकी जीवनको जति चिन्ता छ, त्योभन्दा बढी स्थानीय तहले संक्रमितका लागि कार्यक्रम नल्याउँदा झनै पीडा थपिएको छ। आठबिस नगरपालिकाका उपप्रमुख दिपा बोहोराले एआरटी प्रयोग गरिरहेका संक्रमितका लागि नगरपालिकाले पोषणभत्ता उपलब्ध गराउँदै आएको बताइन्। हालसम्म संक्रमितका लागि ठोस आयआर्जन र रोजगारीका कार्यक्रम नल्याए पनि आगामी दिनमा बजेट नै छुट्याएर उनीहरुको जीविकोपार्जनमा सहयोग गर्र्नेे दुल्लु नगरपालिकाका प्रमुख घनश्याम भण्डारीले बताए। दैलेख प्लसका अनुसार हाल जिल्लामा एक सय ७२ जना संक्रमित छन्। सबैभन्दा धेरै आठबिस नगरपालिकामा ६८ जना रहेको दैलेख प्लसका परियोजना अधिकृत जनकबहादुर शाहीले बताए। यस्तै दुल्लु नगरपालिकामा ३८ जना संक्रमित छन्। हामीले जिल्लाका सबै स्थानीय तहसँग एचआईभी संक्रमितका लागि कार्यक्रम तथा बजेट विनियोजन गर्न आग्रह गरेका थियौं, उनीहरुले खासै महत्व दिएको पाइएन शाहीले भने। सामाजिक रुपमा बहिस्कृत भइरहेका संक्रमितका लागि स्थानीय तहले सहयोग नगर्दा उनीहरुलाई छाक टार्न समस्या भइरहेको शाहीको भनाइ छ। एचआईभी भएको थाहा पाएपछि गाउँ समाजले बहिस्कार गरेको र स्थानीय सरकारले पनि संरक्षण नगर्दा दैनिक चलाउन मुस्किल भइरहेको पीडितको गुनासो छ।"
"भोजपुरमा गोली चल्यो, केही प्रहरी हताहती भएको आशंका",भोजपुर : भोजपुर सदरमुकामा विप्लवका कार्यकर्ता र प्रहरीबीच गोली हानाहान हुँदा केही प्रहरीको हताहत भएको आशंका गरिएको छ । भोजपुर सदरमुकाको शनिबारे हटिया लाइनमा बुधबार बिहान गोली चल्दा केही प्रहरी जवान हताहत भएको स्थानीयले बताएका हुन् । स्थानीयले दुई प्रहरी जवान गोली लागेर बेहोस् भएको र एक गम्भीर घाइते रहेको बताएका छन् । प्रहरीले भने यो विषयमा केही जानकारी दिएको छैन । घटना बुधबार बिहान करिब सवा आठबजेतिरको हो । स्थानीयले प्रहरी र विप्लव कार्यकर्ताबीच झडप भएको बताए पनि यसको आधिकारीक पुष्टि भने भएको छैन ।
"रानीमहलमा पनि भूमाफिया, ३० रोपनी जग्गा अतिक्रमण","काठमाडौं : ऐतिहासिक एवं पुरातात्विक महत्त्वको पाल्पास्थित रानीमहल दरबारको जग्गा अतिक्रमण भएको छ। मालपोतनापीका कर्मचारीको मिलेमतोमा रानीमहलको जग्गा व्यक्तिको नाममा कायम गरिएको हो। राष्ट्रिय सतर्कता केन्द्रको छानबिनले रानीमहलको ३० रोपनी जग्गा अतिक्रमणमा भएको देखाएको छ। नापी विभागको नक्सामा कित्ताकाट नभएको जग्गा नापी कार्यालय पाल्पाको नक्सामा कित्ताकाट पाइएको केन्द्रका सूचना अधिकृत डालनाथ अर्यालले जानकारी दिए। साविकको बोधगुम्बा गाविस वडा नम्बर २ सिट नम्बर ०९९०३२३ कित्ता नम्बर ४६५ को केही भाग र सिट नम्बर ०९९०३२४ कित्ता नम्बर ४६५ मा रानीमहल छ। यो महलको जग्गा क्षेत्रफल नापी कार्यालयमा ५ रोपनी १२ आना २ दाम कायम छ। तर, यसको उत्तर साविक खानीगाउँ वडा २ को सिट नम्बर ०९९०३२४ को कित्ता नम्बर १६० मा १५ रोपानी १० आना १ पैसा २ दाम र कित्ता नम्बर १६६ मा १३ रोपनी ९ आना २ दाम छ। २०६० साल मंसिर १६ मा यो जग्गा कित्ताकाट गरी दुई कित्ता बनाइएको छ। कित्ता नम्बर ६६० मा ५ रोपनी ३ दाम र कित्ता नम्बर ६६१ मा ८ रोपनी ९ आना १ पैसा १ दाम कायम भएको मालपोत कार्यालयको दर्ता किताबमा उल्लेख रहेको सतर्कताको छानबिनमा छ। ०६२ माघ १८ मा पाल्पा दरबारमा भएको आगलागीबाट मालपोत तथा नापी कार्यालयका कागजात जलेर नष्ट भएको थियो। कागजात नष्ट भएपछि रानीमहलको जग्गा नै गायब गरिएको छ। मालपोत, नापीसहित तत्कालीन गाविस समेतको मिलेमतोमा रानीमहलको जग्गा खुम्च्याइएको प्रतिवेदनमा उल्लेख छ। खानी गाउँ विकास समितिको कार्यालयको २०६३ असार ४ को सिफारिसमा रानीमहलको कित्ता नम्बर ६६० को ५ रोपनी ३ दाम जग्गा खड्गभक्तेश्वर गुठीका मोही महालक्ष्मी श्रेष्ठको नाममा दर्ता कायम छ। कित्ता नम्बर ६६१ को ८ रोपनी ९ आना १ पैसा १ दाम च्रकपाणि पाण्डे, थमबहादुर थापा, दुर्गाबहादुर थापाको नाममा दर्ता छ। तर, यो जग्गाको हकमा हालसम्म श्रेस्ता कायम गर्न सम्बन्धित पक्ष आएको देखिँदैन। कित्ता नम्बर ४६७ को १२ रोपनी ९ आना २ दाम जग्गा भने बोधगुम्बा रानी घाट गुठीका मोही थानबहादुर श्रेष्ठ को नाम दर्ता गरिएको छ। महलको दक्षिणमा रहेको कित्ता नम्बर ४६४ को ३० रोपनी १० आना ३ पैसा जंगल र कित्ता नम्बर ४६६ को १७ रोपनी १३ आना १ पैसा फूलबारी भनी दुवै कित्ता जग्गा सरकारीसार्वजनिक रहेको प्रतिवेदनमा उल्लेख छ। जंगल र फूलबारी बगैंचाको जग्गामा भूमाफियाले आँखा लगाएका छन्। महलको पश्चिमतर्फ कालीगण्डकी नदी छ। प्रतिवेदनमा बोधगुम्बा २ को कित्ता नम्बर ४६५ को जग्गा रानीमहलको भएको तर त्यसको स्रेस्ता मालपोत कार्यालयमा फेला नपरेको उल्लेख छ। यो जग्गाको उत्तर साविक खानी गाउँ२ कित्ता नम्बर १६० को जग्गा बगरमा कायम छ। बौधगुम्बा २ कित्ता नम्बर ४६६ बगैंचा र कित्ता नम्बर ४६४ जंगल भनी उल्लेख छ। सतर्कताको स्थलगत अध्ययनअुनसार कित्ता नम्बर ४६६ बगैंचा भनी उल्लेख भएको कित्तामा गाडी गुड्ने सडक र खाली जग्गा पाइएको छ। यो जग्गा सरकारीसार्वजनिक नै कायम भए पनि नापी कार्यालयबाट प्राप्त नक्सामा छुट्टै कित्ताकाट गर्न वा के उद्देश्यले शंकास्पद रूपमा पेन्सिल लाइनको कित्ता बनाएको देखिन्छ। कित्ता नम्बर ४६७ रानीघाट गुठीका मोही थानबहादुर श्रेष्ठ को नाम देखिएको, खानीगाउँ वडा नम्बर२ कित्ता नम्बर १६६ जग्गाधनी खड्गभक्तेश्वर गुठीको २०६० जेठ २५ मा मिसिल नम्बर ३४० खडा भई ५ रोपनी ३ दाम मोही महालक्ष्मी श्रेष्ठ कायम गरिएको थियो। यो जग्गा २०७२ असोज ५ को मालपोतको निर्णयअुनसार मोहीको नाम नामसारी भएको छ। यो नजरमान श्रेष्ठ , तारामान श्रेष्ठ र निलम श्रेष्ठ तथा तानसेन नगरपालिका७ पाल्पाको नाममा स्रेस्ता कायम छ। मालपोत कार्यालयले पुरानो श्रेस्ता जली नयाँ स्रेस्ता कायम गर्दा अंशबन्डा, लिखतलगायत कागजात सम्बन्धित पक्षसँग माग नगरी खाली लालपुर्जाको आधारमा मात्रै स्रेस्ता कायम गरिएको प्रतिवेदनमा छ। नामसारी गर्दा तानसेन नगरपालिकामा रहेका मोहीलाई समेत पत्राचार गरी जानकारी नगराएको पाइएको छ। गुठी जग्गा नामसारी गर्दा गुठी संस्थानसँग जानकारी नगराएको देखिएको छ। नापी विभाग कित्तानापी महाशाखा, अभिलेख शाखामा रहेको नक्सामा कित्ताकाट भएको देखिँदैन, प्रतिवेदनमा छ। पाल्पा दरबार जल्नुभन्दा अगाडिको अभिलेखका रूपमा रहेको तर हाल नापी कार्यालय पाल्पामा रहेको नक्सामा कित्ताकाट भएको देखिएकाले कित्ताकाट कुन मितिमा कसरी गरेको भन्ने स्पष्ट जानकारी नभएको उल्लेख छ। थानबहादुर श्रेष्ठ कसरी मोही कामय भएको भन्ने स्पष्ट जानकारी छैन। खानीगाउँको यो स्थानमा डिजिटल नापी भइसकेको छ तर साविक कित्ता र नयाँ नापी कित्ता भिडाएको देखिँदैन। खानीगाउँ गाविस२ कित्ता नम्बर १६६ को नापी विभागबाट प्राप्त नक्सामा कित्ता नभएको तर नापी कार्यालय पाल्पाबाट प्राप्त नक्सामा कित्ता काट भएकाले यो विषयमा अनुसन्धान गर्नुपर्ने सतर्कता केन्द्रले जनाएको छ। बौधगुम्बा गाविस२ कित्ता नम्बर २ को ४६६ को बगैंचामा शंकास्पद रूपमा पेन्सिल लाइनबाट कित्ता बनाइएको हुँदा थप अनुसधान गर्नुपर्ने देखिएको छ। स्रेस्ता कायम भएको वा हुन बाँकी गुठी जग्गाका मोहीको सम्बन्धमा गुठी संस्थानसँग रेकर्ड नभिडाई नामसरी भएको देखिन आएको हुँदा यस्तो कार्य कानुनसम्मत छ भनी विश्वास गर्न सकिएन तसर्थ यस सम्बन्धमा थप अनुसन्धान गर्नुपर्ने देखिएको सतर्कताले जनाएको छ। रानीमहलको जग्गा अतिक्रमणका सम्बन्धमा थप अनुसन्धान गर्नुपर्ने देखिएकाले अख्तियार दुरुपयोग अनुसन्धान आयोग पठाउने निर्णय भएको सतर्कता केन्द्रका सूचना अधिकृत अर्यालले जानकारी दिए।"
राष्ट्रिय परीक्षा बोर्डलाई अंकुश,"काठमाडौं : राष्ट्रिय परीक्षा बोर्डका अध्यक्षले राज्यमन्त्रीसरह सेवासुविधा लिँदै आएका छन्। उनले अब भने नेपाल सरकारको विशिष्ट श्रेणीका कर्मचारी (सचिव)सरह मात्र सुविधा पाउनेछन्। शिक्षा, विज्ञान तथा प्रविधि मन्त्रालयले राष्ट्रिय परीक्षा बोर्ड नियमावली जारी गरी आफूखुसी निर्णयमा रोक लगाएको छ। बोर्डले कक्षा १०, ११ र १२ को वार्षिक परीक्षा सञ्चालन तथा नतिजा प्रकाशन गर्दै आएको छ। बोर्ड शिक्षा ऐनअनुसार सञ्चालन भए पनि आफूखसी निर्णय गर्दै सुविधा लिने गरेको गुनासो बढेको थियो। त्यसपछि नियमावलीमार्फत मन्त्रालयले अंकुश लगाएको हो। यसअघि बोर्ड अध्यक्षलाई कति सुविधा दिने भन्ने कतै स्पष्ट व्यवस्था थिएन। आफूखुसी विदेश भ्रमणमा जान बोर्डका अध्यक्ष तथा अन्य पदाधिकारीलाई अंकुश लागेको छ। नियमावली नहुँदा बोर्ड अध्यक्षले विदेश भ्रमणमा जानुपरे बोर्डको स्वीकृति लिए पुग्थ्यो। अब नियमावलीले त्यो व्यवस्था हटाउँदै विदेश भ्रमणमा जानुपरे बोर्डको सिफारिस मात्र लिनुपर्ने हुन्छ। अन्तिम स्वीकृति मन्त्रालयबाट लिनुपर्ने व्यवस्था गरिएको छ। नेपाल सरकारलाई आर्थिक दायित्व पर्ने विषयमा कारोबार गर्दा अर्थ मन्त्रालयको पूर्वसहमति लिनुपर्ने व्यवस्था पनि नियमावलीले गरेको छ। मन्त्रालयका शिक्षासचिव खगराज बरालले बोर्डमा यसअघि अस्पष्ट भएका विषयलाई नियमावलीमार्फत स्पष्ट पारिएको बताए। बोर्डमा विगतमा अड्किएका काम नियमावलीपछि अघि बढ्ने विश्वास उनले व्यक्त गरे।सरकारले दुई वर्षअघि बोर्ड गठन गरेको थियो। नियमावली नहुँदा बोर्डको प्रशासनिक तथा आर्थिक गतिविधि प्रभावित भएको थियो। शिक्षा ऐन संशोधनपछि उच्च माध्यमिक शिक्षा परिषद् खारेज गरी परीक्षा बोर्ड गठन गरिएको हो। संविधान जारी भएपछि माध्यमिक तह (कक्षा १२) सम्मको शिक्षाको दायित्व स्थानीय तहमा गएको छ। त्यसपछि बोर्डले सम्पादन गर्दै आएको कामको आधिकारिकताका विषयमा प्रश्न उठेको छ। स्थानीय तहले कक्षा १२ सम्मकै परीक्षा सञ्चालनको जिम्मेवारी मागेको अवस्थामा बोर्डको भूमिका निष्क्रिय रहने शिक्षाविद्को दाबी छ। शिक्षाका अधिकारीले भने तीनै तहको साझा अधिकार सूचीमा शिक्षाको अधिकार पनि समेटिएकाले बोर्डले परीक्षा चलाउन पाउने दाबी गरिरहेका छन्।"
