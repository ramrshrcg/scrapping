शीर्षक,विवरण
राज्य व्यवस्थाको जालझेल,"लोकसेवा आयोगले स्थानीय तहमा कर्मचारी भर्ना प्रक्रिया सुरु गरेपछि संसद्को राज्य व्यवस्था समितिले एकसाथ दुईवटा निर्णय गर्यो। पहिलो लोक सेवाले आह्वान गरेको विज्ञापन समावेशी चरित्र र संघीयताको भावना नबोकेको भन्दै रोक्न निर्देशन दियो। दोस्रो स्थानीय तहमा करारमा कर्मचारी भर्ना गर्ने बाटो खोलिदियो। लोक सेवाले आह्वान गरेको विज्ञापन संघीयताको भावना र समावेशी चरित्रको नभएको भन्दै सरोकारवालाले विरोध त गरेकै थिए। तर स्थानीय निकायलाई स्वच्छेचारी ढंगले करारमा कर्मचारी भर्ना गर्न दिनू भन्ने राज्य व्यवस्था समितिको अदालती प्रकृतिको आदेश शंकास्पद र जालझेलपूर्ण छ। अदालती प्रकृतिको आदेश दिने अधिकार संसदीय समितिलाई छैन। नागरिकको घरदैलोको सरकार भनेको स्थानीय सरकार हो। नागरिकको जन्मदेखि मृत्युसम्मका सम्पूर्ण संस्कारमा प्रत्यक्ष रूपमा जोडिने भएकाले स्थानीय सरकारलाई नयाँ संविधानले बलियो र प्रभावकारी बनायो। सिंहदरबारको अधिकार घरघरमा पुर्याइएको घोषणा गरियो। दैनिक जीवनयापन र सेवा प्राप्तिका लागि केन्द्र सरकारको मुख ताक्नुनपर्ने गरी संविधानले स्थानीय तहलाई अधिकार प्रदान गर्यो। लोकसेवा आयोग पास गरेका क्षमतावान् र योग्य कर्मचारी पठाएर स्थानीय तहको सेवा र सुविधा निष्पक्ष र प्रभावकारी बनाउने प्रावधान ऐनकानुनमा गरियो। केही समयअघि सरकारले तीनवटै तहका कर्मचारी समायोजन गर्यो। अधिकांश कर्मचारीले स्थानीय सरकारमा जान मानेनन्। स्थानीय सरकारले पर्याप्त कर्मचारी पाउन नसकेको भन्दै केन्द्र सरकारसँग बारम्बार गुनासो गरिरहे। सामान्य प्रशासन मन्त्रालयको समन्वयमा लोक सेवाले स्थानीय तहको मागअनुसार नौ हजार एक सय ६१ कर्मचारीका लागि विज्ञापन प्रकाशित गर्यो। प्रदेश लोकसेवा आयोग गठन नभएको भन्दै केन्द्र सरकारको समन्वयमा लोकसेवाले विज्ञापन प्रकाशित गर्यो। महिला, दलित, जनजाति, मधेसी, अपांग भएका र पिछडिएका क्षेत्रलाई समेट्नुपर्ने समावेशी चरित्र भने विज्ञापनले बोक्न नसकेको सत्य र यथार्थ हो। संविधानले समानुपातिक समावेशी चरित्र बोके पनि यति ठूलो संख्यामा कर्मचारी भर्ना गर्दा लोकसेवाले समानुपातिक समावेशीमा ध्यान पुर्याउन नसक्दा प्रश्न उठ्नु स्वाभाविक हो। तर आकारमा ठूलो भए पनि प्रत्येक स्थानीय तहले फरकफरक पदमा एकदुईजना मात्र कर्मचारी माग गरेकाले समावेशी चरित्र बोक्न नसकेको सरकारको दाबी छ। अर्कोतर्फ स्थानीय तहमा कर्मचारी भर्ना गर्ने अधिकार प्रदेश लोकसेवालाई दिइएको छ। तर प्रदेश लोकसेवा कार्यालय स्थापना भइनसकेको र स्थानीय तहकै मागअनुसार तत्काललाई काम चलाउन नै कर्मचारी भर्ना प्रक्रिया अघि बढाइएको केन्द्र सरकारको दाबी छ। अर्कोतिर स्थानीय तहका पदाधिकारीका कार्यशैली भने तीव्र विवादमा छन्। विकास निर्माणका योजना आफूअनुकूल पार्ने, कार्यकर्ता पोषणका योजना बनाउने, आफ्ना नातागोतालाई रोजगार दिने र आफैं डोजर किनेर मनपरी भाडा लिने गरेको समाचार बारम्बार आइरहेका छन्। बढ्दो भ्रष्टाचार, आर्थिक अनुशासनहीनता र नातागोतावादले स्थानीय तहप्रति दुई वर्षमै जनताको असन्तुष्टि चुलिँदो छ। त्यसमाथि राज्य व्यवस्था समितिले करारमा कर्मचारी भर्ना गर्न दिने निर्णय गरेर स्थानीय तहका पदाधिकारीलाई मनपरी र बेथिति गर्न थप हौसला दिनेछ। स्थानीय तहलाई करारमा कर्मचारी भर्ना गर्ने अधिकार दिनु भनेको नातागोता, आफन्त, पार्टीका कार्यकर्ताको भर्ती केन्द्र बनाउन दिनु हो। करार नियुक्तिको निर्णयपछि स्थानीय तहका पदाधिकारी खुसी हुनेछन्, तजविजी अधिकार पाएपछि। त्यसरी नियुक्त कर्मचारी योग्य र क्षमतावान् हुने सम्भावना कम हुन्छ, प्रतिस्पर्धाबेगरको करार नियुक्तिले स्थानीय सरकार झन् भद्रगोलमा पर्ने निश्चित छ। यस्तो बेथितिलाई बढावा दिने हो भने जनताले सुशासन र सेवा पाउने कल्पना पनि गर्न सकिन्न। नातागोता, आफन्त र पार्टीका कार्यकर्ताको कमाउने र जागिर खाने थलो स्थानीय निकायप्रति जनतामा बढेको वितृष्णाले विकृति र विसंगतिले मात्र प्र श्रय पाउनेछ। अझ करारमा नियुक्त कर्मचारीले भोलि आन्दोलनको नाटक मच्चाउनेछन्। त्यही बहानामा तिनलाई स्थायी गर्नुपर्ने बाध्यता सिर्जना हुनेछ। यस्ता अनेकन दृश्य हामीकहाँ मञ्चन भइसकेका छन्। त्यसकारण राज्य व्यवस्थाको करार नियुक्ति को आदेश अपरिपक्व र बदनियतपूर्ण देखिन्छ। संसदीय समितिले कुनै पनि निर्र्णय गर्दा पार्टी र आफूकेन्द्रित नभई देशको हित, जनताको भलो र मुलुकको विकासका लागि हुनुपर्छ।"
१० फोटोमा हेर्नुस् गुठी विधेयकविरुद्धको प्रदर्शन,काठमाडौं : बुधबार राजधानीमा गुठी विधेयकविरुद्ध प्रदर्शन गर्नेमाथि प्रहरीले हस्तक्षेप गरेको छ। गुठी सम्बन्धी कानुनलाई एकीकरण र संशोधन गर्न बनेको विधेयक २०७५ खारेजी माग गर्दै प्रदर्शन भएको हो । बुधबार बसन्पुरमा दिउँसै लाइट बालेर प्रदर्शन गरेका हुन् । गुठी विधेयकका कारण सनातन धर्म र संस्कृतिमाथि आक्रमण भएको भन्दै विभिन्न संघसंस्थाका प्रतिनिधि आन्दोलित छन् । तस्बिरहरू : उमा विष्टअन्नपूर्ण
धरहरा पुनर्निमाणको काम १५ प्रतिशत सकिएको प्राधिकरणको दाबी,"काठमाडौं : राष्ट्रिय पुनर्निमाण प्राधिकरणले धरहराको पुनर्निमाणको काम १५ प्रतिशत सकिएको दाबी गरेको छ। राष्ट्रियसभा अन्तर्गत दिगो विकास तथा सुशासन समितिमा भूकम्पपछिको पुनर्निमाण प्रगतिबारे जवाफ दिँदै प्रधिकरणका प्रमुख कार्यकारी अधिकृत सुशील ज्ञवाली धरहरा निर्माणको भौतिक १५ र वित्तीय १४ प्रतिशत प्रगति भएको दाबी गरेका छन्। दुई वर्षभित्र पुनर्निमार्ण सक्ने प्रधिकरणको लक्ष्य छ। प्रधानमन्त्री केपी शर्मा ओलीले गत पुस १२ गते धरहरा पुनर्निमाणको शिलान्यास गरेका थिए। सरकारले आर्थिक वर्ष २०७६०७७ को नीति तथा कार्यक्रम र बजेटमा समेत धरहरा पुनर्निमाणलाई प्राथमिकता दिएको छ। यसअघि सरकारले चलाएको मेरो धरहरा मै बनाउँछु अभियानको कोषमा आठ करोड ३२ लाख जम्मा भएको प्रधिकरणले जनाएको छ। पुनर्निमाणमा बाटोको विषय उठाएर स्थानीय व्यपारीले विवाद गर्दा निर्माण कार्य अवरुद्ध भएको छ, समिति बैठकमा प्रमुख कार्यकारी अधिकृत ज्ञवालीले भने, विवादले गर्दा निर्माण व्यवसायिलाई पूर्ण रूपमा निर्माण स्थल उपलब्ध गराउन सकिएको छैन। ज्ञवालीले धरहराको जग निर्माणको काम धमाधम भइरहेको समितिलाई जानकारी गराए। धरहराको तीन तला अण्डर ग्राउण्डको काम भइरहेको उनको भनाइ छ। अण्डर ग्राउण्डको काम भइरहेकाले काम नदेखिएको हो, उनले भने। रानीपोखरीको काम उस्तै जनप्रतिनिधिको विवादको सिकार बनेको रानीपोखरी निर्माणको जिम्मा प्राधिकरणले पाएपछि कामले तीव्रता पाएको उनको भनाइ छ। २०७५ माघ १४ गते बसेको मन्त्रिपरिषद् बैठकले रानीपोखरी पुनर्निमार्णको जिम्मा प्राधिकरणलाई दिएको थियो। निर्णयअनुसार प्राधिरणले रानीपोखरीसँगै त्यही परिसरमा बालगोपालेश्वरको मन्दिरलगायत संरचना पनि निर्माण गर्नुपर्ने छ।ज्ञवालीले रानीपोखरी निर्माणको काम उपभोक्ता समितिमार्फत् भइरहेको बताए। उपभोक्ता समितिमार्फत् एक करोडसम्मको मात्रै काम हुन्छ। तर, हामीले दश करोडसम्मको मिल्ने बनाएर उपभोत्ता समितिमार्फत् रानी पोखरीको पिँधमा कालीमाटी राखी पोखरीको सतह मिलाउने र पर्खाल लगाउने कार्य गरिरहेका छौं, उनले भने। हालसम्म सतह मिलाउने र पर्खाल लगाउने १५ प्रतिशतको काम भएको र उक्त काम वापत एक करोड ४२ लाखको बिलसमेत पेश भइसकेको प्राधिकरणले जनाएको छ। भक्तपुरबाट यहीकाम गर्दै आएका कलिगढ ल्याएर काम भइरहेको छ, ज्ञवालीले भने, रानीपोखरी पुरानै शैली र स्वरूपमा बन्छ। पोखरी परिसरमा सजाउने काम र मन्दिर निर्माणका लागि बोलपत्र आह्वान भएको भए पनि निर्माण व्यवसायिको आन्दोलनका कारण समस्या भएको उनले बताए। निर्माण व्यवसायिले सार्वजनिक खरिद ऐनमा असन्तुष्टि जनाउँदै भाग लिँदैनौँ भन्दा समस्या भएको छ, ज्ञवालीले भने। स्टेट हल निर्माणको तयारी प्राधिकरणले सिंहदरबारभित्र रहेको पुरानो प्रतिनिधिसभा (ग्यालरी बैठक) भवनमा सुविधा सम्पन्न स्टेट हल निर्माणको बनाउने तयारी गरेको छ। परराष्ट्र मन्त्रालयको सुझावका आधारमा स्टेट हलसहितको संरचना निर्माण गर्न छलफल भएको कार्यकारी अधिकृत ज्ञवालीले बताए। विदेशमा भएजस्तो विदेशी पाहुना आउँदा कार्यक्रम गर्न मिल्ने खालको स्टेट हल निर्माणका लागि सुझाव आएको छ, उनले भने, भूकम्पबाट क्षतिग्रस्त ग्यालरी बैठक भत्काएर अन्तर्राष्ट्रियस्तरको स्टेट हलसहित आधुनिक भवन निर्माण गर्न संघीय सचिवालय निर्माण तथा व्यवस्थापन कार्यालयको सहमति माग गरी नेपाल सरकारसँग प्रस्ताव पेश गर्ने निर्णग गरेका छौं। यो भवन बन्दा संसद सचिवालय र संसदीय दलको कार्यालय रहेको अस्थायी प्रकृतिको भवन भत्काउन प्रस्ताव प्राधिकरणको ११८ औं कार्यकारी समितिको बैठकले गरेको हो। यस्तै, सिंहदरबारमा भूकम्पले क्षति पुर्याएका भवनमा प्रवलीकरणको काम भइरहेको उनले जानकारी दिए। पूर्व, उत्तर र दक्षिण भागमा प्रवलीकरण भइरहेको, पश्चिमतर्फ विस्तृत अध्ययन सम्पन्न भएको र प्रवलीकरणका लागि डीपीआर भइरहेको तथा क्षतिग्रस्त संरचना थप बिग्रन नदिन सिपोलिन (मार्बल) लगाएर संरक्षण गर्र्ने काम भइरहेको बैठकमा जानकारी दिए। ९९ प्रतिशत पाए पहिलो किस्ता बैठकमा समिति सदस्यले भूकम्पपछि क्षतिग्रस्त संरचनाको निर्माण प्रगतिबारे सोधेका थिए। समिति सदस्यको प्रश्नको जवाफ दिँदै ज्ञवालीले बुधबारसम्म ४० हजार पाँच सय ९५ घरको पुनर्निमण सकिएको जानकारी दिए। हालसम्म एकीकृत बस्ती निर्माणका लागि २९ बस्तीको योजना स्वीकृत भए पनि दुई एकीकृत बस्ती निर्माण भएको छ। यस्तै, पुनर्निमार्ण गर्नुपर्ने विद्यालयमध्ये ६२ प्रतिशतको काम सकिएको र २६ प्रतिशतको काम भइरहेको छ। क्षतिग्रस्त ३० विश्वविद्यालय र कलेजमध्ये २१ वटाको निर्माण कार्य धमाधम भइरहेको छ भने दुईवटा बनिसकेका छन्। ११ सय ९७ स्वास्थ्य संस्था भवन पुननिर्माण गर्नुपर्ने भए पनि छ सय ४३ मात्रै निर्माण भएका छन्। सरकारी र सुरक्षा निकायका चार सय १५ भवन भत्किएका मध्ये दुई सय ९८ भवन निर्माण भइसकेका छन्। ८७ को काम भइरहेको छ। क्षति भएका सात सय ५३ पुरातात्विक वा सांस्कृतक सम्पादा तथा परम्परागत बस्तीमध्ये ३० प्रतिशतको मात्र काम सकिएको छ।"
सगरमाथा बचाउन सर्वोच्चमा रिट,"काठमाडौं : सर्वोच्च शिखर सगरमाथामा फोहोर हटाउन कडा अनुगमन संयन्त्र खडा गरी सरसफाई राख्न नसकेका कारण विश्वमा मुलुकको छवि बिग्रने अवस्था आएको दाबीसहित सर्वोच्च अदालतमा रिट दायर भएको छ। सगरमाथाको दोस्रो क्याम्पभन्दा माथि फोहोर विकराल हुँदै गएको दाबीसहित अधिवक्ता अमिता गौतम पौडेलले रिट दिएकी हुन्। आरोहण सिजनमा सगरमाथाको समिटदेखि तल भिरालो परेको भागमा कहिलेकाहीँ आरोहीले दुई महिनासम्मै बताउनुपर्ने र उनीहरूले त्याग गरको मलमूत्र पानीको मुहानसम्म पुगेर मिसिँदा बेसक्याम्पका मानिसले स्वास्थ्य समस्या, संक्रामक रोग र वातावरणीय प्रदूषणको सामना गर्नुपर्ने खतरासमेत उत्पन्न भएको दाबी गौतमको छ। प्रभावकारी अनुगमनको अभाव हुँदा लापरबाही बढेर स्वच्छ वातावरण र सम्मानपूर्वक बाच्न पाउने नागरिक हकमै आघात पुग्ने अवस्था उत्पन्न भएकाले सार्वजनिक सरोकारको रिट दिनुपरेको भनाई निवेदकको छ। सगरमाथा फोहर व्यवस्थापनका लागि यान्त्रिक साधन नै खडा गर्नुपर्ने अवस्था पनि रिटमा दर्साइएको छ। सगरमाथामा फोहोरैफोहोर फोहोर र शवको डंगुरले बिरामी सगरमाथा (भिडियो रिपोर्ट) सगरमाथाबाट पाँच हजार किलो फोहोर उठाइयो (फोटो फिचर) सगरमाथाका फोहोरसँगै चार आरोहीको शव काठमाडाौंमा सगरमाथाको फोहोर काठमाडौंमा (फोटो फिचर) पर्वतारोहणसम्बन्धी नियमावली २०५९ को नियम २८ (१) (क) (ख) अनुसार पर्वतारोहणका लागि काठमाडौंबाट प्रस्थान गरेको मितिले ८,००० मिटर भन्दा बढी उचाइको हिमालचुलीको हकमा ७५ दिन, ७,००० मिटर देखि ८,००० मिटर उचाई भएको हिमाल चुलीको हकमा ६० दिन, ७,००० मिटर भन्दा कम उचाई भएको हिमालचुलीको हकमा ४५ दिनसम्म तथा खुम्बु, अन्नपुर्ण, मनास्लु हिम श्रृंखलाका हिमचुली बाहेकका अन्य हिमचुलीका लागी आधार शिविरमा झर्नुपर्ने अवधिमा पर्वतारोही दलको अनुरोधमा १५ दिनसम्म थप गर्न सकिने व्यवस्था छ। लामो समय आरोहणमा बिताउँदा पर्वतारोहीले चिसो याममा प्लास्टिकका बोत्तल, खाने चिजका खोल जस्ता चिजबिज हिउँमुनी गाडेर छाड्ने र गर्मी याममा हिउँ पग्लिने भएकाले बाहिर उत्रने अवस्था हुँदा सर्वोच्च शिखरको मौलिक दृष्यावलोकनमा गम्भीर आँच आएको समस्या पनि रिटमा देखाइएको छ। फोहोरको अवस्था तुरुन्त अन्त्य गर्न, नयाँ कानुनको आवश्यकता परे बनाउन, पर्वतारोहणमा उचित ढंगले नियमन र अनुगमन गर्न र विज्ञ संलग्न वातावरणीय अध्ययन टोली गडन जस्ता माग राखेर सार्वजनिक हितमा रिट दिएकी हुँ। रिटमा जथाभावी लापरबाही बन्द गर्न अन्तरिम आदेश पनि मागेकी छु, रिट निवेदक गौतमले अन्नपूर्णसँग भनिन्।"
धनगढी विमानस्थल एक महिनापछि सञ्चालन,"धनगढी : धावन मार्ग स्तरोन्नतिका लागि एक महिना बन्द भएको धनगढी विमानस्थल पुनः सञ्चानलमा आएको छ। बुधबारदेखि नियमित उडान सुरु भएको धनगढी विमानस्थल कार्यालयले जनाएको छ। वैशाख २२ देखि उडान रोकेर विमानस्थल धावन मार्गको स्तरोन्नतिको काम भइरहेको छ। विमानस्थल प्रमुख तेजबहादुर बुढ्थापाले विमानस्थलमा नियमित उडान सुरु गरेको जानकारी दिए। बुधबार बुद्ध एअर र श्री एअरलाइन्सले २२ उडान भरेको विमानस्थल कार्यालयले जनाएको छ। उडान पुनः सञ्चालन भए पनि धावन मार्ग स्तरोन्नतिको काम भने बाँकी छ। एक हजार आठ सय मिटर लामो धावन मार्गमध्ये करिब नौ सय मिटरमा स्तरोन्नतिको काम सकिएको विमानस्थल प्रमुख बुढ्थापाले बताए। बाँकी क्षेत्रमा पनि स्तरोन्नतिको काम गर्न १ असारदेखि केही दिनसम्म बेलुकी ४ बजेदेखि बिहान साढे ८ बजेसम्म विमानस्थल बन्द गरेर काम गरिने उनले बताए। धावन मार्गको पाँच सय २६ मिटर क्षेत्रमा दलदले माटो भेटिएपछि स्तरोन्नतिको काम लम्बिएको हो। लामो समयसम्म विमानस्थल बन्द हुँदा धेरै यात्रुलाई समस्या परेको थियो। धनगढी विमानस्थल कार्यालयका अनुसार नियमित पाँचवटा उडान हुने काठमाडौंधनगढी रुटमा दैनिक करिब साढे ६ सय जनाले हवाई यात्रामा ओहोरदोहोर गर्दै आएका थिए। धावन मार्ग कालोपत्रेसँगै विमानस्थलमा जहाज पार्किङ क्षेत्र विस्तार गरिँदैछ। हाल एउटा सानोसहित तीनवटा जहाज पार्किङको सुविधा रहेकोमा अब चारवटा ठूला जहाज पार्किङका लागि क्षेत्र बनाइने विमानस्थल प्रमुख बुढ्थापाले बताए। धावन मार्ग स्तरोन्नति र पार्किङ क्षेत्र विस्तारको काम लुम्बिनीकोसी एन्ड न्यौपानेखड्काकृष्ण जेभी काठमाडौंले १७ करोड, ८८ लाख ८८ हजार रुपैयाँको लागतमा गरिरहेको हो। विमानस्थलमा अहिले ६० मिटर चौडाई र १८ सय मिटर लम्बाईको कालोपत्रे धावनमार्ग छ। अव धावनमार्गमा थप कालोपत्रे हुँदै छ भने जीर्ण बनेको क्षेत्रमा मर्मत भइरहेको छ। दुवैतर्फ २२ मिटर धावनमार्ग फराकिलो बनाउने कार्य जारी छ। उक्त कार्य भने उडान समय भन्दा अन्य समयमा जारी राख्ने विमानस्थल निर्माण आयोजनाका प्रमुख रत्नबहादुर श्रेष्ठले बताए।"
अमेरिकी राजदूत मुस्ताङमा,"काठमाडौं : अमेरिकी सहयोगमा मुस्ताङमा गुम्बा जिर्णोद्वार सुरु भएको छ। राजदूत र्यान्डी बेरी र गण्डकी प्रदेशसभा सदस्य महेन्द्रबहादुर थकालीले मुस्ताङको झोङ गाउँमा रहेको १६औँ शताब्दीको झोङ छोदे शेडूप छोपेल लिङ गोम्पा (झोङ गुम्बा) जीर्णोद्धार परियोजनाको सुरुवात गरे। यो गुम्बा ०७२ को भूकम्पबाट क्षति पुगेको थियो। गुम्बा निर्माणका लागि दूतावासले सांस्कृतिक संरक्षणसम्बन्धी राजदूत कोष (एएफसीपी) मार्फत १ लाख अमेरिकी डलर रकम योगदान गरेको छ। झोङ गुम्बा व्यवस्थापन समितिले २३ हजार ६८१ अमेरिकी डलर रकम बेहोर्ने बताइएको छ। हेरिटेज एण्ड इन्भाइरोमेन्ट कन्जर्भेसन फाउन्डेशन नेपाल (एचईसीएफएन) ले जीर्णोद्धारको काम सन् २०२० को सेप्टेम्बरसम्म सक्ने बताएको छ। स्थानीय समुदाय तथा झोङ गुम्बा व्यवस्थापन समितिसँग परामर्श गर्दै एचईसीएफएनले उक्त संरचनालाई भूकम्पीय दृष्टिले बलियो बनाउनुका साथै गुम्बाभित्र रहेका शताब्दीऔं पुराना चित्रकलाको समेत जगेर्ना गरिने छ। परियोजनाले स्थानीय कारिगरलाई काममा लगाउने छ। निर्माणपछि गुम्बा मर्मतसम्भारका लागि लागि स्थानीय युवालाई तालिम दिने दूतावासको तयारी छ। सांस्कृतिक संरक्षणको क्षेत्रमा नेपालसँगको हाम्रो साझेदारी हामीबीचको आपसी मित्रताको ठोस प्रतिक हो। यसले नेपालको विविध र समृद्ध सम्पदाप्रतिको हाम्रो सम्मान दर्शाउँछ राजदूत बेरीलाई उद्धृत गर्दै दूतावासले जनाएको छ, जीर्णोद्धारले यस्ता संरचनाको संरक्षण गर्ने स्थानीय सामुदायिक प्रयत्नलाई सहयोग गर्नुका साथै भावी पुस्तालाई हिमालयन संस्कृतिका यस्ता अनुपम, अमूल्य निधिको हेरचाह गरिरहन हौसला प्रदान गर्नेछ। विकासोन्मुख देशमा सांस्कृतिक सम्पदाको संरक्षणार्थ प्रत्यक्ष अनुदान सहयोग उपलब्ध गराउने एएफसीपी अमेरिकाको एक मात्र सरकारी कार्यक्रम हो। सन् २००३ यता अमेरिकी दूतावासले नेपालमा सांस्कृतिक संरक्षणका अन्य २४ परियोजनालाई सहयोग गरी ३३ लाख ७० हजार अमेरिकी डलर खर्च गरेको छ। नेपालमा एएफसीपी परियोजनाअन्तर्गत उपल्लो मुस्ताङमा प्राचीन बौद्ध छोर्तेनहरू, हुम्लामा ११औँ शताब्दीको रिन्चेन्लिङ गुम्बा, र काठमाडौंमा ऐतिहासिक गद्दी बैठकको जीर्णोद्धार गरिएको छ।"
गोली प्रहार गरी पोखरामा लागूऔषध कारोबारी पक्राउ,पोखरा : लागूऔषध कारोबारी पक्रँदा प्रहरीले पोखरा गोली चलाएको छ । बुधबार बिहान साढे ११ बजेतिर ती कारोबारीको खुट्टामा गोली लागेपछि पश्चिमाञ्चल क्षेत्रीय अस्पतालमा उपचार भइरहेको छ । उत्तम चोकको एउटा रेस्टुरेन्टमा रहेका ती कारोबारीको प्रहारबाट एकजना प्रहरी पनि घाइते भएका छन् । उनको पार्कल्यान्ड अस्पताल अमरसिंह चोकमा उपचार भइरहेको छ। रेस्टुरेन्टमा लागूऔषध कारोबारी बसिरहेको थाहा पाएर प्रहरी पुगेको थियो । प्रहरी आएको देखेर ती कारोबारी चिपर्ट दाउराले प्रहरीमाथि प्रहार गरी भागेपछि प्रहरीले गोली चलाउँदा खुट्टामा गोली लागेको छ । लागूऔषध कारोबारी र घाइते प्रहरीको नाम खुलिसकेको छैन। घटनाको विस्तृत विवरण आउन बाँकी छ।
फट्केकै भर,"संखुवासभा : सिसुवा खोलामा भेल बढेपछि सिलिचोङ गाउँपालिका१ र २ का स्थानीयको आउजाउ टुट्छ। पुल नहुँदा वडा नम्बर १ स्थित रियाम्मा, मोस्तेम र २ को बाला मात्र होइन, गाउँपालिका केन्द्र ताम्कुसँगको सम्बन्ध विच्छेद हुन्छ। बाँस र काठबाट बनाइएको फट्के पनि भेलले बगाउँदा समस्या हुने गरेको स्थानीय हेमराज कुलुङको भनाइ छ। उनका अनुसार २ सय ५० भन्दा बढी परिवारका सदस्य ज्यान जोखिममा राखेर फट्केमार्फत खोला तर्छन्। खोला बढ्नासाथ देवादहमा फट्के थाप्न दुवै वडाका बासिन्दाले श्रमदान गर्ने गरेको स्थानीय अदल कुलुङले बताए। हिउँदमा पनि फट्के प्रयोग गर्ने गरिएको उनको भनाइ छ। हिउँदमा एकपटक बनाए पुग्ने र बर्खामा भने भेलले पटकपटक बगाउने गरेको उनले सुनाए। फट्के नहुँदा वडा नम्बर १ बाट बाला हुँदै गाउँपालिका केन्द्र आउन चार घण्टा हिँड्नुपर्छ। अर्को पुल चढ्न ताम्लुङ, छुदाक हुँदै सिसुवाटार आउनुपर्ने अदलले सुनाए। पुल नहुँदा मोस्तेम, रियाम्मा र ताम्लुङका बालबालिका चार घण्टा हिँडेर बाला याम्दाङ मावि आउने गरेका छन्। स्थानीयले गाविस, जिविसलगायत स्थानीय निकायसम्म पुल मागेका थिए। तर, उनीहरूले आश्वासनबाहेकी केही पाएनन्। झोलुंगे पुल बनाउन स्थानीयले संघीय, प्रदेश र स्थानीय सरकारसहित विभिन्न संघसंस्थामा निवेदन दिएका छन्। तर, स्थानीय सरकारले नै पनि चासो नदिएको स्थानीयको गुनासो छ। देवादहमा पुल नहुँदा स्थानीयलाई धेरै सास्ती भएको १ नम्बर वडाध्यक्ष अलक्षकुमार कुलुङले बताए। आफू जनप्रतिनिधि भएपछि पहल गरे पनि पुल निर्माणको अवस्थामा पुग्न नसकेको उनले सुनाए। वडाको बजेटले नपुग्ने भएकाले आफू असफल भएको उनको भनाइ छ। पुल मागेको जुगौं बिते पनि कुनै निकायले सुनुवाइ गरेनन्। पुल नहुँदा मास्तेम, तिवा, पौखामटार, तम्लुङ, बाला, रियाम्मा, तेयुङलगायत गाउँका स्थानीयलाई समस्या छ। छिमेकी जिल्ला भोजपुरको साल्पासिलिछोका ओख्रे, ठोटनेरी, सानो ताल, ठूलो ताल, बाइखिमलगायत गाउँसम्मका स्थानीय पनि प्रभावित हुने गरेका छन्। भोजपुरवासी पनि सिवाटारको बुधबारे बजार भर्न आउने गरेका छन्। सिलिचोङ गाउँपालिकामा ६ वटा फट्के छन्। वडा नम्बर ४ र ५ जोड्ने नेवा खोला, ५ र ९ को नौवा खोला, ४ र ८ को स खोला, ८ र ९ को रेम्बेवान सिवावा खोलामा फट्के सञ्चालनमा छन्। सम्तेलबाट ९ बेसिन्दा तर्न पनि फट्केकै भर छ।"
लोकसेवा आयोगको विज्ञापन रद्द निर्देशनविरुद्ध आज पनि सडकमा परीक्षार्थी (फोटो फिचर),"काठमाडौं : संसदको राज्य व्यवस्था तथा सुशासन समितिले लोकसेवा आयोगको विज्ञापन रद्द गर्न दिएको निर्दशनकोविरुद्ध युवाहरु बुधबार पनि प्रदर्शनमा उत्रिएका छन्। प्रदर्शनमा उत्रिएका विद्यार्थीहरुले आफ्ना मान्छेलाई करारमा भर्ना गरी जागिर खुवाउने नियतले लोक सेवाको प्रक्रिया रोक्न खोजेको आरोप लगाएका छन्। उनीहरुले 'करार भर्ना बन्द गर', 'राज्य व्यवस्था समिति मुर्दावाद', 'लोकसेवा आयोगको विश्वसनीयता कायम गर' जस्ता नारा लेखिएका प्लेकार्ड बोकेका छन्। प्रदर्शनमा लोक सेवा परीक्षा दिनका लागि आवेदन दिएका विद्यार्थीलगायत अन्य विद्यार्थीहरु सहभागिता छ। लोकसेवा आयोगले स्थानीय तहमा कर्मचारी भर्नाका लागि यही जेठ १५ गते विज्ञापन निकालेको थियो। सोमबार बिहान बसेको राज्य व्यवस्था तथा सुशासन समितिको बैठकले कर्मचारी भर्ना प्रक्रिया रोक्न निर्देशन दिएको थियो। कर्मचारी मागको विज्ञापन समावेशी समानुपातिक सिद्धान्त र संघीयताको मर्मविपरित भएको भन्दै सामान्य प्रशासन मन्त्रालय र लोकसेवा आयोगलाई प्रक्रिया रोक्न परेको समितिका सदस्यहरुको भनाई छ।"
बजेट अभावमा बबईको तटबन्ध निर्माण रोकियो,"गुलरिया : पटक पटक बाढीले आक्रान्त पारेको बर्दियाको बबई नदी नियन्त्रणका लागि सुरु गरिएको तटबन्ध निर्माण कार्य बजेट अभावमा रोकिएको छ। नेपाल सरकार र आइडीएको संयुक्त सहयोगमा निर्माणाधिन बबई, भादा, औरही नदी व्यवस्थापन आयोजनाको कामले यथेष्ट बजेट अभावमा गति लिन नसकेको हो। पटक पटक बाढीका कारण दर्जनौंको ज्यान लिएको बबई नदी नियन्त्रणको प्रयास बजेट अभावमा असफल हुने देखिएको छ । सरकारले बबई नदी नियन्त्रणका लागि समयमै आवश्यक बजेट विनियोजन गर्न नसक्दा हजारौं विगाह खेतीयोग्य जमीन कटानको जोखिम कायमै छ। बबई नदीको 'हेड टू टेल' तटबन्ध तथा ड्याम निर्माण गरी नदीलाई व्यवस्थापन गर्ने योजना अघि सारेपनि यथेष्ट बजेट अभावमा योजना तुहिन सक्ने सम्भावना बढेर गएको हो। नदी नियन्त्रणका लागि १५ वटा प्याकेजमा काम भएपनि कनिका छरेजस्तो बजेटका कारण काम समयमै सम्पन्न हुनेमा आशंका बढ्दै गएको बबई, भादा, औरही नदी व्यवस्थापन आयोजनाका इन्जिनियर मंगलबहादुर वमले बताए। उनले भने, ' आयोजनाको सबैभन्दा ठूलो प्याकेज पण्डीतपुरदेखि जब्दीघाटसम्मको तटबन्धलाई संवेदनशील रुपमा लिने गरिन्छ। करिब ८५ करोड रुपैयाँको लागतमा साढे ४ किलोमिटर ड्यामसहितको तटबन्ध बजेट अभावमा निर्माण ठप्प छ।' उनले भने,' यस वर्ष आयोजनालाई कुल ५० करोड रुपैयाँ आवश्यक भएपनि २५ करोड रुपैयाँ मात्र बजेट निकाशा भएको हो। बजेट अभावमा भुक्तानी दिन नसकी कालिका गजुरमुखी निर्माण सेवाले निर्माण कार्य अघि नबढाउँदा नदी नियन्त्रणको काम २ महिना ढिलाई भएको छ।बबई नदी नियन्त्रणको कामले गति लिन नसकेपछि जिल्लाका सांसद पनि चिन्तित हुन थालेका छन्। तत्कालिन सिंचाइमन्त्री तथा संघीय सांसद संजयकुमार गौतमको पालामा बबई, भादा, औरही नदी नियन्त्रण आयोजनाको कार्यालय बर्दियामा स्थापना गरी नदी नियन्त्रणको कार्य अघि बढाइएको थियो । पटक पटक जिल्ला आउँदाको अनुगमनबाट नदी नियन्त्रणको कार्यले गति नलिएको देखिएपछि प्रतिपक्ष दलका सांसद समेत रहेका गौतमले सरकारसँग आक्रोश पोखे। जिल्लामा नदीका कारण जनता मर्ने, डुबानमा पर्ने केन्द्रमा सरकारले बहानावाजी गर्ने उनको प्रश्न थियो। समयमै जिल्लाका नदीहरु नियन्त्रण नभए बर्दियाको गुलरिया, बारबर्दिया, राजापुर, मधुवन, बाँसगढी, ठाकुरबाबा नगरपालिका र बढैयाताल, गेरुवा गाउँपालिका जोखिममा पर्ने भएकाले तत्काल आवस्यक बजेट विनियोजन गर्न उनको माग छ। उनले थपे,' सरकारले नदी व्यवस्थापनको कामलाई निरन्तरता दिँदै थप योजनाको लागि समेत बजेट निकासा गर्नुपर्छ।' बबई नदी नियन्त्रण नभए सिंगो गुलरिया सदरमुकाम बाढी र कटानको जोखिममा देखिन्छ।गुलरिया नगरपालिकाकी उपमेयर शुसीला गिरीले भनिन्, 'गुलरिया क्षेत्रमा नदी नियन्त्रणको काम भैरहँदा बजेट अभावले काम अघि बढ्न सकेको छैन। निर्माण कम्पनीहरुले बजेट अभाव भएको भन्दै गुलरिया नगरपालिकामा समेत ज्ञापन पत्र बुझाएका छन्। बजेट निकासा नभए आफूहरुले निर्माणको काम रोक्ने चेतावनी उनीहरुले दिएका छन्।'"
'आँधीखोलामा पानीजहाजको संभावना छ ',"स्याङ्जा : नेपाल सरकारका मुख्य सचिव लोकदर्शन रेग्मीले स्याङ्जाको आँधीखोलामा मध्यम खालको पानीजहाज चल्ने संभावना रहेको बताएका छन्। वालिङ् नगरपालिकामा निर्मित तीन आयामिक (थ्री डी) नक्सांकन र एनोभेसन सेन्टरको उदघाट्न कार्यक्रममा मुख्य सचिव रेग्मीले यस्तो बताएका हुन्। आँधीखोले सभ्यतालाई अझैं विस्तार गरी बृहत परियोजनासँगै अघि बढ्नु पर्नेमा उनले जोड दिए। सचिव रेग्मीले ठूला परियोजना थालनी गर्दा सुरुमा अस्वभाविक, महत्वाकांक्षीजस्ता देखिएता पनि कालान्तरमा त्यो सम्भव हुनेमा दावी गरे। स्याङ्जाका वालिङ, भीरकोट र गल्याङ नगरपालिकालाई समेटेर आँधी किनारमा एकिकृत बस्ती विकास गर्नुपर्ने लगायत सुबिधासम्पन्न होटल तथा रेष्टुरेन्टको स्थापना, माछा पालन, माथिल्ला भेगमा फलफूल, तरकारी र पशुपंक्षी पालन गरेर आँधीखोलामा जलविहारको दीर्घकालिन योजना बनाउन मुख्य सचिव रेग्मीले सुझाव दिए। 'स्मार्ट सिटीको कार्यान्वयनमा रहेको वालिङ् नगरपालिकालाई देशकै नमूना नगरपालिका बनाउन आफू लागिपर्ने छु,' सचिव रेग्मीले भने, 'वालिङ्मा औधोगिक ग्राम, गहौंसुरमा केवुलकार, भीरकोटको स्वरेकलाई प्याराग्लाइडिङको गन्तव्यस्थल बनाउन आफ्नो प्रयास जारी रहनेछ।' मुख्य सचिव रेग्मीको जन्मथलो पनि वालिङ नगरपालिका नै हो। उनी मुख्य सचिव भएपछि पहिलो पटक सार्वजनिक कार्यक्रममा गृह जिल्ला आएका हुन्। बजेटले देशका ८० वटा सडक तथा राष्ट्रिय राजमार्ग निर्माणमा सम्बोधन गरेपनि स्याङजाका लागि भने कुनै योजना नपरेको उनले बताए।सिद्धार्थ राजमार्गलाई दुई लेन बनाउन सरकार लागिपरेको बताउँदै जिल्लाको विकासमा सबैको सहकार्य र एकता आवश्यक हुनेमा जोड दिए। यसैबीच, वालिङ नगरपालिका १० निवासी भारतीय पूर्व सैनिक लोकबहादुर मल्ललाई सम्मान गरिएको छ । मल्लले नगरपालिकाको थ्री डी मोडल तयार पारेको भन्दै उनलाई सम्मान गरिएको हो। कार्यक्रममा वालिङ नगरप्रमुख दिलिपप्रताप खाँण, भीरकोट नगर प्रमुख छायाँराम खनाल, वालिङ् उपप्रमुख कल्पना तिवारी, शिक्षा अधिकृत बाबुराम सापकोटा, नेकपा वालिङ अध्यक्ष राजेन्द्र डुम्रे, नेपाली कांग्रेस कार्यवहाक नगर सभापति भीमलाल सुबेदी, समाजवादी पार्टी नेपालका केन्द्रीय सदस्य टिकाराम रेग्मी, राष्ट्रिय जनमोर्चाका जिल्ला अध्यक्ष राजेन्द्रप्रसाद गैह्रे, राप्रपाका द्रोणबहादुर गुरुङ, इलाका प्रशासन कार्यालयका प्रमुख दामोदर शर्मा, वालिङ उद्योग वाणिज्य संघका अध्यक्ष शोभाकान्त पौडेललगायतले रेग्मीलाई जिल्लाका लागि दीर्घकालिन विकासे योजना संचालनको माग गरे।"
सिन्धुली अस्पताका डाक्टर काममा फर्के,"सिन्धुली : बिमारीका आफन्तले डाक्टरमाथि कुटपीट गरेको घटनालाई लिएर मंगलबारबाट आन्दोलित सिन्धुली अस्पतालका चिकित्सक तथा स्वास्थ्यकर्मी बुधबारबाट नियमिति काममा फर्केका छन्। उनीहरुको सुरक्षाको प्रत्याभूति गर्ने र दोषीलाई तत्काल कानुनी दायरामा ल्याउने सहमति भएपछि उनीहरु अस्पतालको नियमिति काममा फर्कन सहमति भएका हुन्। बुधबार बिहान अस्पतालमा प्रमुख जिल्ला अधिकारी, प्रहरी प्रमुख, अस्पताल विकास समति, चिकित्सक, पत्रकार, नागरीक समाज लगायतको सर्वपक्षिय बैठकले दोषीलाई ७२ घण्टाभित्र कानुनी दायरमा ल्याउने सहमति भएपछि ओपीडिलगायतका सबै सेवा नियमित सूचारु गर्न डाक्टर तयार रहेको सिन्धुली अस्पतालकी मेडिकल सुपरीटेन्डेन्ट डाक्टर सुमित्रा गौतमले जानकारी दिइन्। सिन्धुली अस्पतालमा कार्यरत डाक्टर दिवस ढकालमाथि सोमबार राति १२ बजे श्रीमतीको उपचार गराउन आएका कमलामाई नगरपालिका१० का कमलामाई नगरपालिका ५ मधुटार बस्ने कृष्ण बस्नेतले कुटपीट गरेको, महिला डाक्टरमाथि अभद्र व्यवहार गरेको र मंगलबार दिउँसो पनि केही अपरिचित व्यक्तिले डाक्टरमाथि दुव्र्यवहार गरेको भन्दै चिकित्सक ओपीडी सेवा बन्द गरेर आन्दोलित थिए। ७२ घण्टाभित्र दोषीलाई कानुनी दायरामा ल्याउने सुरक्षा निकायले प्रतिबद्धता जनाएपछि डाक्टर काममा फर्केका छन्। ७२ घण्टाभित्र दोसीमाथि कारबाही नभए पुनः आन्दोलन गर्ने डाक्टरले जनाएका छन्। सहमति पछि बुधबारबाट भने ओपिडी लगायतका सबै सेवा सूचारु भएका छन्। अस्पतालका डाक्टरमाथि बिमारीका आफन्तले सुनियोजित रुपमा अक्रमण गरेपछि मंगलबारनै जिल्ला प्रशासन कार्यालय र जिल्ला प्रहरी कार्यालयमा उजुरी दिएको थियो। सोही आधारमा दोषीलाई कानुनी दायरामा ल्याउने सुरक्षा निकालयले प्रतिबद्धता जनाएको अस्पताल विकास समितिका अध्यक्ष प्रलाद पोखरेलले जनाए।"
"ग्यास लिकपछि आगलागी घटना: उपचारका क्रममा एकको मृत्यु, दुईको अवस्था गम्भीर","सिमरा : बाराको डुमरवानामा गत शुक्रबार खाना पकाउने सिलिण्डरबाट ग्यास लिक भई आगलागी हुँदा जलेर घाइते भएका सात जनामध्ये एकजनाको मृत्यु भएको छ। काठमाडौं साखुस्थित सुष्मा कोइराला मेमोरियल अस्पतालमा बुधबार बिहान २८ वर्षीया ज्ञानिमाया मोक्तानको मृत्यु भएको हो । कीर्तिपुर बर्न सेन्टरमा उपचाररत मोक्तानलाई मंगलबार साँझ सुष्मा कोइराला मेमोरियल अस्पताल लगिएको थियो। कीर्तिपुर अस्पतालको आइसीयुबाट निकालिएपछि परिवारले उनलाई साँखु लगेका थिए। मोक्तानको बिहान ३ बजे मृत्यु भएको आफन्तले जानकारी गराएका छन्। मोक्तानसहित घटनामा जलेर घाइते भएका सातैजनाको कीर्तिपुरमै उपचार भइरहेको थियो। कीर्तिपुर बर्न सेन्टरमा ५२ वर्षीया दिलमाया स्याङतान, २८ वर्षीया सुकुमाया भोलन, ६७ वर्षीय नजरमान थिङ, उनका ३२ वर्षीय छोरा बहुतमान थिङ, नजरमानकै साइली बुहारी २८ वर्षीया अनिता थिङ र २६ वर्षीया कमलीमाया थिङको अहिले उपचार भइरहेको छ। उपचाररतमध्ये दिलमाया र सुकमायाको अवस्था भने गम्भीर रहेको छ। उनीहरुलाई पनि आइसीयुबाट वार्डमा सारिएको छ । सुकमाया चार महिनाका गर्भवती हुन्। शरीरको अधिकांश भाग जलेर गम्भीर घाइते भएका उनीहरुको आइसीयुमा राखेर उपचार भइरहेको छ। चिकित्सकलाई उद्धृत गर्दै घाइतेका परिवारले दिलमाया र सुकमायाको स्वास्थ्यमा सुधार आउने सम्भावना कम रहेको बताएका छन्। अन्य घाइते नजरमानसहित बहुतमान, अनिता र कमलीमायाको स्वास्थ्यमा सुधार भइरहेको स्थानीय कुन्साङ थिङले जानकारी दिएका छन्। घाइतेको उपचारमा हालसम्म ७ लाखभन्दा बढी खर्च भइसकेको परिवारले जानकारी दिए। घटनालगत्तै घाइतेको उद्धार र उपचारका लागि जीतपुरसिमरा उपमहानगरपालिकाले दुई लाख उलपब्ध गराएको थियो। घाइतेको उपचारका स्थानीयस्तरमा सहयोग संकलन भइरहेको छ। जीतपुरसिमरा उपमहानगरपालिका१४ का स्थानीयले १ लाख ३० हजारभन्दा बढी रकम संकलन गरेर परिवारले हस्तान्तरण गरेका छन् । घाइते परिवारको आर्थिक अवस्था कमजोर भएका कारण उपचारमा कठिनाई भइरहेको १४ का अध्यक्ष रामशरण बर्तौलाले जानकारी दिए। डुमरवानास्थित स्याउली बजारमा ग्यास लिक भई आगलागी हुँदा एकै परिवारका चारसहित सातजना घाइते भएका थिए। घाइतेलाई नेपाली सेनाको हेलिकोप्टरबाट काठमाडौं लगिएको थियो। नजरमानकी बुहारी सुकुमायाले बिहान खाजा बनाउने क्रममा सिलिण्डरबाट ग्यास लिक भइ आगलागी भएको थियो। चुलो बाल्ने क्रममा भान्सामा आगो फैलिएको र उनलाई बचाउन जाने क्रममा अन्य ६ जना जलेर घाइते भएका थिए। सुकमायाको घरमा सोही दिन अमर ग्यासको नयाँ सिलिण्डर जोडिएको थियो। घटनापछि ग्यास उद्योगको लापरवाही रहेको भन्दै घाइतेको परिवार र स्थानीयले जीतपुरमा रहेको अमर ग्यासविरुद्ध प्रहरीमा जाहेरी दिएका छन्। घाइतेको उपचार र पीडित परिवारलाई क्षतिपूर्तिका लागि उद्योग प्रशासन र स्थानीयबीच क्षतिपूर्तिका विषयमा छलफल भइरहेको छ।"
विद्यालयको १६ लाख अनियमितता,"गोरखा : सिरानचोक गाउँपालिका१ केराबारीको नेपाने माध्यमिक विद्यालयले भवन मर्मतका लागि पाएको १६ लाख रुपैयाँ हिनामिना भएको स्थानीयवासीले आरोप लगाएका छन्। आव २०७२७३ मा तत्कालीन जिल्ला शिक्षा कार्यालयले भवन मर्मतका लागि दिएको १६ लाख १० हजार रुपैयाँ विद्यालयले बिल मिलाएर अनियमितता गरेको स्थानीय सेवाराज गुरुङले दाबी गरे। स्कुल मर्मत भएको छैन। भित्तामा ह्वाइट सिमेन्ट मात्र दलेर १६ लाख रुपैंयाँ हिनामिना गरेका छन्, उनले भने, हामीले खर्च सार्वजनिक गर्न धेरै पटक आग्रह गर्दा पनि अटेरी गरे। दुई वर्षपछि बल्लतल्ल फागुन १० गते मिटिङ भयो। सबैले एक स्वरले खर्च सार्वजनिक गर्न आग्रह गरेपछि हेडडसरले छ लाख रुपैयाँ आफ्नो खातामा राखेको छु भने। अडिटरलाई दुईलाख रुपैयाँ दिएको छु भने। अरु पैसा खोइ ? गाउँलेहरू बोल्न नसकी तैँ चुप मै चुप भएर बसेको उनले बताए। भूकम्पले क्षतिग्रस्त भएको उक्त विद्यालयमा कक्षा सञ्चालन गर्न पर्याप्त भौतिक संरचना नहुँदा विद्यार्थीलाई सास्ती छ। जीर्ण भवन मर्मत गर्न आएको रकम हिनामिना गरेको अर्का स्थानीय बिराज गुरुङ बताउँछन्। भन्न त हेडसरले सात लाख रुपैयाँ खर्च गरेको र बाँकी रकम विद्यालय चलाउन राखेको भन्छन्, तर धेरै खर्च भएको भए चार लाख रुपैयाँ भयो होला, उनले भने, रङ पोत्ने बाहेक अरु केही काम गरेका छैनन्। सातलाख रुपैयाँ कसरी खर्च हुन्छ ? एउटा शीर्षकमा आएको पैसा अर्को शीर्षकमा खर्च गरेकोमा पनि उनले विरोध गरे। विद्यालयका प्रधानाध्यापक शिवकुमार शाहले मर्मत खर्चवापत प्राप्त रकम विद्यालय चलाउन जोगाएको स्वीकार गरेका छन्। नढाँटी भन्नुपर्दा सात लाख रुपैयाँ मात्र मर्मतमा खर्च भएको छ, शाहले भने, बाँकी रकम निजी स्रोतका शिक्षकलाई प्रोत्साहन स्वरुप दिन र अरु प्रशासनिक खर्चका लागि जोगाएर राखिएको छ। विद्यालय व्यवस्थापन समिति र निर्माण समितिको सुझाव अनुसार आफूले गरेको उनले तर्क गरे। प्रस्तावित स्कुल हो, त्यसैले केही रकम मर्मतमा खर्च गर्ने र बाँकी रकम विद्यालय चलाउनमा खर्च गर्ने मौखिक र लिखित निर्णय भएको थियो, उनले भने, घोटाला कत्तिपनि भएको छैन। त्यहीअनुसार अडिट पनि भइसकेको छ। विद्यालय मर्मतका लागि पाएको बजेट दुरुपयोग भएकोमा विरोध गर्दै स्थानीयबासीले जेठ १२ र १३ गते विद्यालयमा तालासमेत लगाएका थिए। साउन १ बाट लागू हुनेगरी प्रधानाध्यापकले राजीनामा दिने समझदारीपछि ताला खुलेको थियो। २०५९ देखि प्रधानाध्यापक पदमा रहेर काम गरेका प्रअ शाहले निमावि दरबन्दीमा रहेर पनि मावि दरबन्दीसरह तलब भत्ता लिने गरेकोप्रति स्थानीयले असन्तुष्टि जनाएका छन्। स्थानीयको गुनासोपछि शिक्षा विकास तथा समन्वय इकाइले विद्यालयको अनुगमन गरेको छ। स्थलगत अवलोकन गर्दा बजेट खर्च भएअनुसार काम नदेखिएको शिक्षा विकास तथा समन्वय इकाइका प्रमुख खेमराज पौडेल बताउँछन्।"
स्कुल बन्द गरेर बिहे भोज,"महोत्तरी : फिल्म छक्का पन्जा ३ मा पढ्ने समयमा स्कुललाई शक्तिशालीले भोजस्थल बनाएको दृश्य छ। त्यो अभिनय थियो। त्यसको वास्तविकता भने मंगलबार महोत्तरीमा देखिएको छ। गौशाला नगरपालिका १ स्थित श्री माध्यमिक विद्यालय निगौंलामा दिनभर भोज चल्यो। पढाइ भएन। स्कुलमा विवाह भोज गर्न व्यवस्थापन समितिले निर्णय गरेर विद्यार्थीलाई छुट्टी दिएको थयो। विवाह थियो संघीय समाजवादी पार्टीका केन्द्रीय नेता लक्ष्मी महतोका भतिजको। पढाइ रोकेर आयोजना गरिएको भोजमा स्थानीय जनप्रतिनिधि र नेताहरू सामेल भए। गन्नेमान्ने निम्तालुले बालबालिका बसेर पढ्ने डेक्सबेन्चमा भोज खाएको दृश्य रमितलाग्दो थियो। ठूला व्यक्तिको बिहेमा बराती राख्न र विवाह भोज खुवाउन पहिलेदखि नै स्कुल बन्द गराउँदै आएको व्यवस्थापन समितिका अध्यक्ष शत्रुधन रामले बताए। व्यवस्थान समितिले नै विद्यालयको जग्गा दातालाई आवश्यक परेमा विवाह र व्रतबन्ध गर्न एक दिन स्कुल बन्द गर्न पाइन्छ भन्ने निर्णय गरेको छ। त्यहीअनुरूप मंगलबार विद्यालय बन्द गरेर विवाह भोज भयो, उनले भने। लक्ष्मी महतो, नरेश सिंह, कपलेश्वर सिंह, शलाम शेकले विद्यालयलाई जग्गा दिएको उनले बताए। कक्षाकोठा र कम्पाउन्डमा साँझसम्म भोज खानेको आउजाउ चलिरह्यो। कक्षाकोठा र बच्चा बसेर पढ्ने डेक्स र बेन्च भोजको जुठोले फोहर छ। चपाकलमा पानी खाएर प्लास्टिकका गिलास फ्याँकिएका छन्। विद्यालय परिसर फोहर भएकाले बुधबार पनि पठनपाठन प्रभावित हुने निश्चित छ। स्कुलमा नेता लक्ष्मी महतोले भतिज सचिनको विवाहको प्रीतिभोज गरेका हुन्। भोजमा नेता, कार्यकर्ता, गाउँले, प्रहरी, प्रशासन सबै आमन्त्रित थिए। भान्से भरत साहले बिहानैदेखि स्कुलमा भोज पकाउन सुरु गरेको बताए। गौशालाका स्थानीय वीरेन्द्रकुमार साहका अनुसार स्कुलमा पहिलादेखि नै भोजभतेर गर्ने, खुवाउने र बरातीलाई सुताउने काम हुँदै आएको छ। उनले भने, अब सुधार गर्नुपर्छ। विद्यालयलाई विद्यार्थी पढाउन प्रयोग गर्नुपर्छ। स्कुलमा विवाह भोज गर्नु ठिक होइन। बिहानको पढाइ भएर दिउँसो भोज गरेको सोचेको थिएँ, गौशाला नगरपालिकाकी उपमेयर आशा लामाले भनिन्। विवाह भोजका नाममा स्कुल बन्द गराएर बालबालिकालाई पढ्नबाट वञ्चित गर्न पाइन्छ ? भन्ने प्रश्नमा उनले भनिन्, त्यो प्रश्न नेता लक्ष्मी महतोलाई नै सोध्नुस्। गाउँमा सार्वजनिक ठाउँ अभाव भएकाले स्कुलमा भोज आयोजना गर्नुपरेको नेता महतोले बताए। गाउँको भोज गर्ने कुनै ठाउँ छैन। बाध्यताबस स्कुलमा भोज गर्नुपर्यो, उनले भने।"
डेरी उद्योगको गाडीको ठक्करबाट घाइते बालकको पनि मृत्यु,"विराटनगर : चालक निदाएका कारण मोरङको धनपालथान गाउँपालिका४ गदिया खोलाको पुलमा डेरी उद्योगको दूध बोक्ने गाडी दुर्घटनामा घाइते बालकको बुधबार बिहान मृत्यु भएको छ। विराटनगररंगेली सडक खण्डमा गाडीको ठक्करबाट घाइते भएका धनपालथान४ का १५ वर्षीय मोहम्मद कैफको विराटनगरको न्युरो अस्पतालमा उपचारकै क्रममा बुधबार बिहान १० बजे मृत्यु भएको मोरङ प्रहरी प्रवक्ता डीएसपी घनश्याम श्रेष्ठले जानकारी दिए। दुर्घटनामा परेर गम्भीर भएका कैफको टाउकाको शल्यक्रिया गरिएको थियो। त्यसक्रममा उनलाई 'बी' पोजेटिभ समूहको रगत अभाव भएको थियो। प्रहरी जवान सुरज विकले रगत दिएपछि शल्यक्रिया सम्भव भएपनि उनलाई बचाउन भने नसकिएको अस्पताललाई उद्धृत गर्दै डीएसपी श्रेष्ठले बताए। झापाको मेचीनगर नगरपालिका१३ इँटा भट्टामा रहेको एनएमसी डेरी उद्योगको दूध बोक्ने मे १ च ४६०९ नम्बरको पिकअप भेनले मंगलबार बिहान ५:३० बजे ठक्कर दिंदा तीनजना घाइते भएका थिए। दुर्घटनामा परेर मंगलबार नै १५ वर्षीय मोहम्मद जवारको मृत्यु भएको थियो। १५ वर्षीय कैफ र १८ वर्षीय इशाक अन्सारी गम्भीर घाइते भएका थिए। दुवैजनाको न्युरो अस्पतालमा उपचार भइरहेकोमा कैफको पनि मृत्यु भएपछि उक्त दुर्घटनामा ज्यान गुमाउनेको संख्या दुई पुगेको श्रेष्ठले बताए। अस्पतालमा उपचाररत अर्का घाइते अन्सारीको पनि अवस्था गम्भीर रहेको चिकित्कसले बताएका छन्। उनको पनि टाउकाको शल्यक्रिया गरिएको छ। दूध बोकेको गाडीको ठक्करबाट एकको मृत्यु, दुई गम्भीर"
