शीर्षक,विवरण
जो चार सन्तानसहित सप्तकोशीमा हाम फालिन्,"राजविराज : माया र ममताकी खानी आमा। आफ्नो सन्तानलाई आमाले हत्या गर्ने कुरा कसैले अनुमान पनि गर्न सक्दैनन्। तर, शनिबार एक आमाले आफ्ना चार सन्तानलाई सप्तकोशी नदीमा फालेर आफू पनि हाम फालेको खबर सार्वजनिक भएको छ। घरपक्षले माइत र माइती पक्षले घर खेदेपछि ३५ वर्षीया रोशना खातुन चार सन्तानसहित सप्तरीको हनुमाननगर कंकालिनी १ मा पुगेर सप्तकोशी नदीमा हाम फालेको स्थानीय आकाशराज भण्डारीले जानकारी दिए। भण्डारीका अनुसार अर्की महिलासँगको सम्बन्धका कारण श्रीमानले दिनहुँ कुटपिट गर्न थालेपछि माइतीको शरणमा गएकी खातुनलाई माइतीले पनि जबरजस्ती घर पठाएका थिए। सामाजिक परम्पराअनुसार १४ वर्ष अघि सिरहाको गोलबजार नगरपालिका ८ गोबिन्दपुरका मो तैयवसँग खातुनको विवाह भएको थियो। खातुन तीन छोरा र एक छोरीका साथ बस्दै आएकी थिइन्। श्रीमानले यातना दिएपछि चार सन्तानसहित जनकपुरको वीरेन्द्रबजारस्थित माइत गएकी थिइन्। माइतीको शरण पाउने आशामा माइत पुगेकी उनलाई त्यहा पनि गालीगलौज सुरु भएपछि तनावमा थिइन्। माइती पक्षले छोरीलाई राख्नु नहुने भन्दै घर फर्काएपछि खातुन घर नगई कोशीतर्फ गएको खुलेको छ। जनकपुरबाट घर जानुको साटो उनले कोशी ब्यारेजसम्मको टिकट लिइन्। कोशी ब्यारेजमा शुक्रबार दिउँसै ओर्लिएकी उनी दिनभरी डुलिन्। आत्महत्याको उपयुक्त स्थान खोजे पनि दिनभरी मानिसको आवतजावत भइरहेकोले मौका पाइनन्। साँझ परेपछि भोकले रुन थालेका छोराछोरीका लागि चोकमा पुगेर नास्ता किनेर ल्याइन र खुवाइन्। उत्तरको गोलघरतर्फ मानिसको चहलपहल बढी भएकाले उनी नदीको दक्षिणतर्फ आएर बसिन्। रातको समयमा उनले पालैपालो छोराछोरीलाई नदीमा फालेपछि आफू पनि हाम फालिन्। नदीको पानीले नै किनारा लाएर बचेका साइला छोरा पाँच वर्षीय तहसिलले रुदै प्रहरीले दुःखद् यथार्थ सुनाए। घटनास्थल लगेर सल र चप्पल देखाउँदै घटना विवरण सुनाएपछि कोशी ब्यारेजका स्थानीय पसले, व्यापारीले प्रहरीलाई उद्दारका लागि आग्रह गरेको स्थानीय भुपदेव मालीले बताए। रातभर खोजी कार्यमा खटिए पनि पानीको वहाव उच्च रहेकाले प्रहरी र स्थानियवासीले कोही फेला नपारेको अवस्थामा कोशी नदीमा काम गर्ने कन्ट्रक्सनका मजदुरले शनिबार महिलाको उद्धार गरे। नदीले बगाएर तीन किलोमिटर टाढा पुगेकी खातुनलाई झ्याँङ्गमा गएर अड्किएको अवस्थामा मजदुरले उद्धार गरेका हुन्। उनको साथमा रहेको पर्सबाट नगद नौ हजार, कानको सुनको झुम्का र कोशी ब्यारेजसम्म काटिएको बसको टिकट फेला परेको छ। फेला परेको मोबाइल काम नलाग्ने भएपछि सिम निकालेर अर्को मोबाइलमा राखेर फोन गर्दा उनका श्रीमान सम्पर्कमा आएको इलाका प्रहरी कार्यालय कञ्चनरुपका डीएसपी मकेन्द्रकुमार मिश्रले बताए। खातुनको भारदहस्थित अस्पतालमा उपचार भएको छ। घटना सम्बन्धमा थप अनुसन्धान भइरहेको डीएसपी मिश्रले बताए। खातुनका १२ र सात वर्षीय छोरा तथा दुई वर्षीया छोरी अहिलेसम्म बेपत्ता छन्। सप्तकोशी नदीमा पानीको बहाब उच्च रहेकाले बेपत्ता बालबालिकालाई बगाएर लगेको हुन सक्ने अनुमान गरिएको छ। यद्यपि उनीहरुको खोजीमा ठूलो संख्यामा सुरक्षाकर्मी र गोताखोरको टोली परिचालित रहेको छ।"
घाँटीमा चक्कु राखेर बलात्कार !,ललितपुर : ललितपुरमा एक युवाले युवतीलाई आफ्नो डेरामा बन्धक बनाएर बलात्कार गरेको खुलेको छ । १७ वर्षीया युवतीलाई ग्वार्कोबाट घर पुर्याइदिने भन्दै महालक्ष्मी नगरपालिकाको चाँगाथलीमा रहेको डेरामा लगेर जबरजस्ती गरेको खुलेको हो । युवकले असार १८ गते साँझ युवतीलाई ग्वार्कोबाट घर पुरयाईदिने भन्दै बसमा चढाएका थिए । नम्बर थाहा नभएको बसमा चढेकी युवतीलाई चाँगाथलीमा रहेको डेरामा बन्धक बनाएर बलात्कार गरेको महानगरीय प्रहरी वृत्त सातदोबाटोका प्रमुख गौतम मिश्रले जानकारी दिए । कोठामा डरधम्की देखाएर घाँटीमा चक्कु राखेर करणी गरेको पीडित युवतीलाई उद्धृत गर्दै प्रहरीले बताएको छ । शौचालयमा लुकेर भाग्न सफल भएकी युवतीका परिवारले असार १९ गते प्रहरीमा उजुरी दिएका थिए । परिवारको उजुरीपछि प्रहरीले बलात्कारमा संलग्न भएको आरोपमा २० वर्षीय निशान अधिकारीलाई पक्राउ गरेको मिश्रले बताए । आरोपित युवाको स्थायी घर काभ्रेको पाँचखाल भएपनि महालक्ष्मी नगरपालिकाको चाँगाथली बस्दै आएका थिए। आरोपित अधिकारी असार १९ गते दिउँसो चाँगाथलीबाट पक्राउ परेका हुन् । पाँच दिन म्याद थप गरी जबरजस्ती करणी मुद्दामा अधिकारीमाथि अनुसन्धान भइरहेको मिश्रले बताए ।
उद्धार गरिएका बालकलाई अभिभावको जिम्मा लगाइयो,बैतडी : बैतडीमा प्रहरीले दुईजना बालकको उद्धार गरेर घरपरिवारको जिम्मा लगाएको छ। गोठलापानी बजार भएर भारत जाँदै गरेका दार्चुलाको मालिकार्जुन गाउँपालिका २ भगवती न्वालपानी बस्ने १५ वर्षीय गौरव धामी र सोही ठाउँका महेशसिंह धामीलाई उद्धार गरी घरपरिवारको जिम्मा लगाइएको जिल्ला प्रहरी कार्यालयका प्रमुख प्रहरी नायव उपरीक्षक डिल्लीनारायण पाण्डेले बताए। उनीहरूलाई शुक्रबार साँझ गोठलापानी बजारबाट उद्धार गरिएको थियो। शनिबार बालकका अभिभावक मानसिंह धामीलाई बोलाएर जिम्मा लगाइएको जिल्ला प्रहरी कार्यालयले जनाएको छ। भारतसँग सीमा जोडिएको बैतडीको झुलाघाट नाकाबाट बालबालिकाहरू समेत कामका लागि भारत जानेका गरेका छन्। सीमा क्षेत्रबाट प्रहरीले बालबालिकाहरुको उद्धार गर्दै आएको प्रहरी नायब उपरीक्षक पाण्डेले जानकारी दिए।
पानी माग्दै महादेवको पूजा,"रोजन तामाङ काभ्रे : स्थानीयले लामो समय पानी नपरेपछि महादेवको पूजा गर्न थालेका छन्। काभ्रेका गाउँमा पानीको हाहाकार भएपछि महादेवको पूजा सुरु भएको हो। शनिबार काभ्रेको तेमाल गाउँपालिकामा महादेवको अर्चना गरेर पानी मागिएको छ। स्थानीयले हर हर महादेव, पानी देऊ देऊ भन्दै एक लाख पिपलको पातमा राम राम लेखी सुनकोसी नदीमा बगाएका छन्। खानेपानी र खेतीको लागि पानी अभाव भएपछि यस्तो गरेको स्थानीय विष्णुहरी बढालले जानकारी दिए। केही साताअघि मण्डनदेउपुर७ कश्यपेश्वर मन्दिरमा महारुद्री आयोजना भएको स्थानीय रामहरी नेपालले बताए। लामो समयसम्म खडेरी परेपछि स्थानीय समाजसेवी रामप्रसाद सापकोटाको अग्रसरतमा महादेवको पूजापाठ र महारुद्री भएको नेपालले बताए। पानी नभएर किसानले धान रोप्न पाएका छैनन्। पूजा गरेर सबै किसानले पानी मागेका हुन्।"
महिलाको हत्या आशंकामा भारतीय नागरिक प्रहरीकाे नियन्त्रणमा,"तनहुँ : तनहुँको घिरिङ गाउँपालिका४ पूर्कोट हुस्मीमा एक महिलाको हत्याको आशंकामा भारतीय नागरिक पक्राउ परेका छन् । परिचय नखुलेका र मानसिक अवस्था गुमेजस्ता देखिने ती भारतीय नागरिकलाई प्रहरीले पक्राउ गरी अनुसन्धान सुरु गरेको जनाएको छ । करिब ६० वर्षीया कुन्तमाया थापा गबुडाँडा नयाँटार मोटर मार्ग नजिकैको उफ्रेनी डाँडास्थित पूर्कोट हुस्मी सामुदायिक वनमा मृत भेटिएकी थिइन् । बिहीबार बाख्रा चराउन भनेर गएकी थापा साँझसम्म नफर्केपछि आफन्तले खोजी गर्दा भोलिपल्ट मात्रै आफन्तले महिलाको शव भेटेका थिए । मृतकको टाउको, देब्रे हात, खुट्टा तथा आँखामा धारिलो हतियारको दाग देखिएकाले हत्या हुनसक्ने भन्दै प्रहरीको ठम्याइ छ । त्यस क्षेत्रमा मानसिक सन्तुलन गुमेका जस्ता देखिने भारतीय नागरिकलाई स्थानीयले पक्राउ गरी प्रहरीलाई बुझाएका हुन् । ती भारतीय नागरिकले स्थानीयलाई तर्साउने गरेको र जंगल क्षेत्रमा बस्ने गरेको स्थानीयको भनाइ छ ।"
कृत्रिम तालका कारण मध्यपहाडी लोकमार्ग भासियो,"बागलुङ : बागलुङको पश्चिम ढोरपाटन नगरपालिका र बडिगाड गाउँपालिकाको सिमानामा बनेको कृत्रिम ताल आसपासमा पहिरोको जोखिम बढेको छ । वर्षा यामसँगै तालमा पानीको बहाव बढेकाले मध्यपहाडी लोकमार्ग कटानमा पर्दै गएको छ । कतिपय स्थानमा सडक भासिनै थालेको छ । सडक भासिएर पहिरो खसेमा गत वर्ष पहिरोले थुनिएर बनेको कृत्रिम ताल फुट्न सक्ने खतरा देखिएको छ । गत वर्ष सोही पहिरोमा परी एक महिलाको ज्यान समेत गएको थियो । पहिरोले विद्युतको केन्द्रीय प्रसारण लाइनका पोल र तारहरुमा समेत क्षति पुयाएको छ । विद्युतका पोल र तार सडकमा छरपस्ट भएको र पहिरोका कारण मध्यपहाडी लोकमार्ग समेत अवरुद्ध हुन थालेको हो । स्थानीय दिनेश शर्मा भन्छन्, तलबाट कृत्रिम तालले सडक भासिने अवस्था र माथिबाट पहिरो खस्ने दुवै जोखिम बढेको छ । अहिले सम्भावित दुर्घटना जोखिमलाई ध्यानमा राखेर सडक छेउतर्फ ढुङ्गा राखेर कुनातर्फबाट सवारी र पैदलयात्रुलाई आवत जावतको व्यवस्था मिलाइएको छ । गत वर्ष भदौ २९ गते राति लाकमार्ग भन्दा ५०० मिटर माथिबाट भिषण पहिरो खस्दा बडिगाड खोला करिव ६ घण्टा थुनिएर ताल बनेको थियो । जसलाई स्थानीयले तुरतुरे ताल नाम दिएका थिए । लगभग तिन सय मिटर लामो ढुङ्गे ड्याम हुँदा त्यसले वर्षे खोला पनि थेग्न सक्ने अनुमान गरी ताल फुटाइएको थिएन । तुरतुरे पहिरोको केही भाग चर्किएकै अवस्थामा छ । यो तालमा हिउददेखि केही दिन अघिसम्म दैनिक डुंगा सयर गराएर स्थानीय कुमाल समुदायले आम्दानी समेत गर्दैआएका थिए । तुरतुरे क्षेत्र, बडिगाड गाउँपालिका र ढोरपाटन नगरपालिकाको सङ्गम स्थल हो । माथिबाट पहिरो खसेमा ढोरपाटन नगरपालिकाको भाग डुवानमा पर्ने र ताल फुटेमा बडिगाड लगायत गुल्मीका तटीय क्षेत्रमा ठूलो क्षती पुग्ने देखिएको भिमगिठे प्रहरी चौकीका इन्चार्ज प्रहरी नायव उपरीक्षक ऋनबहादुर वैदारले बताए । उनी भन्छन्, पहिरो खस्ने क्रम जारी छ, जुनसुकै बेला ठूलो पहिरो खस्न सक्ने जोखिम बढेको छ । अहिले प्रहरीलाई ड्युटीमा राखेर आवश्यक सजगता अपनाइएको छ । तालको दुवै तर्फ जोखिमबारे सन्देशमूलक बोर्ड राख्ने तयारी पनि छ ।"
फेवा किनारमा चरा उत्सव (फोटो फिचर),"पोखरा : चरा संरक्षण र पर्यटन विकास गर्ने उद्देश्यले पोखराको फेवाताल किनारमा चरा उत्सव भइरहेको छ। फेवाताल किनारमा ६६ प्रजातिका चराका तस्बिर पनि राखिएको छ। ३६ जना फोटो ग्राफरले खिचेका १२० चरा र सिमसार क्षेत्रका फोटा उत्सवमा राखिएको हो। उत्सवमा वन विज्ञान अध्ययन संस्थानमा अध्ययनरत विद्यार्थीहरूले संरक्षण नृत्य प्रस्तुत गरेका छन् भने विद्यार्थीले पत्थरमा कुदेका चराका चित्र पनि उत्सव घुम्न आउनेहरूका लागि आकर्षण बनेका छन्। पछिल्लो समयमा प्राकृतिक बासस्थान सिमसार, पानीका स्रोतहरू, अग्ला रुख सिमलको विनास, ग्लोबल वार्मिङ लगायतका कारण पंक्षी संकटमा पर्दै गएका छन्। नेपालमा हिमाली क्षेत्रको पदयात्रा, पहाड र तराईका वन्यजन्तु अवलोकन गर्न आउने पर्यटकमा ५० प्रतिशत पर्यटकले चरा पनि अवलोकन गर्ने गर्दछन्। चरामात्र हेर्न आउने पर्यटकको संख्या एक प्रतिशत पनि अली नपुग्ने चरा विद हेमसागर बराल बताउँछन्। पर्यावरण संरक्षण गर्दै पर्यापर्यटनको विकास गर्न सके पर्यटन क्षेत्रबाट धेरै लाभ लिन सकिने उनले बताए। प्राकृतिक स्रोतको संरक्षणकालागि पनि त्यस आसपासका नागरिकले पर्यटनबाट लाभ लिन सक्नु पर्ने संरक्षणकर्मी राजु आचार्य बताउँछन्। चरा उत्सवमा संरक्षणकर्मी, चराविद, चरा अनुसन्धानकर्मी सहभागी छन्। चराविद्, विज्ञ र चराप्रेमीको छलफलबाट चरा, चराको बासस्थान संरक्षण र पर्यटन विकासका लागि पोखरा घोषणा समेत गरिने समाजका अध्यक्ष घिमिरेले बताए। नेपालमा पर्यटकको बसाई अवधि घट्दै गएको अवस्थामा चरा मन पराउने पर्यटक आकर्षित गरी पर्यटकको बसाई लम्ब्याउन सकिने पोखरा पंक्षी समाजका अध्यक्ष मनशान्त घिमिरे बताउँछन्। पर्यटकको आगमन बढाउन र चरा संरक्षणमा सरोकारवालालाई ध्यानाकर्षण गर्न पोखरामा चरा महोत्सवको आयोजना गरिएको उनले बताए। चरा हेर्न आउने पर्यटक आफूले हेर्न खोजेको चरा अवलोकन गर्न एक महिनासम्म पनि बस्ने र उनीहरूले खर्च पनि धेरै गर्ने भएकाले चरा संरक्षण गर्दै चरा पर्यटनको विकास गर्नुपर्ने उनले सुनाए। पोखरा पंक्षी समाजको आयोजनामा बिहीबादेखि दोस्रो नेपाल चरा उत्सव भएको हो। ९ तालको सहर पोखरा र वरपर ४६७ प्रजातिका चरा रेकर्ड भएका छन्। कास्कीको माछापुच्छ्रे गाउँपालिकास्थित माछापुच्छ्रे हिमालको फेदक्षेत्रमा पाइने कालिज प्रजातिका चरा डाँफे, मुनाल हेर्न सन् १९८० देखि सन् २००३ सम्म पर्यटक आउने गर्दथे। तर अहिले यस्ता पर्यटकको नयाँ गन्तव्य बनेको छ भुटान। सन् २००३ पछि भने यहाँ विदेशी पर्यटक आउन छाडेकोले त्यस्ता पर्यटक ल्याउन समते पहल गर्नुपर्ने पोखरा पंक्षी समाजका अध्यक्ष घिमिरे बताउँछन्।"
बसको ठक्करबाट मोटरसाइकल चालकको मृत्यु,राजविराज : तिव्र गतिमा गुडेको बसको ठक्करले सप्तरीमा शनिवार एक मोटरसाइकल चालकको मृत्यु भएको छ । खडक नगरपालिका५ स्थित पूर्वपश्चिम राजमार्गमा पश्चिमबाट पूर्वतर्फ जाँदै गरेको ग १ ख ३७८८ नम्बरको बसले स ११ प ९८६ नम्बरको मोटरसाइकललाई पछाडिबाट ठक्कर दिँदा सिरहाको धनगढी नगरपालिका१ का ३० वर्षीय वीरेन्द्र चौधरीको मृत्यु भएको प्रहरीले जनाएको छ । दुर्घटनामा घाइते भएका चौधरीलाई उपचारका लागि राउ स्मारक अस्पताल लहान लैजाँदै गर्दा बाटोमै मृत्यु भएको इलाका प्रहरी कार्यालय कल्याणपुरका प्रहरी निरीक्षक विष्णुप्रदीप बस्यालले बताए । घटनापछि चालकसहित बसलाई प्रहरीले नियन्त्रणमा लिएको छ ।
जनावरले खाएको अवस्थामा पोखरामा नवजात शिशुको शव फेला,पोखरा : पोखरा महानगरपालिका ३० शिशुवास्थित बिपलडाली मार्ग खेतको कुलो छेउमा नवजात शिशुको शव फेला परेको छ। मृत अवस्थामा फेला परेको बालकको पेट मुनी र दाहिने हात जनावरले खाएको अवस्थामा फेला परेको गण्डकी प्रदेश प्रहरी कार्यालय पोखराका प्रहरी नायव उपरीक्षक कृष्णबहादुर कार्कीले बताए। नवजात शिशु जन्मेलगतै फ्याकेको हुन सक्ने शंका स्थानीयले गरेका छन्। नवजात शिशुको शव कुकुर वा स्यालले केही अंग खाएको अवस्थामा फेला परेको पोखरा महानगरपालिका वडा नम्बर ३० का वडा सदस्य सोमलाल कडेलले सुनाए। घटनाको थप अनुसन्धान भइरहेको प्रहरीले बताएको छ।
"कांग्रेस नेता पौडेललाई कारवाही, कसले गर्यो ?","दमौली : नेपाली कांग्रेसका वरिष्ठ नेता रामचन्द्र पौडेल कारवाहीमा परेका छन्। पौडेल मात्र होइन पार्टीका केन्द्रीय सदस्य शंकर भण्डारी पनि कारवाहीमा परेका छन्। कांग्रेसबाट केन्द्रमा प्रतिनिधित्व गर्ने यी दुई शीर्ष नेतासहित धेरै महासमिति सदस्य र महाधिवेशन प्रतिनिधि कारवाही सूचीमा परेका छन्। उनीहरुमाथि कसले कारवाही गर्यो? जवाफ भने रोचक छ। तनहुँमा गठित कांग्रेसको समानान्तर कार्य समितिले पौडेलसहितका नेतालाई कारवाहीको घोषणा गरेको हो। कांग्रेस पूर्व सहमहामन्त्री गोविन्दराज जोशीनिकट नेता,कार्यकर्ताले गत माघ ८ गते समिति घोषणा गरेको थियो। रामचन्द्र पौडेलनिकटको बाहुल्यता रहेको जिल्ला समितिले आफूहरुलाई उपेक्षा गरेको र चुनावको टिकट वितरणमा विभेद गरेको भन्दै समानान्तर कमिटी गठन गरिएको थियो। पौडेलजोशी पक्ष विवादको जड चुनाव जिल्ला सभापति बैकुण्ठनाथ न्यौपाने र कार्यवाहक सभापति जीतप्रकाश आले नेतृत्वमा रहेको समितिले चुनावमा पार्टीका उम्मेदवारलाई हराउन भूमिका खेलेको भन्दै थुप्रै जिल्ला नेतालाई कारवाहीको सिफारिसमा गरेको थियो। समानान्तर कमिटीमा कारवाही सिफारिस परेका यिनै नेताहरुको बाहुल्यता छ। न्यौपाने नेतृत्वको कार्य समितिले पूर्व सहमहामन्त्री जोशीलाई पनि कारवाहीको सिफारिस गरेको थियो। एक पछि अर्को कारवाही कारवाही गरेका भनिएका जोशीनिकट नेताले कार्यालय खोलेर निरन्तर क्षेत्रीय र तहगत अधिवेशनसम्म गर्दै आएका थिए। गत बुधबार राजधानीमा भेला भएका पौडेलनिकट कार्य समितिका पदाधिकारी, महासमिति सदस्य तथा महाधिवेशन प्रतिनिधिले समानान्तर समितिमा रहेका नेतामाथि अनुशासनको कारवाही गर्नका लागि दबाब दिने निर्णय गरेका थिए। नेता रामचन्द्र पौडेल, केन्द्रीय सदस्य शंकर भण्डारी र प्रदीप पौडेलको उपस्थितिमा बसेको भेलापछि केन्द्रीय सदस्य भण्डारीकै नेतृत्वमा एक टोलीले शीर्ष नेतालाई भेटेको थियो। सभापति शेरबहादुर देउवा, उप सभापति विमलेन्द्र निधि, महामन्त्री डा शशांक कोइराला, पूर्णबहादुर खड्कालगायतसँग भेटेर टोलीले चुनावमा आफ्ना उम्मेदवार हराउन भूमिका खेलेको र समानान्तर समिति गठन गरेको भन्दै सबैमाथि कारवाहीको माग गरेको थियो। यसलगत्तै जिल्लाको समानान्तर समितिले रामचन्द्र पौडेलसहित नेताहरुमाथि कारवाही भन्दै विज्ञप्ति जारी गरेको हो। समानान्तर समितिका प्रवक्ता हरिशरण पण्डितद्वारा नेपाली कांग्रेस तनहुँकै लेटरहेडमा जारी विज्ञप्तिमा पार्टीविरुद्ध भ्रम फैलाउन खोजेको भन्दै कारवाही घोषणा गरिएको उल्लेख छ। विज्ञप्तिमा माघ ८ पछि आफूहरु नै आधिकारिक समिति रहेको जिकिर गरिएको छ। कारवाहीका श्रृंखला लगातार चले पनि जिल्ला कार्य समितिले भने यो क्रम लामो समय चल्न नदिन केन्द्रको हस्तक्षेपको माग गरेको छ। कार्यवाहक सभापति जीतप्रकाश आलेले पार्टीको लेटरप्याड र झण्डा प्रयोग भएकाले कारवाही गर्न सभापति देउवाको ध्यानाकर्षण गरेका थिए। तर सभापति देउवाले प्रशासन आफ्नो पार्टीको नभएको भन्दै आधिकारिक समितिलाई नै केन्द्रले मान्यता दिएको बताएर पन्छिएका थिए। केही केन्द्रीय नेताहरुले भने यो विवादलाई कार्य समितिको छलफलमा ल्याउने बचन दिएका छन्। महामन्त्री पूर्णबहादुर खड्काले यस विषय आसन्न केन्द्रीय समितिमा लैजाने बताएको भेटमा सहभागी आमन्त्रित जिल्ला सदस्य सुरेश भट्टराईले जानकारी दिए। सामाजिक सञ्जालमा भने पार्टी कार्यकर्ताले विवादलाई बाहिर ल्याउँदा संगठन झनै कमजोर हुने भन्दै मिलेर जान नेतृत्वलाई सुझाव दिएका छन्। नेपाली कांग्रेस तनहुँको समानान्तर समितिले जारी गरेको विज्ञप्ति।"
सुख्खा पहिरोको उच्च जोखिममा १ सय ९९ परिवार,"ओखलढुंगा : २०७२ वैशाख १३ गते दिउँसो मोलुङ गाउँपालिका३ को केराबारी गाउँमाथिबाट भयानक पहिरो खस्यो । पानी नपर्दै गाउँमाथिको पहाड भत्किनुको कारण थियो, अघिल्लो दिन वैशाख १२ गते गएको भूकम्पको अर्को पराकम्प । यो बस्तीमाथि रहेको पहाड चिराचिरा परेर अहिले पनि पहिरो खसिरहन्छ । भिरालो पहाड सुख्खायाममै यसरी खसिरहँदा गाउँले त्रसित छन् । जोखिममा बस्नुपर्ने बाध्यता सुनाउँदै चिराचिरा परेको पहाडमुनि बसोबास गर्दै आएका प्राप्चा केउरेनीका विष्णुप्रसाद पोखरेल भन्छन्, अन्यत्र जान जग्गा छैन, किन्न सकिन्न मरे बरु आफ्नै थातथालोमा मरियोस् ! केरावारी जस्ता अन्य आठ गाउँका १ सय ९९ परिवार बस्तीमाथि र तलबाट आउने पहिरोको उच्च जोखिममा छन् । खानी तथा भूगर्भ विभागले त्यस्ता बस्ती पहिरोको जोखिममा रहेको भन्दै तत्काल स्थानान्तरण गर्न सुझाव दिएको १ वर्ष बितिसकेको छ । तै पनि यस्ता जोखिममा रहेका परिवार अन्यत्र जान सकिरहेका छैनन् । अन्यत्र स्थानान्तरण हुने उपाय नभएकाले पनि उनीहरु जोखिममै बस्न बाध्य छन् । मोलुङ गाउँपालिका८ रागाँदिपमा चार वर्षीय बालकसहित एकै परिवारका चारजना ०७५ भदौ १३ गतेको पहिरोमा पुरिएका थिए । राति सुतिरहेको अवस्थामा पहिरोले घर पुरेपछि उनीहरुको सुतेकै ओछ्यानमा मृत्यु भएको थियो । पहिरोमा बाँचेका पहिरोमा दिदी, बाबु, आमा र भाइ गुमाएका तीनजना बालिका अहिले परिवारबाटै विस्थापित भएर मावलीको शरणमा छन् । पहाडमुनि बस्ती हुँदाको पीडा अहिले बाँचेका तीन बालबालिकाले खेपिरहेको मोलुङ गाउँपालिका८ का वडा अध्यक्ष हरि राईले बताए । जोखिमयुक्त र पहिरो चल्न थालेका पहाडनुमनिका सबै बस्ती स्थानान्तरण गर्नु पर्ने राई बताउँछन् । जनप्रतिनिधिले भने पहाडका जोखिम बस्ती स्थानान्तरण गर्न चासो नदेखाएको स्थानीयको गुनासो छ । सामाजिक अभियान्ता लिला सुनुवारका अनुसार स्थानीय जनप्रतिनिधि गाउँलेको जोखिमप्रति चासो देखाएका छैनन् । स्थानीय सरकारले पहाडका सबै खाले जोखिम बस्ती सुरक्षित स्थानमा स्थानान्तरण गर्ने नीति बनाउनुपर्ने उनको तर्क छ ।"
ठगीको आरोपमा चारजना पक्राउ,"अछाम : तालिमको नाममा ठगी गरेको आरोपमा अछाममा चारजना पक्राउ परेका छन् । गण्डकी मल्टिपल ईन्स्टिच्युट प्रालि अछामको नाममा विज्ञापन खोली छोटो अवधिको ट्रेनिङ संचालन गर्ने भन्दै १५ जनाबाट प्रति व्यक्तिबाट ७० हजार लिइ भागेका चारजनालाई जिल्ला प्रहरी कार्यालय अछामले पक्राउ गरेको हो । पक्राउ पर्नेमा डडेल्धुरा जिल्ला नवदुर्गा गाउँपालिका५ बस्ने संस्थापक तथा संचालक नरेन्द्रबहादुर साउद, निमित्त निर्देशक करन साउद, प्रशिक्षक लालबहादुर साउद र एकेन्द्र थापा छन् । दिपक विष्ट भनिने नरेन्द्र साउदलाई काठमाडौंको डिल्लीबजारबाट पक्राउ गरिएको प्रहरीले जनाएको छ । विद्यार्थीहरुले संयुक्त रुपमा दिएको उजुरीको आधारमा पक्राउ गरी उनीहरुमाथि अनुसन्धान भइरहेको जिल्ला प्रहरी प्रमुख डिएसपी जनक शाहीले जानकारी दिए । एक वर्ष कक्षा संचालन गरी गत वर्ष फागुन महिनामा विद्यार्थीलाई ३ महिनाका लागि ओजेटीका लागि पठाएपछि फेरि कक्षा सञ्चालन नगरी सम्पर्क विहीन भएपछि प्रहरीमा विद्यार्थीहरुले उजुरी गरेका हुन् ।"
बाढीले बगाएर बेपत्ता युवकको शव भेटियो,नुवाकोट : नुवाकोटको तादी गाउँपालिका २ स्थित घट्टेखोलाको बाढीले बगाएर बेपत्ता भएका दुईमध्ये एक युवकको शव दुई दिनपछि फेला परेको छ। १८ वर्षीय देवकृष्ण तामाङको शव तादी गापा ४ बनखोटे खोलाको किनारमा ढुङ्गाले च्यापेको अवस्थामा फेला परेको नुवाकोटका प्रहरी उपरीक्षक कृष्णबहादुर पल्लिमगरले जानकारी दिए। विदुरदेखि ३० किलोमिटर पूर्व तादी गाउँपालिका २ चिलाउने गाउँका १७ वर्षीय विनोद तामाङ र १८ वर्षीय देवकृष्ण तामाङ सातबिसेबाट घर फर्किने क्रममा घट्टेखोलाको बाढीमा बेपत्ता भएका थिए। तादी २ र तादी ४ को सिमाना हुँदै बग्ने घट्टेखोलाले बगाएर बेपत्ता विनोद तामाङको खोजी जारी रहेको वडाध्यक्ष बच्चुराम तामाङले जानकारी दिए।
'मोस्ट वान्टेड' खान काठमाडौंबाट पक्राउ,"काठमाडौं : प्रहरीको मोस्ट वान्डेट सूचीमा रहेका कपिल्वस्तुका नसिम खानलाई प्रहरीले पक्राउ गरेको छ। कपिलवस्तुमा रही आधा दर्जन अपहरण, फिरौती र हत्या घटनामा संलग्न खानलाई प्रहरीको केन्द्रीय अनुसन्धान ब्यूरो (सीआईबी) ले शनिबार बिहान काठमाडौंको नयाँ बानेश्वरबाट नियन्त्रणमा लिएको हो। सीआइबीका प्रमुख डीआइजी निरज शाहीकाअनुसार खान कपिलवस्तुमा ऋङ्खलाबद्ध घटना घटाई भारतमा लुकीछिपी बस्दै आएका थिए। कपिलवस्तु प्रहरीलेसमेत विशेष टोली बनाएर खानको खोजी गरिरहेको थियो। सीआईबीले फरार अभियुक्त खोज्ने सिलसिलामा खानलाई राजधानीबाट पक्राउ गरेको हो। खानले पछिल्लो पटक २०७४ फागुनमा मोहम्मद रहमानको हत्या गर फरार भएको प्रहरीको आरोप छ। रहमानसहित खानले आठ जनाको हत्या गरेको अरोप छ।"
धरानमा डेंगु नियन्त्रण बाहिर : दैनिक बढ्दै बिरामी,"धरान : धरान उपमहानगरपालिकामा ५० दिनदेखि फैलिएको डेंगु रोगको प्रकोप अझै नियन्त्रणमा आउन सकेको छैन्। लामो समयसम्म डेंगु नियन्त्रण हुन नसक्दा पनि प्रदेश सरकारले नियन्त्रणका लागि कुनै योजना अगाडि सारेको छैन। जेठको सुरुदेखि देखा परेको डेंगु नियन्त्रणका लागि धरान उपमहानगरले जनप्रतिनिधि, कर्मचारी, टोल विकास समितिका सदस्य परिचालन गरी लामखुट्टे मार्ने अभियान चलाएको भए पनी डेंगु नियन्त्रण हुन सकेको छैन्। अहिलेसम्म धरानमा डेंगु सक्रमितको संख्या १५ सय बढी पुगेको छ। जसमध्ये एक हजारले बीपी प्रतिष्ठान, एक सय ४४ाले विजयपुर अस्पताल, वीरेन्द्र मेडिकल र श्रेष्ठ मेडिकललगायतका निजी क्लिनिकमा उपचार गराइरहेका छन्। धरान उपमहानगरपालिकाकी कार्यबाहक मेयर मञ्जु भण्डारीले जनशक्ति अभावका साथै केन्द्र र प्रदेश सरकारको सहयोग नपाएका कारण धरानमा प्रकोपका रुपमा देखापरेको डेंगु नियन्त्रणमा समस्या भएको बताइन्। धरान उपमहानगरपालिकाले डेंगु नियन्त्रणका लागि सक्दो प्रयास गरेको भएपनी दक्ष जनशक्तिको अभावमा नियन्त्रणमा आउन नसकेको उनको भनाइ छ। एडिज एजिप्टाई तथा एडिज अल्बो पिक्टसनामक लामखुट्टेले मानिसलाई टोकेपछि डेंगु रोग लाग्ने बीपी कोइराला स्वास्थ्य विज्ञान प्रतिष्ठान धरानका सहायक प्रवक्ता डा अशोक ऐरले जानकारी दिए। धरानमा खानेपानी समस्याका कारण सर्वसाधारणले पानी खुला भाडामा जम्मा गर्ने गरेका कारण डेंगु नियन्त्रण बाहिर पुगेको उनको भनाइ छ।"
भक्तपुर केन्द्र बनाएर राजधानीमा भूकम्प (अपडेट),काठमाडौं : शनिबार दिउँसो ४:१५ बजे काठमाडौं उपत्यकामा भूकम्पको धक्का महसुस भएको छ। लामो समयपछि शनिबार राजधानीलगायत आसपासका क्षेत्रमा भूकम्पको धक्का महसुस भएको हो। राष्ट्रिय भूकम्प मापन केन्द्रका प्रमुख लोकविजय अधिकारीका अनुसार दिउँसो ४:१५ बजे भक्तपुर केन्द्र भएर ४६ म्याग्निच्यूडको भूकम्प गएको हो। शनिबारको भूकम्प २०७२ वैशाख १२ गतेको शक्तिशाली भूकम्पकै परकम्प भएको केन्द्रले जनाएको छ। यसअघि पछिल्लो पटक असार १२ गते धादिङ केन्द्र भएर ४ म्याग्निच्यूडको परकम्प गएको थियो।
जोखिममा चाँगुनारायण मन्दिर,"भक्तपुर : विश्व सम्पदामा सूचीकृत चाँगुनारायण मन्दिर पहिरोको जोखिममा परेको छ। मन्दिरको उत्तरपश्चिमी कुनामा पहिरो गएको छ। पहिरो नियन्त्रणमा नलागे मन्दिरै प्रभावित हुने स्थानीय बताउँछन्। भूकम्प र त्यसपछिको परकम्पले मन्दिरलाई क्षति पुयाएको थियो। पुरातŒव विभागले गत वर्ष मात्रै जीर्णोद्धार सकाएको थियो। मन्दिरको चौघेरा सत्तल पुनर्निर्माण अघि बढाइएको छ। यसै क्रममा पहिरो गएको विभागअन्तर्गतकै स्मारक संरक्षण तथा दरबार हेरचाह कार्यालय प्रमुख मोहनसिंह लामाले बताए। उनका अनुसार पहिरो नियन्त्रणका लागि काठ र बाँसका टेका दिएर जस्ताले बारिएको छ। तत्काललाई काठ तथा बाँसका टेका गाडेर जस्ताले बारेका छौं, उनले भने, पहिरो पूर्णरूपमा रोक्न टेवा पर्खाल लगाउनुपर्छ। उनका अनुसार विभागमा बजेट माग गरिएको छ। विभागका प्रतिनिधि आएर पहिरो गएको क्षेत्रको स्थलगत अनुगमन गरेको उनले सुनाए। सोहीअनुसार बजेट प्राप्त भइसकेको छ, उनले भने, चौघेरा सत्तल पुनर्निर्माण गर्ने ठेकेदारमार्फत पहिरो नियन्त्रण गराउने कार्यादेशसमेत पाएका छौं। सानु सुवाललुम्बिनीपवन जेभीले १६ करोड ७६ लाख रुपैयाँमा चौघेरा सत्तल पुनर्निर्माणको ठेक्का पाएको छ। ठेकेदारले मन्दिरको उत्तरपश्चिमी क्षेत्रस्थित पुजारी घरको जगसम्म भत्काएका छन्। तर, त्यही कुनामा पहिरो गएपछि पुनर्निर्माण रोकिएको छ। पहिरो रोकथामबिना चौघेरा सत्तल पुनर्निर्माण गर्न नसकिने ठेकेदार परशुराम वैद्यले बताए। २४ करोड लागत इस्टिमेट रहेको योजनाअन्तर्गत पश्चिमी भागस्थित पुजारी घर, उत्तरी र पूर्वी भागको पुनर्निर्माण हुनेछ। स्मारक संरक्षण तथा दरबार हेरचाह कार्यालयका अनुसार दक्षिणी भाग भने पुनर्निर्माण हुनेछैन। जहाँ रहेको अमात्य सत्तल पुनर्निर्माण सम्पन्न भइसकेको छ। उक्त सत्तल सम्पदा र वातावरण संरक्षण फाउन्डेसनले पुनर्निर्माण गरेको हो। फाउन्डेसनले नै चौघेरा सत्तल पुनर्निर्माण गर्ने जिम्मा लिएको थियो। तर, कामको सुरसार नगरेपछि विभागले पुनर्निर्माणको ठेक्का दिएको हो। फाउन्डेसनले मन्दिरकै जीर्णोद्धार गर्ने इच्छा व्यक्त गरेको थियो। तर, विभागले स्वीकृति दिएन। उक्त संस्थाले भूकम्पले ढलेका किलेश्वर महादेव, लक्ष्मीनारायण, वधेश्वर महादेव र विश्वरूपलगायत मन्दिरसमेत बनाउने जिम्मा लिएको थियो। तर, किलेश्वर महादेव मन्दिर मात्रै पुनर्निर्माण भएको छ। आधा दर्जनभन्दा बढी मन्दिरको काम सकिएको छैन। ती मन्दिरका देवदेवी आकाशमुनि छन्। भूकम्पअघि ढलेका माधवनारायण मन्दिर, वैकुण्ठ विष्णु मन्दिर, सरस्वती मन्दिरले उठ्ने पालो कुरिरहेका छन्। चाँगुनारायण मन्दिर करिब २ हजार ३ सय वर्षअघि लिच्छवि राजा हरिदत्त बर्माको समयमा निर्माण भएको इतिहास छ। त्यसपछि लिच्छवि राजा मानदेवले विसं ५२१ मा मन्दिर जीर्णोद्धारसँगै मन्दिर अगाडि गरुडको प्रस्तर मूर्तिलगायत शिलालेख राख्न लगाएको पाइन्छ। उक्त शिलापत्रमा संस्कृत भाषामा लिच्छवि अक्षर प्रयोग गरिएको छ। यो नै नेपालको इतिहासको पहिलो लिखित प्रमाण हो। यसकै आधारमा नेपालको इतिहासको अध्ययन भइरहेको छ। मौजुदा मन्दिर भने ३ सय २३ वर्षअघि मल्ल राजा भूपालेन्द्र मल्लले जीर्णोद्धार गराएका थिए। उनले मन्दिरको मुख्य ढोकासामु आफ्नो र रानी भुवनलक्ष्मी मल्लको ढलोटको मूर्तिसमेत राख्न लगाएका थिए। जुन मूर्ति यथास्थानमै छ। संयुक्त राष्ट्रसंघअन्तर्गतको युनेस्कोले सन् १९६९ मा यो मन्दिरलाई विश्व सम्पदा सूचीमा समावेश गरेको थियो।"
प्यूठानमा टाटासुमो दुर्घटना : चालकको मृत्यु,प्यूठान : सरुमारानी गाउँपालिका वडा नम्बर चार सालडाँडामा टाटासुमो दुर्घटना हुँदा चालकको मृत्यु भएको छ। दुर्घटनामा प्यूठान नगरपालिका १ दाखाक्वाडी निवासी ३३ वर्षका चन्द्रबहादुर नेपालीको घटनास्थलमै मृत्यु भएको जिल्ला प्रहरी कार्यालय प्यूठानका डीएसपी निर्मल बुढाथोकीले जानकारी दिए। उनकाअनुसार शनिबार बिहान रोल्पाको सुलीचौरमा यात्रु छाडेर भालुवाङतर्फ जाँदै गर्दा पाण्डेश्वरी यातायात प्रालीको रा १ ज ६५८ नम्बरको सुमो दुर्घटनामा परेको हो । प्रहरीका अनुसार गाडीमा चालक मात्र थिए। घटनाको विस्तृत अध्ययन भइरहेको प्रहरीले जनाएको छ।
मधेश आन्दोलनका शहिद र घाइतेका परिवारलाई भैंसी वितरण,"मलंगवा : सर्लाहीको मलंगवामा मधेश आन्दोलनको क्रममा शहिद भएका तथा घाइते भएका परिवारलाई प्रदेश सरकारले दुधालु भैंसी वितरण गरेको छ। शुक्रबार दुधालु भैंसी वितरण कार्यक्रममा २ नं प्रदेशका भूमी व्यवसाय, कृषि तथा सरकारी राज्य मन्त्री योगेन्द्र राय यादवले भैंसी वितरण गरेका छन्। ७ शहिद परिवार र ९ घाइते परिवारलाई दुधालु भैंसी वितरण गरिएको समाजवादी पार्टी नेपालका सर्लाही उपाध्यक्ष गणेश यादवले जानकारी दिएका छन्। प्रदेश नं २ का सबै जिल्लाका शहिद तथा घाइते परिवारलाई दुधालु भैंसी वितरण गर्ने कार्यक्रम अनुरुप सर्लाहीमा पनि वितरण गरिएको उपाध्यक्ष यादवले बताए। १८ जनाले दिएको आवेदनमा १६ जनालाई भैंसी वितरण गरिएको राज्य मन्त्री योगेन्द्र राय यादवले बताएका छन्। बाँकी रहेका २ जना तथा आवेदन दिन बाँकी रहेकालाई पछि वितरण गरिने राज्य मन्त्री यादवले जानकारी दिए। १ सय २२ वटा भैंसी प्रदेशभरिमा वितरण गर्ने कार्यक्रम रहेकोले बढी आवेदन दिएकाहरुमा केहीको नाम छुट्न गएको मन्त्री यादवले बताए। ८ जिल्ला मध्ये सप्तरी, सिरहा, धनुषा, महोत्तरी र सर्लाहीमा वितरण भइसकेको र बाँकी रहेको ३ जिल्लामा असार मसान्तभित्रै वितरण गरिने आयोजकले जनाएको छ।"
लोप हुँदै घैया धान,"सिन्धुली : सिँचाइ सुविधा नपुगेको पाखो खेतबारीमा लगाइने छरुवा धान घैया लोप हुने अवस्थामा पुगेको छ। समयमा पानी नपर्ने, स्थानीयको आकर्षणमा कमी र मौसम अनुकूल नहुँदा घैया धान लोप हुने अवस्थामा पुगेको हो। जिल्लामा झण्डै तीन सय हेक्टर पाखोबारी तथ खेतमा गरिँदै आएको छरुवा धान घैया समयको परिवर्तनसँगै विभिन्न कारण जिल्लाबाटै लोप हुँदै गएको कृषि ज्ञान केन्द्र सिन्धुलीले जनाएको हो। जिल्लाको अधिकांश क्षेत्रमा गरिने यो धानखेतीमा मिहिनेत धेरै र उत्पादन कमी हुने भएपछि हिजोआज लोप हुने अवस्थामा पुगेको कृषि ज्ञान केन्द्र सिन्धुलीका प्रमुख राजन ढकालको भनाइ छ। घैया धानप्रति कृषकको आकर्षण घट्दै जाँदा सिन्धुलीलगायत देशैभर लोप हुने अवस्थामा पुगेको छ, उनले भने। आकाशेपानीको भरमा धान खेती गर्नुपर्ने भएकाले मौसम अनुकूल पानी नपर्ने र मलखादको मात्रा नमिल्ने भएकाले उत्पादनमा कमी हुँदै लोप हुने अवस्थामा पुगेको ढकालको भनाइ छ। पाँच वर्षयता परेको खडेरीले आकाशेपानीको भरमा गरिने यस्तो धान खेती हिजोआज गर्नै छाडिएको छ। यसले गर्दा धानको जात नै लोप हुने अवस्थामा पुगेको उनी दाबी गर्छन्। जिल्लामा स्थानीय असली घैया धानको जात लोप भइसकेको र नयाँ प्रकारको विकासे जातको घैया छिटफुट मात्रामा खेती हुँदै आएको छ। जिल्लामा घैया एक, घैया दुई, मकावनपुर, हर्दिनाथलगायत छरुवा जातको विकासे धान असिञ्चित क्षेत्रमा छरुवा प्रविधिबाट खेती गर्ने प्रचलन थियो। तर, अहिले त्यस्तो धानको उत्पादनमा कमी आउँदै गएकाले लगाउनै छाडिसकेको कृषकहरू बताउँछन्। सिञ्चित जमिनको तुलनामा यस्तो धानको उत्पादन ३० देखि ४० प्रतिशतसम्म कमी हुने ढकालले जानकारी दिए। जिल्लामा १६ हजार ४ सय ८२ हेक्टर क्षेत्रफलमा धान खेती गरिँदै आएको छ। तर, पछिल्लो समय मौसम अनुकूल वर्षात नहुँदा चैते र बर्खे धानसँगै घैया खेतीमा कमी आएको छ, उनले भने। पाखोबारी तथा खेतमा भएको सिँचाइ असुविधाले यस्तो धानको खेती नै गर्न छाडिएको छ। धानको उत्पादनमा कमी हुँदा लोप हुने अवस्थामा पुगेको छ। घैया धान उत्पादनमा कमी आएसँगै वार्षिकरूपमा उत्पादन हुने खाद्यान्नमा समेत कमी आउन थालेको कृषि विज्ञको भनाइ छ।"
मर्जपछि पढाइ अनियमित,"सुर्खेत : आँगन नजिकै स्कुल थियो। आउजाउ गर्न कुनै समस्या थिएन। पढाइ पनि नियमित नै थियो। तर आँगनमै रहेको त्यही स्कुल अर्को गाउँको स्कुलमा (मर्ज) गाभिएपछि सुर्खेतको गुर्भाकोटस्थित बेतेनीका बालबालिकालाई समयमै स्कुलमा हाजिर हुन मुस्किल परेको छ। घरदेखि एक घण्टाको दुरीमा पैदल हिँड्नुपर्ने भएपछि अधिकांश बालबालिकाको पढाइ पनि अनियमित बनेको हो। हाल नेपाल राष्ट्रिय प्राथमिक विद्यालय बेतेनी र नेपाल राष्ट्रिय आधारभूत विद्यालय पण्डितकाल्ना आपसमा मर्ज भएका छन्। शिक्षकको अनुपातमा विद्यार्थीको संख्या न्यून भएको भन्दै स्थानीय तहले विद्यार्थी कम र शिक्षक धेरै भएका विद्यालय मर्ज गरे। तर भौगोलिक विकटता र यातायातको सुविधा नभएको कर्णालीका जिल्लामा स्कुलहरु मर्ज हुँदा बालबालिकालाई भने सकस भइरहेको छ। अधिकांश प्रावि तहका विद्यालयहरु मर्ज भएका छन्। शिक्षकको अनुपात मिलाउन विद्यालय मर्ज भइरहँदा साना बालबालिकालाई भने घण्टौंसम्म पैदल हिँडेर विद्यालय जानुपर्ने बाध्यता छ। सुर्खेतको सिम्ता गाउँपालिकामा रहेका माइभगवती प्रावि र नेरामावि खेल्नेचौरलाई मर्ज गरियो। गाउँमा रहेको प्रावि एक घण्टाको पैदल दुरीमा रहेको अर्को गाउँको माविमा मर्ज भएपछि विद्यार्थी विशाल विक भन्छन्, आँगनको स्कुल अर्को गाउँमा पुग्यो, अहिले जंगलको बाटो भएर जानुपर्छ। समयमै स्कुलमा पुग्न पनि सकिँदैन, बाटोमै थाकेर स्कुलमा पुग्दा पढाएको पनि बुझिदैन। मर्ज भएपछि अधिकांश बालबालिकाको लागि विद्यालयको दुरी टाढा बनेको हो। स्कुल मर्ज भएपछि बालबालिकाहरु समयमै विद्यालयमा नपुग्ने, जंगलको बाटोमा त्रास सहनुपर्ने, पैदल हिँड्दा थाक्ने, अभिभावकले पुर्याउन नसकेको दिन विद्यालयमा हाजिर नहुने र बीचमै विद्यालय छाड्ने समस्या देखिएका छन्। विद्यालयमा न्यून विद्यार्थी रहेको र नजिकै अर्को विद्यालय भएकाले खर्च व्यवस्थापन गर्न यस्तो गरिएको स्थानीय तहको तर्क छ। तर शिक्षकको अनुपात मिलाउने र खर्च घटाउने नाममा बालबालिकाहरु पीडित बनिरहेका छन्। टाढा भएपछि बालबालिकाले स्कुल नै छाड्ने अवस्था आएको अभिभावक हर्क नेपालीले सुनाए। अब दुर्गममा आवासीय स्कुल विद्यालय टाढा भएकै कारण बालबालिकाको पढाइ छुट्न थालेपछि कर्णालीमा आवासीय स्कुलहरु स्थापना गरिने भएको छ। प्रदेश सरकारले दुर्गम स्थानमा आवासीय स्कुल स्थापना र सञ्चालनका लागि आवश्यक प्रक्रिया थालेको छ। आगामी आर्थिक वर्षको बजेटमा नै आवासीय स्कुल स्थापनाका लागि बजेट विनियोजन गरिएको छ। दुर्गममा आवासीय स्कुल स्थापना गर्दैछौं, यसका लागि आवश्यक बजेट पनि विनियोजन भएको छ आर्थिक मामिला तथा योजना मन्त्री प्रकाश ज्वालाले भने,अब स्कुल टाढा भएका कारण विद्यालय जान नपाएका दुर्गमका बालबालिकालाई स्कुलमै खाना र बासको व्यवस्था हुन्छ। उनले आवासीय विद्यालय र नमूना विद्यालय स्थापनाका लागि एक अर्ब २४ करोड २५ लाख बजेट विनियोजन गरिएको बताए।"
पूर्वअधिराजकुमारी प्रेरणाको दाइजो विवादमा पुनः सुनुवाइ हुने,"काठमाडौं : पूर्वअधिराजकुमारी प्रेरणा राज्यलक्ष्मी शाहको छाउनीस्थित घरजग्गा विवादमा सर्वोच्च अदालतले मिसिल झिकाउने आदेश दिएको छ । प्रधानन्यायाधीश चोलेन्द्रशमशेर जबरा, न्यायाधीश दीपककुमार कार्की, केदारप्रसाद चालिसे, मीरा खड्का र हरिकृष्ण कार्कीको संवैधानिक इजलासले शुक्रबार मिसिल झिकाउने आदेश जारी गरेको हो ।सर्वोच्चमा दाइजोसम्बन्धी उक्त विवादमा यसअघि दुईपटक सुनुवाइ भएर टुंगिएको थियो । छाउनीको झन्डै १५ रोपनी घरजग्गा दाइजो पाएको दाबी गर्दै प्रेरणाले सर्वाेच्चकै पूर्वफैसलाविरुद्ध अर्को रिट दिएकी थिइन् । राजतन्त्र अन्त्यपछि सरकारले उक्त जग्गा नेपाल ट्रस्टका नाममा राख्ने निर्णय गरेको थियो । सुरुमा प्रेरणाले २०७१ साल माघमा सर्वोच्चमा रिट दिएकी थिइन् । तत्कालीन प्रधानन्यायाधीश रामकुमारप्रसाद साह र तत्कालीन न्यायाधीश जबराको संयुक्त इजलासले प्रेरणाको दाइजो ठहर गर्दै फैसला गरेको थियो । नेपाल ट्रस्टको कार्यालयले उक्त फैसलामा चित्त नबुझेपछि पुनरवलोकन निवेदन हालेको थियो । त्यतिबेला सर्वोच्चले उक्त घरजग्गा प्रेरणाकै हुने फैसला गरेको थियो । त्यो फैसलाविरुद्ध नेपाल ट्रस्टको कार्यालयले अर्को पुनरावेदन गरेको थियो । उक्त पुनरावेदनमा सर्वोच्चको पूर्ण इजलासले अघिल्लो फैसला उल्ट्याउँदै पुनः सरकारकै हुने निर्णय दियो । त्यो फैसलामा तथ्य प्रमाणको ठोस विश्लेषण नभएको भन्दै फेरि प्रेरणा सर्वोच्च पुगेकी हुन् । सर्वोच्चको शुक्रबारको आदेशले पुनः सुनुवाइको बाटो खोलिदिएको छ । अदालतले विपक्षीलाई आवश्यक कागजात झिकाउन आदेश दिएको छ ।"
प्रमुख फेरिनासाथ फेरिनासाथ नयाँ नियम,"इटहरी : पाँच महिनाअघि क्षेत्रीय ट्राफिक प्रहरी कार्यालय इटहरीले प्रदेश १ का सबै सवारी चालक तथा सह चालकले अनिवार्य सवारी पोसाक लगाउनुपर्ने नियम ल्यायो। चालकलाई अनुशासित र मर्यादित बनाउन भन्दै पोसाकको व्यवस्था गरिएकाले तत्काल धेरैले पोशाक लगाए। ट्राफिक प्रहरीले केही समयसम्म कडाईका साथ जाँच पनि गर्यो। तर विस्तारै प्रहरीले पनि वास्ता गर्न छाड्यो। नियामक निकायले वास्ता नगरेपछि सवारी पोशाक लगाएका चालक कमैमात्र देखिन थालेका छन्। ट्राफिक प्रहरीले जाँच गरिहाले चालकले विभिन्न बहाना बनाउने गरेका छन्। गर्मीमा लगाको एकसरो लुगा त फुकालेर फाल्नु जस्तो हुन्छ, विद्युतीय रिक्साका चालक सुनिल शाहले भने, सवारी पोसाक लगाउँदा त गाह्रै हुन्छ। ट्राफिक प्रहरी कार्यालयका तत्कालिन प्रमुख एसपी रविराज पौडेलको योजनामा पूर्वक्षेत्रका सार्वजनिक सवारी चालकलाई पोशाक अनिवार्य गरिएको थियो। चालक र सहचालकलाई छुट्टाछुट्टै रंगको पोशाक तोकिएको थियो। चालकलाई जुत्तासमेत अनिवार्य गरिएको थियो। सवारी पोशाक नलाउनेलाई न्युनतम पाँचसय रुपैयाँ जरिवाना तिराउन सकिने व्यवस्था छ। तर नियम कडाइका साथ कार्यान्वयन हुन सकेको छैन। पहिले प्रहरीले जाँच कडा गरेको थियो, एक सवारी चालकले भने, पछिल्लो समय त्यती खोज्दैन। खोजिहाल्यो भने जरिवाना काटिदिन्छ, त्यसैले लगाइरहन्छु। पोशाक लगाएपछि चालकमा पेशाप्रति सचेत र जिम्मेवारी बढ्ने प्रहरीको भनाइ छ। अरुले पनि बसका कर्मचारी चिन्न सजिलो हुन्छ। तर जाँच प्रभावकारी नहुँदा र चालकलाई उत्तरदायी बनाउन नसक्दा लापरवाही बढेको हो। पोशाक मात्र होइन, ट्रााफिक प्रहरी कार्यालयले बेलाबेलामा ल्याउने कतिपय नियम प्रभावकारी कार्यान्वयन हुन सकेको छैन। यसअघि कार्यालय प्रमुख फेरिएपिच्छे केही न केही नयाँ कार्यक्रम र नियम लागु हुँदै आएको थियो। नयाँ व्यक्ति प्रमुख भएर आएपछि पुराना नियम वेवास्ता गर्ने प्रवृत्तीले सर्वसाधारण र सरोकारवाला पनि अन्यौलमा छन्। यसअघि पनि क्षेत्रीय ट्राफिक प्रहरी कार्यालयले जेब्रा क्रसिङबाट बाटो काट्दा स्टप लेखिएको प्लेकार्ड लिएर बाटो काट्नुपर्ने नियम ल्याएको थियो। तर झन्झटिलो व्यवस्था र अनुगमन अभावले पछि कार्यान्वयन भएन। जेब्रा क्रसिङ छेउमा राखिएका प्लेकार्ड समेत हराइसकेका छन्। जेब्रा क्रसबाट मात्रै बाटो काट्न चेतना जगाउन भन्दै यसअघि जेब्रा क्रसको दुवैतर्फ बाटो काट्ने यताबाट आशयका फोटोसहितको बोर्ड राखिएका थिए। चोकमा राखिएका होर्डिङ बोर्डले सवारी चालकको ध्यान भड्कीने भन्दै इटहरी चोकमा राखिएका बोर्डहरु प्रहरीले हटाइ दिएको थियो। अहिले फेरी त्यही ठाउँमा बोर्ड राखिएका छन्। इटहरीको विद्युतीय रिक्सालाई व्यवस्थित बनाउन दर्ता हुँदा लिएको रुटबाटै सञ्चालन गराउने प्रयास पनि ट्राफिक प्रहरीले गरेको थियो। तर सफारी चालकको विरोधका कारण प्रहरी पछि हटेको थियो। ट्याक्सी स्टेण्डमा कालो नम्बर प्लेटका भाडाका ट्याक्सीसँगै रातो नम्बर प्लेटका निजी कारले समेत यात्रु बोक्ने गरेकाले प्रहरीले हटाउने प्रयास गरेको थियो। तर सफल हुन सकेन। अहिले पनि ट्याक्सी स्टेण्डमा राखेर निजी कारले यात्रु बोकीरहेको हुन्छ, भाडाको ट्याक्सी चलाउने एक चालकले भने, कार किनेको छु, धनी छु भन्नेले पनि भाडाको ट्याक्सीसँगै राखेर मान्छे ओसार्ने गर्छन्, प्रहरीले केही गर्दैन। झुम्कामा केही वर्षअघि ट्र्याक्टर दुर्घटनामा ८ भन्दा बढी यात्रुको ज्यान गएपछि ट्र्याक्टरको डालामा बसेर यात्रा गर्न नपाइने नियम लागु गरेको थियो। तर मरिमराउ तथा चाडपर्वको बहानामा नियम उल्लंघन गर्ने क्रम फेरि सुरु भयो। ट्र्याक्टरका डालामा बोकेका ढुंगा, गिट्टी छोप्नुपर्ने नियम पालना भएको छैन। नयाँ कार्यक्रम र नियम लागु गर्ने अनि फेरि पछि हट्ने ट्राफिक प्रहरी कार्यालयले ल्याउने नियम लामो समय नटिक्ने यातायात व्यवसायी तथा सवारीचालकको भनाइ छ। लापरवाही पनि बढेको छ। क्षेत्रीय ट्राफिक प्रहरी कार्यालय इटहरीका प्रमुखको जिम्मेवारी समालेका एसपी भीम दाहाल भने पुराना राम्रा कार्यक्रमलाई निरन्तरता दिने बताएका छन्। आफू भर्खरै कार्यालय प्रमुख भएर आएकाले व्यवस्थित गर्ने प्रयास गरिरहेको उनको भनाइ छ। पोसाक अनुगमन गर्न छाडेका छैनौं, तर कहिलेकाहिँ केहीले लगाउँदैनन्, उनले भने, भेट्दा कहिले के र के बहाना बनाउँछन्। यो सवारी चालकको प्रवृत्ती नै बनेको छ। ट्राफिक प्रहरीले पोशाक लगाउन सम्झाउने गरेका छन्। पार्किङलाईसमेत व्यवस्थित बनाउन लागि परेको एसपी दाहालले बताए। भाडाका सवारी साधन राखिने ट्याक्सी स्टेण्डमा निजी सवारी साधन राख्न नदिने गरी कडाइ गरिने र यसका लागि स्थानीय तह, नागरिक र राजनीतिक दलको सहयोग आवश्यक पर्ने उनको भनाइ छ।"
स्तनपान कक्षले महिलालाई सहज,"अछाम : साँफेबगर नगरपालिका६ भागेश्वर स्वास्थ्य चौकीकी अनमी कृष्णा बूढा मगरकी ९ महिने छोरी छिन्। उनी दैनिक छोरी ऐश्वर्यालाई कार्यालयमा साथमै लैजान्छिन्। सेवाग्राहीको भीड लाग्दा छोरीलाई दूध खुवाउन असहज हुन्थ्यो। तर, कार्यालयमै स्तनपान कक्ष निर्माणसँगै राहत महसुस भएको उनले बताइन्। सेवाग्राहीको भिडभाडमा छोरीलाई दूध चुसाउनुपथ्र्याे। पुरुष सहकर्मीका अगाडि लाज लाग्थ्यो, उनले भनिन्, छोरीले दूध राम्ररी खाइरहेकी छ कि छैन भन्ने थाहा हँुदैनथ्यो। स्तनपान कक्ष भएदेखि सजिलो भएको छ। अब छोरीलाई जति बेला पनि सहज तरिकारले दूध चुसाउन सक्छु। नगरपालिका कार्यालय, वडा नम्बर ६ भागेश्वरको कार्यालय, स्वास्थ्य चौकी र वडा नम्बर १ वैद्यनाथको कार्यालयमा स्तनपान कक्ष निर्माण गरिएको छ। बच्चा भएका महिला कर्मचारी र नगरपालिका, वडा कार्यालय र स्वास्थ्य चौकीमा पुग्ने सेवाग्राहीका लागि स्तनपान कक्ष निर्माण गरिएको हो। कक्षमा एकैपटक चार जनासम्मले स्तनपान गराउन सक्ने ठाउँ छ। सुत्केरी बिदापछि काममा फर्किनुपर्दा कार्यालयमा सेवाग्राही र पुरुष कर्मचारीका बीचमा बसेर स्तनपान गराउन समस्या हुन गरेको थियो। त्यसपछि हरेक कार्यालयमा छुट्टै स्तनपान कक्ष नगरपालिकाले बनाउन सुरु गरेको हो। बालबच्चाका लागि आमाको दूध खाना र पोषण दुवै हो। विश्व स्वास्थ्य संगठनका अनुसार जन्मेको पाँच वर्षभित्र शिशुको ९० प्रतिशत मानसिक विकास हुन्छ । यसका लागि उसलार्ई अनिवार्य रूपमा पूर्ण स्तनपान गराउनुपर्ने साँफेबगर स्वास्थ शाखा प्रमुख सुरतबहादुर खड्काले बताए। नवजात शिशुका लागि स्तनपान पहिलो खोप हो, उनले भने, उनीहरूका लागि आमाको दूधभन्दा पोसिलो चिज केही छैन । आमाको दूधमा रोगनिरोधक तत्व हुने भएकाले कुपोषणबाट रोक्ने उनले बताए । उचित स्थान नहुँदा स्तनपान गराउने चलन घट्दै गएको छ । स्तनपानको अभ्यासमा सुधार गरे विश्वभर वार्षिक ८ लाख २० हजार बालबालिका बचाउन सकिने उनले बताए । साँफेबगरका मेयर कुलबहादुर कुँवरले कर्मचारी र सेवाग्राही दुवैलाई लक्ष्य गरी स्तनपान कक्ष निर्माण गरिएको बताए।"
वीरगन्जको वनस्पति घ्यु उद्योगमा ८ घन्टादेखि आगलागी : अझै नियन्त्रणमा आएन,"वीरगन्ज : वीरगन्ज महानगरपालिका२१ परवानीपुरमा रहेको सुशील वनस्पति घ्यु उद्योगमा भीषण आगलागी भएको छ। शनिबार बिहान करिब दुईबजेदेखि सुरु भएको आगलागी नियन्त्रणका लागि प्रयास भइरहे पनि अहिलेसम्म नियन्त्रणमा आउन सकेको छैन। उद्योगमा लागेको आगो निभाउन लागि पाँचवटा वारुण यन्त्रको सहयोगमा अग्नि नियन्त्रक, नेपाली सेना, नेपाल प्रहरी, सशस्त्र प्रहरी र स्थानीयवासीले प्रयास गरिरहेका पर्साका प्रमुख जिल्ला अधिकारी नारायणप्रसाद भटटराईले जानकारी दिए। आगो नियन्त्रणका लागि वीरगन्ज महानगरपालिका, पोखरीया नगरपालिका, जितपुर सिमरा र कलैया उपमहानगरपालिका र नेपाल आयल निगमको अमलेखगन्ज डिपोको गरी पाँच वटा वारुण यन्त्रले प्रयास गरिरहेको प्रमुख जिल्ला अधिकारी भट्टराईले बताए। आगो निभाउनका लागि नेपाल प्रहरीका ५२ जना, सशस्त्र प्रहरीका ३५ जना र नेपाली सेनाका २२ जना परिचालन भएको पर्साका प्रहरी नायव उपरीक्षक अनन्तराम शर्माले जानकारी दिए। विद्युत सर्किट सर्ट भएर उद्योगमा आगो लागेको प्रारम्भिक अनुमान गरिएको प्रजिअ भटटराईले बताए । प्रजिअ भटटराईले आगो उद्योग बाहिर पनि फैलनसक्ने जोखिम भएकाले उद्योग आसपास घर भएका स्थानयीलाई सतर्क रहन आह्वान गरिएको बताए।"
