शीर्षक,विवरण
दुर्भाग्यपूर्ण घटनाका शृंखला,"कहिले गलत ब्लड समूह त कहिले गलत सुई प्रयोगबाट बिरामीको जीवन जान्छ। नाकको घाउ उपचार गर्न जाँदा अपरेसन हुन्छ टाउकाको। गण्डक अस्पताल वीरगन्जमा गलत सुईको प्रयोगबाट एक बालकको मृत्यु भएपछि केही दिनअघि अस्पताल क्षेत्र तनावग्रस्त बन्यो। चिकित्सकमाथि कारबाही माग्दै आफन्तले शव बुझ्न अस्वीकार गरे। यस्ता घटना नियमित बन्दै छन्, हाम्रा अस्पतालमा। प्रसूतिका निम्ति अस्पताल पुगेका महिलाले मृत्युवरण गर्नुपरेका घटना नियमित बन्दै छन्। सँगै परिवारका बिलौना, अस्पताल घेराउ र तोडफोड नियमित हुँदै छन्। अस्पताल क्षेत्र तनावग्रस्त बन्ने क्रम पनि बढ्दो छ। केही दिनअघि सरकारी अस्पतालमध्ये ख्याति कमाएको सहिद गंगालाल राष्ट्रिय हृदय रोग केन्द्रमा भएको प्रयोगशालाको परीक्षणले विवादको रूप लियो। जन्मजात जटिल किसिमको मुटुको समस्या भएकी बालिकाको शल्यक्रियाको क्रममा ज्यान गएपछि फरक समूहको रगत चढाउँदा ज्यान गएको बिरामी पक्षको दाबी छ। यस विषयमा छानबिन गर्न नेपाल मेडिकल काउन्सिलमा उजुरीसमेत परेको छ। जीवन जोगाउन अस्पताल पुग्नेहरूले ज्यान गुमाउनुपरेका घटना शृंखलाबद्ध हुँदै जाँदा लापरबाही हो या अन्य प्रकृतिका कैफियत हुन्, छानबिन नहुनु अर्काे दुर्भाग्य हो। बिरामीका परिवार या आफन्तजनको आरोप, अभियोग र निष्कर्ष हुने गर्छ अस्पतालको लापरबाहीका कारण बिरामीको अकालमै मृत्यु हुन पुगेको हो। चिकित्सकबाट लापरबाही भएको हो भने तिनीहरूमाथि छानबिन हुनुपर्छ र सजाय दिलाउनुपर्छ। हुन पनि स्वास्थ्य जस्तो क्षेत्रलाई चरम व्यापारीकरण गरिएको छ। अस्पताल पुगेका बिरामीबाट अधिक असुल गर्न अनेक प्रपञ्च अपनाइन्छ। अनावश्यक महँगा औषधिदेखि सुईसम्मको प्रयोग हुन्छ। किनभने त्यस्ता सामग्रीमा चिकित्सकलाई अधिक कमिसन प्राप्त हुन्छ। कमिसनको मोहमा चिकित्सकले अनावश्यक औषधि सिफारिस गर्छन्। चिकित्सकको कमिसनमोहबारे गहिरो अनुसन्धान भएको पाइँदैन। चिकित्सकबाट सिफारिस अस्पताल, औषधि, सुईदेखि अन्य विषयमा तिनीहरूका चिकित्सकीय कागजात अध्ययन गर्ने हो भने धेरै रहस्य खुल्छ। केवल चिकित्सकको कमिसनमोहका सवालमा हामी अनुसन्धान नभएको मात्र हो। रोगको रोकथाम, निदान, उपचारका लागि गुणस्तरीय चिकित्सा सेवाको अपेक्षा स्वाभाविक मानिन्छ। अझ राज्यले गुणस्तरीय चिकित्सा सेवाका निम्ति कुनै कसर बाँकी नराख्ने उद्घोष गर्छ। तर सरकार स्वयम् मेडिकल कलेज खोल्न अनुमति दिन्छ, मिलेमतोमा। गुणस्तरीय चिकित्सा शिक्षाका आवाज उठाउनेलाई सिध्याउनसमेत बाँकी राख्दैन। सरकारको बोली र व्यवहारबीच तालमेल नमिल्दा नागरिकले अकालमा मृत्युवरण गर्नुपरेको हो। सरकारले मेडिकल शिक्षादेखि अस्पतालभित्रका रगतदेखि अन्य किसिमका प्रयोगशाला परीक्षण गुणस्तरीय भएनभएको नियमित परीक्षण गर्नुपर्ने दायित्व निर्वाह गर्न सकिरहेको छैन। बिरामीले एक परीक्षणशालामा भर पर्न सक्ने अवस्था पनि छैन। विश्वसनीय, गुणस्तरीय परीक्षण अभावमा चिकित्सा सेवा प्रभावकारी हुन सक्दैन। प्रयोगशालामा गरिने रगत, दिसा, पिसाब, मासुको बायोप्सी, एक्सरेलगायतको परीक्षणबाट नै समस्याको पहिचान हुन्छ। निजी स्तरमा खोलिएका प्रयोगशालामा गरिने परीक्षणमा पटकपटक त्रुटि हुने गरेका उदाहरण पनि प्रशस्त देखिएका छन्। अझ संक्रमण तथा रोगको पहिचान गर्न परीक्षण प्रयोगशाला गुणस्तरीयसँगै र विश्वसनीय हुनुपर्छ भन्ने आधारभÒत सर्त हो। त्यही आधारमा चिकित्सकबाट सिफारिस गरिने औषधि सेवनले बिरामीको स्वस्थ तलमाथि हुने गर्छ। स्वास्थ्य प्रयोगशालाका परीक्षण त्रुटिपूर्ण हुने र त्यसको मार बिरामीले खेप्नुपर्ने अवस्था छ। चर्काे शुल्क तिरिएको प्रयोगशाला परीक्षण रिपोर्ट शंकाबाट हेर्नुपर्ने दुर्भाग्यपूर्ण स्थिति नागरिकले बेहोर्नुपरेको छ। एउटै प्रयोगशाला परीक्षणमा विश्वस्त हुन सकिने अवस्था छैन। प्रयोगशालामा परीक्षण, चिकित्सकको गलत सिफारिस वा लापरबाहीकै कारण ज्यान गएको होहोइन भन्नेमा अनुसन्धान हुनुपर्छ। अस्पतालमा त्रुटिका घटना नियमित हुनुमा प्रयोगशालाका पुराना मेसिन, गुणस्तरहीन केमिकल र स्वयं स्वास्थ्यकर्मीको लापरबाही वा हेलचेक्र्याइँ पनि कतिपय अवस्थामा जिम्मेवार हुन सक्छन्। चिकित्सक र प्रयोगशालामा पर्याप्त भौतिक संरचनाको व्यवस्था, गुणस्तर सुधार र प्रयोगशालाकर्मी तथा प्रयोगशाला सञ्चालकलाई जिम्मेवार बनाउने कार्य गर्नुपर्ने टड्कारो आवश्यकता छ। यसका लागि सरकारले प्रभावकारी ढंगले नियमित अनुगमन गर्नुपर्छ।"
मिडिया काउन्सिल विधेयक फिर्ता लिन सम्पादकहरुको माग,"काठमाडौं : राष्ट्रिय सभामा दर्ता भएको मिडिया काउन्सिल विधेक फिर्ता लिन सम्पादकहरुले माग गरेका छन्। बिहीबार वक्तव्य सार्वजनिक गर्दै विभिन्न मिडियाका २१ सम्पादकले सरकारले संसदमा पेश गरेको प्रेस स्वतन्त्रता विरोधी विधेयक फिर्ता लिन माग गरेका हुन्। सरोकारवालाहरुसँग कुनै छलफल नगरी प्रेसमाथि सरकार सर्वेसर्वा हुने गरी ल्याइएको प्रेस स्वतन्त्रता विरोधी मिडिया काउन्सिल विधेयक फिर्ता लिन र सरोकारवालासँगको परामर्शमार्फत् यो विषय सम्बोधन गर्न हामी सरकारसँग माग गर्दछौँ, वक्तव्यमा भनिएको छ। सम्पादकहरुले विधेयकको विरोधमा आन्दोलनरत नेपाल पत्रकार महासंघलगायत संघसंस्थाका कार्यक्रमप्रति ऐक्यवद्धता जनाएका छन्। वक्तव्यमा पत्रकारितामा देखिएका असंगत अभ्यासप्रति सचेत उल्लेख छ। नेपाल पत्रकार महासंघ तथा पत्रकारिता सम्वद्ध अन्य संघ संस्था उक्त विधेयकको विरोधमा आन्दोलनमा उत्रिसकेका छन्। यसमा हामी ऐक्यवद्धता जनाउन चाहन्छौँ, वक्तव्यमा भनिएको छ, पत्रकारिता क्षेत्रमा देखिएका कतिपय असंगत र असंयमित अभ्यासप्रति हामी सचेत छौँ। त्यस्ता समस्या सम्बोधन गर्ने विधि विकासको आवश्यकताबारे हामी उत्तिकै प्रष्ट छौँ। विधेयक पूर्ण प्रेस स्वतन्त्रता संकुचित गर्ने गरी आएको सम्पादकहरुको ठहर छ। सरकारले संसदमा अहिले पेश गरेको प्रेससम्बन्धी विधेयक लोकतान्त्रिक मूल्य माान्यता र संविधानको मर्मभावना विपरीत छ, वक्तव्यमा भनिएको छ, संविधानले सुनिश्चित गरेको पूर्ण प्रेस स्वतन्त्रता यो विधेयकले संकुचित गर्छ भन्ने हाम्रो निष्कर्ष छ। विधेयकमा के छ ? पढ्नुहोस् वक्तव्य"
जिपबाट खसेर एकको मृत्यु,बैतडी : बैतडीमा जिपबाट खसेर एकजनाको मृत्यु भएको छ। पञ्चेश्वर गाउँपालिका ६ का अन्दाजी ४० वर्षीय राज कोलीको जिपबाट खसेर मृत्यु भएको प्रहरीले जनाएको छ। गिरेगडाबाट देहीमाण्डौं आइरहेको म १ ज ११९ नम्बर जिपमा सवार कोली खसेर घाइते भएका र उपचारका लागि ल्याउँदै गर्दा बाटोमै मृत्यु भएको जिल्ला प्रहरी कार्यालय बैतडीका प्रहरी नायव उपरीक्षक नेत्रमणि गिरीले जानकारी दिए। कोलीको बाटोमै मृत्यु भएपछि जिप छोडेर चालक जनक जोशी भागेका थिए। भागेका जोशीलाई प्रहरीले नियन्त्रणमा लिइसकेको प्रहरी नायव उपरीक्षक गिरीले बताए। बिहीबार साँझ ६ बजेतिर भएको घटनाका बारेमा थप बुझ्न प्रहरी टोली घटनास्थल तर्फ गएको उनले बताए।
स्थानीय तहमा कर्मचारी समायोजनको सकस,"भक्तपुर : ऊर्जा, जलस्रोत तथा सिंचाइ मन्त्रालयका इञ्जिनियर तुलसीलाल बासुकला कर्मचारी समायोजन भइ भक्तपुरको सूर्यविनायक नगरपालिकामा आए। सरकारले कर्मचारी समायोजन गर्दा स्थानीयलाई प्राथमिकता दिने बताएपछि संघअन्तर्गत रहेका उनी खुसीखुसी प्रदेशअन्तर्गत झरे। अधिकृत स्तरको आठौं तहका उनलाई रमानापत्र लिन जाँदा संघीय मामिला तथा सामान्य प्रशासन मन्त्रालयका सचिव रुद्रसिंह तामाङले अब आफ्नो ठाउँ आफैँ बनाउन तपाईँको भूमिका महत्वपूर्ण हुनेछ भनेर उत्साहित गरे। त्यहीं उत्साह लिएर भक्तपुरको नयाँ नगरपालिका सूर्यविनायकमा उनले नमुना काम गर्ने वचन दिएर आए। तर इञ्जिनियर बासुकलाको मन्त्रालयको रमानापत्रमा सूर्यविनायक नपाका प्रमुख प्रशासकीय अधिकृत कमल ज्ञवालीले एकैभेटमा फिर्ता भनी तोक आदेश गरे। इञ्जिनियर बासुकला अवाक भए। मन्त्रालयबाट आएको पत्रमा नपाका प्रमुख प्रशासकीय अधिकृतले फिर्ता भनेर आदेश गर्ने अधिकार छ कि छैन उनी अलमलमा परे। उनी फिर्ता तोक आदेश गरिएको पत्र नबुझ्दै सूर्यविनायक नपाबाट बाहिरिए। भोलिपल्ट सूर्यविनायक नपाका प्रमुख वासुदेव थापालगायतसँग भेट गरे। आफू सूर्यविनायक नपामा समायोजन भइ आएको र आफूले काम गर्ने अवसर पाएर सूर्यविनायक नपामा नमुना काम गर्ने आफ्नो योजना सुनाए इञ्जिनियर बासुकलाले। तर नगर प्रमुख थापाले पनि नपामा दरबन्दी खाली नभएको भन्दै समायोजन स्वीकार गर्न सकिने अवस्था नभएको जवाफ दिए। भक्तपुर निवासी बासुकला भक्तपुरमै काम गर्न भनी संघबाट झरेर प्रदेशमा आएकोमा गल्ती पो गरिएछ कि भनी निराश भई सूर्यविनायक नपाबाट फर्किए। धेरै ठाउँमा बुझेपछि उनी पुगेकै दिन सूर्यविनायक नपाले चोर बाटो बाट जिल्ला समन्वय समितिबाट आएका छैटौं तहका इञ्जिनियरलाई समायोजन भइ आएको दरबन्दीमा पदस्थापन गरेको भेटिएको बासुकलाले सुनाए। मैले समायोजनको पत्र बुझाएकै मितिमा जिल्ला समन्वय समितिबाट आएका अर्को इञ्जिनियरलाई नपाले लिएको रहेछ, इञ्जिनियर बासुकलाले भने, मेरो आठौं तह हो भने नपाले छैटौं तहका इञ्जिनियरलाई लियो। उक्त कुरा जानकारी भएपछि उनले नपामा फिर्ताको पत्र लिए। पत्रमा नपाका प्रमुख प्रशासकीय अधिकृत ज्ञवालीले सूर्यविनायक नपामा आठौं तहको इञ्जिनियरको लागि समायोजन गर्ने कुनै दरबन्दी नभएको उल्लेख गरेका छन्। जबकि सरकारले नगरपालिकाको दरबन्दी तेरिजमा आठौं तहको इञ्जिनियरको व्यवस्था गरेको छ। कर्मचारी समायोजनअन्तर्गत स्थानीय तहमा आएर फर्किन परेका इञ्जिनियर बासुकला एक प्रतिनिधि पात्रमात्रै हुन्। भक्तपुरका चार नपाबाट समायोजनमा आएका धेरै कर्मचारी फर्किन बाध्य भएका छन्। नपामा आफ्नो पहुँच भएकाहरुले मात्रै नपामा समायोजन पाएका छन्। समायोजन पाएका कति कर्मचारीहरुले काम पाएका छैनन्। कतिले बस्ने कुर्सी पाएका छैनन्। तैपनि हाजिर गर्न पाउनु ठूलो उपलब्धि भएको समायोजन भएका कर्मचारीहरु बताउँछन्। आफूहरुको लागि समायोजन सकसपूर्ण भएको उनीहरु सुनाउँछन्। कर्मचारी फर्कने भक्तपुर नपाबाट बढी यहाँ चार नपामध्ये भक्तपुर नपाले सबैभन्दा बढी समायोजनमा आएका कर्मचारीलाई फर्काएको छ। उसले एकजना पनि कर्मचारीलाई स्वीकार नगरी समायोजनमा आएका ३९ जना कर्मचारीलाई फर्काएको हो। कार्यालयको दायित्वसहित समायोजनमा आएका कर्मचारीलाई स्वीकार गरेको उसले पछिल्लो समय कर्मचारी समायोजनमा आएकालाई अस्वीकार गर्दै आएको छ। नपाका प्रमुख प्रशासकीय अधिकृत यामलाल अधिकारीले भक्तपुर नपामा समायोजन भएर आएको दरबन्दीमा पहिल्यै कर्मचारी व्यवस्था भइसकेकाले फर्काउन बाध्य भएको सुनाए। उनका अनुसार सरकारले नपाको दरबन्दी तेरिजमा १ सय २ जनामात्रै कर्मचारीको व्यवस्था गरेको छ। तर भक्तपुर नपामा अहिल्यै ६ सय १ जना कर्मचारी कार्यरत रहेको उनले जानकारी दिए। मन्त्रालयले कर्मचारी पठाउनुअघि भक्तपुर नपाजस्तो पुराना नपाहरुले के कसरी कर्मचारी व्यवस्थापन गरिरहेको छ, तिनीहरुलाई कर्मचारी आवश्यक छ कि छैन भनेर नबुझ्दा यो समस्या आएको हो, प्रमुख प्रशासकीय अधिकृत अधिकारीले भने। त्यस्तै भक्तपुरको दोस्रो जेठो नगरपालिका मध्यपुर थिमीले पनि समायोजनमा आएका १७ जना कर्मचारीलाई फर्काएको छ। उसले समायोजनका सात कर्मचारीहरुलाई भने स्वीकार गरेको छ। नपाका सूचना अधिकारी केशव सिलवालले दरबन्दी खाली भएका कर्मचारीलाई मात्रै नपाले समायोजन स्वीकार गरिएको सुनाए। दरबन्दी नै नभएको ठाउँमा कर्मचारी लिने कुरा भएन, उनले भने, त्यसैले दरबन्दी नभएका कर्मचारीहरु फर्काएका छौं। दुई नयाँ नपामध्ये सूर्यविनायक नपाले भने इञ्जिनियर तुलसीलाल बासुकलालाई मात्रै फर्काएको छ। यी दुई नपामा समायोजन भइ जाने र समायोजन भइ आउने कर्मचारीहरुको संख्या उस्ताउस्तै छ। सूर्यविनायकबाट २० जना कर्मचारी समायोजन भइ अन्यत्र जाने भएका छन् भने १७ जना समायोजन भइ आउनेवाला छन्। त्यस्तै चाँगुनारायण नपामा २२ जना कर्मचारी समायोजन भइ जानेछन्। त्यस्तै १८ जना समायोजन भइ आउनेवाला छन्। कर्मचारी नआउँदा समस्या समायोजन भइ जाने कर्मचारीहरु भटाभट सम्बन्धित कार्यालयमा गएपछि चाँगुनारायण नपाको काम कारबाही प्रभावित हुन पुगेको छ। नपाका प्रमुख प्रशासकीय अधिकृत चिरञ्जीवी तिम्सिनाले समायोजनअन्तर्गत १८ जना कर्मचारी आउनुपर्नेमा तीनजनामात्रै आइपुगेको जानकारी दिए। समायोजन भइ जाने धमाधम गए तर आइपुग्नुपर्नेहरु केहीमात्रै आइपुगेका छन्, उनले भने, त्यसैले नगरपालिकाको काम चलाउन नै समस्या हुने देखिएको छ। मन्त्रालयलाई छिटोभन्दा छिटो कर्मचारी पठाउन पटकपटक ताकेता गर्दा पनि नपठाएको गुनासो गरे।अरु नपाले समायोजनमा आएका कर्मचारीहरुलाई भटाभट फर्काइरहेको अवस्थामा प्रमुख प्रशासकीय अधिकृत तिम्सिनलो भने चाँगुनारायण नपाले कसैलाई फिर्ता नपठाएको जानकारी दिए। संविधानले अधिकार प्रत्यायोजित गरेर पठाएका कर्मचारीहरुलाई हामीले फर्काएका छैनौं, उनले भने, हामीले उल्टै छिटो कर्मचारी पठाइदिनुपर्यो भनेका छौं। इञ्जिनियर तुलसीलाल बासुकलाको समायोजन भएको पत्र।"
स्कुल बसकै चालकले कुटे विद्यार्थी,विराटनगर : बाल कल्याण विद्या मन्दिर स्कुलका बस चालक रितबहादुर मगरले विद्यार्थीलाई बिना कारण निर्घात कुटपिट गरेका छन्। सोही स्कुलको कक्षा ७ मा अध्ययनरत आरएन झालाई बिहीबार घर फर्किरहेका बेला चाकले बसभित्रै निर्घात कुटपिट गरेका हुन्। चालकको कुटाइबाट विद्यार्थीको पाखुरामा गम्भीर चोट लागेको छ। गम्भीर घाइते भएपछि छोरा घर पुगेपछि सामान्य उपचार गराएर बालकका बुबा कुमार झाले बीहीबार नै स्कुलमा गएर स्कुल बस चालकविरुद्ध उजुरी हालेका छन्। कुमार झाले चालकलाई कडा कारवाहीको माग गर्दे विद्यालयमा उजुरी दिएका हुन्। उनले बिना कारण विद्यार्थीलाई स्कुल बस चालकले कुट्नु ठूलो अपराध भएको भन्दै कारबाहीको माग गरेका हुन्। विद्यालय प्रशासनले विद्यार्थी कुट्ने चालक र अभिभावकलाई छलफलका लागि शुक्रबार विद्यालयमा बोलाएको विद्यालयका कर्मचारी दिपक निरौलाले जानकारी दिए।
रुकुमपूर्वमा खकुरी प्रहार गरी बुवाको हत्या,रुकुमपूर्व : भुमे गाउँपालिका ७ गुनाममा खुकुरी प्रहार गरी छोराले बुवाको हत्या गरेका छन्। गुनामका २० वर्षीय बिरत बिकले ४१ वर्षका बाबु रमन बिकको हत्या गरेको प्रहरीले बताएको छ। बिहीबार बिहान ५ बजेतिर रमनलाई खुकुरी प्रहार गरी हत्या गरिएको जिल्ला प्रहरी कार्यालय रुकुम पूर्वका प्रहरी निरीक्षक बीरबहादुर सुनारले जानकारी दिए। हत्यामा संलग्न बिरतलाई प्रहरीले नियन्त्रणमा लिएको छ। घरायसी विवादका कारण रमनको हत्या भएको हुनसक्ने आशंका प्रहरीले गरेको छ। घटनाबारे थप अनुसन्धान भइरहेको प्रहरीले जनाएको छ।
"चट्याङ लागेर घर जल्यो, तीन घाइते","बेनी : म्याग्दीको अन्नपूर्ण गाउँपालिका ८ राम्चेको काफलडाँडामा चट्याङ पर्दा एक घर जलेर नष्ट भएको छ। काफलडाँडाको उन्नेचौरमा बुधबार अपराहन्न साढे तीन बजे परेको चट्याङ्ले स्थानीय दुधीमाया गर्बुजाको घर जलेर नष्ट भएको हो। चट्याङ परेलगत्तै भएको आगोलागीबाट खरले छाएको एक तले घरको सबै सामग्री जलेर नष्ट भएको स्थानीय शिक्षक छेमबहादुर गर्बुजाले बताए। घरभित्र रहेको खाद्यान्न, नगद, लत्ताकपडा, भाडाकुँडा लगायत सबै जलेर नष्ट भएको छ। चट्याङ् लागेर गर्बुजा, उनकी छोरी र नातीनी घाइते भएका छन्। गर्बुजालाई राती नै उपचारका लागि बेनी अस्पताल लगिएको थियो। सामान्य घाइते छोरी र नातीनीलाई राम्चे स्वास्थ्य चौकीका स्वास्थ्यकर्मीले गाउँमै पुगेर उपचार गरेका छन्।"
दुई सातादेखि गाउँ अन्धकार,"देवीघाट : चुडिएको तार नजोड्दा नुवाकोटको पश्चिमी भेगमा रहेको एक दलितवस्ती दुई सातादेखि अन्धकारमय बनेको छ ।सम्वन्धित निकायले चुडिएको तार जोडेर नयाँ पोल नगाड्दा ७० घरधुरीका सयौं जनसंख्या विद्युत विहीन भएका छन्। सदरमुकाम विदुरदेखि ३० किलोमिटर पश्चिममा रहेको तारकेश्वर गाउँपालिका वडा नं ४ सिरानटोलस्थित बुधसिंहको एक दलित बस्तीमा दुई सातादेखि विजुलीबत्ती नहुँदा गाउँ नै अन्धकार बनेको हो। सो वडामा सडक निर्माणका क्रममा विजुलीको तार चुडिएको र अझै पनि विद्युत प्राधिकरणले मर्मत नगरिएका कारण अन्धकारमा बस्नुपरेको स्थानीयवासीले जानकारी दिए। दुई सातादेखि तारकेश्वर गापाको ४ नं वडा कार्यालय र चन्दनी माथितिरको गाउँ बस्तिमा बत्ति नभएपछि स्थानीयहरु समस्यामा परेको तारकेश्वर गाउँपालिकाका अध्यक्ष रमेशबहादुर वस्तीले जानकारी दिए। सम्वन्धित निकायलाई जानकारी गराउँदासमेत मर्मत नगरिएको उनले गुनासो गरे। उनले समस्या बताउँदै भने, 'जनताले निर्वाचत गरेका हुन्, जनताकै मर्कालाई नजिकबाट बुझेर पनि समस्या समाधान गर्न सकिएको छैन। उनले भने, 'स्थानीयलाई विद्युत नहुँदा आफ्नो दिनचर्या सन्चालन गर्न निकै गाह्रो भएको छ। धान कुट्न, मकै पिस्न, घरमा सांझ, रातीमा बत्ती बाल्नेलगायतका कार्यमा दु:ख पाएका छन्।' नुवाकोटमै २१ मेगावाटको त्रिशूली र १४ मेगावाटको देवीघाट जलविद्युत गृह सन्चालनमा रहेका छन्, तर, वुधसिंहका जनताले बिजुली उपयोग गर्न नपाएर समस्या भोगिरहेका छन् । नेपाल विद्युत प्राधिकरण नुवाकोट वितरण केन्द्रमा दैनिक रुपमा जानकारी दिँदासमेत बत्ति मर्मत नगरेको स्थानीय लोकेश बिकले बताए। उनले भने, 'प्रधिकरणमा दिनहु मर्मतको लागि अनुरोध गर्दै टेलिफोन गर्छौं, रेस्पोन्स हुंदैन।' प्राधिकरणका कर्मचारीले कहिले फोन उठाएर राखिदिने, कहिले हेलो, हेलो मात्र भन्ने, सुनेर पनि नसुनेको जस्तो गर्ने गरेको अर्का स्थानीय रुपेश विकले बताए। 'सधैँ हामीलाई यसरी अँध्यारोमा राख्न पाइन्छ त?' उनले प्रतिप्रश्न गरे। 'प्राधिकरणले हामीले भनेको नटेरेपछि हाम्रा गाउँपालिका अध्यक्ष रमेशबहादुर वस्तीमार्फत सबैले मिलेर नुवाकोटका प्रमुख जिल्ला अधिकारी उद्धवबहादुर थापालाई जानकारी गराएका छौँ' स्थानीयले बताए। 'नेपाल विद्युत प्राधिकरणका कर्मचारीहरुले नागरिकका गुनासाहरुलाई समाधान, सहयोग र संम्वोधन गर्दैन भने यसमा विद्युत प्राधिकरणको चरम लापरवाही रहेको छ', पालिका अध्यक्ष वस्तीले भने, 'आफूले दलित वस्तीका सर्वसाधारण अन्धकारमा छन् भनेर विद्युत प्राधिकरण नुवाकोट वितरण केन्द्रका प्रमुख सन्तोष कुमारलाई समस्या दर्शाउँदासेमत ढिलाई भएको हो।' विद्युत प्राधिकरण नुवाकोट वितरण केन्द्रका प्रमुख सन्तोष कुमारले पोल अभावको कारण बुधसिंङमा विद्युत सेवा अवरुद्ध हुन पुगेको बताए। केहि दिनमै मर्मत सकेर विद्युत सुचारु गरिने प्रतिवद्धता उनले जनाए। उनले कार्यालयमा जगेडा पोलको अभाव रहेकाले मर्मत गरेर विद्युत सेवा सुचारु हुन केही दिन लाग्ने जानकारी दिए । सो गाउँका ७० घरधुरीका चारसय जनसंख्या अन्धकारमा रहेका छन्।"
जसले पाए आमाको नामबाट नागरिकता,पोखरा : अदालतसम्म धाएर न्याय मागेपछि पोखरा ९ पृथ्वीचोकका रोशन गुरुङले आमा कन्याकुमारी गुरुङको नामबाट नागरिकता पाएका छन्। जिल्ला प्रशासन कार्यालय कास्कीबाट उनले बिहीबार नागरिकता लिए। यसअघि उनले दायर गरेको रिटमा उच्च अदालत पोखराले रोशनलाई उनकी आमाको नामबाट नागरिकता दिन परमादेश जारी गरेको थियो। आमाको नामबाट नागरिकता पाऊँ भनी रोशनले जिल्ला प्रशासन कार्यालय कास्कीमा २०७४ कात्तिक १२ गते निवेदन दिएका थिए। तर प्रशासनले नदिएपछि अनौपचारिक क्षेत्र सेवा केन्द्र (इन्सेक)को सहयोगमा उनी अदालत गएका हुन्। प्रशासनलाई विपक्षी बनाएर रोशनले उच्च अदालत पोखरामा २०७५ कात्तिक ३० गते रिट दायर गरेका थिए। न्यायाधीशद्वय जीवनहरि अधिकारी र विनोदप्रसाद शर्माको संयुक्त इजलासले २०७६ वैशाख ४ गते जिल्ला प्रशासन कार्यालय कास्कीका नाममा परमादेश जारी गर्दै आमाको नामबाट नागरिकता दिन भनेको थियो। आमा कन्याकुमारी गुरुङको नामबाट रोशनले बिहीबार वंशजको आधारमा नागरिकता पाएका हुन्। प्रशासकीय अधिकृत ऋषिराज आचार्यले हस्ताक्षर गरी रोशनलाई नागरिकता उपलब्ध गराएका छन्। रोशनकी आमासँग वंशजकै नागरिकता थियो। वेपत्ता बाबाका बारेमा भने रोशनलाई नै थाहा छैन। कुनै पनि व्यक्ति जन्म हुँदाको बखत निजको बाबु वा आमा नेपाली नागरिक रहेछ भने त्यस्तो व्यक्ति वंशजको नाताले नेपालको नागरिक हुने व्यवस्था नेपालको संविधान २०७२ धारा ११ उपधारा २ (ख) मा छ। तर पनि कास्की प्रशासनले रोशनलाई नागरिकता दिन इन्कार गरेको थियो। नागरिकता पाएपछि रोशनले आफूलाई खुसी लागेको अन्नपूर्णलाई बताए।
१३ जना यार्सा चोर पक्राउ,"दुनै : डोल्पाको एक यार्सापाटनबाट अवैध रुपमा पाटन पुगेका १३ जना यार्सागुम्बा संकलक पक्राउ परेका छन्। शेफोक्सुन्डो गाउँपालिका७ को पुग्मो गाँउ क्षेत्रमा पर्ने रमाना भन्ने यार्सापाटनबाट उनीहरु पक्राउ परेका हुन्। रमाना पाटनबाट पक्राउ पर्ने सबै डोल्पा जिल्लाका भएको शेफोक्सुन्डो राष्ट्रिय निकुञ्जले जनाएको कार्यालयले जनकारी दिएको छ। पक्राउ पर्नेमा खगेन्द्र रोकाय, नरेन्द्र बोहोरा, राजेन्द्र बोहोरा, हिरालाल बोहोरा रहेका छन्। त्यस्तै वडा९का जंग बहादुर बुढा, तुलाचन्द्र बुढा, हेमन्त बुढाथोकी, तुल बहादुर सार्की, गोर बिटालु, राजेन्द्र बुढामगर, मुललाल बिक, डिलकु नेपाली र मित्रा बुढा रहको निकुञ्जका निमित्त संरक्षण अधिकृत प्रमोद कुमार यादबले जानकारी दिए। उनीहरुको साथबाट ३ सय ४ थान यार्सागुम्बा, ३ थान मोबाइल,२ थान कुटो बरामत गरिएको रेञ्जर छत्र खड्गाले जनकारी दिए। यार्सागुम्बा संकलनका लागि यार्सापाटन खुलागर्ने समय अगावै अबैध रुपमा चोरी तस्करी गर्ने उद्देश्यले पाटनमा छिरेको पाइएकाले उनीहरु पक्राउ परेका हुन्। उनीहरुलाई राष्ट्रिय निकुञ्ज तथा बन्यजन्तु संरक्षण ऐन २०२९ को दफा ५ को उपदफा १को खण्ड ङ अनुसार कारवाही हुने शेफोक्सुन्डो राष्ट्रिय निकुञ्जका सहायक सँरक्षण अधिकृत गोपाल खनालले जानकारी दिए। वैशाख १८ गते बसेको जिल्लाको सरोकारवालकाहरुको बैठकले १३ जेठमा डोल्पाका सम्पुर्ण यार्सागुम्बा पाटन एकै साथ खोल्ने निर्णय गरेको छ। वैशाखदेखि हालसम्म नेपाली सेना र निकुञ्जको टोलीले विभिन्न यार्सापाटनबाट ६० जना भन्दा धेरै यार्सागुम्बा संकलकहरु पक्राउ गरिसकेको निकुञ्जको कार्यालयले जनकारी दिएको छ। निकुञ्जले यार्सा पाटनमा प्रबेश अनुमति पत्र १० गतेदेखि दिने निमित्त संरक्षण अधिकृत प्रमोद यादवले जानकारी दिए। यार्सा संकलनका लागि डोल्पा आउनेहरु दैनिक बढी रहेका छन्।"
११ सय २८ थान लगु औषधसहित पोखराबाट सातजना पक्राउ,"पोखरा : पर्यटकीय नगरी पोखरामा युवा लागु औषधको लतमा फस्दै गएपछि प्रहरी प्रशासन लागू औषध निस्तेज महाअभियानमा जुटेको छ। जिल्ला प्रहरी कार्यालय कास्कीले वैशाख ३० गतेदेखि १२ बुँदे कार्ययोजना बनाई पोखराका युवा पुस्तामा फैलिदै गएको लागु औषध नियन्त्रण गर्न अभियान थालेको हो। यसै अभियानको क्रममा जिल्ला प्रहरी कार्यालय कास्कीले लागु औषधसहित २ महिलासहित सातजनालाई पक्राउ गरेर गरेको हो। प्रहरी निरीक्षक सागर पन्तको कमाण्डमा खटिएको प्रहरी टोलीले पोखरा महानगरपालिका ९ पृथ्वीचोकस्थित एक होटलबाट लागु औषध ओसारपोसार गरी बिक्री वितरण गर्ने सातजनालाई नियन्त्रणमा लिएको हो। बुर्फिमर्फन ३ सय ४१ थान, डाइजापाम ३ सय ४१, फेनेरागन ३ सय ४१ थान र नाइट्रोसन १ सय चक्कीसहित १२ सय २८ थान बरामद गरेर अनुसन्धान भइरहेको जिल्ला प्रहरी कार्यालय कास्कीका प्रवक्ता रविन्द्रमान गुरुङले जानकारी दिए। लागू औषधसहित पक्राउ पर्नेमा रुपन्देही रोहीणी गाउँपालिका धगधगी बस्ने ४३ वर्षका रामवृक्ष कोहार, सोही स्थान बस्ने वर्ष ४० की तेतरी कोहार, वर्ष २० की सोनम कोहार, पोखरा महानगरपालिका १ का २६ वर्षीय अनिल गुरुङ, पोखरा २८ बस्ने वर्ष २० का शुक्रराज सुनार, पोखार १३ का ४४ वर्षीय बिक्रम विक, पोखरा ३२ का ३४ वर्षीय अजय गुरुङ रहेको उनले जानकारी दिए। प्रहरी अनुसन्धानको क्रममा डिलरले लागु औषध भित्र्याउन आईएमईमार्फत् रकम भूक्तानी गरेको खुलेको छ। पक्राउ परेकासँग सोधपुछ र अनुसन्धानका क्रममा बोर्डरका जिल्लाबाट पैसा निकाली भारतबाट लागू औषध नेपाल भित्र्याउने गरिएको खुलेको हो।"
टिपरको ठक्करबाट मोटरसाइकल चालकको मृत्यु,विराटनगर : मोरङमा टिपरको ठक्करबाट बिहीबार दिउँसो एक जनाको मृत्यु भएको छ। सुन्दरहरैंचा नगरपालिका१० स्थित खोर्सानेकेराबारी सडक खण्डमा टिपरले मोटरसाइकललाई ठक्कर दिंदा दुर्घटना भएको हो। उत्तरबाट दक्षिणतर्फ आउँदै गरेको को १ ख ४३५५ नम्बरको टिपरले विपरित दिशाबाट जाँदै गरेको को ५ प ५५०० नम्बरको मोटरसाइकललाई ठक्कर दिएको थियो। मोरङ प्रहरीका प्रवक्ता डीएसपी घनश्याम श्रेष्ठका अनुसार दुर्घटनामा मोटरसाइकल चालक केराबारी गाउँपालिका९ का ४८ वर्षीय बमबहादुर बस्नेतको मृत्यु भएको हो। ठक्करबाट गम्भीर घाइते बस्नेतको उपचारका क्रममा बीपी कोइराला स्वास्थ्य विज्ञान प्रतिष्ठान धरानमा १२:३० बजे मृत्यु भएको डीएसपी श्रेष्ठको भनाइ छ। उनका अनुसार टिपर र चालक धनुषा पुस्कलपुरका ३१ वर्षीय राजकुमार मगरलाई नियन्त्रणमा लिएर घटनाको अनुसन्धान सुरु गरिएको छ। घटनाको विरोधमा स्थानीय बासिन्दाले खोर्सानेकेराबारी सडक खण्ड र पूर्वपश्चिम राजमार्ग बन्दको प्रयास गरेका थिए। ठूलो संख्यामा सुरक्षाकर्मी परिचालन गरेर सडक भने बन्द गर्न नदिइएको प्रहरीले जनाएको छ। चालु आर्थिक वर्षको हालसम्म मात्रै मोरङमा टिपरको ठक्करबाट ५ जनाको मृत्यु भइसकेको छ। सुन्दरहरैंचामा गत माघ १३ गते ११ वर्षीय बालिका लक्ष्मी ढकालको टिपरको ठक्करबाट मृत्यु भएपछि घटनाको विरोधमा उत्रिएका स्थानीय बासिन्दाले सातवटा टिपरमा आगजनी गरेर क्षति पुर्याएका थिए।
पाँचथर नरसंहार : नौ जनाको सामूहिक अन्त्येष्टि,"फिदिम : सेतो कपडाले छोपिएका शवहरु गाडिबाट एकपछि अर्को निकाल्दै गर्दा सबैका आँखा रसाए। मान्छेको भीड बाक्लो थियो। कसैको बोली थिएन। केवल चित्कार मात्रै थियो। सबैको अनुहार मलिन देखिन्थ्यो। मृतकका आफन्तको रोदनले सबैलाई भावुक बनाएको थियो। अधिकांशले मुख छोपेका थिए। यो दृश्य पाँचथरको मिक्लाजुङ गाँउपालिका३ आरुबोटेमा भएको कारुणीक नरसंहारको सिकार बनेका नौजना मृतकको अन्त्येष्टिको हो। हत्याको सिकार बनेका नौ जनाको बिहीबार सामूहिक रुपमा अन्त्येष्टि गरिएको हो। दुई चितामा नौ जनालाई एकसाथ जलाउनुपर्दा सबैका आँखा रसाएका थिए। अघिल्लो दिनसम्मसँगै हाँसखेल गरेका छिमेकीको हत्या भएपछि गाउँ शोकमा छ। अन्त्येष्टिमा सभागीले मृतकको गुणगान गाँउदै आँसु झारे। फिपधोज फियाकले सोमबार दिउँसो बमहादुरसँगसँगै बजार भरेका थिए। आरुबोटे ३ को बाङ्गे टेक्रे बजारमा बमबहादुरले एक किलो मासु किनेका थिए। उनले मासु किनेपछि हामी गफ गर्दै घर फर्किएका थियौँ, फिपधोजले बमबहादुरले स्मरण गर्दै भने, छुट्टीले बेलामा मासु पोलेर खाँउ भनेर रमाइलो गरेको थिएँ। उनले आउँदो सोमबार मासु खरिद गरेर पोलेर खाने भन्दै घर गएका थिए। आँउदो सोमबार पोलेर मासु खाने सल्लाह गरेर छुटेका बमबहादुरको रातिनै हत्या भएको थियो। त्यो घटनाले उनीसँग मिल्ने गाँउका छिमेकी अन्त्येष्टिमा भावुक देखिए। बमबहादुर फियाकको घरमा मारिएका चार जनाएको अन्त्येष्टि मिक्लाजुङ ३ आरुबोटेको च्यानडाँडामा गरिएको हो। च्यानडाँडामा बमबहादुरसहित उनकी श्रीमती फुर्चीमाया, कान्छी छोरी मनकुमारी र नातिनी आसिका खजुमको अन्त्येष्टि गरिएको हो। बमबहादुरकी जेठी छोरी दिलमाया फियाक तुम्सा र साहिली छोरी बुद्धमाया फियाक खजुमले दागबत्ती दिए। बमबहादुरका ज्वाइँ धनराज शेर्माको घरमा मारिएका पाँच जनालाई मिक्लाजुङ २ सराङडाँडामा सामूहिक रुपमा अन्त्येष्टि गरिएको छ। यहाँ धनराजसहित उनकी श्रीमती जस्मिता, छोरी युहाना र मुना शेर्मा र भतिजी इक्सा शेर्माको अन्त्येष्टि गरिएको हो। नौ जनालाई दुई चितामा सामूहिक रुपमा अन्त्येष्टि गर्नुपर्दा मृतकका आफन्तहरु निकै बिह्ल देखिन्थे। पाँचथरमा एकै परिवारका ९ जनाको हत्या पाँचथर हत्याकाण्ड : परिवारका नौ जनाको हत्या लगत्तै मानबहादुरले आत्महत्या गरेपछि पाँचथर हत्याकाण्ड : एउटी छोरी थिई मारिदिए, १५ घण्टासम्म शव देख्न पाएको छैन पाँचथर हत्याकाण्डमा अनेक अड्कल एउटै चितामा छिमेकीलाई जलाउनुपर्दा मन थामिएको छैन, स्थानीय जीवनकुमार फियाकले भने, गाउँमा बस्ने डरमर्दो भएको छ। गाउँका सबै मान्छे आतंकित भएका छन्। हत्यामा संम्लग्न भनिएका मानबहादुर माखिमको धरानमै अन्त्येष्टि गरिएको थियो। नौ जनाको हत्या गरी माखिमले आत्महत्या गरेको प्रहरीको भनाइ छ। माखिमलाई मिक्लाजुङ ८ को लुङमाङदिन भन्ने स्थानमा झुण्डिएको अवस्थामा भेटिएको थियो। मृतकको अन्त्येष्टि भइरहेको स्थानमा खटिएका पाँचथरका प्रहरी नायब उपरीक्ष नरेन्द्र कुँवरले हत्याकाण्डको विषयमा प्रहरीले गहन रुपमा अनुसन्धान अघि बढाएको बताए। प्रहरीले अनुसन्धानलाई गहन रुपमा अगाडि बढाएको छ, कुँवरले भने अहिलेसम्मको प्राप्त प्रमाणलाई हेर्दा बमबहादुरका कान्छा ज्वाइँले नै हत्याकाण्ड मच्चाएको देखिन्छ। प्रहरीले माखिमलाई हत्याको सम्पूर्ण दोष लगाए पनि स्थानीयले हत्यामा अरु पनि संलग्न हुनसक्ने अनुमान गरेका छन्। प्रहरीले प्रभावकारी रुपमा अनुसन्धान गर्न नसकेको स्थानीयको आरोप छ। बिह्ल अवस्थामा रहेका दिलमाया र बुद्धमाया सम्हाल्दै साथानीय। तस्बिर : भीमकुमार बाँस्कोटा।"
सामुहिक बलात्कारमा संलग्न तीन जना पक्राउ,"बेनी : बेनी नगरपालिका४ डाँडाखेतमा १५ वर्षीया किशोरीमाथि सामुहिक बलात्कारमा संलग्न तीन जना अभियुक्तलाई प्रहरीले पक्राउ गरेको छ। बेनी नगरपालिका ५ का २६ वर्षीय कृष्ण बिक, २१ वर्षीय विकास किसान र १९ वर्षीय प्रेम किसानलाई बिहीबार जिल्ला प्रहरी कार्यालयले पत्रकार सम्मेलन आयोजना गरी सार्वजनिक गरेको हो। घटनालगत्तै फरार विकास र प्रेम गाउँबाटै पक्राउ परेका हुन्। भागेर बागलुङको बुर्तीवाङ जाँदै गरेका कृष्णलाई मालिका गाउँपालिका२ रुमबाट पक्राउ गरिएको प्रहरी नायव उपरीक्षक महेन्द्र मरासिनीले बताए। उनीहरुविरुद्ध जवरजस्ती करणी मुद्दा दर्ता गरी जिल्ला अदालत म्याग्दीबाट अनुसन्धानका लागि हिरासतमा राख्न तीन दिनको म्याद थप गरेका छौँ, मरासिनीले भने, प्रारम्भिक बयानका क्रममा अपराध स्विकार गरेका छन्। जेठ ६ गते राती १२ बजे घर नजिकैको शौचालय गएर फर्कँदै गरेकी किशोरीलाई नजिकैको बारीमा लगेर बलात्कार गरेका थिए। चिच्याउन र हारगुहार गर्न नपाउने गरी मुख थुनेर पालैपालो करणी गरेको पीडितकी आमाले दिएको जाहेरीमा उल्लेख छ। उनीहरुले मंगलबार बिहान सिंगा तातोपानी प्रहरी चौकी मार्फत उजुरी गरेका थिए। पीडित बालिका तीन घण्टा बेहोस भएकी थिइन्। उनको अवस्था अझै विक्षिप्त छ। किशोरीको बेनी अस्पतालमा उपचार भइरहेको छ। किशोरी र उनकी आमालाई प्रहरी कार्यालयमा रहेको आपतकालीन सहायता केन्द्रले आश्रय दिएको छ। आरोपितहरुले प्रारम्भिक बयानका क्रममा अपराध स्विकार गरेका प्रनाउ मरासीनिले बताए। पीडितले विकास किसानलाई चिनेको बताएपछि विकासको बयानको आधारमा कृष्ण र प्रेम पक्राउ परेका हुन्। कृष्ण केही दिनअघि विदेशबाट घर आएका थिए। उनीहरु तीनै जनाले बेनपा ५ डडुवामा लागेको मेलामा मदिरा सेवन गरेका अनुसन्धानका क्रममा खुलेको छ। मेला सकिएपछि राती किशोरीको गाउँमा गएका थिए।"
प्रधानमन्त्रीले उद्घाटन गरेको विद्युतीय बसको सम्झौता रद्द !,"भैरहवा : प्रधानमन्त्री केपी शर्मा ओलीले उद्घाटन गरेको विद्युतीय बस चल्न नपाउँदै सम्झौता रद्द हुने भएको छ। गौतम बुद्धको जन्मस्थल लुम्बिनीलाई वातावरण प्रदुषण रहित बनाउने उद्देश्यले विद्युतीय बस सेवा ल्याउने सम्झौता भएको थियो । एशियाली विकास बैंक (एडिबी) अनुदान सहायतामा लुम्बिनी क्षेत्रमा ५ वटा विद्युतीय बस र ११ वटा विद्युतीय कार संचालन गर्ने योजना थियो। सोही अनुरुप पर्यटन मन्त्रालयले गाडी आपूर्ती गर्नका लागि बिवाईडी अटो ईन्डस्ट्रिज प्रालिसगँ सम्झौता गरेको थियो। तर, बिवाईडी कम्पनीले सम्झौता अनुसारको बस उपलब्ध नगराएपछि सम्झौता रद्द गर्ने प्रक्रियामा पुगेको संस्कृती, पर्यटन तथा नागरिक उड्डन मन्त्रालयका प्रवक्ता घनश्याम उपाध्यायले जानकारी दिए। हामीले सम्झौता अनुसारको गाडी मागेका थियौँ, त्यो अनुसार बिवाईडीले हामीलाई गाडी उपलब्ध गराएन, उनले भने, त्यसैले सम्झौता रद्द गर्ने प्रक्रियामा गरेका हौँ। करिब २८ करोडको लागतमा लुम्बिनीमा संचालन गर्नका लागि लुम्बिनी क्लिन पब्लिक ट्रान्सपोर्ट प्रोजेक्ट अन्र्तगत ल्याइएको उक्त विद्युतीय सवारी साधन निकै तामझामका साथ काठमाडौँ प्रधानमन्त्री केपी शर्मा ओलीले उद्घाटन गरेका थिए। तर, संचालनमा आउन नपाउँदै पर्यटन मन्त्रालय सम्झौता रद्द गर्ने प्रक्रियामा पुगेको छ। बस आपूर्ती गर्ने कम्पनी विवाइडीलाई अझै भुक्तानी नदिइएको प्रवक्ता उपाध्यायले बताए। उनका अनुसार उपलब्ध गराइएको बसमा सम्झौता विपरीत १७ वटा फल्ट भेटिएको थियो। बसमा भेटिएका फल्टहरुलाई परिवर्तन गर्न पटक पटक पत्राचार गरिए पनि विवाइडीले नमानेको उनको भनाइ छ। १७ वटा फल्ट मध्ये अधिकांश ससाना कमजोरीहरु थिए। बसमा सम्झौता अनुसारको पार्टपुर्जा राख्नका लागि धेरै पटक विवाइडी कम्पनीलाई पत्राचार गर्यौँ, उनले दावी गर्दै भने, फल्टहरु परिवर्तन गर्न समय लाग्छ भने त्यो पनि दिन्छौँ भन्यौँ तर कम्पनीले मानने। एडिबीको अनुदान सहायतामा लुम्बिनीमा संचालनका लागि ल्याइएको उक्त बस पर्यटन मन्त्रालयका कर्मचारीहरुले कमिसन नपाउँदा संचालनमा आउन नसकेको स्रोतको दावी छ। सम्झौता रद्द हुने भएपछि एडिबी पनि परियोजानबाट पछाडि हटेको छ। एडिबीले पुन लुम्बिनीमा विद्युतीय बस संचालन गर्ने सम्भावना निकै न्यून छ। हस्तान्तरण गरिसकिएको बस अब के गर्ने ? भन्ने प्रश्नमा प्रवक्ता उपाध्यायले निर्णय पश्चात मात्र केही हुने बताए। अहिले बस राखिएको छ, उनले भने, के गर्ने विषयमा अहिले केही निर्णय भएको छैन। निर्णय पश्चात मात्रै केही हुन्छ। लुम्बिनी क्षेत्रबाट निर्वाचित प्रदेश नम्बर पाँचका प्रदेशसभा सदस्य फकरुद्दिन खाँनले लुम्बिनी संचालनका लागि ल्याइएको बस लुम्बिनीमा संचालन हुन नपाउँदै सम्झौता रद्द हुनु लुम्बिनीवासीको लागि निकै दु:खद विषय रहेको बताए। एडिबीले अनुदान सहायतामा दिएका सवारी साधनमा समान्य कमी कमजोरीलाई आफैँ सच्चाएर उपभोग गर्दा उपयुक्त हुने उनको भनाइ छ। उनले अनुदानमा आएको बसमा समान्य कमीकमजोरीलाई मर्मत गरेर चलाउनु पर्नेमा बस नै फिर्ता पठाउने जस्ता कार्य गर्दा यसले वैदेशिक अनुदानलाई हतोत्साहित गर्ने बताए। एडिबीले अनुदान सहायतमा दिएको बस हो, यसमा भएका कमी कमजोरीलाई आफैँ मर्मत गरेर चलाउनु पर्छ, उनले भने, बस नै फिर्ता पठाउने जस्ता गतिविधि गर्दा यसले वैदेशिक अनुदानलाई हतोत्साहित गर्छ।"
प्रअले खाए शिक्षकको तलब,"काठमाडौं : बाग्लुङको बडीगाड गाउँपालिका ७ का श्री माझखर्क प्राथमिक विद्यालयका तत्कालीन प्रधानाध्यापक विजयबहादुर थापाले अस्थायी शिक्षिका चन्दा थापाको तलब खाएका छन्।जापान गएकी शिक्षिका चन्दाको २ लाख ८१ हजार तलबभत्ता खाएको अख्तियारको दाबी छ। २०७२ चैत्र देखि विद्यालयमा अनुपस्थित भई जापान गएकी चन्दाको ०७३ फागुनसम्मको तलब भत्ता माग गरी खाई मासी भ्रष्टाचार गरेको आरोपमा तत्कालिन प्रअ विजयबहादुर विरुद्ध अख्तियारले विशेष अदालतमा मुद्दा दायर गरेको छ। अस्थायी शिक्षिका चन्दा लामो समयसम्म विद्यालयमा नरहेको अवस्थामा विदा समेत स्वीकृत वा सोको जानकारी साविक जिल्ला शिक्षा कार्यालय, बाग्लुङलाई नगराई बदनियतपूर्वक कार्य विजयबहादुरले गरेका थिए। चन्दाको सट्टामा कानुनी प्रक्रिया विपरीत आकाश थापा र अस्मिता घर्तीलाई सट्टा शिक्षक नियुक्ति गरी मिति २०७२ चैत देखि २०७३ फाल्गुन सम्मको तलवभत्ताको नक्कली कागजात खडा गरी बदनियतपूर्ण तरिकाबाट निकासा माग गर्नुको साथै खर्च समेत गरेको देखिदा तत्कालीन प्रधानाध्यापक विजयबहादुरविरुद्ध मुद्दा दायर गरेको अख्तियारले जनाएकोक छ। सट्टा शिक्षकमा अध्यापन गराउने आकाश थापाले गैरकानूनी तवरले चन्दा थापाको नामबाट तलब निकासा माग गर्न र निजको हाजिर कापीमा २०७३ असोज मसान्त सम्मको नक्कली हाजिर गरी सरकारी रकम लिन र खान मतियारको भूमिका निर्वाह गरेको अख्तियारको दाबी छ। प्रअ विजयबहादुर, सट्टा शिक्षक आकाशविरुद्ध भ्रष्टाचार निवारण ऐन बमोजिम सजायको मागदाबीसहित विशेष अदालत आरोपपत्र दायर गरिएको छ।"
अपराधमा संलग्न एकसय ६८ जना पक्राउ,"नुवाकोट : चालु आर्थिक वर्षको १० महिनामा नुवाकोटमा विभिन्न अपराधमा संलग्न एकसय ६८ जनालाई प्रहरीले पक्राउ गरेको छ । चालू आर्थिक वर्षको वैशाख मसान्तसम्म विभिन्न घटनामा संलग्न व्यक्तिलाई पक्राउ गरिएको जिल्ला प्रहरी प्रमुख तथा प्रहरी उपरीक्षक कृष्णबहादुर पल्लिमगरले जानकारी दिएका हुन् । उनका अनुसार विभिन्न अपराधिक क्रियाकलापमा संलग्न व्यक्तिलाई कानूनको दायरामा ल्याइएको हो । पक्राउ गरिएका मध्ये सार्वजनिक कसुरमा १८, कुटपिटमा १८, सवारी ज्यान कसुरमा १२, ललाइफकाइ तथा करकाप जालसाजीमा ११, जुवातास कसुरमा नौ, चोरीडकैतीमा १२, लागूऔषध कसुरमा , गालीबेइज्जती तथा झैझगडा कसुरमा आठ जनालाई पक्राउ गरिएको पल्लिमगरले बताए। यस्तै, ज्यान मार्ने उद्योग र कर्तव्य ज्यान कसुरमा ८, नागरिकता कसुरमा ६, मानव बेचबिखन तथा ओसारपसार कसुरमा ६, जबर्जस्ती करणी कसुरमा ६, सम्बन्धविच्छेद कसुरमा ६, सामाजिक अपराध कसुरमा ४ र भवितव्य ज्यान कसुरमा ४ जना पक्राउ परेका छन् । प्रहरी उपरीक्षक मगरले अपराधमा संलग्न जोसुकै भए पनि पक्राउ गरी कारवाही गरिएको बताए। नुवाकोट प्रहरीले गत वर्ष विभिन्न घटनामा संलग्न १ सय ५६ जनालाई पक्राउ गरी कारागार चलान गरिएको थियो। उनीहरुबाट पाँच लाख १५ हजार रुपैयाँ जरिवानासमेत असुल गरिएको थियो । चोरी गरेर लैजाने क्रममा बेवारिसे अवस्थामा छाडिएका मोटरसाइकल नियन्त्रणमा लिएर प्रहरीले सम्बन्धित धनीलाई बुझाएको छ । प्रहरी चौकी कोलोनीका इञ्चार्ज (प्रहरी सहायक निरीक्षक) राजु लामिछानेले नियन्त्रणमा लिइएको मोटरसाइकल सम्वन्धित धनीलाई फिर्ता गरेको बताएका हुन् । कोलोनीस्थित प्रहरी चौकीले पछिल्लो एक महिनामा चोरीका चारथान मोटरसाइकल नियन्त्रणमा लिएर सम्बन्धित धनीलाई बुझाएको छ । काठमाडौँमा चोरी गरेर नुवाकोटका ग्रामीण भेगमा निर्वाध मोटरसाइकल सन्चालन भइरहेको गुनासो आइरहेको प्रहरीले जनाएको छ।"
दाइजो नपाउँदा बेहुली छोडेर हिँडेका बेहुला पक्राउ,"विराटनगर : मोरङको जहदा गाउँपालिका४ मा दाइजो नदिँदा बेहुली विवाह छोडेर हिँडेका बेहुला पक्राउ परेका छन्। जेठ ३ गते २४ वर्षीय लक्ष्मण राजवंशी दाइजो नपाएपछि विवाह मण्डपबाटै हिँडेका थिए। उनलाई प्रहरीले बिहीबार पक्राउ गरेको हो। मण्डपबाटै बेहुला हिँडेपछि जन्ती त्यत्तिकै फर्किएका थिए। मोरङ प्रहरीका प्रवक्ता डीएसपी घनश्याम श्रेष्ठका अनुसार जहदा४ का राजवंशी र सोही वडाकी २१ वर्षीय एक युवतीका पक्षबीच कुराकानी भएर राजीखुसीका साथ जेठ ३ गते विवाह सुरु भएको थियो। स्थानीय बासिन्दाका अनुसार सुरुमै दाइजो नदिने सहमतिमा दुवैपक्ष बिहे गर्न राजी भएका थिए। बिहेको कार्यक्रम चलिरहेका बेला बेहुलाले मण्डपमै मोटरसाइकल, सुनको सिक्री र डायनिङ टेवल खोजेका थिए। त्यो नपाउने थाहा पाएपछि उनी हिँडेका थिए। बेहुली पक्षले आर्थिक अवस्था न्यून भएकाले माग भए बमोजिमको दाइजोको सामग्री दिन नसक्ने बताएपछि राजवंशी बेहुली छोडेर राति १ बजे हिँडेका थिए। बेहुलासँगै जन्ती पनि बिहे घरबाट हिँडेपछि बेहुली पक्षले प्रहरीमा जाहेरी दिएका थिए। स्थानीय बासिन्दाले पनि दाइजोको निहुँमा बेहुली अस्वीकार गरेर युवतीको भविष्यमाथि खेलवाड गर्न खोजेको भन्दै राजवंशीमाथि कारवाहीको माग गरेका छन्। महिला अधिकारकर्मी सञ्जु साहले दाइजो लिन र दिन नहुने कुरा कानुनले स्पष्ट व्यवस्था गरेको बताइन। फरार रहेका बेहुलालाई खोजी गर्ने क्रममा जहदा४ बाटै पक्राउ गरिएको डीएसपी श्रेष्ठको भनाइ छ। बेहुली पक्षले जाहेरी दिएपछि पक्राउ गरिएका राजवंशीलाई बिहीबार मुलुकी अपराध ऐन २०७४ अन्तर्गतको विवाह सम्बन्धी कसुरमा मुद्दा चलाउन अदालतबाट म्याद थप गरेर अनुसन्धान सुरु गरिएको छ। यस मुद्दामा ३ वर्षसम्म कैद वा ३० हजार रुपैयाँसम्म जरिवाना अथवा दुवै सजाय हुने कानुनी व्यवस्था छ।"
रुकुममा ट्याक्टर दुर्घटना : दुईको मृत्यु,रुकुमपूर्व : जिल्लाको भुमे गाउँपालिका ७ बालुवामा ट्याक्टर दुर्घटना हुदाँ दुई जनाको मृत्यु भएको छ। भुमेको देउखोलाबाट सिस्ने गाउँपालिका ५ रुकुमकोटतर्फ आउँदै गरेको ग १ त २५९२ नम्बरको ट्याक्टर सानीभेरीमा खस्दा दुई जनाको मृत्यु भएको हो। दुर्घटनामा एक गम्भीर घाइते छन्। जिल्ला प्रहरी कार्यालय रुकुमपूर्वका प्रहरी निरीक्षक वीरबहादुर सुनारका अनुसार मृत्यु हुनेमा सिस्ने ४ अमलाचौरका रामचन्द्र बाहोराको घटनास्थालमै र रुकुम पश्चिम त्रिवेणी ५ का लक्ष्मण ओलीको उपचारका क्रममा जिल्ला अस्पताल रुकुम पश्चिममा मृत्यु भएको हो। घाइते हुनेमा पुथाउत्तरगंगा गाउँपालिका ४ का कृष्ण रसाइली रहेका छन्। रसाइलीको जिल्ला अस्पताल रुकुमपश्चिममा उपचार भइराखेको छ।
नरैनापुर लागूऔषध तस्करी ट्रान्जिट प्वाइन्ट,"नेपालगन्ज : ३ जेठमा नरैनापुर गाउँपालिका ४ नरैनापुरको आँप बगैचामा लागेको शुक्रबारे हाटमेलामा भारतको श्रावस्ती जिल्ला पर्सा गाउँका देवीदिन विश्वकर्मा ३ किलो सात सय १४ ग्राम (पक्राउ पर्दा पाँच किलो भनिएको) चरेशसहित पक्राउ परे। उनलाई छुटाउन स्थानीय र भारतीयले प्रहरी चौकी घेरा हाले। स्थितिलाई नियन्त्रणमा लिन प्रहरीले ६५ राउण्ड हवाइ फायर गर्नु परेको थियो। पक्राय परेका देवीदिन सामान्य कपडा व्यावसायी मात्र थिए। इलाका प्रहरी कार्यालय भगवानपुर मटेहियाका इन्चार्ज इन्सपेक्टर वीरेन्द्रवीर विश्वकर्मासँग देवीदिनले प्रारिम्भक बयानमा आपूलाई चरेश कारोबारमा फसाइएको भनेका छन्। उनको बयानले लागू औषध कारोबारको नयाँ तथ्य खुलेको छ। यो हाट बजारमा झण्डै एक सय ५० व्यापारी सामान बेच्न आउनेमा अधिकांश भारतीय नै हुन्छन्। मेलाका ग्राहक भने भारतीय र नेपाली दुबै हुन्छन्। जिल्ला प्रहरी कार्यालय बाँकेको लागू औषध नियन्त्रण व्यूरोलाई नेपालका पहाडी जिल्लामा उत्पादित चरेश र अफिम भारतीय व्यापारीमार्फत कारोबार हुने गरेको सूचना आएको थियो। त्यही आधारमा व्यूरो टोलीले निगरानी राखेर पक्राउ गरेको थियो। इप्रका भगवानपुरका अनुसार दुई वर्ष अघि कटकुइँयामा ५ किलो चरेशसहित एक जना पक्राउ परेका थिए। कपडा व्यापारीको पसलबाट ठूलो परिणाममा चरेश पक्राउ परेपछि नरैनापुरलाई ट्रान्जिट प्वाइन्ट बनाएर लागू औषध कारोबार भइरहेको आशंका गर्न सकिन्छ। यी दुई घटनापछि प्रहरीको लागू औषध नियन्त्रण व्यूरो तस्करले चरेश र अफिम लैजाने सजिलो नाकाका रुपमा नरैनापुर प्रयोग भएको आशंकामा निगरानी गरिरहेका छन्। राप्ती पारीका साबिक ९ गाविसलाई अहिले सिंगो नरैनापुर गाउँपालिका र राप्ती सोनारी गाउँपालिकाको केही वडामा सिमित गरिएको छ। जहाँ नेपाल प्रहरीका भगवानपुर इप्रका र नरैनापुर इप्रकाका साथै सुँइया, लक्ष्मणपुर, कालाफाँटा गंगापुर र फत्तेपुर प्रहरी चौकी छन्। जहाँ मुस्किलले ६० प्रहरी छन्। सशस्त्र प्रहरीले कट्कुँइया, नरैनापुर र गंगापुरमा सीमा सुरक्षाका लागि वीओपीका गरी ९० जना शसस्त्र प्रहरी छन्। यति ठूलो क्षेत्रफलका लागि सुरक्षाकर्मी पर्याप्त होइन। सशस्त्र प्रहरीका जिल्ला प्रमुख भेषबहादुर शाह कमजोर सुरक्षा अवस्थाका कारण नरैनापुरलाई तस्करी र अपराध गर्ने थलो बनिरहेकोमा चिन्तित छन्। उनले भने, सीमावर्ती गाउँसम्म सडक सुविधा छैन। चाहेर पनि सुरक्षा व्यवस्था गर्न गाह्रो छ। भारतीय व्यापारी देवीदिन पक्राउ परेपछि प्रदेश सभा सदस्य कृष्णा केसी नमूना लाई चार घण्टा स्थानीय र भारतीयले घेराबन्दीमा पारेका थिए। उनले नरैनापुरमा सुरक्षा व्यवस्था कमजोर भएको नेपालगन्जमा पत्रकार सम्मेलनमा बताएकी थिइन्। नरैनापुरमा रोशनपूर्वा, मतनियाँ, घरदौडिया जस्ता गाउँहरु नेपालभारत सीमाको दशगजा क्षेत्रमै छन्। जहाँ दुबैतिर आँगनमै जंगेपिलर छन्। यस्ता ठाउँमा सुरक्षा व्यवस्था मिलाउन प्रहरीलाई हम्मेहम्मे भइरहेको छ। जसको फाइदा तस्करहरुले लिइरहेको प्रहरी बताउँछ। नेपाल प्रहरीको लागू औषध व्यूरो नेपालगन्ज शाखाका इन्सपेक्टर वीरबहादुर थापा नरैनापुर र नेपालगन्जमा नियन्त्रणमा लिइने लागू औषध गाँजा, चरेश र अफिम पहाडी जिल्लाबाट आउने बताउँछन्। उनका अनुसार प्रदेश ५ का रुकुम, सल्यान, रोल्पाका साथै कर्णाली प्रदेशका सुर्खेत, जाजरकोट, कालीकोट लगायतका जिल्लामा व्यवसायिक खेती गरी मुख्य बजार भारत हुने गरेको छ। प्रहरी अहिले ती जिल्लामा व्यवसायिक खेती नष्ट गरिरहेको इन्सपेक्टर थापाले प्रष्ट पारे। गत भदौको पहिलो साता दाङको अमिलियामा प्रहरीले ६० किलो र गत फागुनमा दाङमै ३५ किलो चरेश नियन्त्रणमा लिएको थियो। चरेशसहित पक्राउ पर्नेमा रुकुम, सल्यान र रोल्पाका व्यक्ति थिए। उनीहरुले चरेश भारतमा बेच्न लैजाने गरेको बताएका थिए। बाँके जिप्रका आउनु अघि दाङको तुलसीपुरमा काम गरेका बाँकेका निमित्त प्रहरी प्रमुख डीएसपी प्रकाश सापकोटा पहाडी जिल्लाबाट गाँजा, चरेश र अफिम भारततिर र भारतबाट ब्राउन सुगर, ट्याब्लेट जस्ता लागू औषधको कारोबार हुने गरेको बताउँछन्। उनी नरैनापुर क्षेत्रको बाटो हुँदै लागू औषध कारोबार भएको हुनसक्ने आशंका गर्छन्। उनले भने, खुला सिमाना भएका कारण जंगलको बाटो हुँदै अवैध रुपमा हात हतियार भित्रिने खतरा पनि देखिन्छ। हामी चाँडै सुरक्षाकर्मीको संख्या बढाउने तयारीमा छौं।"
तिम्रो मेराे माया बराबर,"काठमाडौं : राष्ट्रिय ट्रमा सेन्टरको पाँचौं तला। पश्चिमतिरको न्युरो स्पाइनल वार्डको कुनामा बेड नम्बर ५१४ छ। उपचार गर्न या बिरामी भेट्ने उद्देश्यले त्यहाँ जानेहरूले अवश्य देख्छन् एक जना छटपटाइरहेकी महिला। उनी हुन् चेली तामाङ (३८)। धेरैजसो समय नजिकै भेटिन्छन्, पत्नी स्याहारिरहेका वसन्त शाही (३५)। चेलीले स्याहारमा खटिरहेका पतिलाई बेलाबेला भनिरहने वाक्य हो मलाई मारिदेऊ। तर, आफ्नी पत्नीलाई मार्ने कुरा वसन्त सुन्नसम्म पनि सक्दैनन्। आँखाको चेपबाट आँसु बगाइरहेकी चेलीको अवस्थाले वसन्तको गला अवरुद्ध हुन्छ। बारम्बार। मन त्यसै त्यसै हुँडलिएर आउँछ। सन्चो हुन्छ भन्दै पत्नीलाई उनी ढाडस दिन्छन्। तर पत्नीले नदेख्ने गरी कुनातिर फर्केर आँसु पुच्छन्। भेन्टिलेटरको भरमा श्वास फेरिरहेकी चेलीले बेड नम्बर ५१४ मा मात्र दुई वर्ष बिताइन्। हरदम उनलाई पतिको सहारा छ। श्रीमान्ले नै जीउ पुछिदिन्छन्। समयसमयमा मालिस पनि गरिदिन्छन्। खुट्टा मोल्छन्। दिसा पुछिदिन्छन्। तीन वर्ष जेठी पत्नीको स्याहारसुसारमा कुनै कमी हुन दिएका छैनन् उनले। एयरपोर्टमा छोरी, कोमामा पत्नी कमाउन मलेसिया गएका वसन्त चार वर्षपछि घर फर्किने तयारीमा थिए। टेलिफोनमा चेलीले भनेकी थिइन्, मलेसियाबाट लुगा किनेर ल्याउनुपर्दैन। महँगो किन्नुभन्दा यहीँ नै सबै गएर किनौंला। मलेसियामा उनी डिमार्टमेन्टल स्टोरमा काम गर्थे। चार वर्षको अवधिमा झन्डै २० लाख कमाए। जम्मै पैसा नयाँ संसार बसाउने भन्दै घर पठाइदिए। घर फर्किने दिन आउँदै थियो। सात दिनअघि ०७३ चैत १७ गते पत्नीलाई टेलिफोनमा अह्राएको झल्झली सम्झिरहेका छन्, वसन्त। एयरपोर्टमा छोरीलाई लिएर आउनू, उनले पत्नीलाई भनेका थिए। तर उनी त्रिभुवन विमानस्थलमा ओर्लंदा छोरी र साली निर्जला घिसिङ ठिंग उभिएका थिए। बुबालाई चिन्नेबित्तिकै आठवर्षीया आलियाले गम्लंग अँगालो हालिन्। उनले छोरीको निधारमा म्वाइ खाए। आँखामा टलपलाएको आँसु पुछे। एक साताअघि मात्र उनले एयरपोर्टमा स्वागतका लागि चेली र छोरीलाई देख्ने चाहना राखेका थिए। तर दुर्घटनामा परेका कारण पत्नीलाई उनले एयरपोर्टमा देख्न पाएनन्। काठमाडौं एयरपोर्टबाट बाहिरिएका के थिए, ट्याक्सी चढेर सालीको डेरामा पुगे। पानी खाए। दुर्घटनामा परेकी पत्नीको सबै हालखबर बुझे। तत्कालै नर्भिक इन्टरनेसनल अस्पताल पुगे। अस्पतालको कोमामा रहेकी पत्नी अर्धचेत थिइन्। उनलाई जीउ फुलेकी पत्नी चिन्न सकस भयो। शारीरिकसँगै मानसिक रूपमा पनि पत्नी अस्वस्थ हुने त होइनन् ? उनको मनमा चिसो पस्यो। अधुरो सपिङ सपना पति फर्किएपछि सपरिवार सपिङको योजना बनाएकी थिइन् चेलीले। त्यसैले दिदी शान्ति तामाङसँग उनी आमा समूहमा पुगिन्। आमा समÒहबाट ५० हजार मागिन्। कोटेश्वर, जडिबुटीस्थित डेरा फर्किन लाग्दा नयाँ बानेश्वरको जेब्रा क्रसिङ नजिकै ०७३ चैत २४ गते अपराह्न सवा दुई बजे बा ६५ प ७५४९ नम्बरको मोटरसाइकलले ठक्कर दियो। लडिन्। साथमा रहेको ५० हजार रुपैयाँ पनि हरायो। मोटरसाइकलको पांग्राले उनको घाँटी च्याप्यो। प्रत्यक्षदर्शीले चेलीलाई नर्भिक इन्टरनेसनल अस्पताल लगिदिए। त्यही बेलाको आसपासतिर मलेसियामा रहेका वसन्तको हातमा स्वदेश फर्कने हवाई टिकट आयो। टिकट हात पर्नेबित्तिकै खुसी साट्न पत्नीलाई फोन गरिहाले। तर फोन स्विच अफ आयो। उनलाई शंका लाग्यो। विदेश गएका श्रीमान्का पत्नीहरू अर्कैसँग भाग्ने गरेको उदाहरण उनले सुनेका थिए। घरमा पठाएको २० लाख लिएर पत्नी अर्कैसँग भागिन् कि ? उनले आशंका गरे। तत्कालै साली निर्जलालाई फोन गरे। उनले भनिन्, घर आउन लागेको मान्छेलाई नराम्रो खबर भन्ने मन थिएन। दिदी दुर्घटनामा परेर अस्पताल हुनुहुन्छ। खबर सुनेलगत्तै सपना चकनाचुर भएको महसुस गरे, वसन्तले। केही बेर रोए। भारी मन गराउँदै स्वदेश फर्किए। एक साताअघि कुरा गरेकी पत्नीलाई अस्पतालको शड्ढयामा गई भेट गरे। डाइपर धुँदै लगाइदिँदै चेलीको टाउको, घाँटीलगायत विभिन्न भागमा चोट देखिन्थ्यो। दुर्घटना भएको पाँच दिनपछि भेट्दा नचिनिने भएकी थिइन्, वसन्तले विगत सम्झिए, हातखुट्टा र जीउ फुलेको थियो। अस्पतालको कुनामा रुनुबाहेक विकल्प थिएन। नर्भिकमा चेलीको ४२ दिन उपचार भयो। फुलेको जीउ घट्दै गयो। जीउ सानो हुँदै गयो। दुर्घटना गराएका पीडक पक्षका आफन्त आएर उपचारस्वरूप १५ लाख खर्च दिए। त्यसपछि उनीहरू फर्किएनन्। उपचारमा लागेको बाँकी झन्डै २० लाख आफंै तिरेको वसन्त सुनाउँछन्। डाक्टरले भनेबमोजिमको औषधि खरिद गर्न नसकेपछि उनी बेखर्ची बने। पत्नीलाई डाइपर फेराइरहनुपर्छ। तर त्यसका लागि उनीसँग पैसा भएन। डाइपर फेराउने पैसा नहुँदा पहिला लगाइसकेको डाइपर दुईतीन पटक धोएर पनि लगाइदिएँ, उनले भक्कानिँदै सुनाए। औषधि खरिद गर्ने पैसा पनि भएन। पैसाका लागि जुत्ताचप्पलका बोरा उठाउन थाले। भरिया बनेर काम गर्दा मालिकको मन पग्लियो। १५ सय रुपैयाँ दिए। पत्नीका लागि औषधि पनि थोरैथोरै किन्न थाले। यो दयनीय अवस्था देखेका चिकित्सकले राष्ट्रिय चिकित्सा स्वास्थ्य विज्ञान प्रतिष्ठानको ट्रमा सेन्टरमा लैजान सुझाए। सहारा भेन्टिलेटर ०७४ साल जेठ ८ गते चेलीलाई ट्रमा सेन्टर ल्याइयो। दुई सय आठ दिन आईसीयूमा राखियो। अहिले त्यहाँबाट निकालेर भेन्टिलेटरमा उनको उपचार भइरहेको छ। हरेक दिन घाउ सफा गर्न ड्रेसिङ गर्नुपर्छ। तर उनले नर्सहरूलाई डेसिङ गर्न दिँदैनन्। आफैं अघि सर्छन्। कोल्टे फेराउँछन्। के कस्तो छ ? पत्नीलाई सोध्छन्। पत्नीलाई उनले गरेको माया र स्याहार देखेर नर्सहरू अचम्ममा पर्छन्। पत्नी बिरामी हुँदा एकदुई दिन स्याहार गर्ने र पछि हैरान हुने लोग्नेहरू धेरै छन्। तर दुई वर्षसम्म दिनरात नभनी माया र स्याहार गर्ने यस्ता श्रीमान् पनि हुँदा रहेछन्, एक नर्सले सुनाइन्। पत्नीलाई हेरविचार गर्नुपर्ने भएकाले उनी मस्तसँग नसुतेको दुई वर्ष पुग्यो। चाडपर्व उनले अस्पतालमै मनाए। यसै वर्ष पत्नीले मेरो जन्मदिन हो भनेपछि केक ल्याएर शड्ढयामै काटे। शिशुझैं ठानेर पत्नीको स्याहार गर्नुपर्छ। बेलाबेखत आफैं जानेर खाना खुवाउनुपर्छ, वसन्त भन्छन्। पिसाब फेर्न साइडमा थैली झुन्ड्याइएको छ। दिसा गर्दा कन्न गाह्रो हुने भएकाले वसन्तले पत्नीको मलद्वारमा मल्हम लगाइदिन्छन्। दुर्घटना गराउने व्यक्तिसँग पैसा छैन भने पनि के छ, कस्तो छ भनेर सोध्न त सक्थे नि। एक दिन मात्रै कुरिदिएको भए पनि सुत्न पाउँथें, वसन्त भन्छन्, मुड फ्रेस त हुन्थ्यो। पक्षघात जिन्दगी चेलीको श्वास फेर्ने नली थिचिएको छ। जहाँबाट श्वास नली आउने हो, त्यहीँ थिचिएको छ। नलीले काम नगरेपछि भेन्टिलेटर राख्नुपरेको हो, ट्रमा सेन्टरका कन्सल्टेन्ट न्युरो सर्जन डा राजेन्द्र श्रेष्ठले भने। उनले भेन्टिलेटरबाट श्वास फेर्छिन्। दुई वर्षदेखि यो सुविधा उनले ट्रमा सेन्टरमा पाएकी छिन्। पत्नी भेन्टिलेटरमा बसिरहँदा अन्य बिरामीलाई मर्का नपरोस् भनेर वसन्त भगवान्सँग पुकारा गर्छन्। भेन्टिलेटरसहितका बेड थोरै छन्। मेरी पत्नीका कारण अरू बिरामीलाई उपचारमा अप्ठ्यारो नहोस् भनेर वार्डमा सार्न आग्रह गरेको छु, उनले भने, पत्नी मेरै काखमा मरे पनि ठीकै छ भनेको छु। तर नर्सहरूले अहिले समस्या छैन। यहीँ राखेर उपचार गरौं भन्नुभएको छ। चेलीको उपचारमा लागि नेपाल मात्र नभई भारतबाट समेत भारतबाट समेत सर्जनहरू झिकाएर प्रयास गरिएको थियो। उपचारमा सक्ने जति प्रयास गरेका छौं। अझै पनि थप सल्लाह गर्छौं, डाश्रेष्ठले भने। लाखौं मिनाहा ट्रमा सेन्टरको सामाजिक सेवा इकाइका प्रमुख अर्जुनप्रसाद भेटवालका अनुसार चेलीलाई झन्डै ६ महिनासम्म ट्रमाको आईसीयूमा राखेर उपचार गरिएको थियो। आईसीयूको मात्र शुल्क लिने हो भने ६ लाख २४ हजार पुग्छ। तर अति विपन्न भएकाले मिनाहा भयो, उनले भने। अस्पतालले १० प्रतिशत शड्ढया निःशुल्क शड्ढयाका रूपमा छुट्याएको छ। जसमध्येको एउटा शड्ढयामा चेलीको उपचार भइरहेको छ। विपन्न नागरिक औषधोपचार कार्यक्रमअन्तर्गत एक लाख रुपैयाँसम्मको उपचार सहुलियत चेलीलाई उपलब्ध गराइएको भेटवालले जानकारी दिए। उपचार गर्दागर्दै सबै सकिएछ। भेन्टिलेटर झिक्ने हो भने उनी बाँच्दिनन्। मानवताका आधारमा पनि भेन्टिलेटरसहित औषधोपचार गरिरहेका छौं, उनले भने। अस्पतालमा शल्यक्रिया र औषधोपचार सबै गर्दा चेलीका लागि मात्र झन्डै १० लाख रुपैयाँ खर्च भएको छ। ट्रमा सेन्टरले गरेको आम्दानीको १० प्रतिशत अतिविपन्न बिरामीको उपचार खर्चमा प्रयोग गरिन्छ। सोही प्रावधानअनुसार चेलीका लागि खर्च भएको सबै मिनाहा हुन्छ। अहिले निःशुल्क बेडमा राखेर उपचार भइरहेको छ। त्यसअघि नर्भिकमा उपचार गराउँदा झण्डै ४० लाख खर्च भएको वसन्तको भनाइ छ। उपचारमा मोटरसाइकल चालक पक्षले १५ लाख दिएको दाबी गरेका छन्। पीडाको आलो अवस्थामा उनले हिसाबकिताब राखेनन। एकमुष्ट रूपमा पाँच लाख दिएका हुन्। अरु बेला ५० हजार, ६० हजार दिएका हुन्। सबै गरेर १५ लाख दिएको भन्दै दाबी गरेका थिए। त्यसपछि आएनन्, वसन्तले भने। केही थप रकम जुटाउन सके पत्नीको शल्यक्रिया गर्ने वसन्तको सोच छ। २० लाख रुपैयाँ जुटाउन सके शल्यक्रिया गर्न सकिन्छ भनेर डाक्टरले भन्नुभएको छ, उनले भने, त्यसपछि पनि पत्नीलाई ठीक होला भन्ने निश्चित त छैन। तैपनि शल्यक्रिया गर्ने मन छ। २०६३ साल वैशाख १ गते उनले लभ म्यारिज गरेका हुन्। दुई वर्ष लामो प्रेमपछि आफूभन्दा तीन वर्ष जेठी पत्नीलाई घर भिœयाएका उनलाई छोरी जन्मिएपछि पत्नीले नै डेढ लाख ऋण खोजेर विदेश जान सघाएकी थिइन्। पत्नीलाई प्रेमपर्ण स्याहार गरेको देखेर वरपरका व्यक्ति पनि चकित छन्। कतिपयले त अब सन्चो हुँदैन। अर्की बिहे गरे हुन्छ। यस्तो दुःख गरेर स्याहार्नु भन्दा त समेत भने, वसन्तले भने। पतिपत्नीको सम्बन्ध नै दुःखका बेला परीक्षण हुने उनको भनाइ छ। पतिलाई पत्नी र पत्नीलाई पति चाहिने भनेको सुखभन्दा पनि दुःखको बेला हो। दुःखको बेला पतिले पत्नीलाई र पत्नीले पतिलाई साथ नदिनुपाप हो, उनले भने। छोरी आलिया आमा आउने बाटो कुर्दैै सानिमाको घरमा बसिरहेकी छिन्। हदम्याद कटाउन प्रहरीको मिलेमतो लाइसेन्सबिनाका चालकले चलाएको मोटरसाइकलले ठक्कर दिएपछि भएको दुर्घटनामा प्रहरी मूकदर्शक बन्यो। दुर्घटनालगत्तै मुद्दाको कारबाही अघि बढाउन आनाकानी पनि गयो। मुद्दा अघि बढाएर अदालत जाने कि भनेर सोध्दा उल्टै प्रहरीले अहिले अदालत जानुपर्दैन भन्यो। पैसा दिएर सहयोग गर्छन् भन्यो। पछि मात्र थाहा पायौं, ९० दिन कटेपछि अदालतमा मुद्दा चलाउन नपाइने रहेछ, उनले भने। ९० दिन नपुग्दासम्म कहिले पाँच हजार त कहिले १० हजार गर्दै पीडक पक्षले रकम दिएको उनले बताए। नर्भिक अस्पतालमा हुँदासम्म बेलाबखत आइरहे पनि हदम्याद कटिसकेपछि बेवास्ता भएको उनले गुनासो गरे। लाइसेन्सबिनाका चालक आफन्तको मोटरसाइकल कुदाएका चालक सुगम पन्थी लाइसेन्स नभएको पीडितको दाबी छ। एक पटक पनि कस्तो छ अवस्था भनेर सोध्न आएका छैनन्, वसन्तले भने, पूरै बेवास्ता गरियो। यसमा चित्त दुखेको छ। प्युठानका ती चालक परिवार र प्रहरीसँगको मिलेमतोमा मुद्दा अघि नबढाइएको उनको आरोप छ। तैपनि उनले न्याय पाउने आशा मारेका छैनन्। दोषीलाई कारबाही र पत्नीलाई पनि उपचारमा सहयोग हुन्छ कि भन्ने आशा छ, वसन्तले भने। महानगरीय प्रहरी प्रभाग कोटेश्वरमा दुर्घटना गराएको मोटरसाइकल छ। त्यसैका आधारमा मोटरसाइकल चालकलाई बोलाएर थप बयान लिई अनुसन्धान गर्ने प्रहरीको आश्वासन छ।"
झापामा अज्ञात समूहले गर्यो महिलामाथि खुकुरी प्रहार,"बिर्तामोड : झापाको मेचीनगर नगरपालिका१० धुलाबारीमा खुकुरी प्रहारबाट एक महिला गम्भीर घाइते भएकी छन्। घरमा ७ बर्षे छोरी अर्पणासँगै सुतिरहेका बेला बुधबार मध्यरातमा अज्ञात समूहको खुकुरी प्रहारबाट आरती चौहान (बुढाथोकी) घाइते भएकी हुन्। इलाका प्रहरी कार्यालय काँकडभिट्टा प्रहरी नायव उपरीक्षक (डिएसपी) महेश थापाका अनुसार घाइते चौहानको आम्दा अस्पताल धुलावारीमा उपचार संम्भव नभएपछि थप उपचारका लागि बिर्तामोडस्थित बिएण्डसी अस्पताल लगिएको छ। मध्यरातमा आएका अपरिचित दुई जना व्यक्तिले खुकुरी प्रहार गरेको खुले पनि उनीहरुको पहिचान नखुलेको डिएसपी थापाले जानकारी दिए। राती खाना खाएर आमा छोरी एउटै कोठामा सुतेका अवस्थामा ती दुई व्यक्तिले कोठामा प्रवेश गरी आमाको टाउकोमा खुकुरी प्रहार गरेको उनकी छोरी अर्पणाले प्रहरीलाई बयान दिएकी छिन्। मध्यरातमा हावाहुरीसँगै पानी परेकोले बिजुली नभएको मौका छोपी ती व्यक्तिहरु कोठामा प्रवेश गरेको हो, बालिका अर्पणाले भनिन्,ममीलाई पेटमा बसेर टाउँको खुकुरी प्रहार गरेको हो, मलाई घाटी न्याकेर हल्ला गरिस भने तलाई पनि यही खुकुरीले काटिदिन्छु भनेका थिए। कोठा भित्र अर्ध नङ्गन् अवस्थामा बिहान भेटिएकी महिलाको सम्पूर्ण कोठाभित्र रक्ताम्य अवस्थामा थियो। बालिकाले झ्यालबाट कराएर बोलाउँदा स्थानीयले घटनाबारे थाहा पाएका थिए। बालिकाले कराएपछि हेर्न जाँदा बाहिरबाट ढोकामा चुक्कुल लगाइएको भेटिएको स्थानीयले जानकारी दिए। त्यसपछि इलाका प्रहरी कार्यालय धुलावारी र काकँडभिट्टाको टोली घटनास्थल पुगेका थिए। घटनाको बिषयमा प्रहरीले अनुसन्धान सुरु गरिसकेको र खुकुरी प्रहार गर्ने ब्यतिहरुको खोजी कार्य तिव्र पारिएको डिएसपी थापाले जानकारी दिए।"
अवैध हातहतियारसहित २४२ जना पक्राउ,"काठमाडौं : नेपाल प्रहरीले चालू आर्थिक वर्षमा अवैध हातहतियारसहित २४२ जनालाई पक्राउ गरेको छ । प्रहरीले देशभरबाट अवैधरूपमा हातहतियार लिएर हिँडेको अवस्थामा उनीहरुलाई पक्राउ गरेको हो । पक्राउ पर्नेमा २३६ पुरुष र ६ जना महिला रहेका छन् । पक्राउ परेका मध्ये १७ जना विदेशी नागरिक रहेका छन् । प्रहरी प्रधान कार्यालयका अनुसार एलएमजी राइफल एक थान, पोइन्ट टुटु राइफल एक थान, एसएमजी दुई थान, एमसिक्स्टीन एटु राइफल एक थान, पेस्तोल ३८ थान, बन्दुक १४ थान, कटुवा पेस्तोल ३६ थान, रिभल्वर तीन थान, भरुवा बन्दुक ११८ थान गरी जम्मा २१४ थान बरामद गरिएको छ । उनीहरूको साथबाट ६८० राउण्ड गोली बरामद भएको छ । प्रहरी प्रवक्ता एवं प्रहरी नायब महानिरीक्षक (डिआइजी) विश्वराज पोखरेलले अवैध हातहतियार ओसारपसार गर्ने १६५ जनाविरुद्ध मुद्दा दर्ता भएको जानकारी दिए । 'ठूलो परिणाममा आधुनिक हतियार बरामद हुनु समुदायप्रहरी साझेदारी कार्यक्रमले सहयोग पुगेको छ', उनले भने । बरामद भएका हतियारमध्ये पेस्तोल, रिभल्वर र नेपालमै बनेका कटुवा पेस्तोल बढी रहेका छन् । अवैध हातहतियार नियन्त्रण तथा कारोवारीलाई कानूनी दायरामा ल्याउन नेपाल प्रहरीले देशभरि नै विशेष अभियान चलाएको प्रवक्ता पोखरेलले बताए ।"
झाँक्री हत्या गर्ने २६ जनालाई कैद फैसला (नामसहित),"धादिङ : गङ्गाजमुना गाउँपालिका२ लताबमा दुई झाँक्रीको हत्या गरेको आरोपमा धादिङ जिल्ला अदालतले २६ जनालाई कारागार सजाय सुनाएको छ । धादिङ जिल्ला अदालतका न्यायाधीश प्रकाश ढुङ्गानाको इजलासले बुधबार सो सजाय सुनाउँदै चार जना महिलालाई भने सफाइ दिइएको छ। जिल्ला अदालतले ३४ वर्षीय जितबहादुर तामाङ, ४९ वर्षीय भिमबहादुर तामाङ, ३६ वर्षीय मेमबहादुर तामाङ, ४४ वर्षीय टाडोङ तामाङ, २५ वर्षीय मङ्गले तामाङ, ३४ वर्षीय बमबहादुर तामाङ, २७ वर्षीय विशाल तामाङ, ३८ वर्षीय रामबहादुर तामाङ, अर्का ३६ वर्षीय रामबहादुर तामाङ, १८ वर्षीय अमित तामाङ र अर्का २३ वर्षीय विशाल तामाङलाई मुलुकी ऐन ज्यानसम्बन्धी महलको १३ (३) बमोजिम जन्म कैद गर्ने फैसला गरिएको श्रेस्तेदार नवराज दङ्गालले जानकारी दिए। यसैगरी ३८ वर्षीय ज्ञानबहादुर भन्ने शङ्कर तामाङ, ३७ वर्षीय वीरबहादुर तामाङ, २६ वर्षीय शुकबहादुर तामाङ, १८ वर्षीय शुकराम तामाङ, २० वर्षीय सुनिल तामाङ, १८ वर्षीय मिनबादुर तामाङ, १८ वर्षीय अन्जन तामाङ, ३६ वर्षीय मनोज तामाङ, ३१ वर्षीय बेगबहादुर तामाङ, २२ वर्षीय सनम तामाङ र ५५ वर्षीय मनराम तामाङलाई जनही ५ वर्ष ६ महीना कैद गर्ने फैसला गरिएको छ। १७ वर्षीय वुद्धिलाल तामाङ, १७ वर्षीय निरज तामाङ, १७ वर्षीय चन्द्रमान तामाङ बालक भएकोले पाँच वर्ष कैद हुनेमा दुई तिहाइ अर्थात ३ वर्ष आठ महिना कैद गर्ने फैसला गरिएको छ। ५६ वर्षीय बलबहादुर तामाङलाई मतियारको रूपमा कटुवाल कराई झाँक्रीहरु मार्नका लागि सहयोग पुर्याएकाले ३ वर्ष छ महिना कैद गर्न जिल्ला अदालतले फैसला सुनाएको छ। साधारण तारेखमा रहेका सुशीना तामाङ, असारमायाँ तामाङ, कैसाङ तामाङ र तारस्य तामाङलाई घटनामा निर्दोष रहेको भन्दै सफाइ दिइएको छ । ४ महिला साधारण तारेखमा रिहा भएका थिए भने बाँकी २६ जना पुर्पक्षका लागि थुनामा थिए। गाउँमा झाँक्री लागेर गाउँवासीलाई दुःख दिएको आरोपमा २०७५ साउन ५ गते गाउँवासीको कुटपिटका कारण गङ्गाजमुना गाउँपालिका२ लताबका ४५ वर्षीय साइँला भन्ने प्लेक तामाङ र सोही स्थानका ६५ वर्षीय नरुङ तामाङको मृत्यु भएको थियो।"
"पर्सा र बारामा फेरि हावाहुरी, एक किशोरीको मृत्यु","वीरगन्ज : बुधबार बेलुका आएको हावाहुरीले पर्सा र बारामा एक किशोरीको मृत्यु भएको छ । हुरीले पर्साको पकाहामैनपुर गाँउपालिका १ धोरे गाँउका दिनेश सहनीकी छोरी १५ वर्षीया श्रुती सहनीको मृत्यु भएको हो। उनकी दिदी रानी सहनी घाइते भएकी छन्। बुधबार साँझ तरकारी किनेर फर्किँदा हुरीले सडक छेउको सिमलको रुख भाँचिएर श्रुती च्यापिएकी थिइन् । रुखमा च्यापिएर घाइते भएकी श्रुतिको उपचारका क्रममा मृत्यु भएको प्रहरीले बताएको छ। श्रुतिलाई उपचारका लागि सुरुमा वीरगन्ज हेल्थ केयर हस्पिटलमा ल्याइएको थियो। त्यहाँ उनको उपचार हुन नसकेपछि उनलाई नेशनल मेडिकल कलेजमा रिफर गरिएको र त्यहीँ उपचारका क्रममा राति ११ बजे उनको मृत्यु भएको पर्साका प्रमुख जिल्ला अधिकारी नारायण प्रसाद भट्टराईले जानकारी दिए। हुरीले वीरगन्ज महानगरपालिका वडा नम्बर १८ भवानीपुरमा ७ वटा घरमा क्षति पुर्याएको वडा प्रहरी कार्यालय श्रीपुरले जनाएको छ। वीरगन्ज महानगरपालिका वडा नम्बर १८ भवानीपुरका जमदार देवान, विजय पटेल, श्रवण महतो लगायत सात जनाको घरमा हावाहुरीले क्षति पुर्याएको प्रहरीले बताएको छ। हुरीले पर्साको ग्रामीण भेगमा रहेका करिब आधा दर्जन प्रहरी चौकीहरुमा पनि क्षति पुरयाएको छ। सुपौली, धोरे र भस्वामा रहेको प्रहरी चौकी भवनका छाना हुरीले उडाएको जिल्ल प्रहरी कार्यालय पर्साले जनाएको छ। यस्तै अमरपट्टीमा रहेको प्रहरी चौकीको भवन र अस्वारीमा रहेको प्रहरी चौकीको मेस भवन हुरीले भत्किएको पर्साका प्रहरी नायव उपरीक्षक अनन्तराम शर्माले जानकारी दिए। यस्तै हुरीले पर्साको जिराभवानी गाउँपालिका वडा नंबर ४ मा पनि चार वटा घरको छानो उडाउनुका साथै पोखरीया बजारमा तीन वटा विद्युतको पोल ढलेको छ। पर्साको धोवीनी गाँउपालिका वडा नम्बर १ पिपरामा अफताव पटेलको कुखुरा फर्म पनि हुरीले भत्किएको छ। फर्ममा करिब चार लाखको क्षति भएको जिल्ला प्रहरी कार्यालय पर्साले जनाएको छ। हुरीले पर्सामा भएको अरु भौतिक क्षतिको विवरण संकलन भइरहेको प्रमुख जिल्ला अधिकारी भटटराइले जानकारी दिए। टेन्टमा बसेका परिवार थप समस्यामा चैत १७ गतेको विनशाकारी हुरीले प्रभावित बाराका गाँउहरुमा पनि बुधबार बेलुकीको हुरीले क्षति पुगेको छ। चैत १७ गतेको विनशाकारी हुरीले घरबार बिहीन भएपछि अस्थायी टेन्टमा आश्रय लिएर बसेका मानिसको टेन्ट हुरीले उडाएर उनीहरु थप समस्यामा परेको बाराका प्रमुख जिल्ला अधिकारी राजेश पौडेलले बताए। बुधबारको हुरीले बाराकै सिम्रौनगढ नगरपालिका र त्यस आसपासका पचरौता र कोतवाल गाँउमा पनि क्षति पुर्याएको छ। हुरीले सबैभन्दा बढि क्षति सिम्रौनगढ नगरपालिका वडा नम्बर ३ जोलाही टोलमा भएको छ। जोलाही टोलमा कुर्बान अंसारी, आबिद अंसारी, मोहन अंसारी, सबिर अंसारी, अजहर अंसारी, तिजारत अंसारी, युनुस अंसारी गरी २० जनाको घर भत्किएको स्थानीय अजिउल्लाह अंसारीले जानकारी दिए। हुरीले घर भत्किएर च्यापिँदा पचरौता नगरपालिका वडा नम्बर २ बिसुनपुरका रामचन्द्र राउत जयसवार घाइते भएका छन्। हुरीले आफ्नै घरको छाना खसेर च्यापिएका जयसवारलाई छिमेकीहरुले उद्धार गरी उपचारका लागि वीरगन्जको अस्पतालमा पठाएको स्थानीय जयप्रकास राउतले जानकारी दिए । सिम्रौनगढ नगरपालिका वडा नम्बर ११ रामनगरमा रहेको प्राथमिक बिधालयको पर्खाल खस्नुका साथै छाना पनि उडाएको विद्यालय व्यवस्थापन समितीका अध्यक्ष रामकिसुन यादवले जानकारी दिए। हुरीले ठाँउ ठाँउमा विद्युतको पोल पनि ढलेकाले सिम्रौनगढ , पचरौता र कोतवालमा विद्युत आपुर्ति सेवा पनि प्रभावित भएको छ।"
मापदण्ड मिचेर बनेका फेवाताल आसपासका घर भत्काइने,"पोखरा : पोखरा महानगरपालिकाले फेवातालको ६५ मिटर मापदण्ड मिचेर बनाइएका संरचना भत्काउने भएको छ। महानगरले बिहीबार सूचना जारी गर्दै मापदण्ड मिचेर बनाइएका संरचना १५ दिनभित्र हटाउन चेतावनी दिएको हो। फेवातालको संरक्षण सम्बन्धमा सर्वोच्च अदालतले गरेको फैसलामा पोखरा महानगरपालिकालाई तोकेको जिम्मेवारी अनुसार फेवातालको जलाधार संरक्षणको काम थालेको र मापदण्डभित्र बनेका संरचना हटाउन सूचना प्रकाशन गरिएको महानगरले जनाएको छ। मापदण्डभित्र नयाँ संरचना नबनाउन र बनेको संरचना हटाउन अटेर गरे महानगरपालिकाले नै हटाउने र सो वापत लाग्ने खर्च सम्बन्धित व्यक्तिबाटै असुल उपर गरिने महानगरपालिकाको सूचनामा उल्लेख छ। पोखरा महानगरपालिकाका प्रवक्ता धनबहादुर नेपालीले सर्वेच्च अदालतले गरेको फैसला अनुसार तोकेको जिम्मेवारी पुरा गर्न सूचना प्रकाशित गरिएको अन्नपूर्णलाई बताए। फेवातालको ६५ मिटर मापदण्ड भित्र अस्थायी वा स्थायी संरचना अब बनाउन पनि नपाइने र बनेका पनि हटाउन यो सूचना प्रकाशन गरिएको समेत उनले स्पष्ट पारे । महानगर उल्टोबाटे हिड्यो : स्थानीय सार्वजनिक उक्त सूचनालाई लिएर महानगर उल्टो बाटो हिडेको स्थानीयले आरोप लगाइका छन्। सबै भन्दा पहिले महानगरले तालको क्षेत्रफल छुट्याउनु पर्ने उनीहरुको सुझाव छ। तालको जमिन छुट्याइसकेपछि ६५ मिटर कहाँ सम्म हो यकिन गर्नु पर्ने र त्यसै अनुसार ६५ मिटर भित्रका ब्यक्तिका लालपुर्जाका जग्गा उचित मुल्य दिएर अधिग्रहण गरी मुअब्जा दिएर मात्र सूचना प्रकाशन गर्नु पर्ने स्थानीयले बताएका छन्। तर, त्यसो नगरी महानगरपालिले सिधै सूचना सार्बजनिक गरी उल्टो बाटो हिँडेको स्थानीय नविनराज बरालले बताए। राज्यलाई आवश्यक जमिन हामी दिन तयार छौं। आफुले बनाएका घर पनि आफै भत्काउन तयार छौं तर राज्यले कनुनु सम्मत व्यवहार गर्नुपर्छ उनले भने।महानगरपालिकाले सर्वोच्चको फैसला नै राम्रोसँग अध्ययन नगरी उल्टोबाटो हिँडेको उनले बताए। अर्काेतर्फ गण्डकी प्रदेशका सांसद राजिव पाहारीले ताल समितिको बुधबार बसेको बैठकले ताल संरक्षणका लागि आवश्यक जमिन अधिग्रहण गर्न प्रदेश सरकार मार्फत केन्द्र सरकारलाई उचित मुअब्जा दिने गरी रकम उपलब्ध गराउने निर्णय गरेको बताए।"
पढाइ बन्द गरेर स्कुलमा मेला,"बेनी : म्याग्दीको मालिका गाउँपालिका५ घरीथोकको गौबमबस्त मावि परिसरमा शनिबारदेखि मेला सञ्चालन गरिएको छ। स्थानीय देवताभीर युवा क्लबले बुद्ध पूर्णिमा पर्वको अवसर पारेर सञ्चालन गरेको मेलाका कारण पठनपाठन बन्द भएको छ। सोही गाउँपालिका६ स्थित मालिका आधारभूत विद्यालयमा पनि स्थानीय युवा क्लबले आयोजना गरेको खेलकुद मेलाका कारण जेठ ४ गतेदेखि पठनपाठन भएको छैन। विद्यालयमा हप्तौ दिनसम्म सञ्चालन गरिने मेला जात्राका कारण पठनपाठनमा असर गरेको छ। कक्षा १० सम्म पढाइ हुने गौबमबस्त माविमा २ सय २५ जना विद्यार्थी छन्। कक्षा ८ सम्मको पढाइ हुने मालिका आधारभूतमा सय जना विद्यार्थी छन्। मेलाका कारण पठनपाठन ठप्प भएको शिक्षक र विद्यार्थीले गुनासो गरेका छन्। देवताभीर युवा क्लबका अध्यक्ष दोरण फगामीले गाउँमा खेलमैदान नभएकाले विद्यालयमा मेला सञ्चालन गर्नुपर्ने बाध्यता रहेको बताए। बुद्ध पूर्णिमाको अवसरमा मेला सञ्चालन गर्ने हाम्रो चलन हो, फगामीले भने, अन्य ठाउँमा खेलमैदान नभएकाले विद्यालयमा मेला चलाएका हौं। खेलमैदान निर्माण चरणमा रहेकाले आगामी वर्षदेखि विद्यालयमा मेला सञ्चालन नगरिने उनले बताए। म्याग्दीका अधिकांश बस्तीमा विभिन्न पर्वका अवसरमा खेलकुद र सांस्कृतिक कार्यक्रम आयोजना गर्ने चलन छ। खेलमैदान नभएको गाउँमा विद्यालय परिसरमै मेला जात्रा सञ्चालन हुने गरेको छ। त्यस्ता मेलामा अत्यधिक मदिरा बिक्री हुने गर्छ। मेला जात्रालाई नियमन गर्न स्थानीय प्रशासनको अगुवाइमा एक महिनाअघि २२ बुँदे मापदण्ड तयार गरिएको थियो। मापदण्डमा मेला आयोजकलाई जिम्मेवार बनाउने र समयावधि छोट्याउने, विद्यालयमा सञ्चालन गर्न नपाउने, मदिरा र पैसाको हारजित हुने जुवाजन्य खेललाई प्रतिबन्ध लगाइएको छ। आयोजकले स्थानीय तहमा प्रस्ताव पेस गर्नुपर्ने, सुरक्षा प्रबन्ध भएपछि स्थानीय तहले बढीमा ५ दिनसम्मका लागि राति ७ बजेपछि कार्यक्रम गर्न नपाउने गरी अनुमति दिन सक्ने व्यवस्था छ। स्थानीय तहका जनप्रतिनिधिको सहभागितामा तयार पारिएको मापदण्डमा कुनै पनि प्रकारका मदिराजन्य वस्तु बिक्रीवितरण तथा खोरखोरे, रिङ, जुवातासजस्ता जन्य खेल खेलाउन नपाउने र ७ बजेभित्रै समापन गर्नुपर्ने उल्लेख छ। मापदण्डविपरीत गतिविधि भए आयोजकलाई स्थानीय प्रशासनले नियन्त्रणमा लिएर कानुनी कारबाही गर्ने अधिकारसमेत दिइएको छ। देवीस्थान र दुखुमा मेला सञ्चालनका लागि आयोजकले अनुमति नलिएको मालिका गाउँपालिकाका अध्यक्ष श्रीप्रसाद रोकाले बताए। विद्यालयमा पढाइ बन्द गरेर मेला चलाउन हामीले अनुमति दिने कुरै भएन, अध्यक्ष रोकाले भने, आयोजकले अनुमति नै लिएका छैनन्। सहायक प्रजिअ महेश सुवेदीले अनुमतिबिना मापदण्ड मिचेर मेला सञ्चालन गर्न नपाउने बताए। अटेरी गर्नेलाई कानुनी दायरामा ल्याई मापदण्ड कार्यान्वयन गरिने उनले बताए।"
पाँचथर हत्याकाण्डमा अनेक अड्कल,"फिदिम : पाँचथरको मिक्लाजुङ गाउँपालिका३ आरुबोटेमा भएको कारुणिक नरसंहार रहस्यमय बनेको छ। प्रहरीले नौ जनाको ज्यान जाने गरी भएको घटनाका अभियुक्त बुधबार साँझसम्म पहिचान गर्न सकेको छैन। न त कुनै शंकास्पद व्यक्तिलाई पक्राउ गरी अनुसन्धान थालेको छ। हत्यामा संलग्न भनिएका मानबहादुर माखिमको शव झुन्डिएको अवस्थामा भेटिएपछि हत्याकाण्ड थप रहस्यमय बनेको हो। प्रहरीले मानबहादुरमाथि नै हत्या आरोप लगाएको छ। प्रारम्भिक अनुसन्धानका क्रममा बमबहादुरका कान्छा ज्वाइँ मानबहादुरले नै हत्या गरेको प्रमाण फेला परेको छ, पाँचथरका डिएसपी नरेन्द्र कुँवरले भने, अनुसन्धान जारी छ। अनुसन्धानका क्रममा अरू तथ्य आए भिन्नै कुरा हो। हत्या भएको स्थलभन्दा करिब दुई घन्टा पैदल हिँड्दा पुगिने ठाउँ मिक्लाजुङ८ लुङमाङदिनमा कान्छा ज्वाइँ माखिमको शव झुन्डिएको अवस्थामा भेटिएको थियो। हत्या गरेर माखिमले आत्महत्या गरेको प्रहरीको दाबी छ। माखिमको शव भेटिएको ठाउँ नजिकै रगत लतपतिएको खुकुरी फेला परेको छ। सोमबार राति बमबहादुर फियाकसहित उनकी पत्नी फुर्चीमाया फियाक, माइली छोरी जस्मिता फियाक (शेर्मा), कान्छी छोरी मनकुमारी फियाक, नातिनी आसिका खजुम, माइँला ज्वाइँ धनराज शेर्मा, धनराजका छोरी युहाना, मुना शेर्मा र धनराजकै भतिजी इक्सा शेर्माको हत्या भएको थियो। बमबहादुरका कान्छा ज्वाइँ मानबहादुर माखिमले नौ जनाको हत्या गरेको प्रहरीको प्रारम्भिक अनुमान छ। तर, एक युवकले दुई घरमा बसेका नौ जनाको हत्या गर्न नसक्ने मृतकका आफन्त, स्थानीय र बुद्धिजीवी बताउँछन्। प्रहरीको कमजोरी : स्थानीय प्रहरी कमजोरीका कारण गाउँमा कारुणिक नरसंहार भएको स्थानीयको आरोप छ। एक साताअघि सोही स्थानमा थुक्पा खाएका आठ जना बिरामी परेका थिए। खाजा खाएर बिरामी परेपछि खोजी गर्दा नुनमा सिसाको टुक्रा मिसाएको पाइएको थियो। जस्मिता फियाकले ढाका बुनाइ तालिममा सहभागीलाई थुक्पा बनाएर खुवाएकी थिइन्। नुनमा सिसा मिसाउने आफ्नै साढुभाइ मानबहादुर माखिम हुनसक्ने भन्दै मृतक धनराज शेर्माले प्रहरीलाई पटकपटक खबर गरेको वडा सदस्य जयप्रसाद फियाकले बताए। प्रहरी चौकी रबिका निरीक्षक तेजनारायण यादवलाई धनराजले फोन र म्यासेज गरेर सिसा मिसाउने माखिम नै हो, अनुसन्धान गर्नुपयो भनेर जानकारी गराएका थिए, फियाकले भने, नामै उल्लेख गरेर खबर गर्दा पनि प्रहरीले चासो नदिएकाले हत्याकाण्ड भएको हो। प्रहरी निरीक्षक चौधरीले नुनमा सिसाको टुक्रा मिसाउने मान्छेको खबर आफूले प्राप्त गरेपछि जिल्ला प्रहरी कार्यालयमा रिपोर्ट गरेको बताए। मेरो मोबाइलमा आएको म्यासेजचाहिँ देखिनँ, यादवले भने, धनराजले फोन गरेर सिसा मिसाउने मान्छेको नाम मलाई भनेपछि मैले जिल्लामा खबर गरेको थिएँ। प्रहरीले जानकारी पाएर पनि त्यो घटनालाई गम्भीर रूपमा नलिएकाले माखिमले परिवारकै सत्यनाश गरेर आत्महत्या गरेको हुनसक्ने अधिकांशको अनुमान छ। मानबहादुरको ग्याङ ठूलो छुट्टाछुट्टै दुई घरमा बसेका नौ जनाको हत्या मानबहादुर एक्लैले मात्रै गर्नै नसक्ने मृतकका आफन्तको भनाइ छ। ज्वाइँ मानबहादुरले नै हत्या गरेको हो, बमबहादुरकी माइँली छोरी बुद्धमाया भन्छिन्, तर, ज्वाइँसहित हत्यामा अरू पनि संलग्न हुनुपर्छ। ज्वाइँको ग्याङ ठूलो थियो। आफन्तले थप अनुसन्धानका लागि आग्रह गरेका छन्। यी दुई घरको पैदल दुरी १५ मिनेटको छ। धनराजको घरभित्र पाँच जनाको शव एकै स्थानमा थियो। बमबहादुरको घरमा तीन जनाको शव घरभित्र र बमबहादुरको शव घरबाहिर सिकुवामा भेटिएको थियो। स्थानीयका अनुसार बमबहादुर घरबाहिरै सुत्थे। यस कारण भयो हत्या कान्छा ज्वाइँ माखिमले नै बमबहादुरका परिवारको हत्या गरेको मृतकका आफन्त स्वीकार्छन्। माखिमसँग आर्थिक व्यवहारका कारण ससुरा बमबहादुरको परिवारसँग सम्बन्ध बिग्रिएको बुद्धमाया बताउँछिन्। कान्छा ज्वाइँ विदेश जानलाई बुवाले नै ऋण गरेर ६५ हजार रुपैयाँ दिनुभएको थियो, बुद्धमाया भन्छिन्, त्यही पैसाका कारण ज्वाइँसँग खटपट भएको थियो। मानबहादुर विदेशबाट आएपछि पत्नी मनकुमारीसँग समेत सम्बन्धमा तिक्तता आएको थियो। उनीहरुको सम्बन्धविच्छेदको तयारीमा रहेको स्थानीयले बताए। सम्बन्धमा खटपट आएपछि ज्वाइँले पहिलेदेखि नै धम्काउँदै आएका थिए, बुद्धमायाले भनिन्, त्यही रिसले गर्दा ज्वाइँले सबैको हत्या गरेका हुन्। दुई परिवारको वंशनाश आरुबोटेमा भएको हत्याकाण्डबाट दुई परिवारको वंशनाश भएको छ। बमबहादुरका माहिला ज्वाइँ र कान्छा ज्वाइँका परिवारको वंश सकिएको हो। माहिला ज्वाइँ धनराज शेर्मासहित उनकी पत्नी जस्मिता र छोरीहरू युहाना र मुनाको हत्या भएपछि धनराजको वंश सकियो। मानबहादुर माखिम र मनकुमारीका सन्तान थिएनन्। मनकुमारीको हत्या र मानबहादुरको झुन्डिएको अवस्थामा शव फेला परेपछि दुई परिवारको वंश टुंगिएको हो। बमहादुरका चार छोरी थिए। तीमध्ये माइली जस्मिता र कान्छी मनकुमारीको मंगलबार हत्या भएको हो। सत्यतथ्य चाँडै आउँछ : गृहमन्त्री गृहमन्त्री रामबहादुर थापाले पाँचथरको आरुबोटेमा दुई परिवारको सामूहिक हत्या घटनाको सत्यतथ्य चाँडै सार्वजनिक गर्ने बताएका छन्। प्रमुख प्रतिपक्षी कांग्रेसले ९ जनाको सामूहिक हत्याबारे जानकारी दिन सरकारसँग संसद्मा माग गरेको थियो। राष्ट्रियसभाको बुधबारको बैठकमा उनले घटना अनुसन्धानमा सहयोग गर्न स्थानीयसँग आग्रह गरे। उनले मारिएका ९ र रुखमा झुण्डिएको अवस्थामा मृत फेला परेका अर्का एक जनाको शव पोस्टमार्टम भइरहेको बताए। घटनाको सत्यतथ्य अविलम्ब सार्वजनिक गर्न प्रहरीलाई निर्देशन दिइएको उनले बताए। अनुसन्धानका लागि प्रहरीको केन्द्रीय अनुसन्धान ब्युरोको टोली घटनास्थल पुगेको र बाँच्न सफल १३ वर्षीया सिता खुजुमको दमकस्थित अस्पतालमा उपचार भइरहेको उनले जानकारी दिए। सोमबार राति बमबहादुर फियाक र ज्वाईं धनराज शेर्मासहित दुवै परिवारका ९ जनाको विभत्स हत्या भएको थियो।"
होटलमा कैदीको मोजमस्ती प्रकरण : जिल्ला प्रशासनले थाल्यो छानविन,"धादिङ : धादिङ कारागारका कैदीले होटलमा मोजमस्ती गर्ने गरेको खुलासा भएपछि जिल्ला प्रशासन कार्यलयले छानविन थालेको छ। कारागार जस्तो संवेदनशिल ठाउँमा समेत सुरक्षा लापरवाही भएको र कारागार प्रशासन तथा प्रहरीहरुले कारागारको सुरक्षा गर्न नसकेको भन्दै प्रशासन कार्यलयले छानविन लागेको हो। जवरजस्ती करणी जस्तो जघन्य अपराधमा ११ वर्षको जेल सजाय भुक्तान गरिरहेका प्रेम तामाङ जिल्ला सदरमुकामको होटलमा मस्ती गरिरहेको भिडियो सहितको समाचार मंगलबार सार्वजनिक भएको थियो। समाचार सार्वजनिक भएपछि तत्काल छानविन समिति बनाइ अनुसन्धान गर्न टोली खटेको धादिङका प्रमुख जिल्ला अधिकारी भागिरथ पाण्डेले जानकारी दिए। सहायक प्रमुख जिल्ला अधिकारी अर्जुन प्रसाद शर्मा गुरागाँइको नेतृत्वमा जिल्ला प्रहरी कार्यलयको तर्फबाट डिएसपी प्रकाश विष्ट र राष्ट्रिय अनुसन्धान विभागबाट प्रहरी निरिक्षक उत्तम ढुङगेल सदस्य रहने गरी ३ सदस्यीय छानविन समिति बनाएका छौं पाण्डेले भने। धादिङ कारागारका कैदी होटलको कोठामा मस्ती गर्दै (भिडियो) कारागारको कैदीलाई होटलको कोठाभित्र एक महिलासँग राखेर बाहिरबाट ताल्चा लगाइ सादा पोशाकका प्रहरी रक्सी खाँदै पहरा दिइरहेका थिए। होटलमा कैदीको सुरक्षाको लागि गएका सादा पोशाकका प्रहरी धादिङ जिल्लाबाटै सरुवा भएर गइसकेको समेत खुलेको छ। कारागारमा थुनिएको कैदी होटलहरुमा भेटिनु गम्भीर लापरवाही भएकाले अनुसन्धानपछि यस लापरवाहिमा संलग्न जोसुकैलाइ कारवाहीको दायरामा ल्याइने प्रजिअ पाण्डेले बताए। भिडियो केही महिनाअघि खिचिएको भन्नेसम्मको प्रारम्भिक जानकारी आएको छ प्रजिअ पाण्डेले भने, हामीले केही जानकारी त पाइसकेका छौँ, अनुसन्धान प्रक्रिया सकिसकेपछि सबै कुरा सार्वजनिक गरौँला। कारागारभित्र भइरहेको अनियमितता, चौकीदारको चरम शोषण र दमनबारे यसअघि बेलाबखत फाट्टफुट्ट समाचार बाहिर आउने गरेको भएपनि स्थानीय प्रशासनले कुनै चासो देखाएको थिएन। कैदी होटलमा भेटिएको प्रकरण मात्रै नभइ धादिङ जिल्लाको कारागार भित्र भइरहेका सबै अनैतिक क्रियाकलापको विषयमा समेत गहिरो अनुसन्धान गरिने संयोजक एवं सहायक प्रमुख जिल्ला अधिकारी गुरागाँइले बताए। धादिङ कारागारभित्र चौकीदारहरुको नेतृत्वमा जुवातास खेलाइने, कैदीबन्दीहरुको लागि बाहिरबाट रक्सी मगाएर ५ गुणा महङगोमा विक्री वितरण गर्ने लगायत समाचार समेत सार्वजनिक भएका थियो। कैदी बन्दीहरुले प्रधानमन्त्रीको कार्यलय र गृह मन्त्रालयलाइ छानविन गरिदिनको लागि लेखेको पत्रमा कारागारका चौकीदारहरुले भित्रको कुनै कुरामा गुनासो गर्नेहरुको आफन्त भेटघाट रोकिदिने गरेको, प्रशासनलाइ कारागार भित्रको कुरा लगाएमा ज्यान मारेर जेलभित्रै गाडिदिने धम्की दिने, मुढा बनाउने कामदारहरुलाई ज्यालामा काम लगाउने र पैसा दिन समेत चौकीदारहरुले आलटाल गर्ने उल्लेख छ। साथै पत्रमा साधारण कैदीहरुलाई चरम शोषण र दमन गर्ने चौकीदार र उसका नाइकेहरुलाई अन्यत्र स्थानान्तरण गरि नयाँ चौकीदार नियुक्ती गरिदिन समेत माग गरेका छन्।"
एकैघरका तीनजनाको जलेर मृत्यु,बैतडी : बैतडीको पुर्चौंडीमा एकैघरका तीनजनाको जलेर मृत्यु भएको छ। पुर्चौडी नगरपालिका ५ कुवाकोट घर भई पुर्चौडी नगरपालिका ७ बसपार्कमा टहरा बनाई बस्दै आएका अन्दाजी ४५ वर्षीय करे लुहारसहित उनकी ४० वर्षीया श्रीमती ब्रिन्दा लुहार र ८ वर्षीय छोरा मनोज लुहारको जलेर मृत्यु भएको प्रहरीले जनाएको छ। खाना खाएर टहरामा सुतेका बेला चुल्होको आगो एक्कासी सल्केर आगलागी हुँदा उनीहरुको मृत्यु भएको हो। बुधबार राति करिब पौने १० बजेतिर आगो लागेको भएपनि करे लुहारको परिवारलाई भने बचाउन नसकिएको जिल्ला प्रहरी कार्यालय बैतडीका प्रहरी नायब उपरीक्षक नेत्रमणी गिरीले जानकारी दिए । उनले भने बसपार्क छेउमै रहेको टहरामा आगलागि हुँदा प्रहरी र स्थानीय पुगेका थिए। तर आगो सल्किसकेकाले बचाउन सकिएन। लाश मात्रै बाहिर निकाल्न सकियो। प्रहरी र स्थानीयको सहयोगमा आगो नियन्त्रणमा लिएपनि प्रहरी र स्थानीय घटनास्थल पुग्दा उनीहरु जलिसकेका थिए। ७ वर्ष यता पुर्चौडीको हाट आसपासमा मजदुरी र मागेर जीवन निर्वाह गर्दै आएका लुहार परिवार पछिल्लो समय बसपार्कमा टहरो बनाएर बस्दै आएका थिए ।
