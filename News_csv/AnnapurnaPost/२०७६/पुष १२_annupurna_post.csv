शीर्षक,विवरण
खरिद नियमावली ८ महिनामा चार पटक संशोधन,"काठमाडौं : सरकारले रुग्ण आयोजन सम्पन्न गर्न एक वर्षको म्याद थप गर्ने भएको छ। सार्वजनिक खरिद नियमावली ८ महिनामा चार पटक संशोधन गर्दै सरकारले रुग्ण आयोजनाका लागि एक वर्ष थप गरेको हो। सार्वजनिक खरिद अनुगमन कार्यालयका सचिव मोहनकृष्ण सापकोटाका अनुसार नवौं संशोधनमा दुईवटा व्यवस्था परिवर्तन गरिएको छ। आठौं संशोधनमा २०७६ जेठ २३ गते अघिसम्म म्याद सकिएका आयोजनाका हकमा १५ दिनभित्र निवेदन दिएर म्याद थप गर्न सकिने व्यवस्था थियो। उक्त समयमा म्याद थपका लागि निवेदन पर्न नसकेका आयोजनाका लागि एक वर्षको म्याद थप गर्ने व्यवस्था गरिएको हो। अर्को संशोधनमा ठेक्का निवेदनको सुरुवातमै सुरुमा लाइन अफ क्रेडिटको आवश्यक पर्दैन। यो व्यवस्थाले ठेक्का प्राप्त नगर्ने निर्माण व्यवसायीको आर्थिक व्ययभार कम हुने उनले बताए। ठेक्का प्राप्त गर्ने कम्पनीले भने ठेक्का सम्झौतापूर्व लाइन अफ क्रेडिटको व्यवस्था गर्नुपर्छ। यसअघि साउनमा गरिएको आठौं संशोधनमा प्राविधिक र बाँकी कार्यको विश्लेषण गरी म्याद थप गर्दा आयोजनालाई आर्थिक व्ययभार नपर्नेगरी मात्र म्याद थप गर्न सकिने व्यवस्था गरिएको थियो। नयाँ संशोधनले उक्त अवधिमा समय थपका लागि आवेदन पर्न नसकेको आयोजनका लागि म्याद थपको बाटो खोलेको छ। सचिव सापकोटाका अनुसार नियमावली संशोधन भएको मितिको १५ दिनभित्र समय थपका लागि आवेदन पेस गर्नुपर्नेछ। आयोजना तथा सार्वजनिक निकायको मूल्यांकनका आधारमा निवेदन परेको ६० दिनभित्र म्याद थप गर्न सकिने व्यवस्था छ। खरिद नियमावली पाँचौं संशोधन भएको १२ वर्षपछि सरकारले वैशाख ३० गते छैटांै संशोधन गरेको थियो। त्यसलगत्तै जेठ २३ र साउन १६ गते संशोधन भएको थियो। खरिदसम्बन्धी कार्य अघि बढाउन सार्वजनिक खरिद नियमावलीलाई मार्गदर्शनको रूपमा लिइन्छ। नियमावलीमा हुने प्रावधानका आधारमा खरिद कार्य अघि बढाउनुपर्ने भएकाले छोटो समयमै बारम्बर संशोधन गर्दा अन्यौलता छाउने पूर्व सचिव सुरेश प्रधान बताउँछन्। यसले ठेक्का प्रक्रिया, करार सम्झौता, बोलपत्र कागजात तयार गर्न समस्या पर्छ। सरोकार नियकायसँग आवश्यक राय सुझावको नलिई संशोधन गर्दा नियमावली दिगो हुन सक्दैन। नियमावली छोटो समयमा संशोधन गर्दा यसको सिधा प्रभाव विकासे आयोजनामा पर्छ। समयमै सम्पन्न हुनुपर्ने आयोजना म्याद थप हुन सक्ने भन्दै सुस्त गरिन्छ। नवौं संशोधनमा लाइन अफ क्रेडिट पनि हटाइएको छ। निर्माण व्यवसायीको आर्थिक क्षमताको मूल्यांकन गर्न लाइन अफ क्रेडिट राखिएको हो। नवौं संशोधनमा लाइन अफ क्रेडिट पनि हटाइएको छ। निर्माण व्यवसायीको आर्थिक क्षमताको मूल्यांकन गर्न लाइन अफ क्रेडिट राखिएको हो। नयाँ व्यवस्था अनुसार ठेक्का प्रक्रियामा सहभागी हुन लाइन अफ क्रेडिट चाहिँदैन। आयोजनाबाट रकम भुक्तानीमा ढिला हुँदा पनि निर्माण व्यवसायीले आफ्नै स्रोतबाट केही समय आयोजना अघि बढाउन सक्छन् कि सक्दैनन् भने यस अघि लाइन अफ क्रेडिट राखिएको थियो। यसले खराब वित्तीय क्षमता भएकाका लागि केही समय ढिला हुँदा पनि निर्माण व्यवसायीले निर्माण कार्य अघि बढाउन सक्छन् भन्ने क्षमताको जाँच गर्न ठेक्का प्रस्तावसँगै लाइन अफ क्रेडिट राखिएको थियो। अहिलेको व्यवस्थाले मुलुकले मेलम्ची आयोजनाको जस्तै अवस्था भोग्नुपर्ने उनको भनाइ छ। मेलम्ची खानेपानी आयोजनाका निर्माणको जिम्मा पाएको इटालियन कम्पनी सीएमसीको टाट पल्टिएको कम्पनीले ठेक्का प्राप्त गर्न सक्ने अवस्था आउनेछ। यसले निर्माण अवधि लम्बिनुका साथै आयोजनाको लागत पनि बढ्ने बताउँछन्। अख्तियार दुरुपयोग अनुसन्धान आयोगका अनुसार मुलुकभर १८ सय ४८ आयोजनाको म्याद सकिसकेको छ। ती आयोजनाको दायित्व आठ खर्ब रुपैयाँभन्दा धेरै छ। यी आयोजनामध्ये करिब ३० प्रतिशत जति एक वर्ष म्याद थप गर्दा पनि सम्पन्न नहुने अवस्थामा रहेको निर्माण व्यवसायी महासंघका अध्यक्ष रवि सिंहले जानकारी दिए। त्यस्ता आयोजनामा सरकारले सहुलियत दिने भनेको छ। निर्माण व्यवसायीले समयमै सम्पन्न गर्नुपर्छ, सिंहले भने, तीव्र गतिमा काम गर्दा पनि सम्पन्न नहुँदा सरकारले हेर्नुपर्छ। निर्माण व्यवसायीकै लापरबाहीले निर्माण कार्य ढिला भएमा भने कानुनबमोजिक कारबाहीको भागिदार हुनुपर्ने उनको भनाइ छ। लाइन अफ क्रेडिटको व्यवस्था हटाइँदा ठेक्का प्राप्त गर्न नसक्नेलाई राहत मिल्छ। नवौं संशोधनअघि ठेक्का प्रक्रियामा सहभागी हुन निर्माण व्यवसायीले बैंक ग्यारेन्टी राख्नुपथ्र्यो। यसले निर्माण व्यवसायीको आर्थिक व्ययभार कम हुने उनले बताए।"
भ्रमण वर्ष : तयारी र पूर्वाधार फितलो,"भैरहवा : नेपाल भ्रमण वर्ष २०२० सुरु हुन २ दिन मात्र बाँकी छ। तर, स्थानीय स्तरमा तयारी र पूर्वाधार शून्य छ। पैदलमार्ग हुँदै रूपन्देहीको बेलहिया नाकाबाट सबैभन्दा बढी पर्यटक भित्रिन्छन्। तर, यहाँको अवस्था दर्दनाक छ। पर्यटकको सहज व्यवस्थापन, यातायातलगायत अन्य कुनै सुविधा उपलब्ध हुने सुरसार छैन। बुङबुङती उड्ने धुलोले पर्यटक अध्यागमनमै आतिन्छन्। नाका थुनेर भिसा फारम भर्छन्। जताततै फोहोर, सवारीको चाप र ध्वनी प्रदुषण उस्तै छ। धुलोले सडक किनारका हरियो फूलबिरुवा छोपिएका छन्। स्थानीय सिद्धार्थनगर नगरपालिकालाई वास्ता छैन। पर्यटक आएलगत्तै नाकाको अवस्थामा देखेर आत्तिन्छन्, ट्याक्सी चालक राजकुमार रन्जनले भने, यहाँ बाहिर एकछिन पनि रोकिन चाहँदैनन्, छिटो होटल पुर्याउ भन्छन्। निर्माणाधीन सडकखण्डले नाकाको अवस्था झनै बेहाल छ। धुलोले पीडित स्थानीयले केही महिनाअघि नाकामा चक्काजाम नै गरे। नेतामन्त्रीले सडकको विषयमा आश्वासन दिँदै आएका छन्। तर, पनि ठेकेदारको काममा सुधार आएको छैन। ठेकेदारको लापर्बाहीले स्थानीय र पर्यटक पीडित रहेको बेलहियाका स्थानीय गोपाल थापाले बताए। बुङबुङती उड्ने धुलोले हिँड्डुल, व्यापार, बजार गर्न धेरै समस्या छ, उनले भने, रातिको समयमा त झनै बिजोग हुन्छ। भ्रमण वर्षमा २० लाख पर्यटक भित्र्याउने लक्ष्यलाई भेट्याउन सरकारले प्रत्येक दिन ५ हजार ४ सय ८० पर्यटक भिœयाउनुपर्छ। तर, सरकारलाई कुन देशबाट कति पर्यटक आउने भन्ने यकिन अनुमान छैन। वर्षलाई सफल बनाउन प्रत्येक महिनाको योजनाअनुसार कार्यक्रम हुनुपर्नेमा संघीय र प्रदेश सरकारका मन्त्रीको भाषणबाहेक कुनै ठोस काम देखिएको छैन। प्रदेश ५ सरकारले पनि २०७६ वर्षलाई लुम्बिनी भ्रमण वर्ष मनाइरहेको छ। बेलहिया नाकाबाट बर्सेनि करिब डेढ लाख तेस्रो मुलुकका पर्यटक भित्रिन्छन्। यस नाकाबाट आउने अधिकांश पर्यटक लुम्बिनी भ्रमणका लागि आउने गर्छन्। भौतिक पूर्वाधारको अभावले पर्यटकले समस्या भोग्नु परेको अध्यागमन कार्यालय बेलहियाका प्रमुख गिरीराज खनाल बताउँछन्। धुलोले खुला वातावरणमा बस्ने स्थिति छैन, उनी भन्छन्, भिसा प्रक्रियाको कागज बुझाएर गाडीभित्रै बस्छन्। लुम्बिनी भ्रमण वर्ष मनाइरहेको प्रदेश सरकार र भ्रमण वर्ष मनाउन लागेको संघीय सरकारसँग पर्यटकको बसाइ लम्ब्याउन कुनै योजना छैन। हालै गरिएको एक अध्ययनअनुसार लुम्बिनी आएका पर्यटक औसतमा करिब ३० मिनेट मात्र बस्छन्। सरकारले भ्रमण वर्ष घोषणा गरे पनि पर्यटकको बसाइ लम्ब्याउन कुनै योजना नल्याएको होटल व्यासायी बताउँछन्। भ्रमण वर्षमा पर्यटकलाई लुम्बिनी पुग्न सहज छैन। निर्माणाधीन लुम्बिनी सडकखण्डको धुलो र यत्रतत्र छरिएका निर्माण सामग्रीले पर्यटक लुम्बिनी नपुगी फर्किने मनस्थितिमा पुग्छन्। बुङबुङती उड्ने धुलोले लुम्बिनी यात्रा निकै कठिनपूर्ण छ। लुम्बिनी मार्गमा निर्माणाधीन पुल अलपत्र छ। सञ्चालनमा रहेको जीर्ण पुलबाट एक पटकमा एउटा गाडी मात्र जान्छ। जाम लामो हुन्छ। पर्यटक जाममा पर्छन्। लुम्बिनी पुग्न यातायातको राम्रो व्यवस्था छैन र सडक अवस्था पनि ठिक छैन, निकै कठिनाइका साथ लुम्बिनी पुगेको बताउँदै ब्राजिलका रिक अलमिडाले अन्नपूर्णसँग भने, जसो तसो यहाँ पुगे पनि लुम्बिनी र बुद्धको बारेमा जानकारी पाउने कुनै कार्यक्रम नहनु दुःखद् लाग्यो। उनले थपे, लुम्बिनी शान्त छ, राम्रो पनि छ तर हामी यहाँ केही दिन बस्न गुम्बा मन्दिरको अवलोकन गर्नुबाहेक केही देखिएन।"
साधनाले हुर्काएको सांस्कृतिक सम्पदा,"श्रीगुरु वृहस्पतियाः भजननी याय यो गुरु वृहस्पतिका सम्झनामा नेपाल भाषामा लिखित भजन अंश हो। यी र यस्तै भजनहरू विभिन्न देवीदेवताका नाममा नित्य गाइन्छन् मध्यपुर ठिमी नगरपालिका६ स्थित सिद्धिकाली गणेश मन्दिरअगाडिको सत्तलमा। सत्तलका भित्तामा राधाकृष्ण, सीताराम, रामहनुमान, शिवपार्वती, लक्ष्मीविष्णु, श्रीगणेश, सरस्वती, भद्रकाली, जीवित देवी कुमारी र विभिन्न मठमन्दिरका तस्बिरहरू सजाइएका छन्। भुईंमा सुकुल, कार्पेट बिछ्याइएका छन्। मानिसहरू वरिपरि बसेर कर्ताल, डमरु, शंख, झ्याम्टा, ढोलक, हार्मोनियम भजनको लयअनुसार बजाइरहेका छन्। सत्तलका बीचमा हस्तलिखित भजनग्रन्थका पाना फिँजाइएका छन्। मसीमा चोपेर निगालाका कलमले ठूला अक्षरमा नेपालभाषामा हरिशरण साहुद्वारा नेपाल संवत् १०५७ मा लिपिबद्ध त्यो भजन ग्रन्थभन्दा अगाडि दीप प्रज्ज्वलित गरिएको छ भने पछाडि बसेका छन् एकान्नब्बे वर्षका लक्ष्मीकृष्ण चक्रधर, छयासी वर्षका रत्नबहादुर लामा प्रजापति, एकासी वर्षका बद्रीमान चक्रधर, उनान्सत्तरी वर्षका रत्नकाजी प्रजापतिसहित दर्जनौं मानिसहरू। उनीहरू पाना पल्टाउँदै भजनकीर्तन गरिरहेका छन्। त्यहाँको वस्तुस्थिति देख्दा विरलै पुग्ने मानिसलाई लाग्नेछ यहाँ अखण्ड यज्ञ चलिरहेछ। उदार मन र सामूहिक प्रतिनिधित्वको भावना राखेर निरन्तर साधना भइरहेकाले लिच्छवी तथा मल्लकालीन सम्पदा आजसम्म बाँचिरहन सकेका छन्। बाजेदेखि नाति पुस्तासम्मका पाइला सिद्धिकालीतिर बढ्छन् हरेक दिन क्षितिजमा उज्यालो नखस्दै। घडीको सुइले चार नबजाउँदै उनीहरू थालिसक्छन् त्यही सत्तलमा भजनकीर्तन। मुटु कमाउने पुसको जाडो होस्, निथ्रुक्क भिजाउने बर्खाको मुसलधारे दर्के पानी र झरी होस्, मान्छे नै उडाउने चैतवैशाखको हावाहुरी आओस्, यस सत्तलमा अखण्ड रूपमा बिहान चार बजेदेखि ८ बजेसम्म वर्षको तीन सय पैसट्ठी दिनसम्म निरन्तर यहाँ भजनकीर्तन चलिरहन्छ। नेवा रहनसहन, भेषभूषा, कला र संस्कृतिका पर्याय तिनका शिरमा भादगाउँले र ढाकाका टोपी छन्। खुट्टामा सुरुवाल, शरीरमा कमिज र स्टकोट लगाएका अनि निधारमा टीका र कानमा फूल सिउरिएका उनीहरूमा फराकिलो छाती र उदार मन छ। भगवान्प्रतिको भक्ति र श्रद्धा अथाह छ। एकअर्काप्रति प्रेम छ। तिनका मनका अन्तरकुन्तरमा कतैतिर उचनीच भावना भेटिँदैन। सबैमा सेवाको भावना छ। ईश्वरी भजन र भक्तिद्वारा साधना गर्न र अरूका सेवा गरेर आनन्दित हुन जानेका छन्। लिच्छवी तथा मल्लकालदेखि प्रचलित जात्रा, पर्वहरूलाई आजपर्यन्त जीवन्त राख्ने संकल्प देख्दा लाग्छ तिनका हृदय कति विशाल होला? सिद्धिकाली गणेश मन्दिरको स्थापना कसले गराएका हुन्? भजनकीर्तनको सुरुवात कसरी भयो भन्न उनीहरू सक्दैनन्, तर सिद्धिकालीको पौराणिकताका बारेमा रत्नकाजीको भनाइ छ, दक्षप्रजापतिको यज्ञकुण्डमा हामफालेर प्राण त्याग गरेकी सतीदेवीको लास बोकेर हिँड्दा महादेव यहाँ पनि आइपुगेका र सतीदेवीका गाला पतन भएकाले यस ठाउँको नाउँ सिद्धिकाली रहेको स्वस्थानी कथामा पाइन्छ। आफ्ना बाउबाजेले यस ठाउँमा आएर भजनकीर्तन गर्दै आएको प्रत्यक्ष अनुभव भने उनीहरूसँग छ। बीस वर्षको उमेरदेखि भजन गाउँदै आएका बद्रीमान चक्रधर एकासी वर्षका भइसक्दा पनि उस्तै जोसका साथ गाइरहेका देखिन्थे। उनी भन्छन्, यहाँ आएर भजन गाउँदाको आनन्द अर्कै छ। छयासी वर्षको भइसकें, हरेक दिन एकपटक यहाँ नआएसम्म मनले मान्दैन भन्छन् रत्नबहादुर लामा प्रजापति पनि। उनी भन्छन्, यहाँ आउन पाउँदा बडो आनन्द लाग्छ। मन प्रफुल्लित हुन्छ। हरेक दिन बिहान उठ्नेबित्तिकै आऊँआऊँ लागिरहन्छ, कहिलेकाहीं यहाँ आउन नपाउँदा दिनभरि खल्लो भइरहन्छ भन्छन् हर्षबहादुर प्रजापति। उनी भन्छन्, दिनभरि केही हराएजस्तो केही बिराएजस्तो लागिरहन्छ। यहाँ आएर भजनकीर्तन गरेर आनन्दित हुने लतै बसिसकेको छ भन्छन् अर्का तेजबहादुर प्रजापति पनि। भजनकीर्तनले मनमा रहेका पिर, चिन्ता, डर भय भगाएको छ भन्छन् कृष्णहरि प्रजापति। बुवा काजीबहादुरका हात समातेर यहाँ आउने गरेको बाल्यकाल सम्झँदै मोहनकृष्ण प्रजापति भन्छन्, अखण्ड भजनकीर्तनले हामीलाई आनन्द त मिलेको छ नै, दिवंगत बाउबाजेहरूका आत्माले शान्ति, आदर र सम्मान पनि पाएका छन्। भजनकीर्तनलाई निरन्तर चलाउन कसरी सम्भव रह्यो त भन्ने प्रश्नमा रत्नकाजी भन्छन्, उदार मन र सामूहिक प्रतिनिधित्वको भावना राखेर भगवत् कर्ममा लागेपछि असम्भव भन्ने नै नहँुदो रहेछ। हामीले यस मन्दिरलाई फराकिलो र व्यवस्थित बनाउने र नयाँ स्वरूप दिएर पवित्र तीर्थस्थलका रूपमा खडा गर्ने इच्छा गयौं र काम पनि सुरु गरेका थियौं भन्छन् सिद्धिकाली संरक्षण तथा विकास समितिका पूर्वअध्यक्ष श्रीकृष्ण प्रजापति। उनी भन्छन्, यो कुरा थाहा पाएका सिंगो ठिमीवासी र यहाँका संघसंस्थाले सहयोगका हात फिँजाइदिए। यसमा कोरियन नेपाल मैत्री अस्पताल, मध्यपुर ठिमी नगरपालिकाको पनि हार्दिक सहयोग रह्यो। तिनका सहयोगले यस तीर्थस्थललाई पूर्णता दिनका लागि कस्सिएको गाँठो फुक्यो। हामीले मन फुकाएर काम गर्यौं। सिद्धिकालीदेखि हात्ती महाकालसम्मको बाटो फराकिलो हुने गरी इँटा ओछ्याउनका लागि मध्यपुर ठिमी नगरपालिकाले ५० लाख रुपैयाँ रकम निकासा गरिसकेको बताउँछन् सिद्धिकाली संरक्षण तथा विकास समितिका अध्यक्ष दिलकृष्ण प्रजापति। उनी भन्छन्, अबको बिस्केट जात्राअगाडि नै काम सम्पन्न गरिनेछ। उनका अनुसार सिद्धिकाली गणेश मन्दिरको गजुरमा सुनको थाली राख्नका लागि नगरपालिकाले एक करोड ५० लाख रुपैयाँ निकासा गरिसकेको छ। मन्दिर क्षेत्रका पाटीपौवा, इनार, धारा निर्माण गरेर थप व्यवस्थित पारिनेछ। उनी भन्छन् ठिमीवासीहरूको इच्छाअनुसार यस मन्दिर क्षेत्रले फराकिँदै र नयाँ रूप पाउँदै छ। स्थानीयको हार्दिक सहयोगबारेमा हर्षबहादुर थप्छन्, हामी भजनकीर्तन गरिरहेका हुन्छौं, हाम्रा लागि कोही बिस्कुट, कोही चिनी, कोही दूध बोकेर आइपुग्छन्। दुई प्याकेट दूध र दुई दर्जन बिस्कुट दिएर फर्किन लागेकी गंगालक्ष्मी श्रेष्ठ भन्छिन्, भजन चलिरहोस् भन्नका लागि हो। भजनप्रेमीलाई पाउरोटी बाँडिरहेका अग्ला कदका वृद्ध भन्छन्, खुसीका लागि बाँडेको हुँ। डेढ दशकदेखि आज पनि निरन्तर सहयोग गर्दै आउनुभएका रत्नकाजी भन्छन्, न गुठीको एक पैसा खर्च गरिएको छ, न हामीले उहाँहरूलाई ल्याइदेऊ भनेका हौं। उनी भन्छन्, भगवत् भजनले भक्ति र प्रेम बढाउँदो रहेछ। भक्ति र प्रेम फैलिएपछि मन फराकिँदो रहेछ। जहाँ फराकिलो मन भेटिन्छ, तिनले दिन जानेको हुँदो रहेछ। दिएरै आनन्दित हुन मन लाग्दो रहेछ। यसरी सबै कुरा आफ से आफ जुट्दै जाँदो रहेछ। लक्ष्मीकृष्ण भन्छन्, हामी ठिमीवासीहरूमा साधना शक्ति छ। त्यसैले सिद्धिकाली गणेशप्रति अगाध प्रेम र आस्था छ। उनी फेरि भन्छन्, हरेक दिनको भक्ति र अखण्ड भजनकीर्तनले भगवत् प्रेम गहिरिएको छ हृदय फराकिलो भएको छ। सिद्धिकाली गणेश मन्दिर आसपासका सत्तल देखाउँदै मोहनकृष्ण भन्छन्, यी सबैप्रति हाम्रो अपार प्रेम छ। व्यापार व्यवसाय गर्ने यी कामकाजी पुरुष हुन् या भान्सामा पस्ने यी दिदीबहिनी र आमाहरू हुन्, उनीहरूले काम सुरु गर्छन् सिद्धिकाली गणेशको पूजा तथा दर्शनपछि। बाउबाजेले हुर्काएको नेवा कला, संस्कृति र रहनसहनलाई जीवन्त राख्ने दायित्व हाम्रोजस्तै तिमीहरूको पनि हो भनेर युवा पुस्तालाई सिकाइरहेका छौं भन्छन् बद्रीमान। दुढताका साथ उनी भन्छन्, यसप्रति युवा पुस्ताले पनि चासो राख्न थालेका छन्। समय बदलिइरहेको छ। पश्चिमा संस्कृतिको प्रभाव र नयाँनयाँ चालचलन आइरहेका छन्। यस अवस्थामा पनि हामीले भजनकीर्तन अखण्ड रूपमा सञ्चालन गरिरहेका छौं र गरिरहने छौं, उनी भन्छन्। भजनबारेमा बद्रीमान फेरि भन्छन्, यहाँ थुप्रै टोल छन्। टोलटोलमा मन्दिर छन्। यस मन्दिरमा मात्र होइन, घरघरमा पनि हरेक साँझबिहान भजन हुन्छ। भजन सबैभन्दा पहिला श्रीगणेश, श्रीकृष्ण, नारायण, बुद्ध, रुद्र, शिव, ब्रह्मा, विष्णुलगायत देवीदेवताको गरिन्छ। यहाँ त बिहान चारबजेदेखि आठ बजसेम्म भजन चलिरहन्छ। यसबीचमा नीतिभजन, शास्त्रीय भजन र विभिन्न भाषाका भजन हुन्छ। हामी बूढापाका शास्त्रीय भजन गाउँछौं। अन्त्यमा सिद्धिकाली संरक्षण कोषका आजीवन सदस्य रत्नकाजी सिद्धिकाली गशेणप्रति हात जोड्दै विनम्रतापूर्वक भन्छन् यस पवित्र तीर्थस्थलमा सबैले हार्दिक सहभागिता जनाउन पाउँछन् र गणेशको पूजाआजा गर्न र यहाँ बसेर भजन गाउन पाउँछन्। पवित्र मन राखेर भगवत् धाममा आएर फूल मात्र चढाए पनि त्यो ऐश्वर्य चढाएबराबर हुन्छ। जजसले यहाँ आएर साधना गर्छन्, उनीहरूले जे चिताए पनि पुग्छ। पुगेको छ। पुगोस्। सिद्धिकाली गणेशले पुर्याउनेछन्।"
दृढ अठोटले छुटाउँछ कुलत,"हजुरको र मेरो फोटो राखेर मेरोबारेमा एउटा लेख लेखिदिनुस् न म्याम, गम्भीर मुद्रामा उसको बिन्ती सुन्नुपथ्र्यो प्रायः ! आफूलाई कति ठूलो काम गरेर ठूलो मान्छे भएजस्तो मानेर भन्छस् है तँ? तेरोबारे म के र किन लेखूँ? , मेरो उत्तर सधैं यस्तै रूखो र टर्रो हुने गर्थ्यो! ऊ अर्थात् प्रभात (नाम परिवर्तन) प्लस टुको मेरो विद्यार्थी थियो। ऊ अरूभन्दा भिन्न छाप बोकेर बसेको छ स्मृतिका पानामा। अरूभन्दा अलिबढी एटेन्सन र माया खोज्थ्यो र सायद रूखो नै भए पनि आत्मीयता पाउँथ्यो। न पढाइमा अब्बल न अन्य केही विशेष गुण। तर पनि उसप्रति मेरो लगाव ज्यादा नै रहन्थ्यो। सबैभन्दा दुःख त त्यो बेला लाग्थ्यो जब मैले मेरो औषधि खानका लागि ८५ वर्षकी हजुरआमाको थैली चोरेको थिएँ, आँखाभरि आँसु पार्दै उसले आफ्नाबारेमा बताएको थियो सबै साथीहरूमाझ। घर गोरखा। आमा स्कुलको मास्टर। परिवार हुनेखाने ! म जन्मिँदा मेरा बुवा पाँच खुट्किला भर्याङ एकैचोटि नाघेर कुद्नुभएको रे खुसीले। घरमा ठूलो भोज चलेको थियो रे थोरै आत्मग्लानी र धेरै नैराश्य झल्किन्थ्यो बोली र आँखामा। तँलाई के पुगेन र लागूऔषध खान थालिस्? आमाबुवाले गरेको माया धेरै भयो हो? , सायद मेरो रूखोपना उसलाई बानी परिसकेको छ। हाँस्दै आफ्नोबारे बताउन थाल्यो सात कक्षा पढ्दा साथीहरूले चुरोट खान थालेको देखें। मलाई पनि रहर लाग्यो। एकदुईपटक तानेको खाउँखाउँ लाग्न थाल्यो। पछि बानी पर्दै गयो। गाउँको स्कुल आउँदाजाँदा बाटोमा बसेर तानिन्थ्यो। बानी पर्न समय लागेन। आदत बन्यो। विस्तारै गाँजा तान्न थालें। मन भरिएन। त्यसपछि ट्याब्लेट (औषधि) खान थालें। बढ्दो सहरीकरण र पुँजीवादसँगै आउने परिवर्तित पारिवारिक संरचनाले निम्त्याउने एक्लोपना, टुक्रिएको घर र खुकुलिएको परिवारिक सम्बन्धले निम्त्याउने सामाजिक समस्या एक्लो परिवारले मात्र भोग्दैन, भोलिका दिन सबैका घरले भोग्नुपर्नेछ। मलाई धेरै औषधिको नाम थाहा छ भन्दै नाम लिन थाल्यो ऊ। प्रतिबन्धित औषधि जुन डाक्टरको प्रेसक्रिप्सनविना बेच्नु गैरकानुनी थियो। उनीहरूको पहुँचमा सहजै पुगेको देखिन्थ्यो ऊ। व्यापारीका लागि नाफा महत्व राख्यो, मानवता हरायो। पुँजीवादको नाफाको सिद्धान्त पनि यही होला सायद, जुन माक्र्सले बारम्बार सम्झाउने गर्थे। बीसमा टेकेको केटो जुन उमेरमा जोस र जाँगरका साथ पढाइ र भविष्यको सपना बुनेर बस्नुपथ्र्यो, आज एक मुठी औषधिको सहारामा उभिँदै आफूले गरेको गलत कामको बयान दिँदै छ। आमा गाउँमा शिक्षक। सबैले नमस्ते गर्दै इज्जत दिन्थे। तर मेरो कारण आमा बारम्बार नमस्ते गर्दै चौकी पुग्नुपथ्र्यो। सबैले झुकाउने शिर मेरो कारण मेरो लागि सबैसँग झुक्थ्यो। बेहोसीमा हुने कुटपिट, लडाइँ र झगडाले आफ्नी आमालाई परेको पीडा पनि याद छ उसलाई। मन भरिएर एक्लै रुन्थें पनि अब गल्ती गर्दिनँ भन्थें तर फेरि उही अवस्थामा पुग्थें। मलाई खानेकुरा नभए पनि हुन्थ्यो तर ड्रग्स जसरी पनि चाहिन्थ्यो, उसका कुराले मलाई हुर्कंदै गरेको आफ्नै छोरो आँखाअगाडि नाच्न आइपुग्थ्यो र मनपेट पोल्न थाल्थ्यो कसका बुवाआमाले दुव्र्यसनी सन्तान जन्माउँछन् र? तर आफ्नो इच्छाले सन्तानको भविष्य निर्माण र निर्धारण गर्न पनि सम्भव नहुने रहेछ। सुध्रन्छु भन्ने कसरी आयो त अचानक? कसरी छाडिस् त सबै औषधि लिन? , मेरो प्रश्नको जवाफ दिँदै उसले भन्यो, सबै छाडेको छैन म्याम। चुरोट र सुर्ती त अहिले पनि लिन्छु। धेरै तलतल लाग्दा। ममीको अगाडि सोधेरै लिने गरेको छु। सायद आमालाई सबै एकैचोटि छाड्न सक्दैन भन्ने ज्ञात भएको हुनुपर्छ वा औषधिले बेहोस बनाउने छोरोभन्दा होसमा रहँदै चुरोट लिने छोरो स्वीकार गरेको हुनुपर्छ। औषधि नपाउँदा छोराको पीडा देखेको हुनुपर्छ। आफैंले मनबाट अठोट लिनुपर्छ छाड्छु भनेर सकिने रहेछ। शरीर मान्ने कोसिस गर्दैन तर आफैंसँग लड्ने अठोटले ठूलो काम गर्छ। अरूले गाली गरेर, पिटेर होइन कि आफ्नै मन र दृढ अठोटबाट छुट्छ। अहिले निरन्तर डा सँग परामर्श र औषधि लिन्छु। हेर्नुस् न यति सबै एकैपटकमा खानुपर्छ उसले मुठीभर औषधि देखाउँदै भन्यो, कमजोर बनाउने रहेछ। त्यसैले त अहिले भुइँचालो आयो भने पनि म दगुर्नै सक्दिनँ, तागतजति सबै सकियो। शारीरिक र मानसिक रूपमा थकित र कमजोर भइसकेको थियो आफूलाई सुधार्ने प्रयासमा ऊ। भैंसी लडाउन सक्ने उमेरको केटोको जबाफ सुनेर मसँग जवाफै थिएन। बुवाआमा मलाई हेरेर कति रुनुहुन्थ्यो। भाइलाई समेत मेरो कारणले असर पर्न थालेको थियो। घरपरिवार र समाज सबैमा मेरो कारणले बुवाआमालाई अप्ठ्यारो परेको छ। अब म कहिल्यै पनि त्यस्तो औषधि खान्न कसम म्याम। सबैका अगाडि उसले किन भन्यो थाहा भएन तर आफूलाई सुधार्न उसले गरेको प्रयास भने मेरो सम्झना सधैं रहनेछ। कलेज छाडेर गएपछि अलिदिन अगाडि भेटेको थिएँ उसलाई। दाइको होटेलमा काम गर्छु भन्थ्यो ऊ। अब म पढ्दिनँ तर हजुरको कसम म कहिल्यै पनि लागूऔषध खाँदिनँ भनेर गएको छ मसँग। पढाइ छाड्यो तर पनि जिन्दगी पायो कि जस्तो लाग्छ। समाजशास्त्रको सिद्धान्त पढाउँछु म। तर जीवनको महत्व उसलाई पढाउन सकें भने बाँचेको सार्थक होला। गाजा तान्दा जुन आनन्द आउँछ, त्यो हजुरलाई थाहा हुन्न। गाली गर्दैमा मलाई बुझेको हुन्न, अर्को पर्यटक विद्यार्थीको जवाफ हो यो। फर्निचरमा काम गर्नुपर्छ दिनभर। जीउ दुखेर निकै गाह्रो हुन्छ। थाकेका बेलामा एक सर्को गाँजा तानेर सुत्दा सबै दुखाइ कम हुन्छ, हजुर बुझ्दैन यो। कसैका घरमा चोर्न गएको छैन। अरूलाई नराम्रो गरेको छैन? शारीरिक पीडा कम गर्न लिए त के भयो र? , नुवाकोटतिरको रैथाने नेवार केटो जुन बल्ल अठार वसन्त पार गर्दै थियो, केही झूट नमिसाई आफूले गाँजा तान्ने गरेको सहर्ष स्विकारेको थियो उसले। त्यो स्वीकारोक्तिमा मसँग प्रतिकारका कुनै शब्द बचेका थिएनन्। छाँगाबाट खसेजस्तो भान हुन्थ्यो अनुहार, उमेर र उत्तर सुन्दा। मेरो डर आफ्नै छोरोसँग गएर जोडिन्थ्यो। भोलि कसैले देखेको छैन। पछिल्ला समय प्रत्येक वर्ष एउटा कक्षामा दुईचारजना लागूऔषध प्रयोग गर्ने बच्चासँग ठोक्किन्न पुग्थे कोही सुधार गर्ने क्रममा त कोही अझै पनि प्रयोगकर्ता नै। सुरुमा थाहा हुँदैन तर कुनै न कुनै दिन सत्यतथ्य बाहिर आउँथ्यो। सुध्रन नसक्ने जति निष्कासन हुन्थे। केही न केही बद्मासीको रेकर्ड राखेर जान्थे। हाम्रा लागि विद्यार्थी नै हुन कोसिस हुन्थ्यो सुधार गर्ने तर सहज हुन्थेन। पढाउन नसके पनि जिन्दगीसँग जुध्न सकून् र हार खान नपरोस्। सामान्य जिन्दगी जिऊन् भन्ने प्रयास रहन्थ्यो। कम मात्र सफल भइने रहेछ। बुवाआमा धेरै कचकच गर्नुहुन्छ। कहाँ जान्छ, के गर्छ भनेर धेरै सोधखोज गर्ने। हाम्रा कुरा न पत्याउने, न त सुन्ने। हाम्रो केही पनि चल्दैन, कहिलेकाहीं टिनेजर विद्यार्थीका गुनासा सुन्ने गर्छु। परिवारले धेरै विश्वास नगर्ने र धेरै शंका गर्ने जसले गर्दा साथीहरूका अगाडि पनि लज्जित हुनुपरेको अनुभव सुनाउँछन्। सोचाइ र भोगाइबीचको रनभुल्लमा छ यो पुस्ता। स्वतन्त्र हुन खोज्छन् तर पारिवारिक दबाब उस्तै। केही कुरा मिल्दैन आमाबुवासँग। यो सम्बन्धको खाडल मैले मेरा बुवाआमासँग भोगें र अहिले मेरो बच्चा मसँग भोग्दैछ। कलेजका बच्चाहरूको गुनासो म आफैंसँग पनि दाँज्छु, मेरा छोरा तिमीहरू जत्रो छ र पनि मेरो आमाबुवा मैले के खान्छु के लगाउँछु देखि लिएर सामाजिक सञ्जालमा के लेख्छु समेत हेर्नुहुन्छ। तिमीहरू त बच्चै छौ। खानेलगाउनेदेखि हर खर्च र जिम्मेवारी उहाँहरूको हो भने तिमीहरू गलत गर्छौ कि भन्ने चिन्ता पनि उहाँहरूले लिनु स्वाभाविक हो, अन्यथा लिनुहुन्न। यहाँ एउटा शिक्षकको भूमिका हरेक कुरालाई सकारात्मकतिर लैजानु हुन्छ। कति सफल भइन्छ थाहा छैन तर पनि परिवारको सामाजिक र आर्थिक दायित्व र अधिकारबारे बोल्न र सम्झाउन कन्जुस्याईं गरिन्न। कच्चा माटोलाई आकार दिने कोसिस न हो। उमेर साथीको सिको गर्ने, भावनात्मक सम्बन्धको कारण उनीहरू सही हुन् र राम्रो गर्छन् भन्ने र आमा बुवा र परिवारसँग सोचको दूरीसँगै सम्बन्धमा टाढा जान खोज्ने स्वभाव देखाउँछन्। यस्ता विद्यार्थीबारे कति साथीहरू परिचित छन्, थाहा भएन। तर म उनीहरूसँग केही सामीप्यमा रहने कोसिस गर्थें। पढाइ मात्र होइन, परिवारको स्थिति र संरचना मेरो चासोको विषय रहन्थ्यो। यिनीहरूको कलेज आउने कारण पढ्न र केही सिक्नभन्दा घरमा बुवाआमा र परिवारको कचकच सुन्न नपरोस् वा एक्लै हुँदा हतासिएर केही गलत कदम चाल्न नपरोस् भन्ने हुन्थ्यो। भीडभाडमा एक्लो महसुस हुँदैन भन्ने सोचेर मात्र आउँथे तर पनि धेरै समय कक्षाकोठामा बिताउन सक्दैनथे। मलाई कसैले बुझ्दैन भन्ने उनीहरूको तर्क हुन्थ्यो। कच्चा उमेरमा जानेर वा नजानेर कुलतमा फस्छन् तर सबैभन्दा मुस्किल कार्य त सामान्य जीवनमा पुनः फर्किनु हो। निकै संघर्षपूर्ण यात्रा रहेछ यो। कुलतमा हुँदा पनि गाली गर्यो। नराम्रो सोच्यो। घरपरिवारमाथि औंला उठाउने समाज उही व्यक्ति अब म सामान्य अवस्थामा फर्किन्छु भन्दा सहज वातावरण किन बनाउँदैन? उसको लडाइँ आफैंसँग छ जसलाई जित्न ठूलो इच्छाशक्ति र साहस त चाहिन्छ नै, साथसाथै घरपरिवार र समाजको भूमिका पनि उत्तिकै निर्णायक रहन्छ। कृषिमा आधारित समाजमा घरपरिवारको बनोट संयुक्त हुन्थ्यो। सबै परिवार एकै ठाउँमा बस्दा बच्चा र घरका प्रौढ व्यक्तिको सम्बन्ध प्रगाढ हुन्थ्यो। घरका केटाकेटीको रेखदेख पूर्ण पारिवारिक वातावरणमा हुन पाउँथ्यो। परिवार र इष्टमित्र सुखदुःखका साथी मात्र नभई उनीहरूको समाजीकरणमा पनि सकारात्मक भूमिका खेल्थे। परिवारको स्वरूप बदलियो, साथसाथै सम्बन्ध पनि। एकल परिवार जहाँ बुवाआमा र उनीहरूका अविवाहित सन्तान रहन्छन् सानो घरभित्र ठूलो खाडल खनिन पुग्छ आत्मीयताको। बच्चाहरू एक्लिन पुग्छन् र साथका लागि आफ्नै उमेर समूह खोज्न थाल्छन्। घरपरिवारभन्दा साथीभाइ नजिक हुन्छन् जसले गर्दा संगत सही ठाउँमा नपर्दा बिग्रने डर हुन्छ। कच्चा उमेर सही या गलत छुट्ट्याउन भन्दा नयाँनयाँ कुरा अनुभव गरौं भन्ने जोसमा हिँड्न थाल्छन्। यसले गर्दा कुलतमा फस्ने सम्भावना ज्यादा हुन्छ। बुवाआमा काममा व्यस्त हुने हुँदा बच्चाहरू को कस्तोसँग घुलमिल हुँदै छन्, संगत कस्तो छ उति ध्यान दिन सकिँदैन। कुनै पनि बुवाआमा आफ्ना सन्तान कुलतमा फसून् भन्ने चाहना राख्दैनन्, तर काम र जीविकोपार्जनका लागि गरिने दौडधूपले सन्तानको साथ कुन बेला छुट्छ पत्तै हुँदैन। थाहा हुँदा धेरै ढिलो भइसकेको हुन्छ। कुलतमा फसेको सन्तानलाई त्यो दलदलबाट उठाउन निकै कष्ट उठाउनुपर्छ। अझ हाम्रोजस्तो अशिक्षित समाजमा त इष्टमित्र र समाजको साथ पाउन मुस्किल हुन्छ। परिवारले एक्लै लड्नुपर्छ। एकल परिवारमा स्वतन्त्रता र व्यक्तिगत इच्छाहरू पूर्ण त होलान्, तर समस्यासँग पनि एक्लै लड्नुपर्छ। बढ्दो सहरीकरण र पुँजीवादसँगै आउने परिवर्तित पारिवारिक संरचनाले निम्त्याउने एक्लोपना, टुक्रिएको घर र खुकुलिएको परिवारिक सम्बन्धले निम्त्याउने सामाजिक समस्या एक्लो परिवारले मात्र भोग्दैन, भोलि सबैका घरले भोग्नुपर्छ। यसलाई अन्त्य गर्नका लागि सामाजिक बहस जरुरी छ। आज अरूको घर जलाउने आगो भोलि आफ्नो घरमा नभित्रेला भन्न सकिँदैन।"
"अर्बौं सम्पत्ति, छैन सदुपयोग","सामुदायिक विद्यालयका संरचनाहरूको उपयुक्त सदुपयोग गरेर आम्दानी बढाउन सक्ने हो भने शिक्षामा केन्द्रीय सरकारले गरिरहेको लगानीसमेत घटाउन सकिन्छ राजधानीको नरदेवीनजिकै रहेको न्होखास्थित कन्या मन्दिर माध्यमिक विद्यालय २८ रोपनी क्षेत्रफलमा फैलिएको छ। राजधानीम महँगो जग्गा भएको ठाउँमध्येमा नरदेवी पनि पर्छ। कुल जग्गामध्ये १६ रोपनीमा विद्यालय सञ्चालन भइरहेको छ। ११ रोपनी क्षेत्रफल स्कुलपरिसरमै रहेको पोखरीले ओगटेको छ। पाँच सय विद्यार्थी अध्ययन गरिरहेको विद्यालयले दाबी गरे पनि काठमाडौं महानगरपालिका शिक्षा शाखाको तथ्यांकअनुसार यहाँ तीन सयजति मात्रै विद्यार्थी पढ्छन्। सुविधासम्पन्न नयाँ भवन बन्ने क्रममा छ। २०७२ सालको भूकम्पले भत्काएपछि बनेका पुराना संरचना पनि प्रशस्तै छन्। तर, प्रशासनले क्षमताअनुसार विद्यार्थी आकर्षण गराउन मात्र होइन, संरचना जगेर्ना गर्नसमेत सकेको छैन। विद्यार्थी आकर्षण कसरी बढाउने र विद्यालयको सम्पत्ति कसरी सदुपयोग गर्ने भन्ने विषयमा कुनै निकायसँग स्पष्ट योजना छैन। जसका कारण अर्बौं रुपैयाँ मूल्य पर्ने यस विद्यालयको सम्पत्ति लथालिंग छ। छात्रा मात्रै पढ्ने यो विद्यालयमा विद्यार्थी कम भएकै कारण केही शिक्षक दरबन्दी अन्यत्रै सार्ने तयारीमा शिक्षा, विज्ञान तथा प्रविधि मन्त्रालय छ। विद्यालय प्रधानाध्यापक नगेन्द्र विष्ट भन्छन्, सबै स्रोतको सदुपयोग हुने हो भने १५ सयभन्दा पनि बढी विद्यार्थी पढाउन सक्छौं। राजधानीमा छात्राका लागि मात्र पढाइ हुने विद्यालयका रूपमा यसलाई विकास गर्न सकिए मात्रै पनि सार्वजनिक शिक्षा सुधारमा ठूलो उपलब्धि हुने महानगरपालिकाका कर्मचारीको बुझाइ छ। मुलुकभर सरकारी लगानीका २७ हजार आठ सय ८३ वटा विद्यालय सञ्चालनमा छन्। ती विद्यालयले कति सम्पत्ति ओगटेका छन् भन्ने विषयमा शिक्षा विज्ञान तथा प्रविधि मन्त्रालयसँग समेत तथ्यांक छैन। तथ्यांक नभएपछि यी विद्यालयमा कति संरचना बनिसकेका छन् र कति बन्ने क्रममा छन् भन्नेबारे मन्त्रालय बेखबर छ। उच्चस्तरीय शिक्षा आयोगले गत वर्ष प्रधानमन्त्रीलाई बुझाएको प्रतिवेदनमा छात्रामैत्री शौचालय भएका विद्यालय संख्या मुलुकभर ७१ प्रतिशत मात्रै रहेको उल्लेख छ। यीमध्ये केही शौचालय नाम मात्रका छन्। छात्रालाई मात्र आवश्यक पर्ने अन्य सुविधा भएका विद्यालय न्यून छन्। यस्तो अवस्थामा कन्या मन्दिर स्कुललाई छात्रामैत्री विद्यालयका रूपमा विकास गर्न सकिने आधार प्रशस्तै छन्। यही विद्यालयबाट मुस्किलले तीन सय मिटरको दूरीमा रहेको यट्खामा सरकारी लगानीकै अर्को कन्या माध्यमिक विद्यालय सञ्चालनमा छ। दुई मिनेट मात्रै पैदल यात्रा हिँडेर पुगिने स्थानमा कृष्ण प्राथमिक विद्यालय छ। छात्र र छात्रा दुवैलाई पढाइ हुने भए पनि कन्या माविमा विद्यार्थी निकै कम छन्। थोरै जग्गा भएकाले विद्यालय भवन अग्लो बनाइएको छ। चार वर्षअघिको भूकम्पले छियाछिया भएको यो भवन पूर्णरूपमा ढलेको त छैन तर सानो कम्पन आउने हो भने ढलिहाल्ने अवस्थामा छ। विद्यालय छिर्दा कुनै गुफाभित्र गएजस्तो अनुभव हुन्छ। माथिल्लो तलामा विद्यार्थी उफ्रिए भने तल्लो तलामा बस्दा डर लाग्छ। तैपनि मुस्किलले एक सयजना विद्यार्थी लिएर यो भवनमा जेनतेन पढाइ भइरहेको छ। कृष्ण प्राथमिक विद्यालयको अवस्था पनि चित्तबुझ्दो छैन। भौतिक संरचना र यिनीहरूले ओगटेको जमिन हिसाब गर्ने हो भने तीनै विद्यालयको पढाइलाई कन्या मन्दिर एक्लैले धान्न सक्ने काठमाडौं महानगरपालिका शिक्षा शाखाका कर्मचारी बताउँछन्। प्रधानाध्यापक विष्ट भन्छन्, यसलाई छलफलको विषय बनाउन सकिन्छ। तर निर्णय गर्ने जिम्मेवारी हाम्रो होइन। यी विद्यालयलाई मर्ज गरेर एउटै बनाउने र बाँकी रहेको सम्पत्तिलाई अन्य प्रयोजनमा लगाउन सकिन्छ कि भन्ने विषयमा महानगरपालिका शिक्षा शाखामा अनौपचरिक छलफल भएको छ। तर कसरी गर्ने भन्ने विषयमा नेतृत्वबाट स्पष्ट योजना नबन्दा कर्मचारीको छलफलले मूर्तरूप पाएको छैन। ललितपुरको पाटनस्थित मदन स्मारक माध्यमिक विद्यालय २६ रोपनी ११ आना क्षेत्रफलमा फैलिएको छ। यसमध्ये ३ रोपनी जग्गा क्लासिक कन्स्ट्रक्सन तथा १० रोपनी जग्गा भ्याली कन्स्ट्रक्सनले लिजमा लिएको छ। पहिलोपटक २०६४ सालमा ललितमण्डप नामको कम्पनीलाई २५ वर्षको लिजमा दिइएको तीन रोपनी जग्गा आफूले प्रयोगै नगरी बीचैमा क्लासिक कन्स्ट्रक्सनलाई दिएको छ। तर, भवन निर्माणमा देखिएको विवादका कारण यो जग्गा अहिलेसम्म अलपत्र छ। सम्झौताको कारण यो जग्गा स्कुलले भोगचलन गर्न पाएको छैन, न त क्लासिकले प्रयोग गरेको छ। अहिले उक्त कम्पनीले स्कुललाई मासिक पाँच हजार रुपैयाँ जग्गाबापतको रकम बुझाइरहेको छ। निर्माण सकेपछि वार्षिक आठ लाख रुपैयाँ दिने सहमति भए पनि भवन निर्माणका क्रममा स्थानीयसँग विवाद भएपछि काम रोकिएको छ। सरकारी विद्यालयको वास्तविकतामुलुकभर २७ हजार आठ सय ८३ सरकारी विद्यालयविद्यालयको सम्पत्तिबारे मन्त्रालय बेखबरसम्पत्ति सदुपयोगबारे कसैसँग छैन स्पष्ट योजनाआधाभन्दा बढी सम्पत्ति अलपत्रविद्यालयको सम्पत्तिमै दलालीजनप्रतिनिधिको ध्यान ठूला भवन र तत्काल देखिने संरचनामा मात्रैमर्ज वा बिग स्कुल उत्तम विकल्प भ्याली कन्स्ट्रक्सनले लिएको जग्गाको अवस्था उस्तै छ। सुरुमा मासिक ३५ हजार बुझाउने र भवन निर्माण सकिएपछि वार्षिक ४० लाख दिने सहमति उक्त कम्पनीले विद्यालय व्यवस्थापन समितिसँग गरेको छ। विद्यालयको जग्गा प्रयोग गरेबापत विद्यालयलाई छुट्टै भवनसमेत बनाएर दिने सहमति पनि दुई पक्षबीच भएको थियो। तर, विवादका कारण निर्माण कम्पनीले भवन निर्माण प्रक्रियासमेत सुरु गरेको छैन। नयाँ भवन नपाउँदा विद्यार्थी साँघुरो र पुरानो भवनमा पढ्न बाध्य छन्। लिजमा दिइएको जग्गा भने अलपत्र छ। झाडी उम्रेर विद्यालयको सौन्दर्यसमेत बिगारिदिएको छ। विद्यालयले निजी कम्पनीलाई जग्गा भाडामा दिएर खुला ठाउँ मासेको भन्दै सुरुमा अख्तियारमा उजुरी परेको थियो। विद्यालयका प्रधानाध्यापक गोविन्द पौडेलका अनुसार उजुरीमाथि छानबिन हुँदा लिजमा दिनु व्यावहारिक नभएको भन्दै लिज खारेज गर्न अख्तियारले शिक्षा मन्त्रालय, विभाग तथा विद्यालयलाई निर्देशन दिएको थियो। तर, अख्तियारको निर्देशनले आफूलाई अप्ठ्यारो परेको भन्दै भ्याली कन्स्ट्रक्सन अदालत गयो। अदालतले उसैको पक्षमा फैसला गरेको थियो। सर्वोच्चको फैसला बदर गरिपाऊँ भन्दै स्थानीय टोल सुधार समितिले सर्वोच्चमा मुद्दा हालेको छ। पौडेलका अनुसार यहाँ पाँच सय मात्रै विद्यार्थी पढ्छन्। यो संख्या पनि निरन्तर घट्ने क्रममा छ। उनका अनुसार यो विद्यालयले क्षमताको ५० प्रतिशत पनि सदुपयोग गरेको छैन। १५ सय विद्यार्थी मज्जाले पढाउन सक्छौं। अहिले त चाहेर पनि विद्यार्थी तान्न सकेका छैनौं, पौडेल भन्छन्। उनका अनुसार ललितपुर महानगरपालिकाभित्र रहेको ४० वटा सामुदायिक विद्यालयमध्ये सबैभन्दा धेरै सम्पत्ति भएको स्कुल यही हो। २०६४ मा तत्कालीन व्यवस्थापन समितिका अध्यक्ष कमलमणि दीक्षितका पालामा तीन रोपनी जग्गा लिजमा दिएको विषयमा उत्पन्न विवाद नसुल्झिँदा पछि व्यवस्थापन समितिका अध्यक्ष बनेका राजकाजी महर्जनका पालामा भ्यालीलाई १० रोपनी जग्गा लिजमा दिने निर्णय गरेको थियो। यही स्कुलको आडैमा सञ्चालित रातो बंगलाले ललितपुरमा लोकप्रिय विद्यालयको पहिचान बनाएको छ। मदन स्मारकको भने अर्बौं रुपैयाँबराबरको सम्पत्ति अलपत्र छ। मदन स्मारककै वरिपरि त्रिपद्मा, बालविनोद, पाटन, चण्डी आदर्शशौललगायतमा माध्यमिक विद्यालय सञ्चालनमा छन्। यी सबै विद्यालय पाँच मिनेटको पैदल यात्राबाट पुगिन्छ। विद्यार्थीको घट्दो दरलाई विश्लेषण गर्दा यीमध्ये एक विद्यालय मात्र सञ्चालन गरेर बाँकी रहेको सम्पत्ति शिक्षाकै अधीनमा रहने गरी अन्य प्रयोजनमा लगाउन सकिले पौडेल बताउँछन्। अहिले मुलुकभर सरकारी लगानीका २७ हजार आठ सय ८३ वटा विद्यालय सञ्चालनमा छन्। ती विद्यालयले कति सम्पत्ति ओगटेका छन् भन्ने विषयमा शिक्षा, विज्ञान तथा प्रविधि मन्त्रालयसँग समेत तथ्यांक छैन। तथ्यांक नभएपछि यी विद्यालयमा कति संरचना बनिसकेका छन् र कति बन्ने क्रममा छन् भन्नेबारे मन्त्रालय बेखबर छ। मन्त्रालयका प्रवक्ता दीपक शर्मा भन्छन्, जिल्लास्तरमा कसैले तथ्यांक राखेका छन् कि ? तर केन्द्रमा तथ्यांक राख्ने संयन्त्र छैन। केही वर्षअघि मन्त्रालयमा सार्वजनिक विद्यालयको सम्पत्तिको तथ्यांक संकलन गर्ने भनेर छुट्टै शाखा स्थापना गरिएको भए पनि यसले कामै गर्न नपाई अन्य शाखामा समायोजन गरिएको थियो। यी विद्यालयमा राज्यले बर्सेनि अर्बौं लगानी गरिरहेको छ। तर उक्त लगानीको प्रतिफल विद्यार्थीको नतिजामा मात्र जोखिन्छ। भएका संरचनाको सदुपयोग वा दुरुपयोग के भएको छ भन्नेमा खासै चासो दिइँदैन। राज्यको नजर नपर्दा राजधानीमा मात्रै सार्वजनिक विद्यालयका नाममा रहेका अर्बौंको सम्पत्ति प्रयोगविहीन भएको छ। काठमाडौंकै केन्द्र भागमा रहेका शान्ति निकुञ्ज, विजय स्मारक, शान्ति विद्यागृह, परोपकार, विजयस्मारक, डिल्लीबजार कन्या, दरबार (भानु र संस्कृत मावि) लगायतका विद्यालयले महँगो संरचना ओगटेका छन्। तर यी विद्यालयमा भएका संरचनाको पर्याप्त सदुपयोग भएको छैन। जनप्रतिनिधिलाई चासो छैनचार वर्षअघि जारी भएको संविधानले माध्यमिक तहसम्मको शिक्षाको व्यवस्थापन अधिकार स्थानीय तहलाई दिएको छ। स्थानीय सरकारका प्रतिनिधिले यस्ता स्कुलको व्यवस्थापन तथा स्तर उकास्ने भन्ने सम्बन्धमा खासै ध्यान दिन सकेका छैनन्। स्थानीय सरकार प्रमुखले सार्वजनिक शिक्षा सुधारका लागि के गर्न सकिन्छ भन्ने विषयमा छलफलसमेत चलाउन सकेका छैनन्। कतिपय विद्यालयका प्रधानाध्यापकले त सरकार प्रमुखलाई भेट्न वर्षौंदेखि समय कुरे पनि पाएका छैनन्। गत वर्ष मेयरज्यूले सबै विद्यालयका प्रधानाध्यापकसँग सामान्य छलफल गर्नुभएको थियो। तर त्यतिखेर पनि सार्वजनिक विद्यालय सुधारका लागि के गर्न सकिन्छ भन्ने विषयमा बहस हुन पाएन ललितपुरकै एक विद्यालयका प्रधानाध्यापक भन्छन्, त्यसपछि मेयरज्यूलाई भेटेर विद्यालयको अवस्था बताउन खोजेका थियौं। अहिलेसम्म समय पाएका छैनौं। गत वर्ष उच्चस्तरीय शिक्षा आयोगले सरकारलाई बुझाएको प्रतिवेदनमा स्थानीय तहका पदाधिकारी निर्वाचित भएको दुई वर्ष बित्दा पनि उनीहरूको ध्यान विद्यालय र शिक्षा सुधारतर्फ नगएको निष्कर्ष निकालेको थियो। उनीहरूको ध्यान सडक, पुल, भ्यु टावरलगायतका तत्काल देखिने संरचना निर्माणमा मात्र गएको छ। तत्काल प्रतिफल नआउने भएकैले शिक्षामा उनीहरूले प्राथमिकता दिन सकेका छैनन्। यस्ता विद्यालयमा स्थानीय समुदायको निरीक्षण ज्यादै कम छ। जसका कारण संख्यात्मक रूपमा विद्यालय संख्या बढे पनि भौतिक पूर्वाधारको विकास हुन सकेको छैन। प्रतिवेदनअनुसार विद्यालय र समुदायको सम्बन्ध सुदृढ हुन नसक्दा पनि यस्ता समस्या उत्पन्न भएका छन्। कुशल नेतृत्व प्रदान गरेका प्रधानाध्यापक र सक्रिय व्यवस्थापन समिति रहेको विद्यालयको अवस्था तुलनात्मक रूपमा राम्रो रहेको उल्लेख छ। प्रधानाध्यापक जिम्मेवार, क्रियाशील र उत्प्रेरित भएका विद्यालयको अवस्था तुलनात्मक रूपमा राम्रो रहेको प्रतिवेदनको सार छ। यस्ता विद्यालयमा प्रधानाध्यापक, व्यवस्थापन र शिक्षकबीचको सम्बन्ध पनि राम्रो छ। पढाइ स्तरीय र प्रभावकारी छ। विद्यालयको भौतिक संरचना सदुपयोग भएको छ। सरकारी तथ्यांकअनुसार मुलुकभर कम्प्युटर सुविधा पुगेको विद्यालय १२ प्रतिशत मात्रै छ। इन्टरनेट सुविधा पुगेको विद्यालय १३ प्रतिशत छ। ३५ प्रतिशत विद्यालयमा मात्र बिजुली सुविधा पुगेको छ। प्रयोगयोग्यकक्षा कोठा भएको विद्यालय ७२ प्रतिशत तथा पक्की भवन भएका विद्यालय ५९ प्रतिशत मात्रै छ। नाममात्रैको एसआईपीनियमअनुसार हरेक विद्यालयको व्यवस्थापन समिति र विद्यालय मिलेर विद्यालय सुधारका लागि स्कुल सुधार योजना (एसआईपी) बनाउनुपर्छ। कानुनी व्यवस्था यस्तो भए पनि यी विद्यालयले कि त एसआईपी नै बनाउँदैनन्, बनाइहाले पनि उनीहरूको योजनामा विद्यालयको संरचना सदुपयोगको विषयले प्राथमिकता पाउँदैन। शिक्षा मन्त्रालयका प्रवक्ता दीपक शर्मा सामान्य मान्यताअनुसार विद्यालय सुधारका लागि प्रभावकारी भूमिका खेल्ने निकाय व्यवस्थापन समिति हो। स्थानीय आवश्यकताअनुसार योजना बनाउन सजिलो हुन्छ भनेरै व्यवस्थापन समिति गठन गरिएको हो। तर यस्ता समिति प्रभावकारी भए कि भएनन् भनेर हरेक विद्यालयलाई निर्देशन दिन सकिँदैन, शर्मा भन्छन्। प्रभावकारी एसआईपी बनाउन सकिएमा विद्यालयको शैक्षिक स्तर बढ्नेदेखि भौतिक संरचनाको समेत जगेर्ना हुन्छ। यसले विद्यालयभित्रै आम्दानी बढाउनसमेत सहयोग पुर्याउँछ। यस्ता संरचनाको उपयुक्त सदुपयोग गरेर आम्दानी बढाउन सक्ने हो भने शिक्षामा केन्द्रीय सरकारले गरिरहेको लगानीसमेत घटाउन सकिने पूर्व शिक्षासचिव डा रामस्वरूप सिन्हा बताउँछन्। विद्यार्थी थोरै भएको विद्यालयलाई आपसमा गाभ्ने मात्रै हो भने पनि शिक्षक र भौतिक संरचनाका नाममा राज्यले गरेको लगानी घटाउन सजिलो हुने सिन्हाको भनाइ छ। विद्यार्थी कम भएका विद्यालयलाई गाभेर ठूला विद्यालयका रूपमा विकास गर्न सकिएमा पटकपटक विद्यालय परिवर्तन गर्नुपर्ने झण्झटबाट विद्यार्थीले पनि मुक्ति पाउने र यसले कक्षा छाड्ने दरलाई पनि न्यूनीकरण गर्न सजिलो हुने उनको बुझाइ छ। प्रशस्त संरचना भएर पनि जतन नहुँदा राजधानी तथा बाहिरका जिल्लामा समेत थुपै्र विद्यालयका सम्पत्ति लथालिंग अवस्थामा छन्। यस्ता विद्यालयको स्तरीय पढाइ नभएका कारण अभिभावक बाध्य भएर सन्ततिलाई निजी स्कुलमा पढाउन बाध्य भएका छन् एकातर्फ भने अर्कोतर्फ भएका संरचनाको पनि सदुपयोग हुन नसक्दा सरकारी लगानी खेर गइरहेको छ। लगानी बढाउने कि भएकाको सदुपयोग गर्ने?शिक्षामा सरकारी लगानी कुल बजेटको २० प्रतिशत हुनुपर्ने अन्तर्राष्ट्रिय मान्यता छ। तर भएका लगानी सदुपयोगको मामलामा भने खासै बहस भएको पाइँदैन। अहिलेको सरकारले विद्यालय शिक्षामा गरेको लगानीमध्ये ८० प्रतिशत रकम शिक्षक तथा कर्मचारीको तलबभत्तामा खर्च हुन्छ। विद्यालय भवन निर्माणका लागि छुट्टै रकम जान्छ। शिक्षक तथा विद्यार्थीका हक हितका लागि क्रियाशील संस्था पनि बजेट वृद्धि गर्ने विषयमा मात्रै केन्द्रित हुन्छन्। भएका लगानीको सदुपयोग तथा विद्यालय आफैंले आम्दानी गर्ने उपायबारे उनीहरू बहस गर्दैनन्, अध्ययन गर्दैनन्। विद्यालयमा भएको भवनको जतन हुन सकेको छैन। पढाइ हुनेभन्दा अघिपछिका समयमा ती भवनलाई कसरी आम्दानी जुटाउने भन्ने विषयमा पनि खासै अध्ययन भएको पाइँदैन। भएका भवनको स्याहारसम्भारदेखि त्यसको सही सदुपयोग कसरी गर्ने भन्ने विषयमा केन्द्रबाट स्पष्ट निर्देशन छैन। विद्यालय प्रशासनले पनि यसतर्फ सोच्न सकेको छैन। काठमाडौं महानगरपालिका शिक्षा शाखाका अधिकृत मोतीप्रसाद भट्टराई भन्छन्, राजधानीका धेरैजसो विद्यालयमा पुराना र नयाँ संरचना प्रशस्त छन्। तर संरचना र सम्पत्तिअनुसार विद्यालयले विद्यार्थी तान्न सकेको छैनन्। यस्ता विद्यालयलाई कसरी जगेर्ना गर्ने भन्ने विषयमा महानगरपालिकाले छलफल चलाइरहेको उनको भनाइ छ। कसरी स्याहार्ने दरबार स्कुल?०७२ को भूकम्पअघिसम्म यो विद्यालय निकै साँघुरो थियो। खेलकुद मैदान थिएन, शौचालय आउन जान सकस थियो। विद्यार्थी र शिक्षकलाई न्यूनतम सुविधा पनि विद्यालयमा थिएन। भवनबाट माटोका टुक्रा झरिरहन्थे। दिनभर विद्यालयमा बसेर पढाउन डराइमर्दो अवस्था थियो। अहिले विद्यालयको मुहार बदलिएको छ। अर्थात् पहिले र अहिलेको स्कुलमा शिरदेखि पाउसम्मै परिवर्तन आएको छ। सुविधासम्पन्न भवन छ। आधुनिक विज्ञान प्रयोगशाला र अतिरिक्त क्रियाकलापका लागि प्रशस्त स्थान छन्। उज्याला र चम्किला कक्षाकोठा, साथमा आधुनिक बास्केट बल कोर्ट, पुस्तकालय र चमेनागृह अहिलेका विशेषता हुन्। ८० करोड रुपैयाँ बढी लागत रहेको यो विद्यालयमा भानु माध्यमिक र संस्कृत माध्यमिक विद्यालयसहित मुस्किलले तीन सय पचास विद्यार्थी छन्। निर्माणको अन्तिम चरणमा पुगेको यस भवनमा सानाठूला ४६ वटा कोठा हुनेछन्। हरेक कोठमा ४५ जनासम्म विद्यार्थी अटाउने क्षमता छ। विद्यार्थी अभाव हुने भएपछि नयाँ भवनको व्यवस्थापन कसरी गर्ने भन्नेमा शिक्षा विज्ञान तथा प्रविधि मन्त्रालयसमेत अलमलमा छ। रानीपोखरीवरपरका अन्य सामुदायिक विद्यालयलाई यही स्कुलमा गाभेर पढाउँदा राम्रो हुन्छ, शिक्षाकै एक अधिकारी भन्छन्। दोस्रो विकल्पका रूपमा यो स्कुललाई उपत्यकामा विज्ञान विषयको मात्र पढाइ हुने विद्यालयका रूपमा विकास गर्न पनि सकिन्छ। कक्षा १ देखि ८ सम्मको मात्र पढाइ हुने वा माध्यमिक तहको मात्र पढाइ सञ्चालन हुने विद्यालयका रूपमा पनि यसलाई सदुपयोग गर्न सकिने शिक्षाविद्को राय छ। तर, विद्यालयको अहिलेकै अवस्थामा सञ्चालन गर्न दिइएमा यो भवनलाई स्याहारसम्हार गर्नसमेत समस्या हुने शिक्षा मन्त्रालयकै अधिकारीको भनाइ छ। डा रामस्वरूप सिन्हासार्वजनिक शिक्षा सुधार जटिल काम हो। हामी शिक्षालयमा मात्रै होइन, हरेक निकायमा भौतिक संरचना जुटाउन मात्रै ध्यान दिन्छौं। तर त्यसको सदुपयोग कसरी गर्ने भन्नेमा चासो दिँदैनौं। यही समस्या सरकारी लगानीका विद्यालयमा छ। सरकारी विद्यालयमा भएका सम्पत्तिको सदुपयोग राम्रोसँग गर्न सक्ने हो हो भने शिक्षा पद्धतिमा धेरै सुधार हुन्छ। धेरै विद्यालयमा कतै भवन मात्रै छ भने कतै जग्गामात्रै। तर विद्यार्थी निकै न्यून छन्। यस्तो अवस्थामा हामीले बिग स्कुल को अवधारणा ल्याउनुपर्छ। यो अवधारणाको उद्देश्य भनेका जिरोदेखि १२ कक्षासम्मको पढाइ एकै विद्यालयमा गर्ने हो। यसो गर्न सक्यौं भने विद्यार्थीलाई एउटा तह पार गरेर अर्को तहको पढाइका लागि नयाँ स्कुल खोज्नुपर्ने झण्झट हुँदैन। यसले विद्यार्थीको कक्षा छाड्ने दर न्यूनीकरण गर्न सकिन्छ। कक्षा छाड्ने दर कम हुनु भनेको शिक्षामा भएको लगानीको सदुपयोग हुनु पनि हो। विद्यार्थी कम भएका नजिकका विद्यालयलाई आपसमा मर्ज गरेर बाँकी रहेका संरचनालाई अन्य प्रयोजनमा लगाउन सक्छौं। यसले शिक्षकको दरबन्दी मिलानलाई सजिलो बनाउँछ। विद्यार्थी नभए पनि भवन कुरेर बस्नुपर्ने अवस्था अन्त्य हुन्छ। यो मोडल काठमाडौंका विद्यालयमा बढी उपयोगी हुन्छ। धेरै टाढाबाट विद्यार्थी आउने ठाउँमा आवासीय विद्यालय सञ्चालन गरेर पनि स्रोतको सदुपयोग गर्न सक्छौं। अहिले विद्यालय बिहान दस बजेदेखि दिउँसो चार बजेसम्म चल्छन्। यसका लागि अर्बौं रुपैयाँ खर्च भएको छ। योभन्दा फरक समयमा विद्यालय संरचना प्रयोग गर्ने नीति किन ल्याउन सक्दैनौं ? बिहान वा साँझको समयमा शिक्षकलाई प्रयोग गर्न सक्ने हो भने सबैलाई फाइदा हुन्छ। यो संरचनामा विभिन्न प्रकारका तालिम र कोचिङ कक्षा चलाउन सक्छौं। जापानमा एकै शैक्षिक संस्थाले स्कुलदेखि विश्वविद्यालय तहसम्मको शिक्षा दिन्छ। त्यहाँ एक विद्यालयमा प्राथमिक तहमा पढाइरहेका शिक्षकले विद्यावारिधिका विद्यार्थीलाई पनि पढाउँछन्। उनको नियुक्ति विद्यालय तहको भए पनि फुर्सदमा विद्यावारिधिका विद्यार्थीलाई पढाउँदा रहेछन्। यस्ता शैक्षिक संस्थालाई सम्पूर्ण कक्षा चलाउन पाउने तर अन्यलाई सम्बन्धन दिन नपाउने (मानित) विश्वविद्यालय भनिन्छ। हामीकहाँ अर्को पनि समस्या छ। भवन बनाउँदा १० लाख लाग्ने ठाउँमा पाँच लाख मात्रै दिइन्छ। यसबाट न नयाँ भवन बन्छ, न त संरचनाकै सदुपयोग हुन्छ। यो अवस्था धेरै विद्यालयमा छ। अर्को महत्वपूर्ण कुरा हामीसँग भएको विद्यालय सम्पत्ति कति हो भन्नेमै हामी अलमलमा छौं। कतिपय स्थानमा विद्यालयको नाममा रहेको जग्गा अन्य व्यक्ति वा संस्थाले ओगटिरहेका छन्। यस्तो समस्या तराईका जिल्लामा बढी छ। अरूले हडपेको जग्गा हामीले स्याहार्न सकेका छैनौं। भएका जग्गाको त सही सदुपयोग गर्न नसकेको अवस्थामा अरूले नै ओगटेको जग्गा कसरी खोज्ने ? खोज्न नै नसक्ने त होइन, तर विद्यालय प्रशासन बलियो हुनुपर्यो र प्रधानाध्यापक र व्यवस्थापन समिति जागरुक हुनुपर्यो। यो अहिलेको ज्वलन्त समस्या हो। संविधानअनुसार विद्यालयको जगेर्ना गर्ने जिम्मेवारी स्थानीय सरकारको हो। उनीहरूले नै हो विद्यालय शिक्षा सुधार्ने र स्कुलको सम्पत्ति सदुपयोग गर्ने। विडम्बना स्थानीय सरकार प्रमुखलाई शिक्षाका मुद्दामा चासो नै छैन। उनीहरू ठूलाठूला भवन, सडक निर्माणदेखि डोजर र ट्रिपर किन्नमा व्यस्त छन्। तत्काल देखिने भएका कारण उनीहरू यस्तै भवनमा लगानी गर्न रुचाउँछन्। यस्तो संरचना देखाएर उनीहरूलाई चुनावी प्रतिस्पर्धामा जान पनि सजिलो हुन्छ। कक्षाकोठामा पढाइ भएको छ कि छैन, विद्यालयमा संरचना कस्तो छ, विद्यालयको सम्पत्ति सदुपयोगदुरुपयोग के भएको छ भन्नेबारेमा उनीहरूलाई सोच्ने फुर्सदै छैन। (पूर्वशिक्षा सचिव सिन्हासँग गरिएको कुराकानी)"
पाँच टिपर नियन्त्रणमा,"दाङ : अवैध रूपमा ढुङगा उत्खनन गरी ओसारपसार गर्ने ५ टिपरलाई दाङ प्रहरीले नियन्त्रणमा लिएको छ । दाङको तुलसीपुर उपमहानगरपालिका३ को राम्री क्षेत्रको ढुङगा निकासी गर्दै गरेको टिपर नियन्त्रणमा लिएको हो। टिपरलाई राप्ती राजमार्गको तुलसीपुरकपुरकोट सडक खण्डको गोठीखोलाबाट नियन्त्रणमा लिइको इलाका प्रहरी कार्यालय तुलसीपुरका प्रमुख डिएसपी हरिहरनाथ योगीले जानकारी दिए । 'स्थानीय तहलाई कर नतिरी ढुङगा ओसारीरहेका टिपर समातेका छौं', प्रहरी प्रमुख योगीले भने, 'आवश्यक अनुसन्धान भइरहेको छ ।' केहि दिनदेखि तुलसीपुरको राम्री, सातबासमा अवैध उत्खनन भइरहेको आरोप लगाउँदै नेपाल तरुणदलले निगरानी बढाएको छ । स्थानीय सरकारको आडमा पहाडै ध्वस्त बनाउने र खानेपानीका मुहान तथा पाइपसमेत क्षति पुर्याउने गरी भइरहेको उत्खनन तत्काल बन्द गर्नु पर्ने तरुण दलले माग राख्दै आएको छ । 'अहिले हामीले गैरकानुनी कार्य बन्द गर्न माग गरिरहेका छौं', तरुणदलका जिल्ला अध्यक्ष टिका घर्तीले भने, 'सुनुवाइ भएन भने कडा आन्दोलनमा जान्छौँ । निर्णय, विधि, प्रक्रिया मिचेर सत्ताको आडमा पहाड उत्खनन गन दिँदैनौँ', उनले भने । तरुण दलकै सक्रियतामा टिपरहरु नियन्त्रणमा लिइएको घर्तीको भनाइ छ ।"
"खुल्ला मञ्चमा हावा चलोस्, घाँस उम्रोस्","काठमाडौं : 'अकुपाइ टुँडिखेल' अभियान अन्तर्गत शनिबार बिहान कलाकारहरुले खुल्लामञ्चमा रङ्ग पोतेका छन् । 'हावा चलोस्, घाँस उम्रोस्' भन्ने नारासहित अभियान्ता तथा कलाकारले हरिया घाँसपात, रङ्गीबिरङ्गी फूलहरु र नेपालको झण्डा पेन्टिङ् गरेका छन् । सोसाइटी अफ नेपलिज आर्किटेक्ससँगको सहकार्यमा कलाकार धन यख्याले सप्तरङ्गको प्रयोग गरी हरियाली र वातावरणीय सन्तुलन झल्कने आकृतिहरू बनाएका हुन् । साथै बालकदेखि वृद्धा, सर्वसाधारणले समेत स्वतस्फूर्त रुपमा खुल्लामञ्चलाई सिंगारेका छन् । खुल्लामञ्चमा रङ्गरोगन गर्दा बिहान केही बेर प्रहरीले अवरोधसमेत गरेको थियो । काठमाडौं महानगरबाट रङ्ग पोत्न नपाइने जानकारी आएपछि केही बेर पूर्व निर्धारित कार्यक्रम रोकिएको थियो । 'अकुपाइ टुँडिखेल'का प्रवक्ता तथा कानुनका विद्यार्थी सञ्जय अधिकारीका अनुसार मेयर विद्यासुन्दर शाक्यको ठाडो निर्देशनमा रङ्ग नपोत्न भनिएको हो । उनले भने, 'खुल्लामञ्चमा लगाइएको सप्तरङ्गको आफ्नै स्ट्याण्डर छ। मेयरज्युले भन्नुभयो, तर यहाँ रङ्ग लगाउने कार्य एक कलाकारको निजी योगदान थियो । खुल्लामञ्चबाट कयौं प्रभावशाली नेता जन्मिएका छन् । जुन आज पार्किङ्स्थलमा परिणत भएको छ । खुल्लामञ्चलाई पुनरजन्म दिन रङ्गरोगन गरिएको अभियानका संयोजक विजय श्रेष्ठले बताए । आठ हप्ता अगाडि सार्वजनिक सम्पत्ति टुँडिखेलमा भइरहेको अतिक्रमण रोक्न अभियान सञ्चालनमा आएको थियो । कुनै समय एसियाकै ठूलो परेड मैदान टुँडिखेल राजनीतिक परिवर्तनसंगै सरकार र सेनाको अतिक्रमणले खुम्चिँदै गएको छ । अस्थायी बसपार्कदेखि पार्किङ र व्यापारिक स्टलले टुँडिखेल कुरुप बनेको छ । वीर अस्पताल र दरबार हाइस्कुलको निर्माणाधीन सामाग्री टुँडिखेलमै थुप्रिएका छन् । बसपार्क बनाएर ढलान गरिएको छ । कामदारका लागि अस्थाइ बासस्थल बन्दा ऐतिहासिक, राजनितिक र धार्मिक महत्त्व बोकेको टुँडिखेलले वास्तविक स्वरुप गुमाएको छ । तत्कालका लागि टुँडिखेलमा भएका अस्थायी संरचना हटाउन माग गर्दै अभियान्ताहरुले काठमाडौंका मेयर लगायत विद्या सुन्दर शाक्य, केन्द्रीय सरकारका सचिव केदार न्यौपाने, सहरी विकास राज्यमन्त्री रामवीर मानन्धरलाई ध्यानाकर्षण पत्रसमेत बुझाइएका छन् । टुँडिखेलको अतिक्रमण हटाइ मुक्त टुँडिखेलको अवधारणा स्थापित गर्न पूर्व प्रधानमन्त्री माधवकुमार नेपाल, पूर्व प्रधानमन्त्री तथा नयाँ शक्ति पार्टीका संयोजक बाबुराम भट्टराई, राष्ट्रिय प्रजातन्त्र पार्टीका अध्यक्ष कमल थापा, पूर्व स्वास्थ्य मन्त्री गगन थापा लगायतले समर्थन जनाएका छन् । अकुपाइ टुडिँखेल अभियान तीन महिनासम्म चल्ने अभियान्ताहरूको भनाइ छ । तस्बिर : दीपेन श्रेष्ठ।"
सुदूरपश्चिममा ६ वर्ष यताकै बढी जाडो,"धनगढी : सुदूरपश्चिमका तराईका जिल्लामा ६ वर्ष यताकै सबैभन्दा बढी जाडो मापन भएको छ। जल तथा मौसम विज्ञान विभाग फिल्ड कार्यालय अत्तरिया (कैलाली)ले शनिबार सन् २०१३ पछिकै बढी जाडो मापन भएको जानकारी दिएको छ। सन् २०१३ को जनवरी १० मा ०५ डिग्री न्युनतम तापक्रम मापन गरिएको थियो भने त्यसपछिको कम, शनिबार २८ डिग्री मापन गरिएको जल तथा मौसम विज्ञान विभाग फिल्ड कार्यालय अत्तरिया कैलालीका प्रमुख सिंगल चौधरीले बताए। योवर्ष शुक्रबार मात्रै ६ डिग्री न्युनतम तापक्रम मापन भएको थियो। एकै रातमा झण्डै चार डिग्री न्युनतम तापक्रम घट्नु भनेको अत्यधिक चिसो हुनु हो, फिल्ड कार्यालयका प्रमुख चौधरीले भने। उनले सन् २०१३ जनवरी १० मा सबैभन्दा कम तापक्रम मापन गरिएको आधारमा अझै जाडो बढ्न सक्ने बताए। सन् २०१३ जनवरी दोस्रो हप्ता तापक्रम सुन्यमा झरेको उदाहरण छ भने अझै दुई हप्तासम्म तापक्रम ओरालो लाग्न सक्छ, उनले भने, यसपाली मंसिरदेखि तापक्रम कम हुँदै गएको थियो, मौसम बदली भयो र पहाडमा फेरि हिमपात भयो भने तापक्रम अझै कम हुन सक्छ, चौधरीले भने। मौसम विद्ले न्युन चापीय हावा सक्रिय भए अझै तापक्रम घटनसक्ने अनुमान गरेका छन्। तराईमा शीतलहर र पहाडमा हिमपात भएपछि ओरालो लागेको तापक्रम क्रमिक रुपमा घटिरहेको छ। सुदूरपश्चिमका हिमाल भएका जिल्ला दार्चुला, बझाङ र बाजुराको ताफक्रम माइनसमा मापन भएको छ। उच्च पहाडी क्षेत्रमा हिउँ पग्ली नसकेकाले मानिसहरू, हिउँ पगालेर पानी खान बाध्य छन् भने तराईमा चिसो शीतलहरसँगै बाक्लो हुस्सु लागेको छ। तराईमा शीतलहरका कारण दैनिक काम गरिखाने मजदुर, मुक्तकमैयाका बस्ती, सुकुम्बासी बस्ती, जेष्ठ नागरिक र बालबालिका प्रभावित भएका छन्। काम नगरी खानै पुग्दैन, कठ्यांग्रिँदो जाडोमा काम गर्न गाह्रो भइसकेको छ, निर्माण काममा लागेका मजदुर रामविलास चौधरीले भने, ईँटा, फलामे छड र सिमेन्टको काम गर्नुपर्छ, चिसोले सकस भएको छ। धनगढी उपमहानगरपालिकाले, नगरमा दैनिक दाउरा वितरण गरेर चोकचोकमा आगो बालिरहेको जनाएको छ। हामीले एक हप्तादेखि दैनिक मुख्यमुख्य चोक गरी उपमहानगरपालिकाका २५ स्थानमा दाउरा बालेका छौं, यसले केही राहत भएको छ, धनगढी उपमहानगरपालिकाका सामाजिक सुरक्षा इकाई प्रमुख टंकबहादुर विष्टले भने। जाडो अत्यधिक बढेपछि, सशस्त्र प्रहरी पनि दाउरा वितरण गर्न परिचालित भएको छ। सशस्त्र प्रहरीको नम्बर ३४ गण हेडक्वार्टर धनगढीले जिल्ला भरिका आफ्ना पोष्ट भएका स्थानमा दाउरा वितरण गरेको जनाएको छ। सशस्त्र प्रहरी उपरीक्षक कमलप्रसाद तिम्सिनाले डिभिजन बन कार्यालय कैलाली र स्थानीय सामुदायिक बनसंग समन्वय गरी धनगढी उपमहानगरपालिकाका विभिन्न वडा, पुर्नवास, डोकेबजार, टीकापुर नगरपालिका, चिसापानी चोक, लम्किचुहा नगरपालिका, बल्चौर चोक, गोदावरी नगरपालिको अत्तरिया चोक लगायतका स्थानमा आगो बालेको बताए।"
पर्यटन वर्ष २०२० : पर्यटक सवारी व्यवस्थित गरिने,"भक्तपुर : नेपाल भ्रमण वर्ष २०२० लाई लक्षित गरी भक्तपुरका पर्यटक बोक्ने गाडीलाई व्यवस्थित गरिने भएको छ। भक्तपुर पर्यटन विकास समितिले भक्तपुर भ्रमणमा पुग्ने पर्यटकहरुलाई लक्षित गरी सञ्चालित ती गाडीलाई नियन्त्रित तथा व्यवस्थित गर्न लागेको हो। खोजेको बेला काठमाडौं फर्कन गाडी नपाउने, महंगो भाडा लिने गरेको जस्ता पर्यटकको गुनासो सम्बोधन गर्न उक्त पहल गरेको समितिका अध्यक्ष रामसुन्दर भेलेले जानकारी दिए। उनका अनुसार भक्तपुरबाट अबेर काठमाडौं फर्कने पर्यटकहरुले न निजी गाडी पाउँछन् न त सार्वजनिक गाडी नै। राती अबेर काठमाडौं फर्कन सार्वजनिक गाडी नचले पनि निजी गाडीको व्यवस्था गर्न सकिने भएकाले उनीहरुसँग छलफल गरिएको अध्यक्ष भेले बताउँछन्। भक्तपुरबाट काठमाडौं फर्कने सार्वजनिक गाडीहरु राती अबेरसम्म चल्दैनन्, उनले भने, यस्तो बेला पर्यटकले खोज्ने निजी गाडी हो तर साँझ पर्न थालेसँगै ती गाडी पनि चल्दैनन्। नेपाल भ्रमण वर्ष २०२० लाई लक्षित गरी समितिले भक्तपुरमा सन्ध्याकालीन पर्यटन प्रवद्र्धनका कार्यक्रम गर्दै आएको छ। भक्तपुर पुगेका पर्यटकहरु सबै यहीं बस्छन् भन्ने हुँदैनन्। त्यसैले काठमाडौं फर्कन चाहने पर्यटकहरुको सुविधाको लागि यातायातको व्यवस्था गर्न आवश्यक भएको समितिका सदस्य दीपेश वेंजूले बताए। पर्यटक बोक्ने गाडीको प्रवद्र्धन गर्न समितिले त्यसका चालकहरुको फोटोसहितको प्रोफाइल वेभसाइटमा व्यवस्था गर्न लागेको उनले सुनाए। यसले भक्तपुरमा चल्ने पर्यटक गाडीहरु व्यवस्थितमात्रै होइन नियन्त्रितसमेत हुने हाम्रो विश्वास हो, उनले भने। सदस्य वैंजूले ती गाडीहरुलाई भक्तपुर पर्यटक यातायात सेवाको नाउँमा ब्राण्डिङ गर्ने तयारी अघि बढाइएको समेत सुनाए। उक्त नाम ब्राण्डिङ भएपछि चालकहरुलाई पोशाकको समेत प्रवन्ध गरिने उनले स्पष्ट पारे। यसैबीच समितिले शनिबार पर्यटक बोक्ने गाडीका चालकहरुलाई भेला पारेको छ। भेलाले चालक पुण्यराम थुयाको संयोजकत्वमा भक्तपुर पर्यटक यातायात सेवा (भक्तपुर टुरिस्ट भेहिकल्स सर्भिस) गठन गरिएको छ। उक्त भेलाले सेवामार्फत निश्चित भाडादर निर्धारण गर्ने, क्यू प्रणाली लागू गर्ने तथा व्यवस्थित सेवा दिने निर्णय गरेको छ। पर्यटकले टाढैबाट गाडीको पहिचान हुने गरी व्यवस्था गर्नेसमेत भेलाले तय गरेको छ। सेवाको लागि राखिएको गाडीहरुको निश्चित पार्किङ क्षेत्र निर्धारण गर्दै आवश्यकताअनुसार अबेरसम्म पनि पर्यटकहरुको लागि यातायात सेवा दिने संयोजक थुयाले जानकारी दिए। राती अबेरसम्म पनि काठमाडौं फर्कने गाडी छ भन्ने निश्चित भए पर्यटकहरुले भक्तपुरमा निश्चिन्त भएर घुमफिर गर्न सक्छन्, उनले भने, पर्यटकहरुले भक्तपुरमा बढी समय बिताए त्यसको लागि भक्तपुरवासीले नै पाउनेछन्। उनका अनुसार भक्तपुर दरबार क्षेत्रमा मात्रै दुई दर्जनभन्दा पर्यटक बोक्ने गाडीको व्यवस्था छ। त्यस्तै भक्तपुर नपा २ ब्यासीस्थित पर्यटक बसपार्क, दूधपाटी, च्याम्हासिंह, सूर्यविनायकलगायतमा समेत पर्यटक गाडीको व्यवस्था रहेको उनले सुनाए।"
१४ वर्षीया बालिकालाई जवर्जस्ती गरेको आरोपमा ६९ वर्षीय वृद्धा पक्राउ,रुकुम : १४ वर्षीया बालिकालाई जवरजस्ती करणी गरेको आरोपमा रुकुम पश्चिमका ६९ वर्षीय वृद्ध पक्राउ परेका छन् । बाँफिकोट गाउँपालिका९ झुलाका ६९ वर्षीय जसे दमाइलाई बालिका बलात्कारको आरोपमा प्रहरीले पक्राउ गरेको हो । छिमकीकै १४ वर्षीया छोरीलाई दमाइले आफ्नै घरमा आएको बेला जवरजस्ती करणीको गरेको पीडितको उजुरीमा उल्लेख भएको जिल्ला प्रहरी कार्यालय रुकुम पश्चिमका प्रमुख प्रहरी नायव उपरीक्षक सुमित खड्काले जानकारी दिए । दमाइले शरीरका संवेदनशील अंगमा हात लगाउने साथै यौन दुव्र्यवहार गरेको पीडितको उजुरी छ । दमाइको गोठ नजिकै पीडित घाँस काट्न आएको बेला ललाइ फकाइ बोलाएर गोठभित्र लिएर दुई पटक जवरजस्ती करणी गरेको बालिकाले प्रहरीमा दिएको उजुरीमा उल्लेख छ । जवरजस्ती करणीपछि कसैलाई नभन्नु भन्दै बालिकालाई उनले एक हजार रुपैयाँसमेत दिएको कुरा पीडित पक्षको दावी छ । पीडितको उजुरीको आधारमा उनलाई शनिबार दिउँसो पक्राउ गरिएको हो । पक्राउ गरेका दमाइलाई जवरजस्ती करणी मुद्दा दर्ता गरेर प्रहरी हिरासतमा राखिएको डिएसपी खड्काले बताए । घटनाको बारेमा थप अनुसन्धान भइरहेको बताइएको छ ।
२८ महिनामा ठडियो माझी बस्ती,"सिन्धुपाल्चोक : जमिन सम्याउने बेलासम्म पनि चौतारा साँगाचोकगढी नगरपालिका१४, झ्याँडीका मिलन माझीले २८ महिनामा सुन्दर बस्ती निर्माण हुन्छ भन्ने कल्पना गरेका थिएनन्। स्थानीयको सक्रियता र श्वेता श्री फाउन्डेसनको सहजीकरणमा सुन्दर र एकीकृत बस्ती बनेपछि मिलन दंग छन्। बस्ती निर्माणमा अहोरात्र खटिएका दिनेश माझी पनि कल्पना गरेभन्दा सुन्दर र नमुना बस्ती ठडिएपछि सबै दुःख भुलेको बताउँछन्। पुनर्निर्माण प्राधिकरणको तीन लाख रुपैयाँ अनुदानमा बैंकको ऋण चार लाख रुपैयाँ थपेर घर निर्माण गरेको दिनेशले बताए। सरकारको अनुदान तीन लाख रुपैयाँमा बैंकबाट लिएको ऋण चार लाख थपेर घर बनाएका छौं, उनले भने, २४ परिवारको ऋणको प्रक्रिया पूरा नभएकाले उनीहरुको भने फाउन्डेसनले पछि फिर्ता गर्ने गरी लगानी गरेको छ। लक्ष्मी बैंकले सबै परिवारलाई सहुलियत ब्याजमा चार लाख रुपैयाँ ऋण उपलब्ध गराउने भने पनि कागजी प्रक्रिया नमिल्दा २४ परिवारले अझै ऋण पाएका छैनन्। ५३ सीमान्त्कृत माझी परिवारको बसोबास रहेको उक्त बस्तीमा सबै घर निर्माण भइसकेको छ। स्थानीयका अनुसार ४० भन्दा बढी परिवारले गएको दसैं नै नयाँ घरमा मानेका थिए। बाँकी १३ परिवार पनि छिटै नयाँ घरमा सर्ने तयारीमा रहेको मिलनले जानकारी दिए। तीन कोठे एउटै मोडलका घरले बस्ती सुन्दर बनाएको छ। घर बनिसकेपछि बैंकको ऋणले डर लाग्न थालेको सुन्तला माझीको गुनासो छ। घरमा कमाउने मानिस नभएकाले बैंकको ऋण बोझ बन्ने हो कि भन्ने चिन्ता लागे पनि सजिलै घर निर्माण भएकोमा उनी खुसी छिन्। २०७४ जेठ १५ गते शिलान्यास गरेर निर्माण थालिएको बस्ती पूर्ण रुपमा निर्माण भएपछि बैंकको ऋण तिर्न आयआर्जनको उपाय खोजी गरिने बस्ती निरीक्षणमा आएकी फाउन्डेसनकी अध्यक्ष श्वेता खड्काले बताइन्। स्थानीय उत्पादनसँग जोडेर होमस्टे सञ्चालनको पूर्वाधार तयार गर्दै गरेको खड्काको भनाइ छ। अब म माझी बस्तीको समस्यासँग जोडिइसकेकी छु, श्वेताले भनिन्, घर बनाइसकेर उहाँहरूलाई जिम्मा लगाउँदै ऋण बोकाएर म पन्छिन मिल्दैन। उहाँहरूले बैंकको ऋण तिर्न सक्ने बनाउनु पनि मेरो दायित्व हो। माझी बस्ती बनाउन आफूले उत्प्रेरकको मात्र काम गरेको उल्लेख गर्दै श्वेताले बस्ती निर्माण माझी समुदाय आफैंले गरेको बताइन्। सहयोग पैसाले होइन भावनाले हुन्छ, श्वेताले भनिन्, माझी समुदायमा मेरो भूमिका यही हो। बस्तीमा व्यक्तिको घर निर्माण सम्पन्न भएसँगै पूर्वाधार अघि बढाएको फाउन्डेसनका सचिव यज्ञराज कार्कीले जानकारी दिए। बस्तीमा सामुदायिक भवन, बाल उद्यान, स्वास्थ्यचौकी र स्वागतद्वार निर्माण भइरहेको छ।"
भक्तपुरमा निःशुल्क आँखा जाँच,भक्तपुर : एचआईभी एड्स तथा लागूऔषध दुव्र्यसनको क्षेत्रमा काम गर्दै आएको सुरुवात सामुदायिक उपचार तथा पुनःस्थापना केन्द्रले भक्तपुरमा शनिबार निःशुल्क आँखा शिविर गरेको छ। शिविरमा जाँच गराएका ८६ जनामध्ये १३ जनामा मोतियाविन्दु भेटिएको सुरुवातका कार्यक्रम संयोजक पन्नोश शर्माले जानकारी दिए। उनका अनुसार मोतियाविन्दु भएकाहरुलाई निःशुल्क सल्यक्रियाको व्यवस्था गरिएको छ। शिविरमा भक्तपुरको मध्यपुर थिमि नगरपालिका ४ शंखधर चोकस्थित सिटी आई केयर सेन्टरको प्राविधिक सहयोग गरेको थियो। सेन्टरका नेत्ररोग विशेषज्ञद्वय अजय यादव र सावित्री कार्कीले आँखा जाँच गरेका थिए। शिविरमा आँखा जाँच गरेकाहरुलाई औषधिसँगै आवश्यकताअनुसार अगाडिको नदेख्नेहरुलाई निःशुल्क चस्मासमेत वितरण गरिएको थियो।
ललितपुरको सानेपामा आगलागी,"काठमाडौं : ललितपुरको सानेपामा आगलागी भएको छ। शनिबार साँझ आठ बजेपछि एक कवाडी पसलबाट आगो उठेको हो। महानगरीय प्रहरी परिसर ललितपुरका डीएसपी सन्तोष लामाका अनुसार अहिले आगो नियन्त्रणको प्रयास भइरहेको छ। आगो नियन्त्रणका लागि ललितपुर, काठमाडौं र भक्तपुरबाट दमकल ल्याइएको छ। डीएसपी लामाकाअनुसार कम क्षतिहोस् भनेर आसपासका क्षेत्रको विद्युत लाइन काटिएको छ। आगलागी सुरु भएपछि स्थानीय त्रसित छन्। आगलागीको कारण खुल्न सकेको छैन। थप विवरण आउन बाँकी छ।"
शिवांशको उपाचारमा सहयोग गर्न महासंघको अपिल,"बैतडी : बैतडीको सुर्नया गाउँपालिका ६ का २ महिने बालक शिवांश अवस्थीको उपचारमा सहयोग गर्न नेपाल पत्रकार महासंघ बैतडीले आग्रह गरेको छ। बैतडीस्थित रेडियो निङ्गलाशैनी तथा रेडियो सेभेनस्टारका सञ्चालक र नेपाल पत्रकार महासंघ बैतडीका सदस्य महेशप्रसाद अवस्थीका २ महिने छोराको उपचारमा सहयोग गर्न महासंघले आग्रह गरेको हो। शिवांशको भारतको चेन्नाइमा ठूलो धनराशी खर्च गरेर कलेजो प्रत्यारोपण गरिएको छ। शिवांशको उपचारका लागि अझै पनि धेरै रकम आवश्यक परेकाले सहयोग गर्न महासंघले आग्रह गरेको हो। सहयोग गर्न हुने महानुभावले महेशप्रसाद अवस्थीको एनसीसी बैंक बैतडीमा रहेको खाता नम्बर ०२०००००१६४४१०, बैतडीमा रहेको ग्लोबल आइएमई बैंकको खाता नम्बर ३१०७०१०००९९४७ र नेपाल इन्भेष्टमेन्ट बैंक सतबाँझ बैतडीको खाता नम्बर ०६५०५०५२५४११३ रकम जमा गर्न सक्नु हुनेछ। समस्यामा परेका बेला सहयोग गर्नु नै ठूलो धर्म भएकाले आफूले सार्वजनिक रुपमा सहयोगका लागि अपील गरेको नेपाल पत्रकार महासंघ बैतडीका अध्यक्ष प्रेमसिंह भाटले जानकारी दिए। सानो सहयोगले शिवांशको उपचारमा ठूलो भूमीका खेल्ने भएकाले उहाँले सहयोगका लागि सबैलाई आग्रहसमेत गरे। शिवांशको उपचारमा धेरै रकम खर्च भइसकेको र अझै पनि दुई महिनाजति अस्पतालमै राख्नुपर्नेे भएकाले धेरै रकम आवश्यक परेको उनका बुवा महेश अवस्थीले बताए।"
नेपाल मेडिकल हब बन्न सक्छ : मन्त्री ढकाल,"काठमाडौं : स्वास्थ्य तथा जनसंख्यामन्त्री भानुभक्त ढकालले केही विधामा सुधार गर्न सके नेपाल मेडिकल हब बन्न सक्ने बताएका छन्। सेकेन्ड मेडिकल टुरिजम एसिया समिट मा पुगेका ढकालले यस्तो अभिव्यक्ति दिएका हुन्। शुक्रबारदेखि सुरु भएको सम्मेलन शनिबार समापन हुँदैछ। जसरी आँखा र दाँतको उपचारमा नेपालले सफलता हासिल गरेको छ त्यसरी नै अन्य विधामा सुधार गर्न आवश्यक छ, मन्त्री ढकालले भने, केही सुधार गर्न सके नेपाल अन्तर्राष्ट्रिय स्तरको मेडिकल हब बन्न सक्छ। चिकित्सा क्षेत्रमा देखिएका अप्ठ्यारा परिस्थितिको समाधानका लागि नेपाल सरकार सधँ तत्पर रहेको समेत बताए। कतिपय नियम, कानुनलाई संशोधन गर्दै लान सकिने तथा छुटेका विषयलाई नयाँ व्यवस्था अनुसार समावेश गर्न सकिने आश्वासन दिए। उनले नेपालका सरकारी र निजी स्वास्थ्य संस्थामा विभेद देखिएको बताए। उत विभेदलाई सन्तुलनमा ल्याउन डाक्टर र नर्सलाई दिइने सेवासुविधा ध्यान दिनुपर्ने सुझाए। यसो गर्दा सेवाग्राही नै लाभदायी हुनेछन्, उनले भने। त्यस्तै नेपाल मेडिसिटी अस्पतालका अध्यक्ष उपेन्द्र महतोले प्रतिस्पर्धाको जमाना भएकाले चिकित्सा क्षेत्रमा लागेका एकआपसमा मिलेर जानुपर्ने समय आएको बताए। महतोले भने, सही रुपमा मिलेर जाने हो भने नेपाल उपचारका लागी हब बन्ने छ। नेपाललाई अन्तर्राष्ट्रिय स्तरको स्वास्थ्य केन्द्र बनाउनका लागि आफू सदैव तत्पर रहेको पनि बताए। उक्त कार्यक्रममा नेपाल, भारत र चीनका चिकित्सा क्षेत्रमा लागेकाको धेरै उपस्थित थिए। आयोजकका अनुसार नेपाललाई अन्तर्राष्ट्रिय क्षेत्रमा मेडिकल हबको रुपमा कसरी प्रस्तुत गर्न सकिन्छ भन्ने विषयमा छलफल भएको थियो।"
सल्यानमा घोडाले हान्दा बालकको मृत्यु,दाङ : सल्यानमा घोडाले हान्दा एक बालकको मृत्यु भएको छ। बनगाड कुपिण्डे नगरपालिका  १ खरेखोलाका कैनडाडाका ८ वर्षीयका राजु बुढा घोडाले हान्दा घाइते भएका थिए। उनको उपचारको क्रममा शुक्रबार राति मेहलकुना हस्पिटलमा मृत्यु भएको सल्यान प्रहरीले जनाएको छ। घरमा बानिरहेको घोडाको पुच्छर खेल्नेक्रममा समातेपछि राजुलाई घोडाले लात्ताले हानेको थियो। मृतक बुढा सलीबजारस्थित उज्ज्वल स्टार बोर्डिङ स्कुलको कक्षा ३ मा अध्ययनरत थिए।
सातै प्रदेशका गृहमन्त्री विराटनगरमा,"विराटनगर : संघीय प्रहरी कानून निर्माण र सुरक्षा संवेदनशिलताका विषयमा सात वटै प्रदेशका गृहमन्त्री सम्मिलित बैठक विराटनगरमा सुरु भएको छ। शनिबार विराटनगरमा आयोजित बैठकमा सहभागी बन्न सातै प्रदेशका मन्त्री, सचिव र न्यायाधिवक्ता शुक्रबारनै विराटनगर आएका थिए। प्रदेश १ का मुख्यमन्त्री शेरधन राईको उपस्थितमा शनिबार विहानबाट छलफल सुरु भएको छ। प्रदेश १ का आन्तरिक मामिला तथा कानुनमन्त्री हिक्मत कार्कीले छलफलमा हालसम्म बनाइएका कानून, तिनको कार्यान्वयन र अनुभव आदान प्रदान हुने उद्धघाटन कार्यक्रममा बताए। उनका अनुसार संघीय संसदले पारित गरेको संघीय प्रहरी कानूनका विषयमा पनि छलफल हुनेछ। यस अघि प्रदेश ३ का आन्तरिक मामिला तथा कानुनमन्त्रीको अगुवाईमा हेटौंडामा सातवटै प्रदेशका मन्त्रीहरुको छलफल भएको थियो। शनिबार विहानबाट भएको छलफलको निष्कर्ष दिउँसो पत्रकार सम्मेलनमार्फत सार्वजनिक गर्ने तयारी छ। शनिबारको छलफल सबै प्रदेशमा संघीय प्रहरी कानुन नबाझिने गरी कसरी बनाउन सकिन्छ भन्ने विषयमा केन्द्रित रहने बताइएको छ। यस अघि प्रदेश २ सरकारले बनाएको प्रदेश प्रहरी सम्बन्धी कानुन संघीय प्रहरी ऐन नहुँदा कार्यान्वयनमा आउन सकेको थिएन। प्रदेश ५ ले बनाएको संघ संस्था दर्ता सम्बन्धी कानून संघीय गृहमन्त्रायको निर्देशनपछि लागू नहुने अवस्थामा पुगेको थियो।"
बलात्कारको आरोपमा एकजना पक्राउ,राजविराज : श्रीमान घर बाहिर निक्लिएका बेला बलात्कार गरेको आरोपमा एक जना पक्राउ परेका छन्। घटनापछि फरार रहेका सप्तरीको डाकनेश्वरी नगरपालिका८ का ३० वर्षीय सुन्दर मुखियालाई तीन महिनापछि पक्राउ गरिएको सप्तरी प्रहरीले जनाएको छ। श्रीमान माछा मार्न राति ढोका ढप्काएर निक्लिएका बेला कोठाभित्र प्रवेश गरेका उनले असोज ३ गते राति बलात्कार गरेको २५ वर्षीया पीडितले बताइन्। पीडितले असोज ६ गते दिएको उजुरी जिल्ला प्रहरी कार्यालयले असोज २३ गते दर्ता गरेको थियो।
धमाधम लिजमा ट्रस्टको जग्गा,"काठमाडौं : नेपाल ट्रस्टअन्तर्गतको सम्पत्ति सरकारले धमाधम व्यापारिक प्रतिष्ठानलाई दिन थालेको छ। शिक्षा तथा स्वास्थ्य क्षेत्रमा लगानी गर्ने उद्देश्यविपरीत ट्रस्टको जग्गा लिजमा लगाउन थालिएको हो। ट्रस्ट स्थापना भएको १२ वर्ष भइसक्दा पनि उद्देश्यअनुरूप चलअचल सम्पत्ति वितरण हुन सकेको छैन। देशभर ट्रस्टको स्वामित्वमा २१ हजार ५ सय ६३ रोपनी जग्गा छ। पूर्वराजा वीरेन्द्र शाहसहित उनको परिवारका सदस्यको नामको सम्पत्ति ट्रस्टअन्तर्गत ल्याइएको थियो। ट्रस्टका कार्यकारी सचिव गजेन्द्रकुमार ठाकुरले शिक्षा र स्वास्थ्य क्षेत्रमा लगानी गर्न नसकेको स्वीकार गरेका छन्। शिक्षा र स्वास्थ्यमा लगानी गर्ने विषयमा छलफल भइरहेको सचिव ठाकुरको भनाइ छ। हामी अब शिक्षा र स्वास्थ्य क्षेत्रमा लगानी गर्ने विषयमा निर्णय गर्छौं, शुक्रबार पत्रकार सम्मेलनमा उनले भने। ट्रस्टले ऐन संशोधनै नगरी २०७४ जेठ १४ गते दरबारमार्गको १ रोपनी १४ आना १ पैसा जग्गा थाम सेर्कु ट्रेकिङ प्रालिलाई ३० वर्षका लागि लिजमा दिएको थियो। त्यो जग्गामा आलिसान भवन निर्माणाधीन छ। कालिमाटीस्थित सोल्टी होटलछेउको जग्गा पनि थाम सेर्कुलाई नै लिजमा दिइएको छ। काठमाडौं महानगरपालिका१३ ताहाचलको ५ रोपनी ६ आना २ पैसामध्ये ४ रोपनी ४ आना थाम सेर्कुलाई दिइएको ट्रस्टले जनाएको छ। सरकारले हालै गोकर्णस्थित गोकर्ण फरेस्ट रिसोर्ट ३ हजार ९ सय ७१ रोपनी ३ पैसा ३ दाममध्ये २ हजार ९ सय ७१ रोपनी ६ आना ३ पैसा १ दाम एलएम सुभिर ब्रदर्स (नेपाल) प्रालि र यती होल्डिङ्स प्रालिलाई ३० वर्षका लागि लिजमा दिएको छ। गत मंसिर २३ को मन्त्रिपरिषद् बैठकको निर्णयले पुरानो लिज अवधि सकिने १५ अगस्ट २०२५ देखि २५ वर्ष नयाँ लिज रकम कायम हुने गरी अवधि थप गरेको हो। कमलादीस्थित काठमाडौं प्लाजाको ५ रोपनी २ पैसा जग्गा र त्यहाँको सम्पत्ति लिजमा दिने प्रक्रिया सुरु भएको ठाकुरले बताए। कन्सेप्ट डेभलपर्स प्रालिले लिजमा लिएको काठमाडौं प्लाजाको अवधि सकिन लागेको छ। २०७७ असार ३ गते यसको लिज अवधि सकिँदै छ। सचिव ठाकुरका अनुसार काठमाडौं प्लाजा ६० लाख मासिक न्यूनतम भाडा तय गरी टेन्डर प्रक्रियामा छ। काठमाडौं प्लाजाको छिट्टै टेन्डर हुन्छ, उनले भने। लाजिम्पाटस्थित स्ट्यान्डर्ड चार्टर्ड बैंक रहेको भवनको लिज अवधि अन्तिम अवस्थामा पुगेको छ। २०२१ मई २१ मा यसको लिज अवधि सकिँदै छ। ६ रोपनी १३ आना १ दाम जग्गा १५ वर्षका लागि स्ट्यान्डर्ड चार्टर्डले लिजमा लिएको थियो। टेकुस्थित बिजनेस पार्क रहेको पूर्वराजा वीरेन्द्र शाहको नामको १९ रोपनी १२ आना जग्गा टाउन डेभलपर्स प्रालिले लिजमा लिएको छ। टाउन डेभलपर्सले २०५३ मा ३० वर्षका लागि लिजमा लिएको बिजनेस पार्कबापत वार्षिक ४० लाख भाडा ट्रस्टले पाइरहेको छ। यसको लिजका सम्बन्धमा पुनरावलोकन तयारी भइरहेको ट्रस्टले जनाएको छ। पोखरास्थित हिमा गृह, चितवनस्थित दियालो बंगला, फर्पिङ र गोकर्णको १२ सय रोपनी जग्गा रिसोर्टलाई दिन लागिएको छ। ट्रस्टका केही जग्गा सरकारी कार्यालयले प्रयोग गरिरहेका छन्। न्यून भाडादरमा दिएर दुरुपयोग भएको छ। सार्वजनिक खरिद तथा अनुगमन कार्यालय रेडक्रस मार्गले वार्षिक १२ लाख भाडामा प्रयोग गरिरहेको छ। गरिबी निवारण कोषले त १ लाख ८६ हजार मात्रै भाडा तिर्छ। कमलादीस्थित काठमाडौं उपत्यका खानेपानी लिमिटेड २ रोपनी १२ आना जग्गामा छ। त्यो जग्गाबापत उसले ट्रस्टलाई मासिक ५५ हजार ८ सय ७३ रुपैयाँ २० पैसा दिने गरेको छ। धनकुटामा मात्रै ट्रस्टको जग्गा विद्यालयले प्रयोग गर्न पाएको छ। त्यो पनि भाडा तिरेरै। धनकुटाको चुलीवनस्थित निजामती आवासीय विद्यालयले ट्रस्टको १ सय ९४ रोपनीमध्ये १ सय ३४ रोपनी प्रयोग गरेको छ। उसले वार्षिक २ लाख भाडा तिरेको छ। गोकर्ण रिसोर्टसँगको सम्झौता कानुनबमोजिम गोकर्ण फरेस्ट रिसोर्टलाई लिज अवधि थप गर्ने निर्णय कानुनबमोजिम भएको ट्रस्टले जनाएको छ। ट्रस्टले शुक्रबार गरेको पत्रकार सम्मेलनमा कार्यकारी सचिव गजेन्द्रकुमार ठाकुरले कानुनअनुसारै लिज अवधि थप गरिएको बताए। ट्रस्ट सञ्चालक समितिको सिफारिसमा मन्त्रिपरिषद् बैठकले लिज अवधि सकिनु भन्दा ५ वर्ष ८ महिनाअघि लिज अवधि थप गरेको हो। गत मंसिर २३ को मन्त्रिपरिषद् बैठकले पुरानो लिज अवधि सकिने १५ अगस्ट २०२५ देखि २५ वर्ष नयाँ लिज रकम कायम हुने गरी अवधि थपको निर्णय लिएको थियो। गत कात्तिक २६ गते बसेको सञ्चालक समिति बैठकले लिज अवधि थप गर्न प्रस्ताव पेस गरेको थियो। एलएम सुभीर ब्रदर्स (नेपाल)ले २९ करोड रकम लगानी गरी ४८ वटा शयन कक्ष र ४ सय अट्ने कन्फरेन्स हल बनाउने, आवश्यक मर्मतसम्भार गर्ने गरी पुनः ३० वर्षको म्याद थप गर्न गत वैशाख १० मा निवेदन दिएको थियो। ९२ करोड लगानी गर्ने गरी थप १२ सय रोपनी जग्गासमेत माग गरेको थियो। तर, २९ करोडको प्रस्तावमा कारबाही अगाडि बढाइएको ट्रस्टका सचिव ठाकुरले बताए। नेपाल ट्रस्ट जग्गा, ९९ रोपनीको पुनः नापी हुने वीरेन्द्रको सम्पत्तिमा ब्रह्मलुट : लालपुर्जामा ट्रस्टको नाम, जग्गा व्यक्तिको नेपाल ट्रस्टको जग्गा सशस्त्रको कब्जामा वीरेन्द्र परिवारको २१,५६३ रोपनी जग्गा ट्रस्टमा गोकर्ण लिज नियम संगत : नेपाल ट्रस्ट ट्रस्टका सदस्यसचिव राजेश्वर ज्ञवालीले स्वतन्त्र मूल्यांकन गरी ट्रस्टलाई फाइदा हुने गरी अवधि थप गरिएको बताए। ट्रस्टको प्रस्ताव गरिएको नयाँ भाडादरमा अहिलेको मूल्यका आधारमा नेपाल चार्टर्ड एकाउन्ट संस्थालाई अनुरोध गरिएकामा उसले स्वतन्त्र मूल्यांकनकर्ताबाट गराउन सुझाव दिएको थियो। उनका अनुसार राजा वीरेन्द्रकै पालामा एलएम सुभीर ब्रदर्स (नेपाल) २०५२ साउन ३१ गते ३० वर्षको ५० लाख डलरमा लिजमा लिने सम्झौता गरेको थियो। गोकर्णको २ हजार ७ सय ९२ रोपनी जग्गामध्ये ७ सय रोपनी प्रयोगमा छ। जसमा १८ होलको गल्फ कोर्स, १ सय शयन कक्ष र पौडी पोखरी र टेनिस कोर्ट छन्। दुवै पक्षको सहमतिमा अवधि सकिनु अगावै लिज अवधि थप गर्न सक्ने प्रावधानअनुसार ट्रस्टको कार्यालय र एलएम सुभीर ब्रदर्स (नेपाल)बीच २०६७ वैशाख ५ गते सम्झौता भएको थियो। एलएम सुभीर ब्रदर्समा विदेशी लगानी रहेको र पछि २०६७ मा नेपाली पक्षले खरिद गरेको हो। नेपाल ट्रस्ट ऐन २०६४ लाई २०७५ फागुन १९ गते पहिलो संशोधन गरिएको थियो। सञ्चालक समिति संरचना परिवर्तन गरी सात सदस्यीय बनाइएको छ। व्यावसायिक र पर्यटकीय प्रयोजनमा सम्पत्ति प्रयोग गर्न पाउने व्यवस्थासमेत गरिएको थियो। ऐनअनुसार ट्रस्टको सम्पत्ति लिजमा लिएको पक्षलाई थप मर्मत र नयाँ संरचना निर्माण गर्न चाहे र फाइदा पुगे सञ्चालक समितिको सिफारिसमा सरकारले पुरानो लिज अवधिमा नबढ्ने गरी म्याद थप गर्न सक्ने व्यवस्था थप गरिएको थियो। स्वतन्त्र मूल्यांकनकर्ताको प्रतिवेदनअनुसार माग गरिएको बिल अवधिमा भाडाबापत १ अर्ब २२ करोड ३२ लाख ६४ हजार १६६ रुपैयाँ प्राप्त हुनेछ। लिज अवधिमा कर्पोरेट करबापत सरकारलाई अप्रत्यक्ष ३ अर्ब ९ करोड ६८ लाख २६ हजार ९२ समेत गरी ४ अर्ब ३२ करोड प्राप्त हुने ट्रस्टको दाबी छ। सम्झौतामा २९ करोडको संरचना पनि निर्माण गरिने भनिएको छ। नेपाल पर्यटन बोर्ड, होटल एसोसिएसन अफ नेपाल र गोकर्णेश्वर नगरपालिकासँग लिज अवधि थप गर्न हुने वा नहुनेमा राय माग गरिएको थियो। सबैको सकारात्मक राय प्राप्त भएको दाबी ट्रस्टले गरेको छ। वातावरणीय प्रभाव मूल्यांकन गराउँदा असर नपर्ने प्रतिवेदन प्राप्त गरेको ज्ञवालीले बताए। गाई चराउने मैदान नबनोस् भनेर गोकर्णको म्याद थप गरिएको उनको भनाइ थियो।"
"नाउँ फेर्दै, मौलिकता मास्दै","काठमाडौं : हाँडीगाउँ। पुरानो उक्ति छ कहीं नभएको जात्रा हाँडीगाउँमा। तर यसको पुरानो नाम अर्कै थियो। बदलिएर कसरी हाँडीगाउँ हुन पुग्यो, धेरैलाई थाहा नहुन सक्छ। संस्कृतिविद् हरेराम जोशी भन्छन्, कुनै समय धोबीखोलानजिकै फाँटमा अण्डी जातको धान प्रशस्त उत्पादन हुन्थ्यो। नेवार समुदायमा पाहुना आउँदा सोही धानको भात खुवाउने चलन थियो। त्यसले उक्त क्षेत्रलाई अण्डीग्राम भनिन्थ्यो। उनका अनुसार हाँडीगाउँको प्राचीन नाम अण्डीग्राम भएको १२ औं शताब्दीको अभिलेखबाट पत्ता लागेको छ। इटालीका पुरातत्वविद्ले गरेको अध्ययनबाट यो तथ्य भेटिएको जोशीले बताए। टोलमा विष्णु मन्दिर रहेकाले हरिग्राम पनि भनिन्थ्यो। बदलिँदै, बिग्रंदै यो हाँडीगाउँ हुन पुग्यो। राजधानीका थुप्रै ठाउँका मौलिक तथा स्थानीय नामको इतिहासै मेटिने गरी परिवर्तन भइरहेको बताउँछन् संस्कृतिविद् जोशी। कुनै ठाउँको नाम जनजिब्रोलाई सजिलो हुने गरी परिवर्तन गरिएको छ। कुनैको नाम अपभ्रंश भई परिवर्तन भएका छन्। कतिपय ठाउँको नाम राजनीतिक व्यवस्था परिवर्तन हुँदा दस्ताबेजबाटै हटाइएका छन्। काष्ठमण्डपबाट काठमाडौं नामकरण गरिएको धेरैको बुझाइ छ। काष्ठमण्डपकै नामबाट श्री काष्ठमण्डपे, श्री काष्ठमण्डप पुरी, काष्ठमण्डप नगर अनेक नाम राखिएका छन्। यस क्षेत्रको स्थानीय नाम येँः हो। नेपालभाषामा अहिले पनि येँः भनिन्छ। ललितपुरको नेवारी नाम यलः हो। पाटनढोकालाई यलः ध्वखाः भनिन्छ। भक्तपुरको ख्वपः, कीर्तिपुरको किपू, बुंगमतीको बुंग मौलिक नाम हुन्। मौलिक नाम राख्नुका कारण छन्। परिवर्तित नामले कुनै पहिचान नबोकेको संस्कृतिविद् जोशी बताउँछन्। जोशीका अनुसार भक्तपुरको मौलिक नाम खृपुङग्राम अर्थात् ख्वपः हो। ललितपुरको ललितपत्तन, नक्सालको नीलीशाला, पनौतीको पुण्यवती र बनेपाको पुरानो नाम बन्दिकापुर हो। कुनै बेला अहिलेको नक्सालमा एउटा ढुंगेधारा थियो। त्यसलाई नीलीशाला भनिन्थ्यो। त्यसैबाट अपभ्रंश भएर नक्साल नामकरण गरिएको भनाइ जोशीको छ। बुंगायुमीबाट बुंगमती नाम रह्योे। बुंगा भनेको पानी जम्मा हुने खाल्डो परेको ठाउँ हो। १३ सय वर्ष पुराना अभिलेखले उक्त ठाउँको नाम बुंगायुमी भएको देखाउँछ। बंगा क्षेत्रमा धेरै भमरा पाइन्छ। रातो मच्छिन्द्रनाथलाई तान्त्रिक विधिद्वारा भमरा बनाई कलशमा बन्द गरेर नगर प्रवेश गराउने चलन कायमै छ। चारैतिर खोलाले घेरेको ठाउँ भएकाले भक्तपुरलाई ख्वपः भनिएको हो। पुण्यवती नदीका नामबाट पनौती भयो। टुँडिखेलको नाम कुनै समय तिंख्यः थियो। हालको माइतीघर मण्डलाको नाम फिब्वः ख्यः हो। सजिलोका लागि परिवर्तन भएका नाममा लेम्बटिद्रङलेले, नालङामनाला, तिप्रक्वछेंसुकुलढोका, शङ्गाग्रामसाँगा हुन्। उपत्यकाका थुप्रै चोक तथा टोलका नामसमेत समयअनुसार परिवर्तन भएका छन्। जसमा सुतिग्लसौगल, चोकनमगुंगी टोल चिकंमुगल टोल, ठानिगलटंगल आदि। आधुनिक नाम राख्ने प्रचलनले ठाउँको पहिचान मेटिएको छ। संस्कृतिविद् जोशीका अनुसार यसको एउटा उदाहरण काठमाडौंको खिचापोखरी हो। राणाकालसम्म त्यहाँ पोखरी थियो। स्थानीय त्यहाँ मुख धुन जान्थे। नेपालभाषामा अनुहारलाई खे र धुनुलाई चा भनिन्छ। मुख धुने पोखरी भएकाले उक्त स्थानलाई खेचा पुखू भनिन्थ्यो। अहिले खिचापोखरी भनिन्छ। वरिष्ठ संस्कृतिविद् तेजेश्वरबाबु ग्वंगः ले आधुनिकीकरणसँगै काठमाडौंमा धेरै स्थानको नाम मेटिँदै गएको भन्दै चिन्ता जनाए। पश्चिमी प्रभावसँगै काठमाडौंको मौलिकता मासिँदै गएको छ, उनले भने, नेपाल चिनाउन काठमाडौंसँग अब केही बाँकी छैन। विकासका नाममा सबै पुराना सम्पदा मेटाउँदा मौलिक नाम मेटिएको भनाइ ग्वंगः को थियो। सम्पदा अभियन्ता गणपतिलाल श्रेष्ठ आधुनिकीकरणसँगै मौलिक पहिचान जोगाउनुपर्ने बताउँछन्। उनी भन्छन्, कुनै पनि ठाउँको नाम त्यहाँको अस्तित्वसँग जोडिएको हुन्छ। बस्तीको पहिचान मेटाएर नाम परिवर्तन गर्दा ठाउँको मौलिकता गुमेको छ।"
स्कुटर दुर्घटना हुँदा एक जनाको मृत्यु,फिदिम : पाँचथर सदरमुकाम फिदिम बजराको बुद्ध मार्गमा गएराति १० बजे स्कुटर दुर्घटना हुँदा एक जनाको मृत्यु भएको छ। फिदिम नगरपालिका २ ओदिन निवासी स्कुटर चालक बिष्णु इङ्वा लिम्बूको मृत्यु भएको हो। फिदिम बजारबाट राति घर फर्कने क्रममा इङ्वा दुर्घटनामा परेका थिए। घाइते इङ्वालाई उपचारका लागि पाँचथर अस्पताल लगेपछि राति ११ बजे चिकित्सकले मृत घोषणा गरेको पाँचथरका प्रहरी नायव उपरीक्षक सिद्धराज न्यौपानेले जानकारी दिए। इङ्वा अपांगता भएका व्यक्ति हुन्। उनले तीन चक्के अपांगमैत्री स्कुटर चलाउने गरेका थिए।
विप्लवका कार्यकर्ताले वडाध्यक्षलाई दले कालोमोसो,"रुकुम : सरकारबाट प्रतिबन्दित दल नेकपाका कार्यकर्ताले रुकुम पश्चिमको चौरजहारी नगरपालिकाका एक वडाध्यक्षलाई कालोमोसो दलेका छन्। चौरजहारी नगरपालिका३ का अध्यक्ष लालबहादुर बुढाथोकीलाई नेत्र विक्रम चन्द 'विप्लव' समूहले कालोमोसो दलेका हुन्। शनिबार बिहान उनलाई कालोमोसो दलेको प्रहरीले जानकारी दिएको छ। जनप्रतिनिधि भएर जनताको काम नगरेको भन्दै कालोमोसो दलेको विप्लवनिकट युवा संगठनले विज्ञप्ति मार्फत जिम्मा लिएको छ। घटनाको विषयमा अनुसन्धान भइरहेको र संलग्न व्यक्तिको खोजी जारी रहेको जिल्ला प्रहरी कार्यालय रुकुम पश्चिमका प्रमुख प्रहरी नायव उपरीक्षक सुमित खड्काले जानकारी दिए। वडाध्यक्षलाई कालोमोसो दलेको जानकारी आएको छ, उनले भने, तर घटनामा संलग्न रहेका एक जनालाई हामीले पक्राउ गरेका छौं। प्रहरीले पक्राउ परेकाको विवरण सार्वजनिक गरेको छैन्। चौरजहारीबाट जिल्लामा ल्याउँदै गरेका कारण पक्राउ परेकाको सम्पूर्ण विवरण अझै आउन बाँकी रहेको डिएसपी खड्काले बताए।"
प्रयोग हुँदैनन् आकाशेपुल,"काठमाडौं : पैदल यात्रुको सहजताका लागि राजधानीका थुप्रै ठाउँमा आकाशेपुल बनाइएको छ। तर, ती सबै प्रयोग हुने गरेको पाइँदैन। नयाँ बानेश्वरबाट अनामनगर जाने बाटोमा फलामको आकाशे पुल छ। पुलबाट वारपार गर्नेको संख्या भने न्यून छ। अधिकांश पैदल यात्रु सडकबाटै हिँडिरहेका हुन्छन्। जसले गर्दा सडकमा सवारीको जाम हुने गर्छ। उक्त आकाशे पुल उदाहरण मात्र हो। राजधानीका धेरै आकाशेपुलको प्रयोग पैदल यात्रुले गर्दैनन्। कोटेश्वरबाट सातदोबाटोतिर जाने व्यस्त सडकमा समेत पैदल यात्रु पुल छाडेर बीच सडकबाटै हिँडिरहेका भेटिन्छन्। पैदलयात्रुका कारण पनि ट्राफिक जाम हुने गरेको महानगरीय ट्राफिक प्रहरी महाशाखाका प्रवक्ता एसपी जीवनकुमार श्रेष्ठले बताए। पैदल यात्रुले आकाशेपुलबाट बाटो नकाट्दा दुर्घटनाको जोखिम बढ्ने गर्छ। पैदल यात्रुलाई ट्राफिक नियम पालन गर्न लगाउने काम पनि ट्राफिक प्रहरीकै हो। तर, उनीहरूलाई पुलको प्रयोग गर्न बाध्यकारी बनाएको देखिँदैन। एसपी श्रेष्ठले आकाशेपुलको प्रयोग गराउन योजना बनाएर काम गरिरहेको जानकारी दिए। पहिलो कुरा त यात्रु स्वयं सचेत हुने कुरा हो, उनले भने, हामीले सुरुमा जनचेतना फैलाउने काम गरेका छौँ। त्यसपछि जनसशक्ति पुगेसम्म आकाशेपुलमा ट्राफिक प्रहरी राखेर पनि प्रयोग गर्न लगाउने योजनामा छौँ। अत्यावश्यक ठाउँमा छैन पुल धेरै ठाउँमा आकाशेपुल नभएर पनि पैदल यात्रुलाई समस्या भएको छ। कतिपय ठाउँमा बनाउन सुरु गरेर पनि समयमा काम नसक्दा यात्रु सडकबाटै वारपार गर्न बाध्य भएका छन्। चाबहिल र जयवागेश्वरीमा महानगरले आकाशेपुल बनाउने भनी योजना बनाएको थियो। तर, अहिलेसम्म काम थालेको छैन। काठमाडौंको व्यस्त चोक बानेश्वरमा पनि आकाशेपुल बनाउन थालिएको छ। त्यस्तै, कोटेश्वरकलंकी सडकखण्डमा पनि चक्रपथ सुधार आयोजनाले ६ वटा आकाशेपुल बनाइरहेको छ। तर, बनाउन सुरु गरेको लामो समय बितिसक्दासमेत काम सम्पन्न भएको छैन। जसले गर्दा पैदल यात्रु समस्यामा पर्ने गरेका छन्। चक्रपथ सुधार योजनाका प्रमुख अमृतमणि रिमालले डिजाइनको कामले केही ढिला भएको बताए। उनले भने, हामी अब यस कामलाई तीव्रता दिन्छौँ। चाँडै सम्पन्न हुनेछ। कलंकीचाबहिल सडकखण्डमा आवश्यक ठाउँमा सडक विस्तार भएपछि मात्र निर्माण सुरु हुने उनले जानकारी दिए।"
"नगरपालिकाको अफर : सुँगुर मार्नुहोस्, ५ सय पुरस्कार जित्नुहोस्","सौरभ यादव सप्तरी : सडकमा छाडिएका पशु चौपायाले दुःख दिन थालेपछि राजविराज नगरपालिकाले नयाँ जुक्ति निकाल्नुका साथै नियन्त्रण कार्य प्रभावकारी बनाउन अभियान नै सुरु गरेको छ। छाडा पशु चौपाया नियन्त्रण अभियान नाम दिएर सुरु गरिएको कार्यक्रम अन्तर्गत छाडा सुँगुर मारेर बुझाउने व्यक्तिलाई प्रति सुँगुरको ५ सय रुपैयाँका दरले पुरस्कार दिने नगरपालिकाले घोषणा गरेको छ। पुरस्कार रकम घोषणा गरिएपछि उत्साहित केही बेरोजगार युवाले कार्यक्रम सुरु भएको ३ दिन नबित्दै आधा दर्जन बढी छाडा सुँगुर मारेर पुरस्कार रकम हात पारेका छन्। बिहीबारसम्ममा ८ वटा छाडा सुँगुर मारेर स्थानीय केही युवाले बुझाई सकेको छाडा पशु चौपाया नियन्त्रण तथा व्यवस्थापन अभियानका इन्चार्ज उमेशप्रसाद यादवले जानकारी दिए। अभियानकै क्रममा नगरको सडकमा छाडिएका पशु चौपाया नियन्त्रण कार्यालय पनि प्रभावकारी र कडाई बनाइएको छ। सडकबाट नियन्त्रणमा लिइएको गाई, साडे आदि चौपायालाई अब कसैको पनि सिफारिसमा नछोडिने नगरप्रमुख शम्भुप्रसाद यादवले बताए। यसरी नियन्त्रणमा लिइएका चौपाया सिफारिसमा छोडदा चौपाया धनीले चौपाया पुनः सडकमा छाडने प्रवृति दोहोरिने गरेकाले अब नियन्त्रणमा लिइ सकेपछि लिलामीसम्मको प्रकृया अघि बढाउने निर्णय गरी सकेको उनको भनाई छ। सडकबाट नियन्त्रणमा लिई नगरपालिकाको कान्जि हाउसमा त्यस्ता छाडा पशु चौपाया राख्ने गरेको छ। ८ दिनसम्म १ हजारमा पुग्ने तथा सो अवधिमा पनि लिन नआए लिलामी प्रकृयामा लैजाने नियम बनाइएको नगरप्रमुख यादवले बताए। घाडा पशु चौपायाका कारण नगर दुर्गन्धित र सडक बजार दुर्घटनाको जोखिम बढेकाले यस्तो कडाई गरिएको उनको भनाई छ। स्थानीय सरकार सञ्चालन ऐनको परिच्छेद ३ अन्तर्गत दफा ११ को उपदफा २ मा छाडा पशु चौपाया नियन्त्रण गर्ने अधिकार सुनिश्चत गरेको छ। त्यसैको आधारमा यो अभियान थालेको उनले बताए।"
