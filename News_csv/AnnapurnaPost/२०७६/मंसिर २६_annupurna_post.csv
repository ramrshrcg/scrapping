शीर्षक,विवरण
जब देशको शिर उठ्यो,"दक्षिण एसियाली खेलकुद (साग) को तेह्रौं संस्करण सकिएको छ। सामान्य व्यवस्थापकीय कमीकमजोरीबाहेक समग्रमा प्रतियोगिता सफल रह्यो। सागको सफल आयोजनाले राष्ट्रको गौरव पनि बढाएको छ। नेपालले सन् २०१६ मै साग आयोजनाको अधिकार पाएको थियो। यस आधारमा तेह्रौं साग आयोजना गर्न हामीसँग तीन वर्ष समय थियो। तर हामीले अन्तिम समयमा आएर मात्र प्रतियोगिताको तयारी थाल्यौं। त्यही कारण केही व्यवस्थापकीय कमजोरी देखिएका हुन सक्छन्। यस्ता कुरालाई हामीले शिक्षाका रूपमा ग्रहण गर्नुपर्छ। भविष्यमा ठूला प्रतियोगिता आयोजनाको अवसर पाउँदा पर्याप्त समय राखेर मात्र तयारी थाल्नुपर्छ भन्ने सबक यसले सिकाएको छ। आयोजना र पदकीय दृष्टिकोणले तेह्रौं साग देशका लागि उपलिब्धमूलक रह्यो। प्रतियोगितामा नेपाली खेलाडीले उत्कृष्ट प्रदर्शन गर्दै ५१ स्वर्ण, ६० रजत र ९५ कांस्य गरी कुल दुई सय ६ पदक जिते। दक्षिण एसियाली खेलकुदको एउटै संस्करणमा नेपालले जितेको यो हालसम्मकै सबैभन्दा बढी स्वर्ण पदक हो। यसअघि नेपालमै भएको आठौं साफ खेलकुदमा नेपालले सर्वाधिक ३१ स्वर्ण जितेको थियो। यसपटक त्यो कीर्तिमानलाई पनि हामीले उछिन्यौं। पक्कै पनि हाम्रा खेलाडीको अथक परि श्रम, नियमित प्रशिक्षण र बलियो आत्मविश्वासका कारण यो सम्भव भएको हो। यो सागमा हाम्रा केही खेलाडीले ऐतिहासिक सफलता पनि चुमे। महिला क्रिकेटमा अञ्जली चन्दले विश्व कीर्तिमान नै बनाइन्। माल्दिभ्सविरुद्ध खेलमा उनले दुई ओभर बलिङ गर्दै एक रन पनि नदिई ६ विकेट लिइन्। अन्तर्राष्ट्रिय क्रिकेटमा यो निकै दुर्लभ कीर्तिमान हो। अञ्जली बनाएको यो कीर्तिमान भविष्यमा पनि लामो समयसम्म तोडिने सम्भावना देखिँदैन। पौडी खेलाडी गौरिका सिंह एक्लैले चार स्वर्ण जितिन्। सागमा हालसम्म कुनै नेपाली खेलाडीले यस्तो सफलता प्राप्त गर्न सकेको थिएन। सबै खेलाडीले आफ्नो धर्म निर्वाह गरे। अब पालो सरकारको हो। सरकारले पदक ल्याउने खेलाडीको प्रोत्साहनस्वरूप ३ देखि ११ लाख रुपैयाँसम्म दिने घोषणा गरेको छ। त्यो स्वागतयोग्य छ। अब तिनको खेलस्तर उकास्न पनि राज्य अग्रसर हुनुपर्छ। सरकारले खेलकुद क्षेत्रमा गरेको लगानी पर्याप्त छैन। लगानी नगर्ने र नतिजा मात्र खोज्ने प्रवृत्ति राम्रो होइन। अन्तर्राष्ट्रिय प्रतियोगितामा राम्रो नतिजा ल्याउन सुविधासम्पन्न भौतिक पूर्वाधार चाहिन्छ। खेलाडीले दक्ष प्रशिक्षकहरूबाट नियमित र वैज्ञानिक पद्धतिको प्रशिक्षण पाउनुपर्छ। खेलाडीले गाँस, वास, कपास र स्वास्थ्य सुविधाजस्ता आधारभूत आवश्यकताका लागि भौंतारिनुपर्ने अवस्था नआओस् भनेर राज्य संवेदनशील बन्नुपर्छ। यस्ता न्यूनतम आवश्यकताहरू खेलाडीका लागि आकाशको फल बन्ने प्रवृत्ति अन्त्य गर्न सरकारले खेलकुद क्षेत्रमा सक्दो लगानी गर्न आवश्यक छ। सरकारले खेलकुद क्षेत्रको विकासका लागि निजी क्षेत्रलाई समेत सक्रिय बनाउने योजनाहरू अघि सार्नुपर्छ। पक्कै पनि खेलाडी भनेका देशका गहना हुन्। उनीहरूले अन्तर्राष्ट्रिय जगत्मा देशको फरक पहिचान स्थापित गराइरहेका हुन्छन्। खेलाडी देशका सद्भावनादूत पनि हुन्। अहिले राज्यले खेलकुद क्षेत्रमा गरेको लगानी पर्याप्त देखिँदैन। सरकारले नारामा खेलाडीलाई राष्ट्रको गहना भन्ने। तर व्यवहारमा आफूलाई आवश्यक पर्दा लगाउने र काम सकिएपछि फुकालेर दराजमा थन्क्याउने परम्पराको अन्त्य हुनुपर्छ। यसो हुन सके मात्र आगामी दिनमा हाम्रा खेलाडीले अन्तर्राष्ट्रिय प्रतियोगिताहरूमा देशका लागि अझ उत्कृष्ट प्रदर्शन गर्न सक्छन्। अन्त्यमा तेह्रौं सागमा विभिन्न पदक जित्ने र पदक जित्न नसके पनि सफलता चुम्न सक्दो प्रयास गर्ने सबै खेलाडी धन्यवादका पात्र हुन्। हार्दिक बधाई !"
चर्चामै चिसियो विशेष दूत,"काठमाडौं : प्रधानमन्त्री केपी ओलीले कात्तिक २६ मा माधव नेपाललाई बालुवाटारमा बोलाएर तीन प्रस्ताव गरे, १) बढ्दो तिक्तता हटाउने र हार्दिकता बढाउने, २) पार्टी कार्यालय पुनर्निर्माणको जिम्मा दिने र ३) कालापानी सीमा विवाद समाधान गर्न विशेष दूत का रूपमा भारत पठाउने। झन्डै तीन महिनाको संवादहीनता तोड्न ओलीले तारन्तार निम्तो पठाएपछि नेपाल ११ बजेतिर बालुवाटार पुगेका थिए। चार घण्टा लामो लन्चसहितको छलफल मा ओलीको पहिलो र दोस्रो प्रस्तावलाई नेपालले सहज लिए। तेस्रो प्रस्तावमा उनी अचम्मित भए। उनको मनमा अनेक प्रश्न खेल्न थाले। कतै प्रधानमन्त्रीले आफूलाई थप अप्ठ्यारोमा पारेर खेलाउन चाहिरहेका त छैनन् ? उनले पहिलो र दोस्रो प्रस्तावमा हार्दिकतापूर्वक छलफल गरे पनि तेस्रो प्रस्तावबारे जबाफ दिएनन्। यत्ति भने, तपाईंको प्रस्तावका विषयमा म अलिक सोच्छु र बेलुकीतिरसम्म जबाफ दिउँला। भदौ ५ को सचिवालय बैठकमा चर्काचर्की गरेका ओलीनेपालबीच त्यसपछि खासै संवाद थिएन। ओलीको प्रस्तावपछि नेपालले आफू निकटस्थ केही नेताहरूसँग संवाद गरे। साँच्चै प्रधानमन्त्रीले भारतसँग कूटनीतिक संवादका लागि विशेष दूत पठाउन खोजेका हुन् भने त्यसको गम्भीरता बुभ्नुपर्ने र सीमा विवादका विषयमा वार्ता गर्न सरकारको विशेष दूत बनेर जानुपर्ने निकटस्थ नेताहरूको सुझाव थियो नेता नेपाललाई। त्यो दिन त्यत्तिकै भयो। नेपाल निकटस्थका अनुसार भोलिपल्ट बेलुकी अर्थात् कात्तिक २७ मा उनले बालुवाटारमा पुगेर प्रधानमन्त्रीसँग भने, तपाईंको प्रस्तावमा म सकारात्मक छु। तपार्इंले आवश्यक ठान्नुभयो, म जान तयार छु। तर यसको पहल कसरी गर्ने ? दस्ताबेजीकरण कसरी गर्ने ? तथ्य जुटाउने र आफूलाई बलियो बनाउने विषयमा के सोच्नुभएको छ ? जबाफमा प्रधानमन्त्रीले भने, तपार्इंले आफ्नो तयारी गर्दै गर्नुहोस्। यताबाट पनि पहल लिऔंला। केही दिन यत्तिकै बित्यो। नेपाल स्वयंले भारतीय राजदूत मञ्जिवसिंह पुरीलाई बोलाएर कुरा गरे। सरकारले विशेषदूत पठाउने तयारी गरेको र त्यसका लागि आफूलाई छान्न लागेको नेता नेपालले राजदूत पुरीलाई जानकारी गराएका थिए। नेपाल निकट एक नेताले अन्नपूर्णसँग भने, राजदूत पुरी छलफल गर्दा खुसी थिए। नेपाललाई विशेष दूतका रूपमा दिल्ली पठाउन पहल थालिहाल्ने बताउँदै निस्केका थिए। तर प्रयास अघि बढेको देखिएन वा उनले सकेनन्। मंसिर ४ मा नेकपा सचिवालय बैठकमा प्रधानमन्त्री ओलीले सीमा समस्या समाधान गर्न ट्र्याक वान भन्दा ट्र्याक टु का रूपमा आफूले भारतसँग कुरा गर्न विशेष दूत पठाउन खोजेको जानकारी गराए। मंसिर ६ मा नेता नेपाल टर्की हुँदै मेसोडोनिया भ्रमणमा निस्कँदै थिए। त्यसअघि उनले प्रधानमन्त्रीसँग कुरा गर्न चाहे। त्यसपछि प्रधानमन्त्री ओली र वरिष्ठ नेता नेपाल दुवै सँगै बसेर भारतीय प्रधानमन्त्री मोदीसँग टेलिफोन संवादको प्रयास गरेको नेपाल निकट ती नेताले बताए। तर मोदी टेलिफोन सम्पर्कमा आइदिएनन्। मोदीसँगको समय का लागि सरकारका तर्फबाट प्रयास गर्दै गर्ने आफू पनि त्यहीबीचमा टर्की र मेसोडोनिया पुगेर फर्किने योजना नेपालले बनाए। त्यसपछि उनी विदेश हिँडे। मंसिर १४ मा उनी स्वदेश फर्कंदा प्रधानमन्त्री ओली एपेन्डिसाइटिसको शल्यक्रिया गरी अस्पताल भर्ना भएका थिए। प्रधानमन्त्रीसँग थप कुराकानी हुन पाएन। उनले प्रधानमन्त्रीको सन्देशकै आधारमा मंसिर १६ मा बानेश्वरस्थित होटल अर्याल मा परराष्ट्रमन्त्री प्रदीप ज्ञवाली, पूर्वपरराष्ट्रमन्त्रीहरू भेषबहादुर थापा, नारायणकाजी श्रेष्ठ र रमेशनाथ पाण्डे, पूर्वरक्षामन्त्री भीम रावल, भारतका लागि नेपाली राजदूत नीलाम्बर आचार्य (व्यक्तिगत कामले काठमाडौं आएका थिए) लगायत १४ जनासँग छलफल गरे । प्रधानमन्त्रीले सीमा विवादमा कुरा गर्न भारतमा विशेष दूत बनाएर मलाई पठाउने तयारी गर्दै हुनुहुन्छ। त्यहाँ नेपाली पक्ष कसरी प्रस्तुत हुनुपर्ला ? तपाईंहरूका सुझाव लिन यहाँ निम्त्याइएको हो, नेता नेपाललाई उधृत गर्दै सहभागी एक पूर्वपराष्ट्रमन्त्रीले भने। उनले एकएक गरी भनाइ सुने। केही प्राप्त सुझाव टिपोटमा राखे र त्यसलाई दस्ताबेजीकरण गर्ने पनि बताए। मंसिर १८ को पार्टी सचिवालय बैठकमा नेता नेपालले पार्टीमा यस विषयमा बिफ्रिङ गरे। अध्यक्ष पुष्पकमल दाहालले नेता नेपाललाई प्रधानमन्त्रीले विशेष दूत बनाएर पठाउन खोजेको कुरा मंसिर २० मा धनगढी पुगेर खुलाए। प्रवक्ता श्रेष्ठले पनि पछिल्लो सचिवालय बैठकपछि भने, माधवजीको विशेष दूतको कुरा सल्लाह कम र हल्ला बढी भएको विषय मात्र हो। नभन्दै नेपाल विशेष दूत बनेर जाने योजनामा एकाएक ब्रेक लागेको छ। सरकारबाट संस्थागत अप्रोच नै भएन। अनि रोकियो कमरेडको विशेषदूत बनेर भारत जाने प्रसंग, नेकपाका अर्का एक सचिवालय सदस्यले भने। नेपाललाई साँच्चै दूत बनाएर पठाउन खोजेका भए प्रधानमन्त्रीले तीन तरिकाबाट पहल लिन सक्थे, पहिलो, नेपालस्थित भारतीय राजदूतलाई बोलाएर विशेष दूत पठाउँदै छु, तयारी गर्नुस्। दोस्रो, विशेष दूत पठाउन लागेको जानकारी परराष्ट्र मन्त्रालयमार्फत पत्र पठाएर गर्न सक्थे। तेस्रो, आफंैले सीधासीधा टेलिफोन संवाद गरी भारतीय प्रधानमन्त्री नरेन्द्र मोदीसँग विशेष दूत पठाउन लागेको जानकारी गराउन सक्थे। तर यी प्रयास खास नभएको कारण माधव नेपालको विशेष दूत को चर्चा प्रोजेक्सन मात्र भएको बुझाइमा छन्, नेकपाका ती सचिवालय सदस्य। भारत किन मौन ! भारतले कात्तिक १६ मा जारी गरेको राजनीतिक नक्सापछि कालापानी क्षेत्रको सीमा विवाद फेरि एकपल्ट बल्झेको हो। त्यसपछि सर्वदलीयसर्वपक्षीय बैठक राखेर नेपाल सरकारले लिम्पियाधुरासम्मको कालापानी क्षेत्र नेपालको भएको धारणा सार्वजनिक गरिसकेको छ। तर, यो समस्या कसरी समाधान गर्ने ? सरकार आफंै अलमलमा पर्दा भारतीय पक्षले पनि मौनता साँधेको नेकपाकै नेताहरुको बुझाइ देखिन्छ। नेपाली पक्षले भारतलाई कूटनीतिक नोट पठाएर भारतको राजनीतिक नक्साको विरोध मात्र गरेको छैन, परराष्ट्रमार्फत सचिवस्तरमा वार्ताको पहलका लागि औपचारिक पत्रसमेत पठाइसकेको छ। डिसेम्बरमै वार्ता गर्ने मितिसहित नेपाली पक्षले भारतलाई पत्र पठाए पनि त्यसको जबाफ उसले दिएको छैन। एकातिर ट्र्याक वान मार्फत परराष्ट्र सचिव, मन्त्रीस्तरको वार्ता र अर्काेतिर छिटो समाधानको खोजीका लागि विशेष दूत बनाएर ट्र्याकटु बाट जान खोज्ने दुविधाग्रस्त बाटोमा सरकार लागेपछि भारतले यसैमा खेल्न खोजेको नेकपा नेताहरु बताउँछन्। एकातिर प्रधानमन्त्रीले माधव नेपाललाई विशेष दूत भन्ने, अर्कातिर परराष्ट्रमन्त्रीले सचिवस्तरको वार्ता प्रयास भन्ने ! वास्तवमा गर्न खोजेको के हो भन्ने तपाईंहाम्रोबीचमा पनि प्रश्न उठेका छन् नि ! छैन र ? नेपाल निकट नेकपा स्थायी समिति सदस्य युवराज ज्ञवालीले अन्नपूर्णसँग भने, समाधानमुखी एप्रोच गर्ने खालको दृष्टिकोणमा समस्या रह्यो। नत्र एकैपटक यो खालको कुरा किन आयो। प्रधानमन्त्रीले बोलिसकेपछि परराष्ट्रमन्त्रीले किन बोल्नुपथ्र्याे ? परराष्ट्रमन्त्रीले प्रधानमन्त्रीको कुरा नबुझी बोलेका होइनन् होला। त्यसकारण जोडदार प्रयत्नै भएन। पराराष्ट्रमन्त्री प्रदीप ज्ञवालीले सचिवस्तरबाटै समस्या समाधान होस् भन्ने नेपालले चाहेको बताउँदै आइरहेका छन्। कतिपय अवस्थामा सरकारका तर्फबाट खटाइने विशेष दूतको बहुआयामिक पहुँच र प्रभावको अर्थ पनि रहन सक्छ भनी विकल्प हेरिनु स्वाभाविक हो। हामीले दुवै पक्षले सहमति जनाएको सचिवस्तरीय संयन्त्रमार्फतको पहललाई प्राथमिकतामा राखेका छौं, मन्त्री ज्ञवालीले भने। नेपाली पक्षको कुन ट्र्याक बाट कूटनीतिक संवाद थाल्ने भन्ने दुविधाकै कारण भारतले मौनता साँधको तर्क ज्ञवालीको छ। संवेदनशीलता भएन। प्रधानमन्त्रीले माधव नेपाललाई जानू भन्नुभएको छ। फेरि परराष्ट्रमन्त्रीले किन बोले ? यो दुविधा किन छ ? तालबेताल र दुविधाका कुरा गर्दा भारतीय पक्षले मौनता साँधेर बसेको देखिन्छ, ज्ञवाली भन्छन्। नेपाली पक्षले पठाएको पत्रको जबाफ भारतले दिन चाहेको छैन। भारत यस विषयमा मौन छ। न उसले परराष्ट्र सचिवस्तरमा वार्ताका लागि मन्त्रालयले गरेको पत्राचारको जबाफ दिएको छ, न भारतमा विशेष दूत बनेर जान खोजेका पूर्वप्रधानमन्त्री माधव नेपालका विषयमा। भारतले नेपालमा विरोध चर्किरहेका बेला भन्दा केही शान्त रहेको अवस्थामा कुरा गर्न चाहेका कारण जबाफ नदिएको हुन सक्छ, नेकपाकै अर्का एक नेता भन्छन्। दिल्लीले दुई वर्षदेखि चाहेको भ्रमण वरिष्ठ नेता नेपालको विशेष दूत बनेर जाने प्रस्ताव भारतले नरुचाएको र भ्रमण तय हुन नसकेको खबर सार्वजनिक भइरहँदा उनी पक्षका नेताले एउटा नयाँ तथ्य बाहिर ल्याएका छन्। त्यो हो, दुई वर्षदेखि भारत माधव नेपाललाई भारत भ्रमण गराउन चाहिरहेको छ। भारतले चाहे पनि नेपालले रुचि नदेखाइरहेका कारण भ्रमण हुन सकेको थिएन। मोदीले कालापानी विवाद सतहमा देखिनु केही समयअगाडि मात्रै एक दूत पठाएर नेता नेपाललाई दिल्ली आउन लबिङ गरिरहेकै थिए। उहाँ (नेपाल) लाई भारतले दिल्ली उपयुक्त कार्यक्रम बनाएर आउन आग्रह गरिरहेकै थियो। डेढ महिनाअघि मात्रै पनि भारतीय प्रधानमन्त्री मोदीले विशेष मान्छे पठाएरै आग्रह गरेका थिए, नेपाल निकट एक नेताले भने। सीमा विवाद चर्किएपछि भने भारतले कुनै प्रतिक्रिया दिएको छैन। तर राजदूत पुरीले यसबीच दुईपटक नेता नेपाललाई भेट्दा आफूहरूले धेरै पहिलेदेखि भ्रमण गराउन खोजेको र सरकारकै दूत बनेर जाने भएपछि झन् राम्रो भएको प्रतिक्रिया दिएका थिए। मंगलबार पनि नेपालसँग भारतीय राजदूत पुरीले आफ्नो कार्यकालको बिदाइ भेट गरेका थिए। नेपालको सचिवालयले यो भेटबारे थप जानकारी खुलाउन चाहेको छैन। दस्ताबेजीकरणमा नेपाल सरकारको दूतका रूपमा माधव नेपालको भारत भ्रमण हुने या नहुने, अब के ? नेकपाका नेताहरू केही बताउन चाहिरहेका छैनन्। घटनाक्रम हेर्दा अब उनको विशेष दूत बन्ने सम्भावना टरेको छ। दूत बन्ने प्रस्ताव टरे पनि नेता नेपाल भने नेपालपक्षीय सीमा, नक्साबारे कतिपय महत्त्वपूर्ण तथ्य सामग्रीको अभिलेखीकरणमा लागेका छन्। विशेष दूत बनून् या नबनून्, त्यो फरक कुरा हो। नबने पनि यस सम्बन्धमा प्राप्त तथ्यतथ्यांक संकलन गर्ने, त्यसलाई केन्द्रित गरेर दस्तावेजीकरण गर्नु राम्रो हुन्छ। सरकारलाई यसले बल पनि पुग्छ, नेता नेपालको सचिवालयका एक सदस्यले भने। पार्टी विदेश विभाग प्रमुखसमेत रहेका कारण पनि नेता नेपालले दस्ताबेजीकरणको गति रोकेका छैनन्। उनको सचिवालयका ती सदस्यले भने, पार्टी विदेश विभाग प्रमुख भएकाले उहाँले यसलाई विभागको कामकै रुपमा लिनुभएको छ। उहाँ दस्ताबेज बनाउने गरी तथ्यतथ्यांक संकलनमै हुनुहुन्छ।"
साइबर अपराध : महिला र किशोरी बढी पीडित,"काठमाडौं : करिब एक महिनाअघिको कुरा हो। अछामका २१ बर्से पुरन तिमल्सिना साइबर अपराधमा समातिए। भारतमा बस्ने उनले आफ्नै गाउँकी एक युवतीको फेक फेसबुक अकाउन्ट खोले। युवती र उनका बुवाको फोटोमा अश्लील फोटो जोडेर म्यासेन्जरमा युवतीका आफन्तलाई पठाउन थाले। काठमाडौंमा पढ्दै गरेकी युवतीलाई उनीमाथि शंका लागेपछि प्रहरीमा उजुरी गरिन् र तिमल्सिना समातिए। सामाजिक सञ्जाल दुरुपयोग गर्दा समातिनेमा काठमाडौंमै बस्दै आएका ३८ बर्से शिवहरि थापा पनि पर्छन्। फेसबुकमार्फत् उनको २० वर्षीया युवतीसँग चिनजान भयो। सम्बन्ध अघि बढ्दै गएपछि उनले युवतीसँग बिहेको प्रस्ताव राखे र भेट्न बोलाए। युवती संखुवासभादेखि काठमाडौं आइन्। बौद्धको होटलमा भेट भयो। सँगै बसेका केही तस्बिर मोबाइलमा खिचे। आफूभन्दा थापा १८ वर्ष जेठा भएको थाहा पाएपछि युवतीले सम्बन्ध अघि बढाउन चाहिनन्। थापा त्यसको प्रतिशोध लिन चाहन्थे। उनले युवतीको फेक फेसबुक आईडी बनाएर युवती सँगै बसेका तस्बिर पठाउन थाले। यस्तो गरेकोमा उनी अहिले कारागारमा छन्। कपिलवस्तुका २६ बर्से अकबर अलि मियाँले अपत्यारिलो साइबर अपराध गरे। सामान्य मजदुरी गर्ने उनले आमाको नामबाट सिमकार्ड किनेर एक महिलालाई राति १२ बजे फोन गरे। महिलाले चिन्न अस्विकार गरेपछि उक्त महिलाको टाउको अश्लील फोटोमा जोडेर म्यासेजमा पठाउँदा उनी समातिए। सामाजिक सञ्जाल दुरुपयोग गरेर समातिनेमा बर्दिया घर भएका १७ वर्षीय भैरव विष्ट पनि हुन्। छानबिनमा विष्टसँग ५ वटा फेसबुक आईडी भएको पाइयो। उनले गृहजिल्लाकी १४ वर्षीया किशोरीको नाममा फेसबुक आईडी बनाएका थिए। त्यसपछि ती किशोरीको टाउको पोर्न फोटोमा जोडेर फेसबुक प्रोफाइलमा पोस्ट गरेका थिए। उनी बालिग भएकाले उनलाई सुधारगृहमा राखिएको छ। महानगरीय प्रहरी परिसर टेकुका प्रवक्ता डीएसपी होबिन्द्र बोगटीका अनुसार सम्बन्ध राम्रो रहेसम्म शारीरिक सम्बन्ध बनाउने र बिग्रिएपछि त्यही सम्बन्ध सामाजिक सञ्जालबाट सार्वजनिक गरी चरित्र हत्या गर्ने प्रवृत्ति बढेको छ। यस्ता अपराधमा प्रायः किशोरकिशोरी संलग्न भएको पाइन्छ। तर साइबर अपराधमा सबै उमेर समूहका व्यक्तिले गरेको तथ्यले औंल्याउँछ। डीएसपी बोगटी भन्छन्, सम्बन्ध बिग्रिएपछि प्रतिशोध लिन पीडकले वैवाहिक सम्बन्धसमेत टुटाइदिने गरेका छन्। काठमाडौं प्रहरी कार्यालय टेकुमा ०७५७६ मा १ सय ५२ साइबर क्राइमका उजुरी दर्ता छन्। ०७६ साउनमा १६ र भदौमा १७ उजुरी दर्ता भए। यीमध्ये अधिकांश सामाजिक सञ्जालसम्बन्धी अपराध छन्। प्रहरीमा दर्ता उजुरीका आधारमा सामाजिक सञ्जालको दुरुपयोग गरि भएका अपराधमा महिला र युवतीको चरित्र हत्या बढी छन्। अपराध गर्नेमा महिलासमेत छन्। तर महिलाले यस्तो अपराध प्रायः महिलामाथि नै गरेको देखिन्छ। भदौमा यस्तै साइबर अपराध भयो। ओखलढुंगाकी १४ वर्षीया निशा राई आफ्ना दिदीहरूसँग काठमाडौंमा बस्दै आएकी थिइन्। विदेशमा भएको केटा साथीले अन्य युवतीसँग कुरा गर्ने थाहा पाएपछि उनले उक्त युवतीको फोटो फेसबुकबाट तानिन्। फोटोसँगै उनले ती युवती यौनकर्मी भएको र रातको ५ सय मात्र लिने भन्दै फेसबुकमा विज्ञापन हालिदिइन्। यसको उजुरी परेपछि उनलाई प्रहरीले समातेर सुधारगृह पठाएको छ। डीएसपी बोगटीका अनुसार सामाजिक सञ्जाल प्रयोग गरी पैसामा बार्गेनिङसमेत हुँदै आएको छ। महिलाले महिलाकै चरित्र हत्या गरे पनि पछिल्ला ९ महिनामा सामाजिक सञ्जाल प्रयोग गरेर कुनै पुरुषको चरित्र हत्या भएको उजुरी परेको छैन। साइबर अपराधमा धेरैजसो पीडक पुरुष नै देखिन्छन् भने महिला र किशोरी पीडित छन्। प्रायः शिक्षित युवावर्ग नै सामाजिक सञ्जालको गलत प्रयोग गर्छन्। मापसे गरेको बेला र लागुऔषधको प्रयोगबाट पनि यस्ता अपराध भएको डीएसपी बोगटी बताउँछन्। मानव अधिकार आयोगकी सदस्य मोहना अन्सारी कुनै पनि अवस्थामा कसैको चरित्र हत्या गर्दा कानुनी दण्डको भागिदार बन्ने बताउँछिन्। प्रविधिको नाममा कसैको जीवन नै समाप्त पारिदिनु ठीक होइन, उनी भन्छिन्। साइबर अपराध बढ्दो छ। नेपाल प्रहरी साइबर ब्युरोको सर्वेक्षणअनुसार नेपालमा हुने यस्ता अपराध विकसित देशको जस्तै छ। त्यसमाथि सामाजिक सञ्जालबाट हुने अपराधको संख्या प्रतिदिन बढ्दो छ। यसबाट महिला नै धेरै पीडित देखिन्छन्। राष्ट्रिय सूचना आयोगकी आयुक्त यशोदा तिमल्सिना सूचनामा पहुँच नहुनुलाई साइबर अपराधको प्रमुख कारण मान्छिन्। नेपाली महिलालाई प्रविधिको उचित प्रयोगबारे जानकारी छैन, उनले भनिन्, शिक्षा नीति समयसापेक्ष नहुनु पनि एउटा मुख्य कारण हो। सचेत नहुँदा महिला पीडित हुनु परेको उनको भनाइ छ। साइबर क्राइम, देशभरिको तथ्यांक, प्रहरी प्रधान कार्यालय साइबर ब्युरो भोटाहिटीको तथ्यांकअनुसार वेभसाइट ह्याक, फेक फेसबुक आईडी, यूट्युब अपलोड र इमोबाट साइबर अपराध बढी भएका छन्। यीमध्ये फेक आईडी बनाएर गरेका अपराध धेरै छन्। प्रदेश १, प्रदेश २, प्रदेश ३, प्रदेश ५, गण्डकीको पोखरा, कर्णालीको सुर्खेत, सुदूरमश्चिमको कैलाली, हेलो सरकार र साइबर ब्युरो भोटाहिटी गरी देशभरिका प्रमुख ९ प्रहरी कार्यालयबाट प्राप्त तथ्यांकका आधारमा ०७५७६ मा ३ सय ५७ साइबर अपराधका उजुरी परेको छ। यसमध्ये फेक आईडी बनाएका ३ सय ४३ उजुरी छन्। प्रदेश १ को विराटनगर प्रहरी कार्यालयमा सबैभन्दा बढी ५२ वटा फेक आईडी अपराधका उजुरी दर्ता छन्। साइबर ब्युरो भोटाहिटीमा यस किसिमका १ सय १६ उजुरी दर्ता छन्। साइबर अपराधमा १८ वर्षभन्दा मुनिका १३ र त्यसभन्दा माथिका ३ सय ४४ जना छन्। यस वर्ष साउनमा मात्र देशैभरिबाट १ सय ४० वटा साइबर अपराधका उजुरी परे। जसमध्ये १ सय २७ मा पीडित महिला छन्। तीमध्ये अधिकांश सामाजिक सञ्जाल दुरुपयोग गरी चरित्र हत्याका घटना धेरै छन्। यो संख्या बढेर भदौमा २ सय १५ पुग्यो। विवरणअनुसार साउन र भदौ दुई महिनामा नै साइबर क्राइमका ३ सय ५५ उजुरी परेको देखिन्छ। यो ०७५७६ को १२ महिनामा परेका उजुरी बराबर हो। महिनैपिच्छे यसै गरी उजुरी परे यस वर्षको अन्त्यसम्म साइबर क्राइमका उजुरी २ हजारभन्दा बढी पर्ने देखिन्छ।"
बस कुदाउनुअघि नहेर्दा खेल्दै गरेका बालकको किचिएर मृत्यु,"विराटनगर : रोकिएको सवारीसाधन फुत्तै कुदाउने गर्नुभएको छ ? अहँ, त्यसो नगर्नुहोस्। त्यसको मुनि वा आडमा मान्छे, पशुपन्छी जे पनि हुन सक्छन्। किचिएपछि चुकचुकाएर सल्टिँदैन। मोरङ बेलबारी५ रामपुरमा यस्तै भयो। रोकेको स्कुल बसमुनि बालक खेल्न छिरेको चालकलाई थाहै भएन। जब बस अघि बढ्यो, किचिएपछि मात्र उनले देखे। अबोध शिशुको त्यहीं निधन भयो। शिवकुमारी साह बुधबार बिहान ९ बजे स्कुल पठाउन ५ वर्षीय छोरा सोनुलाई तयार पार्दै थिइन्। एलकेजीमा अध्ययनरत उनलाई खाना खुवाएर कपडा लगाइदिँदै गर्दा सडकमै आँगन जोडिएको घरअगाडि स्कुल बस आइपुग्यो। हतारहतार जेठो छोरा सोनुलाई लिएर उनी बसतिर अघि बढिन्। आँगनमा खेल्दै थिए कान्छो छोरा २२ महिनाका यसराज। उनको ध्यान जेठालाई बस चढाउनमा केन्द्रित भयो। तर खेल्न छाडेर आमा पछ्याउँदै आएका थिए यसराज। तर, ढोकातिर नगईकन बसपछाडि पुगे। लगभग पाँच मिनेटजति रोकिएको बसमुनि छिरेर खेल्न थाले। जेठो छोरालाई बस चढाउनमै व्यस्त शिवकुमारीले यो कुरा ख्यालै गरिनन्। बसका चालक, सहचालक र अन्य विद्यार्थीले पनि उनी बसमुनि छिरेको देख्दै देखेनन्। सोनु चढेर सिटमा बसिसकेपछि कसेनी मोडल इङ्लिस बोर्डिङ स्कुलको को१ख ३०४६ नम्बरको बस अगाडि बढ्यो। लगत्तै केही पड्किएजस्तो ठूलो आवाज आयो। हेर्दा बसले किचेर यसराज छट्पटाइरहेका थिए। निमेषभरमै उनको प्राणपखेरु उड्यो। आँगनमा खेलिरहेको छोरालाई बसले किचेर यस्तो बनाएको दृश्य देखेपछि शिवकुमारी बेहोस भएर ढलिन्। बुवा प्रमोद साह भावविह्वल बने। वडाध्यक्ष विश्वबन्धु बस्नेतले साँझ मात्रै शिवकुमारीको होस खुलेको बताए। उनका अनुसार होसमा आएपछि उनले छोराले पछ्याउँदै आएर बसमुनि छिरेको आफूले नदेखेको बताएकी छन्। घटनापछि बस रोकेर ओर्लिएका चालक तथा बसभित्र रहेका विद्यार्थी र वरपरबाट भेला भएका स्थानीय बासिन्दा पनि यो दृश्य देखेर आत्तिए। विद्यार्थी चढाउन रोकेको स्कुल बसले अगाडि बढ्ने क्रममा नाबालकलाई किचेको दृश्य निकै दर्दनाक थियो, बस्नेतले भने। मोरङ प्रहरीका प्रवक्ता डीएसपी राजकुमार खिउजूका अनुसार पोस्टमार्टम गरेर शव साँझ परिवारलाई जिम्मा लगाइएको छ। चालक ४५ वर्षीय डम्बरबहादुर खड्कालाई नियन्त्रणमा लिएर घटनाको अनुसन्धान थालिएको उनले जानकारी दिए।"
पोखराको सुन्दरताले मोहित विदेशी खेलाडी,"पोखरा : बिच भलिबलको कोट नजिकै फेवाताल। कोटको पृष्ठभूमिमा हिमाल। पोखरा बिछट्टै राम्रो लाग्यो, १३औं दक्षिण एसियाली खेलकुद (साग)मा माल्दिभ्सबाट बिच भलिबल खेल्न पोखरा आएका मोहमद अलीले भने, माल्दिभ्समा अहिले ३० डिग्री तापक्रम छ। ताल र हिमालको नजिक पोखरा चिसो रहेछ। समुद्री सतहबाट आएका हाम्रा लागि पोखरा चिसो भए पनि यहाँको सुन्दरताले मोहित बनायो। उनले नेपाल भ्रमण वर्ष नजिकै आएकाले साथीभाइलाई पोखरा घुम्न जान सुझाव दिने बताए। माल्दिभ्सका क्रिकेट खेलाडी याजु पनि पोखरा रंगशालाको क्रिकेट मैदानबाटै हिमाल देख्दा दंग परिन्। खेल मैदानबाटै देखिएको सुन्दर हिमालले पहिलो पटक अन्तर्राष्ट्रिय क्रिकेटमा पाइला चाल्दै गरेका हामीलाई निकै खुसी बनायो, उनले भनिन्, हिमाल त पहिले पनि देखेको थिएँ तर यति सुन्दर हिमाल भने पहिलो पटक देख्न पाएँ। बंगलादेशकी क्रिकेटर सल्मा खातुनले सूर्योदय र हिमाल अवलोकन गर्न आफ्नो टिम सराङकोट पुगेको सुनाइन्। पोखराबाट देखिने हिमाल सारै राम्रो लाग्यो। मैदानबाटै हिमाल देख्दा खुसीको सीमा नै रहेन, उनले भनिन्। बंगलादेशबाट साग खेलकुदको समाचार संकलनका लागि पोखरा आएका स्थानीय टेलिभिजन पत्रकार एसएम इक्वाल कौसरले पोखरा स्वर्गजस्तै रहेको बताए। यस्तो सुन्दर होला भन्ने साचेकै थिइनँ, उनले भने, यहाँका मानिसको आतिथ्यता र सत्कारबाट प्रभावित भएँ। पाकिस्तानका बिच भलिबल खेलाडी जर्नाव खान र अफाक खानले पनि पोखराको सुन्दरताप्रति मोहित भएको प्रतिक्रिया दिए। श्रीलंकाका ह्यान्डबल खेलाडी प्रसाद हर्सन र इसारा बन्दराले पोखरामा साग खेल्न पाउँदा आफूलाई भाग्यमानी ठानेको प्रतिक्रिया दिए। मैदानबाटै देखिने अग्ला हिमाल, पहाड र तालले निकै मोहित बनायो, उनले भने, स्वदेश फर्किएपछि पोखरा घुम्न जान साथीभाइलाई प्रोत्साहन गर्छु। १३औं सागअन्तर्गत पोखरामा आठ खेल भयो। भौतिक पूर्वाधारप्रति केही खेलाडी असन्तुष्ट भए पनि मैदानबाटै देखिएका सुन्दर हिमाली दृश्यले भने उनीहरूलाई मोहित बनाएको थियो। पोखरामा महिला फुटबल, महिला क्रिकेट, ट्रायथलन, आर्चरी, बिच भलिबल, ह्यान्डबल, ब्याडमिन्टन र भारत्तोलनका खेल भएका थिए। यी खेलमा सात देशका आठ सय २४ खेलाडी सहभागी थिए। पोखराका पर्यटन व्यवसायीले पनि सागले सार्क मुलुकका देशमा पर्यटन प्रवद्र्धन हुने र सन् २०२० मा सार्क मुलुकका पर्यटकको आगमन बढ्ने विश्वास लिएको बताएका छन्। पोखरालाई खेलकुदको माध्यमबाट पनि पर्यटन विकास गर्न सकिने बलियो सन्देश यस खेलकुद प्रतियोगिताले दिएको छ, पोखरा पर्यटन परिषद्का अध्यक्ष चिरञ्जीवी पोखरेलले बताए।"
३९ हजार शिक्षक अपुग,"काठमाडौं : सरकारी विद्यालयमा ३९ हजार शिक्षक अपुग छन्। अपुग शिक्षक दरबन्दी सिर्जना गरी वा अनुदान दिएर भएपनि पूर्ति गर्ने तयारी शिक्षा मन्त्रालयको छ। सरकारी विद्यालयमा अहिले एक लाख ५३ हजार ५ सय २३ शिक्षक कार्यरत छन्। तीमध्ये स्थायी एक लाख ११ हजार १४५ र राहत कोटाका ४२ हजार ३७८ जना छन्। मुलुकभर ३० हजारको हाराहारीमा सरकारी विद्यालय छन्। शिक्षा नियमावली अनुसार प्राथमिक तहसम्म सञ्चालन भएका विद्यालयमा न्यूनतम तीनजना शिक्षक दरबन्दी वितरण गर्नुपर्छ। निम्न माध्यमिक र माध्यमिक तहका विद्यालयलाई क्रमशः न्यूनतम ४ र ६ वटा शिक्षक दरबन्दी वितरण गर्नुपर्ने शिक्षा मानव स्रोत विकास केन्द्रका सहायक महानिर्देशक इमनारायण श्रेष्ठले जानकारी दिए। यो अनुपातमा शिक्षक वितरण भए हिमाली, पहाडी, तराई तथा उपत्यकामा एक शिक्षक बराबर ४०, ४५ र ५० जना विद्यार्थी हुनुपर्छ। तर अहिले थुपै्र विद्यालयमा मापदण्ड भन्दा निकै थोरै विद्यार्थी छन्। विद्यार्थी कम भएपछि शिक्षकले कामै नगरी तलब खाइरहेका छन्। बढी विद्यार्थी भएका विद्यालयमा भने शिक्षक अपुग छ। टुंगियो दरबन्दी मिलान शिक्षा मन्त्रालयले कार्यरत शिक्षकको दरबन्दी मिलान सकेको छ। शिक्षा नियमावली २०५९ र २०७५ सालको शैक्षिक तथ्यांकका आधारम दरबन्दी मिलान गरिएको हो। विद्यार्थी अनुपातलाई आधार मान्दा चार हजार आठ सय ५२ जना शिक्षक बढी छन्। यि शिक्षकलाई मिलान गर्दा एकै जिल्लाभित्र सम्भव भए एक स्थानीय तहबाट अर्कोमा स्थानान्तरण गरिने छ। दरबन्दी बढी भए अर्को जिल्लामा स्थानान्तरण गरिने छ। फरक जिल्लामा स्थानान्तरण गर्दा शिक्षक संख्या बढी भए अर्को प्रदेशमा हस्तान्तरण गरिने शिक्षामन्त्री गिरिराजमणि पोखरेलले बताए। मुलुकभरका २९ जिल्लाका एक सय २३ स्थानीय तहका शिक्षकलाई अन्यत्र स्थानान्तरण गर्नुपर्ने हुन्छ। १५ जिल्लाबाट एक हजार चार सय ९३ शिक्षकलाई बाह्य जिल्लामा स्थानान्तरण गर्नुपर्छ। १४ जिल्लाका तीन हजार तीन सय ५९ जना शिक्षक एक स्थानीय तहबाट अर्को तहमा स्थानान्तरण गर्नुपर्छ। यि शिक्षक स्थायी दरबन्दी र राहत कोटाका समेत हुन्। शिक्षक दरबन्दी मिलानका लागि अध्ययन गरी पूर्वसचिव महा श्रम शर्माको संयोजकत्वमा गठन भएको कार्यदलले गत वर्ष दिएको सुझावका आधारमा दरबन्दी मिलान गरिएको हो। मन्त्रालयका प्रवक्ता दीपक शर्माले शिक्षक धेरैथोरै भएका सबै स्थानीय तह र जिल्लालाई दरबन्दी मिलाउन निर्देशन दिइने बताए। कुन स्थानीय तह र जिल्लामा कति शिक्षक बढी छन् भन्ने तथ्यांक हामीसँग छ। यसकै आधारमा जिल्ला र स्थानीय तहमा जानकारी गराइनेछ, शर्माले भने। स्थानीय तह र जिल्लामा स्थानान्तरण गर्दा वरिष्ठ र कनिष्ठलाई आधार मानिने छ। कुनै जिल्लामा शिक्षक बढी भयो र अन्य जिल्लामा पठाउनुपयो भने सुरुमा वरिष्ठलाई रोज्ने अवसर दिइनेछ। वरिष्ठ नगए कनिष्ठलाई पठाइनेछ, शर्माले भने, यसमा पुल (जान चाहनेलाई मौका) र पुस (जबर्जस्ती पठाउने) फ्याक्टरको सिद्धान्त लागु गरिनेछ।"
