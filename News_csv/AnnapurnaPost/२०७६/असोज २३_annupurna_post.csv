शीर्षक,विवरण
अमेरिकामा दसैं 'नोस्टाल्जिया',"अमेरिका : अध्ययनका लागि अमेरिकामा रहेका कौशल वाग्लेले यो दसैंमा परिवार खुब 'मिस' गरे। केही वर्षअघि अमेरिका आइपुगेका वाग्ले ओहायो विश्वविद्यालयमा अध्ययनरत छन्। वाग्लेले दसैंमा टिका र जमरा त लगाए तर घरमा बा, आमा र आफन्तको हातबाट लगाएजस्तो कहाँ हुनु ! ठूली आमाका छोराबाट टिका र आर्शिवाद लिएका कौशल जस्तै प्रवासमा रहेका लाखौं नेपालीहरुले चाड पर्वका बेला परिवार र आफन्तबाट टाढा हुनुको पीडा महशुस गर्ने गर्दछन्। बाध्यता र रहरले विदेशिएका नेपालीमध्ये अमेरिकामा पनि लाखौंले त्यही पीडा भोग्छन् चाडबाडमा। 'अझ साथीभाई जम्मा पारेर झण्डीबुर्जा खेल्नु, लठ्ठे पिङमा मच्चिन कहाँ पाउनु ? रातो माटो र कमेरे माटोले आमाले घर रंगाइरहँदा ब्याट्रीको कालोले घरका झ्याल ढोका कहाँ रंगाउन पाउनु ?' कौशल नोस्टालेजिक हुन्छन्, 'लहलह झुलेका धानका गह्रामा निधारमा रातो टिका र जमरा लगाएर सेल्फी कहाँ हान्न पाउनु। प्रवासमा पीडा छ।' प्रवासमा भएका साथीभाई आफन्त जुटेर दसैं मनाए पनि मन मस्तिक नेपालमै हुने बताउँछन् मेरिल्याण्ड निवासी सन्तोष पौडेल पारस। भन्छन्, 'हरेक वर्ष यहाँ भएका दाजुहरू र आफन्तको हातबाट टिका लगाएर दसैं त मनाएको छु तर आमाबुवासँग मनाएको दसैं पो दसैं।' यो मन त मेरो नेपाली हो सास फुस्किनेगरी दिन रात काममा दौडिएर दुई चार घण्टा मनाएको दसैं, के दसैं भन्नु यहाँका अधिकांशको भावना हो यो। न्यूयोर्क निवासी साहित्यकार शकुन ज्ञवालीले पनि प्रवासमा मनाएको दसैं खल्लो महशुस गर्ने गरेकी छन्। उनको परिवार अमेरिकामै छ। 'गाउँ घरजस्तो परिवेश अनि आफन्त कहाँ पुगेर आर्शिवाद लिए जस्तो नहुने यहाँ', उनी भन्छिन्, 'यो बेला नेपालमा भए मौसमले पनि दसैं तिहार आएको संकेत गर्दछ।' दसैंका दिन बिदा मिलाउनु प्रवासमा हुनेहरूको अर्को पीडा हो। एक प्रकारको सेड्युलमा काम गरिरहेकाहरूले त्यही दिन बिदा मिलाएर जम्मा हुनका लागि पापड बेल्नु पर्दछ। भनेका बेला छुट्टी त मिल्दैन नै, सहकर्मीहरूले पनि सजिलो गरी दिन साट्न मान्दैनन्। वर्षमा एक दिन आउने चाड मनाउन प्रवासमा रहेका नेपालीले धेरै मिहिनेत गर्नुपर्छ। छुट्टी नपाउनेहरूले काममा दौडिनुपर्ने बाध्यता त छँदैछ। काममा जानुपूर्व, बिहान बेलुका बचेको समयमा टिका जमरा लगाएर दसैं मनाउनु प्रवासमा रहेका नेपालीको बाध्यता हो। न्यूयोर्क निवासी पोखराका सुशील भण्डारी साथीभाईसँग अंगालो मारेर गाउँ डुलेको सम्झन्छन्। एक दुई दिन दसैंअघि 'क्याम्प फायर' गरेर रमाइलो गरेको सम्झन्छन्। उनी भन्छन्, 'हामी कामबाट बचेको समयमा रमाइलो त गर्छौं तर नेपालमा जस्तो रमाइलो त हुँदै हुँदैन।' आफन्तका रहरले थिचिँदा प्रवासमा खाई नखााई रात दिन काममा दौडिरहेका नेपालीले चाडपर्वका बेला आफन्तहरूका आशा । मागको पनि दबाब खेपिरहेका हुन्छन्। त्यसो त अमेरिकामा यसखालको आश नभोगेका कमै हुन्छन्। घर परिवारका सदस्यले चाडपर्वका बेला आशा गर्ने केही रकम होस् वा आइफोन, ल्यापटप वा ब्रान्डेड कपडा। यसको दबाबमा पनि नेपालीहरू हुन्छन्। दुई चार पैसा कमाउन आधा पेट खाएर आधा निन्द्रामै उठेर काममा कुदिरहेकाहरू इस्टमित्र र आफन्तलाई बेलामौकामा पठाउने यस्ता सामानको खर्चको पनि उत्तिकै दबाबमा रहन्छन्। व्यक्तिगत समृद्धिको आशामा बिदेशीएका कैयन नेपाली यस्तै यस्तै समस्या र पीडाका बीचमा प्रवासमा दिन कटाइरहेका हुन्छन्। 'अभिभावकहरूको चाहना के हुन्छ भने पैसा छाप्ने मेसिनबाट फटाफट झोलामा राखेर नेपाल पैसा पठाइदिए हुन्थ्यो', दसैं मान्न नेपाल पुगेका नेपाली कांग्रेसका नेता प्रमोद सिटौला भन्छन्।"
सीको भ्रमणमा पत्रकारलाई 'ड्रेस कोड',"काठमाडौं : सूचना तथा प्रसारण विभागले चिनियाँ राष्ट्रपति सी जिनफिङको नेपाल भ्रमणको रिपोर्टिङ गर्ने पत्रकारलाई ड्रेस कोड तोकेको छ। विभागले निकालेको सूचनामा सरकारी मिडियाका पत्रकारका लागि राष्ट्रिय पोषाक र निजी मिडियाका पत्रकारलाई पुरुषका लागि 'टाइसहित सुट सेट' र महिलाका लागि 'सुट सेट, सारी वा सभ्य कुर्ता' तोकिएको छ। निजी सञ्चारमाध्यमका एकजना पत्रकार र एकजना फोटो पत्रकारलाई सरकारले रिपोर्टिङका लागि पास दिएको छ। राष्ट्रपति सी नेपाल र भारतको भ्रमणका लागि भोलि (शुक्रबार) निस्कँदैछन्। शनिबार दिउँसो नेपाल आइपुग्ने उनी आइतबार स्वदेश फर्किनेछन्। राष्ट्रपति सी शनिबार दिउँसो ३ बजे त्रिभुवन अन्तर्राष्ट्रिय विमानस्थलमा आइपुग्नेछन्। साढे ४ बजे उनी राष्ट्रपति विद्यादेवी भण्डारीसँग भेट गर्न राष्ट्रपति कार्यालय शीतलनिवास पुग्नेछन्। आइतबार बिहान साढे ८ बजे होटल सोल्टीमा चीन नेपाल द्वीपक्षीय वार्ता हुनेछ। उक्त वार्ता सकेर उनी साढे १० बजे स्वदेश फिर्तीका लागि त्रिभुवन अन्तर्राष्ट्रिय विमानस्थल पुग्नेछन्।"
नगरपालिका कार्यालयमा थुपारिँदै बजारभरीकाे फोहर,"सर्लाही : बजारको सबै फोहर बरहथवा नगरपालिकाको कार्यालयमा थुपार्न थालिएको छ। सप्तमीदेखि जम्मा भएको फोहर नगरपालिकाले सफा नगरेपछि कार्यालयमा लगेर फालिएको स्थानीय व्यापारीले जनाएका छन्। स्थानीयका अनुसार चाडवर्पको समयमा बजारमा धेरै फोहर जम्मा भएको थियो। पटकपटक फोहर उठाउन अनरोध गर्दापनि कुनै सुनवाई नभएपछि वाध्य भएर नगरपालिका कार्यालयमा फालिएको हो। बजारको फोहरले भरिएपछि अहिले नगरपालिकाको कार्यालय दुर्गन्धित बनेको छ। दशैँ लागेदेखि नै नगरपालिकाले बजारको फोहर उठाउन काम नगरेको बरहथवा उद्योग बाणिज्य संघका अध्यक्ष निरंजन दासले बताए। चाडपर्वका बेला किनमेल गरिने ठाउँ नै फोहर बनेपछि आग्रहहरु आउन छाडेको र बाध्य भएर व्यापारीले सबै फोहर नगरपालिकामा थुपारीदिएको दासले जानकारी दिए। लेखापालले चाडपर्वको मुखमा दुईजना मेस्तरको तलब र खर्च नदिएपछि उनीहरुले फोहर उठाउन छाडेको नगरप्रमुख देवानन्द महतोले बताएका छन्। नगरपालिकामा १२ जना मेस्तर छन्। १० जनाले तलब पाएका थिए। दुई जनाले तलब पाएका थिएन्। दशैंमा बैंक बन्द भएपनि आफुले नगदी नै दुईजनालाई तलब दिएका थियौं, उनले भने,लेखापालको कारण चाडपर्व खर्च कसैले पनि पाएको छैन्, चाडपर्वको सयममा खर्च नपाएपछि मेस्तरहरु रिसाएर फोहर उठाउन छाडेका छन्, मेस्तरले फोहर उठाउन छाडेपछि केही राजनीतिक दलले यसको मौकाको फाइदा उठाउँदै मेस्तर उचालेर नगरपालिकामा फोहर फाल्न लगाए।"
पाक्नै लागेको धान असिनापानीले नष्ट,"जाजरकोट : कुशे १ धाउनीमा पाक्न लागेको धान असिनापानीले नष्ट गरिदिएको छ। बुधवार भएको आसिनापानी वर्षा धानबाली नष्ट गरिदिएपछि किसान चिन्तित भएका छन्। धाउनी क्षेत्रमा करिब दुई मुरीदेखि २० मुरीसम्म धान असिनाले नष्ट पारिदिएको कुशे१ का वडाध्यक्ष गोपाल नेपालीले जानकारी दिए। असिनाले करिब ३०० मुरी धान नष्ट गरिदिएको उनको भनाई छ। भित्र्याउने बेलाको धान असिनाले झारिदिएपछि किसानहरु चिन्तित भएको वडाध्यक्ष नेपालीले बताए। धानका साथै असिनाले फलफूल, सिमी लगायतका तरकारीबालीमा समेत क्षति पुर्याएको छ।"
