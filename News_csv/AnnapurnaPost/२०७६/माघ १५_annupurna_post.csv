शीर्षक,विवरण
एमसीसीमा लम्बिँदो किचलो,"अमेरिकी सहायता निकाय, मिलेनियम च्यालेन्ज कर्पोरेसन (एमसीसी) को अनुदान सहायता स्वीकार गर्ने सम्बन्धमा सत्तारूढ दलभित्र जारी किचलो अझै लम्बिने संकेत देखिएको छ। एमसीसीसँगको कम्प्याक्ट सम्झौता अनुमोदनको विषयले प्रवेश पाउने अपेक्षाबीच सभामुख अग्निप्रसाद सापकोटाले यसमा बहस छेडिएकाले हतार नगर्ने अभिव्यक्तिसँगै संसद्को कार्यसूचीमा तत्काल प्रवेश पाउने देखिन्न। तर प्रधानमन्त्री केपी शर्मा ओलीले संसद्कै रोस्ट्रमबाट पारित गर्नुपर्ने अभिव्यक्ति दिएका छन्। प्रधानमन्त्री विलम्ब नगर्ने र सभामुख हतार गर्न नहुने बीचको विवाद चर्किने स्थिति पैदा भएको छ। सरकारले एमसीसीलाई असारमा गरेको पत्राचारमा एमसीसी अगस्ट महिना (भदौ १४) भित्रै अनुमोदन हुने उल्लेख थियो। त्यसअनुरूप सरकारले उक्त सम्झौता संसद्मा दर्ता गराएको थियो। सन् २०१७ को सेप्टेम्बरमा नेपाल र एमसीसीबीच भएको कम्प्याक्ट सम्झौतापछि सरकारले अर्थ मन्त्रालय मातहतको विकास समिति, मिलेनियम च्यालेन्ज एकाउन्ट (एमसीए) नेपालमार्फत परियोजनाका आधारभूत काम अघि बढाएको थियो। यसको खर्च सरकारले व्यहोरिरहेको छ। एमसीसीको अनुदान सहायताका परियोजना अघि बढाउन सरकारले एमसीसी कम्प्याक्ट सम्झौतामा उल्लेख गरेका ६ वटा पूर्वसर्तमध्ये संसद्बाट सम्झौता अनुमोदन गर्नुपर्ने मुख्य काम नै अड्किएको छ। यसका कारण सरकारले गरेको खर्चको शोधभर्ना लिन पनि सकिएको छैन। अमेरिकी कंग्रेसले अनुमोदन गरेर अनुदान दिन लागेकाले नेपालले पनि संसद्बाट उक्त सम्झौता अनुमोदन नगरी एमसीसीले शोधभर्ना पठाउन नमिल्ने प्रस्ट पारिसकेको छ। एमसीसीसँग सरकारले एमसीए नेपालमा भएको खर्चको शोधभर्नास्वरूप एक करोड अमेरिकी डलर अर्थात् एक अर्ब १० करोड रुपैयाँ शोधभर्ना मागेको छ। एमसीसीको ५० करोड अमेरिकी डलर अनुदान सहायतामा कार्यान्वयन हुने विद्युत् प्रसारण लाइन र सडक परियोजनाहरूलाई राष्ट्रिय गौरवका आयोजना घोषणा गर्नेदेखि विद्युत् नियमन आयोग गठन गर्ने र एमसीसी सहयोगका परियोजना कार्यान्वयन सम्झौता पनि सम्पन्न भइसकेको छ। नेपाल र भारतबीच अन्तरदेशीय प्रसारण लाइन बनाउने सहमति पनि यसै सम्झौताको पूर्वसर्तका रूपमा थियो। जुन काम सम्पन्न भइसकेको छ। मुख्य काम संसद्बाट सम्झौता अनुमोदनमा भने सत्तारूढ दलभित्र विवाद जारी छ। अनुदान सहायता अमेरिकासँगको सैन्य सहकार्यको विषय भएको उल्लेख गरी स्वीकार्नु हुन्न धारणा सत्तारूढ दलभित्र बलियोसँग स्थापित हुँदै गएको छ। सत्तारूढ दल र खासगरी पूर्वमाओवादी खेमा यसको विपक्षमा उभिएको छ। अमेरिकी दूतावासले एमसीसीमा सैन्य मामिलालाई अमेरिकी कानुनले बर्जित गरेको बताएको छ। अमेरिकी दूतावासले यो विशुद्ध आर्थिक विकासका लागि अमेरिकाले दिने अनुदान सहायता भएको र यो स्वीकार गर्न कुनै गठबन्धनमा सामेल हुनु नपर्ने र यसका सबै प्रक्रिया पारदर्शी रहेको बताइसकेको छ। सरकारले एमसीसीसँगको सम्झौताका आधारमा परियोजना कार्यान्वयन अघि बढाउन गर्नुपर्ने आधारभूत कामका लागि खर्च गरिरहेको छ। एमसीसी संसद्बाट अनुमोदन नभई एमसीसीको सहयोग प्राप्त हुँदैन। एमसीसी अनुदान सहायता सम्झौतालाई धेरै गिजोल्नुभन्दा यसमा स्पष्टताको जरुरी छ। एमसीसी अनुदान सहायताका परियोजना कार्यान्वयन सुरु भएको पाँच वर्षमा सम्पन्न गर्नुपर्ने प्रावधान छ। अमेरिकी कंग्रेसले यस्तो कानुन बनाएकाले नै उनीहरूले तीव्र गतिमा काम गर्ने क्रममा आइपर्न सक्ने सम्भावित कानुनी व्यवधानमा अल्झन नपरोस् भनेर नै यो सम्झौतालाई कानुनी मान्यता दिन चाहेका हुन्। यो सम्झौतामा कतिपय विषय द्विपक्षीय करारका अन्तर्राष्ट्रिय मान्यताका आधारमा राखिएका छन्। खासगरी नेपालको कानुनसँग बाझिएमा एमसीसी सम्झौता लागू हुने र भारतसँग अनुमति लिनुपर्ने विषयमा विमति सुनिएको छ। भारतसँग अन्तरदेशीय प्रसारण लाइन निर्माणका लागि उसको सहमति लिनुको विकल्प छैन। यस्तो सहमति ढल्केबरमुजफ्फरपुर अन्तरदेशीय प्रसारण लाइन निर्माण गर्न विश्व बैंकको सहयोग परिचालन गर्ने क्रममा पनि राखिएको थियो। स्थानीय कानुनसँग बाझिएमा एमसीसीका प्रावधान लागू हुने व्यवस्था पनि परियोजना कार्यान्वयन अवधिमा कुनै कानुनमा परिवर्तन या अन्य कानुनी अड्चनमा अल्झन नपरोस् भनेर राखिएको हो। नेपालको विकासको प्राथमिकता र राष्ट्रिय स्वार्थ हेर्ने हो भने यो सम्झौतामा धेरै किचलोमा अल्झनु उचित होइन। यसमा स्पष्ट दृष्टिकोणसहित अनुमोदन गर्ने या नगर्ने भन्ने छिट्टै निर्णय गर्नुपर्छ।"
डीडीसीमा डेढ करोड घोटाला,"काठमाडौं। कहिले नेतालाई सित्तैमा दूध र दुग्धजन्य पदार्थ वितरण त कहिले दूधमा भ्रष्टाचार गरी अनियमिततामा मुछिरहने दुग्ध विकास संस्थान (डीडीसी) बाट पछिल्लो समयमा डेढ करोड रुपैयाँको विभिन्न उत्पादन गायब भएको छ। पछिल्लोपटक डीडीसीअन्तर्गतको बालाजु आयोजनाबाट एक करोड ५८ लाख ५२ हजार पाँच सय मूल्यबराबरको अर्धतयारी घिउ, धुलो दूध र तयारी घिउ हिनामिना भएको तथ्य फेला परेको हो। डीडीसीको आन्तरिक लेखा परीक्षण विभाग (आलेप) ले भौतिक मौज्दात परीक्षण गरी प्रतिवेदन बुझाएको दुई महिना बितिसक्दा पनि दोषी कर्मचारीमाथि कारबाही गर्नुको साटो पुरस्कृत गरिएको छ। डीडीसीले अध्ययन प्रतिवेदनसमेत गुपचुप राखेको छ। डीडीसी स्रोतका अनुसार बालाजु आयोजनाबाट ५६ लाख मूल्यको सात हजार किलो अर्धतयारी घिउ (फ्याट) गायब पारिएको छ। यस्तै सोही आयोजनाबाट ९४ लाख ८७ हजार पाँच सय मूल्यको १६ हजार पाँच सय किलो धुलो दूध तथा सात लाख ७५ हजार मूल्यको नौ सय किलो तयारी घिउ हिनामिना भएको छ। अर्धतयारी घिउको बजार मूल्य प्रतिकिलो आठ सय रुपैयाँ, ठोस पदार्थको प्रतिकिलो पाँच सय ७५ र तयारी घिउको बजार मूल्य करिब आठ सय ५० रुपैयाँ पर्छ। डीडीसीका महाप्रबन्धक बैकुण्ठ अधिकारीले समेत बालाजु आयोजनाबाट केही उत्पादन ठूलो परिमाणमा कमी भएको अवस्थामा फेला परेको स्वीकार गरे। आन्तरिक लेखा परीक्षण विभागले बालाजु आयोजनाको भौतिक परीक्षण गर्दा पछिल्लो समयमा केही उत्पादन स्टकमा देखिएभन्दा भौतिक परीक्षणमा कमी भएको फेला परेको हो, महाप्रबन्धक अधिकारीले भने, आलेपको प्रतिवेदन शतप्रतिशत सही छ। यसैका आधारमा हामी थप छानबिन गर्दै छौं। अधिकारीले बालाजु आयोजनाबाट उत्पादन गायब भएको स्वीकार गरे पनि उत्पादन गायब भएको समयमा कार्यरत बालाजु आयोजना प्रमुख राजेन्द्र अधिकारीमाथि कारबाहीका विषयमा भने टालटुले जवाफ दिए। उनले भने, उत्पादन कम भएको कारण खोतल्दै छौं। कारण पत्ता लागेपछि कारबाही प्रक्रिया हेरौंला। चार वर्षअघि यस्तै प्रकृतिको घटना जनकपुर दुग्ध वितरण आयोजना ढल्केवरमा भएको थियो। तत्कालीन आयोजना प्रमुख महेन्द्र यादवको कार्यकालमा ४१ लाख मूल्य बराबरको केही उत्पादन गायब पारिएको प्रतिवेदनका आधारमा तत्कालै यादवबाट ४१ लाख रुपैयाँ असुल गर्नुका साथै उनको ग्रेड घटुवा गरी कारबाही गरिएको थियो। डीडीसी स्रोतका अनुसार नियमअनुसार आयोजना प्रमुखको सरुवा अन्यत्र भएपछि उनी नयाँ स्थानमा जानुअघि आफ्नो कार्यकालमा भएका सम्पूर्ण आर्थिक गतिविधि, भौतिक सम्पत्ति र उत्पादनका विषयमा लेखा परीक्षण गराएर सरुवा भएर आउने नयाँ प्रमुखलाई बरबुझारथ गर्नुपर्छ। तर आयोजना प्रमुख अधिकारी बालाजुबाट लैनचौरमा सरुवा हुँदा आफ्नो कार्यकालमा भएगरेका कुनै पनि विषयमा लेखापरीक्षण गराएनन्, न त नयाँ आएका प्रमुखलाई बरबुझारथ नै गरे। सोझै लैनचौरमा हाजिर भए, डीडीसी स्रोतले भन्यो। स्रोतका अनुसार लैनचौरस्थित केन्द्रीय कार्यालयलाई शंका लागेपछि आलेप विभागका प्रमुख ध्रुवप्रसाद भट्ट र सहायक लेखा अधिकृत कमलप्रसाद दाहाल, सन्तोष आचार्य र सीताराम सुवेदी रहेको टोली परिचालन गरिएको थियो। सोही टोलीले अध्ययन गर्दा विभिन्न प्रकारको उत्पादन गायब भएको खुलेको हो। बालाजु प्रमुख अधिकारीलाई कारबाहीको साटो डीडीसीले बढुवा गरेर लैनचौरमा उपमहाप्रबन्धक बनाएको छ। अधिकारीको स्थानमा बालाजु आयोजनाको मर्मत शाखामा कार्यरत तीर्थ महर्जनलाई प्रमुखको जिम्मेवारी दिइएको छ। यस विषयमा तत्कालीन बालाजु प्रमुख अधिकारीसँग अन्नपूर्णले पटकपटक प्रयास गर्दा पनि सम्पर्कमा आउन चाहेनन्।"
सीमामा खटियो संयुक्त टोली,"धनगढी : कैलाली र कञ्चनपुरको सीमा विवाद समाधानका लागि तेस्रोपल्ट संयुक्त सर्भे टोली खटिएको छ। यसअघि दुईपल्ट गठित सर्भे टोलीले सामान्य अवलोकनबाहेक केही गर्न सकेको थिएन। यसपालि पनि खासै प्रगति नहुने टोलीमा खटिएका अधिकारीले बताएका छन्। माघ ३ गते भारतको उत्तराखण्ड राज्यको बनबासामा दुवै देशका सुरक्षा र सीमा अधिकारीको बैठकले संयुक्त सीमा सर्भे आरम्भ गरेको थियो। दुई वर्षदेखि कैलाली, कञ्चनपुर, बैतडी, दार्चुला र डडेल्धुराको सिमाना मात्रै हेर्ने गरी चौथो संयुक्त सीमा सर्भे टोली गठन हुँदै आएको छ। आव ०७४७५ मा प्रमुख नापी अधिकृत सुदर्शन धामीको नेतृत्वको टोली र २०७५७६ मा प्रमुख नापी अधिकृत जनकराज भट्टको नेतृत्वमा रहेको सीमा सर्भे टोलीले सीमा व्यवस्थापन टुंगाउन सकेको थिएन। यसपल्ट पनि प्रमुख नापी अधिकृत जनक भण्डारीको नेतृत्वमा टोली गठन भई सर्भेमा खटिएको छ। भारतका तर्फबाट पनि नापी टोली गठन भएको छ। दुवै टोलीलाई नयाँ पिलर निर्माण, भत्किएका पिलर मर्मत र सीमा विवाद भएका स्थानको रेकी गर्ने जिम्मेवारी छ। जोर नम्बरका पिलर भारतले र बिजोर पिलर नेपालले मर्मत गर्नुुपर्ने कार्यादेश छ। कैलालीको सीमा स्तम्भ नम्बर ७०० (साविकको ९८) देखि कञ्चनपुरको ब्रह्मदेव सीमा स्तम्भ नम्बर ८११ सम्म (साविकको २१०) को जिम्मेवारी पाएको संयुक्त सीमा सर्भे टोली नम्बर ४ ले कैलालीकै फूलबारीमा सीमा स्तम्भको टुंगो लगाउन सकेको छैन। गत वर्ष फूलबारीमा सर्भे टोलीले नेपालीले चर्चेको भूभाग भारतमा पर्ने भनेपछि विवाद देखिएको थियो। यसपालि पनि खासै प्रगति होला जस्तो छैन। तैपनि हामी रेकीमा गएका छौं, संयुक्त सीमा सर्भे टोलीका संयोजक जनक भण्डारीले भने। धनगढी उपमहानगरपालिका१४ फूलबारीमा सीमा विवादकै कारण ६ वटा पिलर निर्माण गर्न सकिएको छैन। फूलबारीमा सीमा स्तम्भ हराएका छन्। ती सबै सीमा स्तम्भ सार्दा र पुनर्निर्माण गर्दा नेपालीले भोग चलन गरिरहको भूमि भारततर्फ जाने देखिएपछि स्थानीयले विरोध जनाएका थिए। अघिल्लो वर्ष जनकराज भट्टले नेतत्व गरेको नापी टोली स्थानीयको विरोधपछि सीमास्तम्भको काम स्थगन गरेर अघि बढेको थियो। सन् २०१७ को सेप्टेम्बरमा भारतको उत्तराखण्ड राज्यको राजधानी देहरादुनमा बसेको नेपालभारतको सर्भे अफिसियल कमिटी को सातौं बैठकले दुवै देशका पाँच जिल्लाको सीमा सर्भेक्षणका लागि दुईपक्षीय टोली गठन गर्ने निर्णयअनुसार ०७४७५ देखि सुदूरपश्चिमका लागि छुट्टै सर्भे टोली गठन भएको हो। कञ्चनपुरमा विवाद उस्तै कञ्चनपुर पुनर्वास नगरपालिकाको आनन्दबजार र प्याराताल क्षेत्रको सीमा विवाद कायमै छ। कञ्चनपुरको डोकेबजार नजिक एउटा मात्र स्तम्भ मर्मत भएको छ। यसपालि गठित सर्भे टोलीलाई कञ्चनपुरको पुनर्वास क्षेत्रको सीमा विवाद सुल्झाउने जिम्मेवारी तोकिएको छ। पुनर्वास नगरपालिकाको आनन्द बजारमा तीन वर्षअघि भारतीय सुरक्षाकर्मीको गोली लागेर गोविन्द गौतमको मृत्युपछि त्यहाँ सीमा विवाद उत्कर्षमा छ। त्यहाँ अस्थायी नाकाको आवागमन बन्द गरिएको छ भने झडप भएको स्थानमा सशस्त्र प्रहरीको आधार शिविर राखिएको छ। गत वर्षको सर्भे टोलीले आनन्द बजारमा रेकीबाहेक अरू काम गर्न सकेन। प्यारातालमा पनि विवाद उस्तै छ। प्याराताल भारतको दुधवा नेसनल पार्क छेउमा पर्छ। त्यहाँका वन्यजन्तुको पानीका लागि भारतीय पक्षले ताललाई आँखा लगाएको स्थानीय बताउँछन्। पुनर्वासका कुवेर नाथ भन्छन्, पिलर नम्बर १९४ (प्याराताल नजिकको पिलर) पछिको पिलर नम्बर १९५ जंगलमा उत्तानो परेको छ। तर भारतीय पक्षले त्यहाँसम्म जान दिँदैन। भारतले त्यसको ६ सय मिटर नेपाली भूमिभित्र पिलर राखेपछि स्थानीय उखेलेका हुन्। दुई वर्षमा ७७ नयाँ पिलर गत दुई वर्ष अवधिमा नेपालभारत संयुक्त सीमा सर्भे टोलीले कैलाली र कञ्चनपुरका मुख्य र सहायक गरी ७७ वटा नयाँ पिलर निर्माण गरेको छ। नेपालभारत संयुक्त सर्भे टोलीका तत्कालीन प्रमुख नापी अधिकृत जनकराज भट्टले भने, कैलाली र कञ्चनपुरका केही भाग सर्भे भयो। तर कञ्चनपुरको आनन्दबजारसम्म भने पुग्न सकिएन। कञ्चपुरमा रहेका कुल ३८० पिलरमध्ये २१७ पुनर्निर्माण गर्नुपर्ने छन् भने ३६ हराएका छन्। १२७ पिलरलाई सामान्य मर्मत गर्नुपर्ने तत्कालीन सर्भे टोलीका प्रमुख भट्टले बताए।"
हिमपातपछि चिसोले दुई हप्तामा आठको ज्यान गयो,"हुम्ला : जिल्लामा गत पुस २८ गतेदेखि यही माघ दोस्रो हप्तासम्म हिमपातपछिको चिसोले आठ जनाको ज्यान गएको छ। दक्षिणी भेगमा पर्ने खार्पुनाथ गाउँपालिकामा दुई, सर्केगाड गाउँपालिकामा एक र चङ्खेली गाउँपालिकामा पाँचको ज्यान गएको हो। हिमपात बढी हुने हुँदा दम, खोकी, निमोनिया र छाती सुन्निनेलगायत कारण मृत्यु भएको हुन सक्ने सर्केगाडका वडाध्यक्ष गजबहादुर राउतले फोनमार्फत जानकारी दिए। करीब तीन फिटसम्म बाक्लो हिमपात हुँदा जनजीवन कष्टकर हुनाका साथै कार्यालयमा काम गर्न कठिन भएको सहायक प्रजिअ दत्तराज हमालले जानकारी दिए। हिमपातका कारणले करीब एक महिनादेखि टेलिफोन र विद्युत् सेवामा अवरोध हुनाका साथै खाद्यान्न आपूर्तिमा समस्या भएको छ। त्यस्तै बैंक कारोवार पनि ठप्प भएको राष्ट्रिय वाणिज्य बैंक हुम्लाका प्रबन्धक सविता शाहीले जानकारी दिए।"
रुघाखोकी लाग्दैमा कोरोना भाइरसको परीक्षण जरुरी छ ?,"काठमाडौं : स्वास्थ्य तथा जनसङ्ख्या मन्त्रालयका प्रवक्ता महेन्द्रप्रसाद श्रेष्ठलाई एक राजनीतिक नेताले फोन गर्दै छोरा चीनबाट आएको तीन हप्तापछि नोभेल कोरोना भाइरस छ कि परीक्षण गर्नुपर्यो भनेर फोन आयो। उनले आवश्यक छैनभन्दा पनि उनले ढिपी गरे। 'कुनै पनि व्यक्तिमा कोरोना भाइरस लागेको बढीमा १५ दिनमा त लक्षण नै देखिन्छ, तीन हप्तापछि कोरोना भाइरस छ कि भनेर शङ्का गर्नु आवश्यक नै छैन', प्रवक्ता श्रेष्ठले थप्नुहुन्छ, 'जबर्जस्ती शङ्का गर्नु जरुरी छैन।' उनले केही अस्पतालले पनि जबर्जस्ती कोरोना भाइरस परीक्षणका लागि सिफारिस गरेको भन्दै यस्तो नगर्न भनेको जानकारी दिए। केही व्यक्ति नमूना लिएर नै टेकुस्थित जनस्वास्थ्य प्रयोगशालासमेत आइपुगेका छन्। मङ्गलबार मात्रै कुनै पनि बिरामी अहिले परीक्षणमा नभएको जनाएको स्वास्थ्य मन्त्रालयले आज भने परीक्षणका लागि भनेर सम्पर्कमा आउने मान्छे धेरै भएको जनाएको छ। तर, अवस्था सामान्य रहेकाले आत्तिनु नपर्ने मन्त्रालयले आज पनि दोहोर्याएको छ। आज शङ्का लागेर परीक्षणका लागि एक जनालाई निगरानीमा राखिएको जनाइएको छ। प्रवक्ता श्रेष्ठले प्रष्ट्याउँदै भने, 'सबै रुघा लागेको मान्छेलाई परीक्षण जरुरी छैन, रोगको सङ्क्रमण भएका क्षेत्रबाट आएका व्यक्ति र खास आशङ्का गरिएकालाई मात्रै परीक्षण गर्ने हो, अन्य रुघाखोकीका बिरामीलाई विभिन्न अस्पतालमा नियमित उपचार गर्दा हुन्छ।' चीनको वहान प्रान्तबाट शुरु भएको नोभेल कोरोना भाइरस त्यहाँबाट आएका एक नेपालीमा देखिएपछि माघ ९ गतेदेखि सरकारले उच्च सतर्कता अपनाएको छ। नेपाल र चिनियाँ सरकराको सहमतिमा रसुवागढी र तातोपानी नाकामा १५ दिनका लागि आवागमन रोकेको गृह मन्त्रालयले जनाएको छ। त्रिभुवन अन्तर्राष्ट्रिय विमानस्थलमा हरेक आगन्तुकको परीक्षण गर्ने थालिएको छ। अस्पताललाई उच्च सतर्कतामा रहन भनिएको छ भने विभिन्न क्षेत्रमा सहायता कक्ष स्थापना गरेर काम भइरहेको छ। नोभेल कोरोना भाइरसले रुघाखोकीदेखि गम्भीर प्रकारको स्वासप्रश्वासको समस्या निम्त्याउन सक्ने चिकित्सकले बताएका छन्। यो नयाँ भाइरस हो। शुरुमा जनावरबाट मान्छेमा आएको यो भाइरस पछिल्लो समयमा मान्छेबाट मान्छेमा सरेको विश्वस्वास्थ्य सङ्गठन (डक्लुएचओ) ले पुष्टि गरिसकेको छ। सन् २००३ मा चाइनामा सार्स कोरोना देखापरेको थियो। त्यसपछि सन् २०१२ मा मर्स कोरोना देखियो। अहिलेको ३१ डिसेम्बरमा चीनको उवान शहरबाट नोभेल कोरोना भाइरस देखिएको हो। नोभेल कोरोना भाइरसको मुख्य लक्षण भनेको ज्वरो आउनु, श्वास फेर्न अप्ठ्यारो हुनु र छातीमा सङ्क्रमण हुनु हो। रुघाखोकी जस्तै लक्षण देखिने भाइरस श्वासप्रश्वास, एक जनाले प्रयोग गरेको सामान वा रुमाल प्रयोग गर्दा, हात मिलाउँदा सर्नसक्ने चिकित्सकको भनाइ छ। यसको नियन्त्रणका लागि तत्कालै पहिचान गर्ने, त्यसलाई व्यवस्थापन र निदानात्मक उपाए अपनाउने, सङ्क्रमित व्यक्तिको नजिकका मान्छे खोजेर उनीहरुको निगरानी गर्ने जस्ता उपाए अपनाउनुपर्नेमा चिकित्सकको जोड छ। धेरै भिडमा नजाने, व्यक्तिगत सुरक्षा र सरसफाइमा ध्यान दिने, साबुन पानीले राम्ररी हात धुने गर्दा रोगबाट बच्न सकिने चिकित्सकले बताएका छन्। विश्व स्वास्थ्य सङ्गठनको तथ्याङ्कअनुसार अहिलेसम्म चीनलगायत १४ देशमा चार हजार ५९३ जनामा सङ्क्रमण देखिएको छ। चीनमा मात्रै चार हजार ५३७ जनामा देखिएको छ। पछिल्लो अभिलेखमा उक्त भाइरसबाट १०६ जनाको मृत्यु भएको आज स्वास्थ्य मन्त्रालयले पत्रकारसम्मेलनमार्फत जानकारी दिएको छ। स्वास्थ्य मन्त्रालयका अनुसार सङ्क्रमण फैलिएको क्षेत्रमा रहेका नेपालीको समेत नियमित निगरानी भइरहेको छ। स्वास्थ्य मन्त्रालयका वरिष्ठ जनस्वास्थ्य प्रशासक सागर दाहालले नेपालमा तोकिएका अस्पतालले तयारी गरे नगरेकोबारे अनुगमन शुरु भएको र सङ्क्रमण फैलिएमा रोक्नका लागि आवश्यक पूर्वतयारीसमेत भइरहेको जानकारी दिए। नेपालमा अहिलेसम्म चार जनामा परीक्षण भएकामा चीनबाट आएका एक जनामा मात्रै कोरोना भाइरस देखिए पनि अन्य तीन जनामा देखिएको छैन। मन्त्रालयले नियमितरुपमा पत्रकार सम्मेलन गर्दै हरेक दिन कोरोना भाइरसको अवस्थाबारे जानकारी दिन थालेको छ।"
राजधानीको एक होटलमा बंगलादेशी नागरिकको हत्या,"काठमाडौं : काठमाडौंमा एक बंगलादेशी नागरिकको हत्या भएको खुलेको छ। काठमाडौंको सोल्टीमोडस्थित होटल ग्राण्ड भिलामा बंगलादेशी नागरिक ४५ वर्षीय अहमेद मौदिनको हत्या भएको आठ दिनपछि घटना सार्वजनिक भएको हो। महानगरीय प्रहरी वृत्त कालिमाटिका डीएसपी रुगमबहादुर कुँवरका अनुसार अहमदको हत्या माघ ७ गते राति होटलकै कोठामा भएको हो। उनको हत्यामा बंगलादेशी नागरिककै सहभागीता भएको खुलेको डीएसपी कुँवरले बताए। घटना २१ तारिख (माघ ७ गते) को हो। मृतक ट्राभल एजेन्सीका सञ्चालक भएको खुलेको छ, डीएसपी कुँवरले भने, उनको हत्या होटल ग्राण्ड भिलाको कोठा नम्बर ११४ मा भएको छ। अहमदको हत्यामा बंगलादेशी नागरिक ४४ वर्षीय दुला मियाँको संलग्नता भएको खुलेको छ। हत्या पछि उनी बंगलादेश भागिसकेको कुँवरले बताए। डीएसपी कुँवरका अनुसार अहमदको हत्या कुटपिटबाट भएको देखिएको छ। मृतक अहमदको पासपोर्टमा उनी सात पटक नेपाल आइसकेको देखिएको छ। उनको हत्यामा संलग्न मियाँ भने पहिलो पटक नेपाल आएको खुलेको डीएसपी कुँवरले बताए। मृतकको शव बंगलादेश पठाइसकिएको छ। प्रहरीले घटनाको अनुसन्धान गरिरहेको कुँवरले बताए।"
कोरोना भाइरस : एक जना निगरानीमा,काठमाडौं : स्वास्थ्य तथा जनसङ्ख्या मन्त्रालयले नोभेल कोरोना भाइरस सङ्क्रमणको आशङ्कामा एक जनालाई निगरानीमा राखेको छ। शहीद शुक्रराज ट्रपिकल तथा सरुवा रोग अस्पताल टेकुमा सम्पर्कमा आएका आठमध्ये अन्यलाई कुनै निगरानीको जरुरी नभएकाले घर पठाइएको र एक जनाको मात्रै परीक्षण थालिएको मन्त्रालयका प्रवक्ता महेन्द्रप्रसाद श्रेष्ठले जानकारी दिए। विशेषगरी भाइरस सङ्क्रमण भएको क्षेत्रबाट आएका मानिस र शङ्कास्पद लक्षण देखिएकालाई मात्रै निगरानीमा राख्ने गरिएको छ। यसअघि चार जनामा गरिएको परीक्षणमा माघ ९ गते एक जनामा सङ्क्रमण भएको फेला परेको थियो। उनी पनि उपचारपछि निको भएर घर फर्किसकेका छन्। स्वास्थ्य तथा जनसङ्ख्यामन्त्री भानुभक्त ढकालकै उपस्थितिमा हरेक दिन कोरोनाको अवस्थाबारे उच्चतहको बैठक बसेर छलफल थालिएको छ। नेपालसहित १६ देशमा फैलियो कोरोना भाइरस कोरोना भाइरस : मित्रराष्ट्रको साथ खोज्दै चीन कोरोना भाइरस : १५ दिन तातोपानी र रसुवागढी नाका बन्द चीनमा कोरोना भाइरस संक्रमण : स्वदेश फर्किने आशमा नेपाली रुघाखोकी लाग्दैमा कोरोना भाइरसको परीक्षण जरुरी छ ? बुधबार साँझ बसेको उक्त बैठकले नेपालमा चीनको सङ्क्रमित क्षेत्र उवान प्रान्तबाट आएका एक व्यक्तिमा भाइरस देखिए पनि अहिलेसम्म कसैमा सङ्क्रमण नभएकाले डराउनुपर्ने अवस्था नरहेको निष्कर्ष निकालेको छ। जनमानसमा नकारात्मक सन्देश जानसक्ने भएकाले मन्त्रालयले हरेक दिन बैठक बस्ने र नियमित पत्रकार सम्मेलन गरी जानकारी दिन थालेको छ। बैठकमा सङ्क्रमण फैलनसक्ने भएकाले सबै क्षेत्रमा उच्च निगरानी राख्न मातहतका कार्यालयलाई निर्देशनसमेत दिएको छ। आवश्यक तयारीमा कुनै कसर बाँकी नराख्न भनिएको श्रेष्ठले जानकारी दिए। यो नयाँ रोग भए पनि रुघाखोकीसँग मिल्दोजुल्दो रहेको चिकित्सकले बताएका छन्।
गंगालाल अस्पताललाई महानगरको तीन करोड सहयोग,"काठमाडौं : गंगालाल अस्पतालम निःशुल्क अक्सिजन उपलब्ध गराउन महानगरले प्लान्ट स्थापना गरिदिने भएको छ । जसका लागि महानगरले ३ करोड रुपैयाँ छुट्याएको छ । प्लान्ट राख्नका लागि सहिद गंगालाल अस्पताल र महानगरबीच बुधबार सहमतिपत्रमा हस्ताक्षर भएको छ । अस्पतालको २४ औं स्थापना दिवसमा महानगरका प्रमुख विद्यासुन्दर शाक्य र केन्द्रका कार्यकारी निर्देशक डा चन्द्रमणि अधिकारीले उपप्रधान एवं रक्षामन्त्री ईश्वर पोखरेल र प्रदेशसभा सदस्य दीपक निरौलाको रोहबरमा सहमतिपत्रमा हस्ताक्षर गरेका छन । सम्झौता बमोजिम अस्पतालले प्लान्टका लागि आवश्यक उपकरण खरिद खुल्ला प्रतिस्पर्धाबाट गर्नुपर्नेछ । यसरी गरिएको बोलपत्रबाट छनोट भएको प्रस्तावकले कबोल गरेको रकम बराबरको पैसा महानगरले केन्द्रको बैङ्क खातामा पठाइदिनेछ । प्लान्टको निरन्तर सञ्चालनका लागि पूर्वाधार तयार पार्ने, जनशक्ति खटाउने, बिद्युत प्रणाली जडान गर्ने, जनशक्ति खटाउने तथा मर्मत सम्भार गर्ने जिम्मेवारी केन्द्रको हुनेछ । यस अघि महानगरले कान्ति बाल अस्पताल र वीरेन्द्र सैनिक अस्पतालसँग पनि सहकार्य गरेको छ ।"
डढुवा रोगले गोलभेडा सखाप,"बैतडी : बैतडीको डिलाशैनी गाउँपालिका६ गोकुलेश्वर किसानले लगाएको गोलभेडा डढुवा रोगले नष्ट हुँदा किसान चिन्तित बनेका छन् । किसानले लगाएको सबै गोलभेडा डढुवा रोगले सखाप पारेको किसान रामसिंह मालले बताए । 'करिब ५ रोपनी बढी जमीनमा गोलभेडा खेती गरेको थिएँ । तर, डढुवा र फाट्ने रोगले सबैले सखाप पारिदियो, 'उनले भने, 'डढुवा रोगका कारण यो सिजनमा गोलभेडा भित्र्याउनै पाएनौं । धेरै घाटा लागेको छ।' किसान प्रेमसिंह माल यो सिजनमा करिब एक लाखको गोलभेडा बिक्री गर्दथे । तर, यो वर्ष डढुवा रोगले उनको बारीको गोलभेडा समेत सखाप पारेको छ ।'तरकारी खेतीबाटै जिविकोपार्जन भइरहेको थियो । यो वर्ष गोलभेडामा लागेको डढुवाले धेरै घाटा लागेको छ, 'उनले भने, 'किसानलाई समस्या हुँदा न कृषि प्राविधिक भेटिन्छन् न औषधि नै पाइन्छ । मिहिनेत गरेर रोपेको बालीको फल भित्र्याउन नपाउँदा साह्रै दुःख लागेको छ।' डिलाशैनी गाउँपालिका ६ का ५० भन्दा बढी व्यवसायिक किसान यो वर्ष मारमा परेका छन् । बारीमा लगाएको गोलभेडा डढुवा रोगले सखाप पारेपछि उनीहरु हैरान भएका हुन् । किसान हिरा खत्रीले यो वर्ष डढुवा रोगका कारण गोलभेडा नष्ट हुँदा लाखौं क्षति भएको छ।' बेलाबेला तरकारी खेतीमा लाग्ने रोगकीराले हैरान भएका छन्। तरकारी बिक्री गर्ने बेला घाटा व्यहोर्नु परेको छ। डढुवाका कारण एकै गाउँमा २ लाख बढीको गोलभेडा नष्ट भएको स्थानीय सुरेश श्रेष्ठले बताए । 'व्यवसायिक रुपमा तरकारी खेतीमा लागेका धेरै किसानको गोलभेडा डढुवाले नष्ट भएको छ । ढुसीका कारण गोलभेडामा डढुवा रोग लाग्ने गरेको कृषि प्राविधिकले बताए। कृषि जेटिए महेश अवस्थीका अनुसार ढुसी र चिसोको समयमा तुषारोलगायतका अन्य कारणले पनि यो रोग लाग्ने गर्दछ।"
लागुऔषधसहित पक्राउ,विराटनगर : प्रहरीले लागुऔषधसहित मोरङको लेटाङ नगरपालिका ८ जाँतेबाट मंगलबार साँझ एक युवालाई पक्राउ गरेको छ । मिक्लाजुङ गाउँपालिका ५ का २४ वर्षीय रेसम राईलाई पक्राउ गरिएको प्रदेश १ प्रहरी कार्यालय विराटनगरका प्रवक्ता एसएसपी शेखर कोइरालाले बताए । उनकाअनुसार राईका साथबाट एक सय चार पिस स्पायस ट्याब्लेट र ९४ पिस ररिमाडोल ट्याब्लेट बरामद भएको छ । उनीविरुद्ध लागुऔषध ऐनअन्तर्गतको मुद्दा चलाउन बुधबार म्याद थप गरेर अनुसन्धान सुरु गरिएको प्रहरीले जनाएको छ।
महेन्द्र रत्न क्याम्पसमा भद्रगोल,"इलाम : इलामको महेन्द्र रत्न बहुमुखी क्याम्पसमा सोमबार साँझ असन्तुष्ट विद्यार्थीको समूहले क्याम्पसमा तोडफोड गरेपछि तनाव सृजना भएको छ। साँझ क्याम्पस प्रवेश गरी क्याम्पसको शिशा फुटाउने र शुरक्षाकर्मीलाई पनि हातपातको प्रयास गरेपछि स्थिति थप तनावपूर्ण बनेको हो । दुई दिनअघि क्याम्पसमा प्रशासन र आन्दोलनरत नेकपा निकट अनेरास्ववियुको विद्यार्थीबीच छलफलपछि ताला खुल्ने आशा गरेपनि त्यही दिन तोडफोड भएको क्याम्पस प्रमुख रामप्रसाद गुरागाईले बताए। निरन्तर तनाब बढेपछि सुरक्षाको माग गरेको प्रमुख गुरागाईले बताए। विद्यार्थीले स्वार्थका कारण क्याम्पसमा तनाव सृर्जना गरेको आरोप लगाएका छन् । नेपाल विद्यार्थी संघका क्याम्पस संयोजक वविन राईले नेकपाका स्थानीय नेताको स्वार्थको मारमा परेको बताए। क्याम्पस प्रशासनले विद्यार्थीका माग सम्बोधन नगरेकाले क्याम्पस प्रमुख र लेखा शाखामा लागेको ताला नखुलाएको अनेरास्ववियुका सचिव विशाल कार्कीले बताए । यसअघि हिउँदे विदामा क्याम्पस प्रमुख र सहायक क्याम्पसले बेग्ला बेग्लै सूचना जारी गरेपछि अदालत पुगेको इलामको महेन्द्र रत्न बहुमुखी क्याम्पसको मुद्धामा उच्च अदालत विराटनगर इलाम इजलासले प्रमुखकै सूचना कार्यान्वयन गर्न आदेश दिएको थियो । आदेशपछि क्याम्पस संचालनमा आएपनि विद्यार्थी आउन थालेका छैनन् । प्रमुख गुरागाईले पुस १५ गते सूचना निकालेर पुष १६ देखि माघ ८ गतेसम्म विदा गरेका थिए । सञ्चालक समितिका तर्फबाट पुष २२ मा सहायक क्याम्पस प्रमुखको हस्ताक्षरमा पुष २३ गतेदेखि माघ १५ गतेसम्म बिदाको सूचना निकालेका थिए । प्रमुख गुरागाईले पुष २२ गते अदालतमा मुद्दा दायर गरेका थिए । सञ्चालक समिति र क्याम्पस प्रमुखको विवादका कारण महेन्द्र रत्न बहुमुखी क्याम्पस लामो समयदेखि विवादका बीच सञ्चालनमा छ । मरब क्याम्पस नेकपाको भागमा परेको क्याम्पसको रुपमा लिने गरिन्छ। यतीबेला नेकपाकै दुई गुटको विवादले क्याम्पसको वातावरण तनावपूर्ण बन्दै गएको नेपाल विद्यार्थी संघ इलामका अध्यक्ष प्रकाश भट्टराई बताउँछन् । उनले भने, 'कहिले मुद्धा र कहिलेको तालाबन्दीले क्याम्पसका २ हजार ५ सय भन्दा बढी विद्यार्थीको भविष्य अन्यौलमा पर्न थालेको छ । क्याम्पस प्रमुखविरुद्ध लामो समयदेखि खनिएका नेकपाको भातृसंगठनको अवरोधका कारण महेन्द्र रत्न बहुमुखि क्याम्पसको महत्वपूर्ण काम प्रभावित भएको क्याम्पस प्रशासनले जनाएको छ । पुस ९ देखि अनेरास्ववियु र अखिल क्रान्तिकारीले लेखा शाखा, प्रशासन शाखासहितमा गरेको तालाबन्दीको कारण वीएसी हर्टिकल्चरको पुर्नयोग गर्ने, परीक्षा फारम भर्नेलगायतका काम प्रभावित भएको कयाम्पस प्रमुख राम प्रसाद गुरागाईले जानकारी दिए । विद्यार्थीले बिहीबार लेखा शाखाको काउन्टर र प्रशासनको ताला खोलिदिए पनि आर्थिक कारोबार हुने शाखा खुल्ला नहुँदा काम प्रभावित भएको उनले बताए । क्याम्पसमा तनावमा सुरु भएपछि विएसी हर्टिकल्चरको प्रथम सेमिस्टरको आवेदन दिने म्याद समेत गुज्रिन लागेको गुरागाईले बताए । अवरोधको स्नातकोत्तर प्रथम सेमिस्टरको आवेदन दिने समय पनि प्रभावित भएको छ । उनका अनुसार क्याम्पसमा बनेको संरचनाको भुक्तानी, नयाँ संरचना निर्माण, कर्मचारीको तलब भत्ता भुक्तानी समेत रोकिएको छ । काउन्टर खुलेपनि चेक चल्ने शाखामा ताला लागेकाले काम प्रभावित बनेको उनले बताए । सबै संकायको स्नातक तहको भर्ना ठप्प भएको छ भने चारित्रिक प्रमाण पत्र र पुस्तकालय कार्ड बनाउन बाँधा पुगेको प्रमुख गुरागाईले बताए ।"
चिठ्ठाको नाममा ठगी गर्ने पक्राउ,"विराटनगर : मोरङको कटहरी गाउँपालिका १ मा मुख्य कार्यालय रहेको अमन समाज नेपाल नामक संस्था जिल्ला प्रशासन कार्यालयमा २०७५ साल भदौ १७ गते दर्ता भयो । सामाजिक कार्य गर्ने उदेश्य रहेको भन्दै कटहरी२ का ३० वर्षीय किसनदेव साहले आफ्नो नाममा ३४८७ नम्बरमा संस्था दर्ता गराएका हुन् । साहले रंगेली नगरपालिका६ का २२ वर्षीय कमलेशकुमार मण्डल र जहदा गाउँपालिका ७ का ४५ वर्षीय राजेशकुमार साहलाई संस्थाको सहयोगी कर्मचारीका रुपमा पनि नियुक्त गरे। तर संस्थाको कुनै विधान भने थिएन।बिनाविधान प्रशासनले दर्ता गरिएको संस्थाको आडमा उल्टै अवैध रुपमा चिठ्ठाको योजना ल्याएर ठगी गरिरहेको नयाँ रहस्य खुलेको छ। यस संस्थाले चिठ्ठा योजना सञ्चालन गर्ने कुनै अनुमति भने नलिएको मोरङ प्रहरी प्रमुख एसपी विश्व अधिकारीले बताए । उनले कुनै आधिकारिक सरकारी निकायको इजाजत नलिइकन गैरकानुनी रुपमा आफू खुसी कार, मोटरसाइकल, टिभी, रेफ्रीजेरेटर, साइकल, ग्यास चुलो समेतका महँगो मूल्यका विभिन्न इलेक्ट्रोनिक सामानहरु पर्छ भन्दै चिठ्ठा काट्न लगाएर सर्वसाधारणमाथि ठगी गर्ने गरेको जानकारी दिए । धेरै रकम ठगी गरेपछि मात्रै चाल पाएको प्रहरीले तीनैजनालाई पुस २८ गते पक्राउ गर्यो । पक्राउ गरेर अनुसन्धान थाल्दा विभिन्न सामान पर्छ भनेर गैरकानुनी रुपमा चिठ्ठा खेलाई त्यसबाट धेरै रकम असुल गरिसकेको पाइएको एसपी अधिकारीले बताए। अनुसन्धानका क्रममा श्रवणकुमार महतो र सूर्यानन्द महतो पनि पक्राउ परेका छन् । दुवैजनाले संस्थाको शेयर होल्डर बन्ने सर्तमा साझेदार भएर काम गरेको खुलेको प्रहरीले जनाएको छ । चिठ्ठा काटेर सर्वसाधारणबाट ९०९० हजार रुपैयाँ संकलन गरेका महतोद्धय ६ महिना काम गरेर केही दिन अघि मात्रै संस्थाबाट बाहिरिएको अनुसन्धानबाट खुलेको एसपी अधिकारीको भनाइ छ । पक्राउ परेका पाँचैजनाविरुद्ध चिठ्ठा सम्बन्धी ऐन २५ को दफा २ अन्तर्गत मुद्दा चलाउन म्याद थप गरेर अनुसन्धान गर्ने काम भइरहेको प्रहरीले जनाएको छ । यस मुद्दामा बिगो बमोजिम जरिवाना र छ महिनासम्म कैद सजाय हुने कानुनी व्यवस्था छ । पक्राउ परेकाले संस्था सञ्चालन गरेदेखि हालसम्म ठगी गर्ने क्रममा सर्वसाधारणबाट ४९ लाख रुपैयाँ भन्दा बढी रकम संकलन गरिसकेको अनुसन्धानबाट खुलेको एसपी अधिकारीले बताए। उनकाअनुसार ठगी गर्ने उदेश्यसहित उक्त समूहले ३० किस्ता बनाई प्रत्येक किस्तामा एक जनाबाट तीन सय ८० रुपैयाँ संकलन गर्दै आएको पत्ता लागेको छ । पटकपटक गरेर १६ औं किस्तासम्म सम्पन्न गरिसक्दा चिठ्ठाका नाममा ४९ लाख बढी रकम संकलन भएको एसपी अधिकारीले बताए । चिठ्ठा काट्दा केही सामान परेको देखाएर धेरै मुनाफा गर्ने गरेको उजुरी परेपछि प्रहरीले थालेको अनुसन्धानबाट संस्थाको आडमा भइरहेको ठगी धन्दा पत्ता लागेको उनको भनाइ छ । 'चिठ्ठामा महँगा सामान देखाएर प्रलोभनमा पार्दा रहेछन्,' उनले भने, 'तर त्यस्ता सामान चैं नकाटेको चिठ्ठा नम्बरलाई परेको भन्दै चिठ्ठा काटेका मध्ये एकदुईजनालाई चैं सस्तो सामान पर्यो भन्दै दिँदा रहेछन् ।' चिठ्ठा विराटनगर महानगरपालिका ४ मा श्याम साहले सञ्चालन गरेको श्याम पार्टी प्यालेशमा महिनाको दुई पटक खोल्ने गरिएको प्रहरीले जनाएको छ । त्यसवापत पार्टी प्यालेशलाई सात हजार रुपैयाँ भाडा तिर्ने गरेको पनि पाइएको छ । एक पटक चिठ्ठा खोल्दा एक हजार एक सय जना भन्दा बढीलाई सहभागी गराउने गरेको खुलेको एसपी अधिकारीले बताए । प्रहरीले संस्थाको छापा, लेटरप्याड, ल्यापटप, माउस, मोबाइल, बिल, चिठ्ठा काट्न प्रयोग गरिने टिकट, विभिन्न व्यक्तिका नाममा रहेको बैंकको चेक बुक, कर्मचारी नियुक्त गरेको कागजात, सेवाग्राही सदस्य फारम, केही नगद, सदस्य दर्ता फारम, एक्सेल डेभलमेन्ट, सनराइज र सानिमा बैंकको नगद जम्मा रसिद, भौचर, पास बुकलगायतका सामान बरामद गरेको छ ।"
कोरोना भाइरस : १५ दिन तातोपानी र रसुवागढी नाका बन्द,काठमाडौं : सरकारले रसुवाको रसुवागढी नाका र सिन्धुपाल्चोकको तातोपानी नाका १५ दिनका लागि रोक लगाएको छ। चीनमा कोरोना भाइरस फैलिएपछि सरकारले पर्यटक आवतजावत गर्न रोक लगाएको हो। गृह मन्त्रालयका प्रवक्ता केदारनाथ शर्माका अनुसार चीनमा कोरोना भाइरस फैलिएकाले माघ १५ गतेदेखि ३० गतेसम्म बन्द गरिएको हो। चीनमा ल्होसार पर्व पनि चलिरहेको छ। बाटो पनि मर्मत हुँदै रहेछ प्रवक्ता शर्माले अन्नपूर्ण अनलाइनसँग भने अहिले कोरोना भाइरस पनि फैलिएकाले १५ दिनका लागि रोक लगाएका हौं। चीनमा कोरोना भाइरसले हालसम्म १ सय ३२ जनाले ज्यान गुमाएका छन् भने करिब ३ हजार संक्रमित छन्।
उपसचिव चढेको जीप दुर्घटना,राजविराज : प्रदेश १ सचिवालयको जीप सप्तरीको शम्भुनाथमा बुधबार बिहान दुर्घटना भएको छ। परिवारसहित प्रदेश सचिवालयका उपसचिव (प्रवक्ता) दिपक घिमिरे चढेको प्रदेश १०२००१ झ ०७१६ नम्बरको जीप दुर्घटनामा परेको सप्तरी प्रहरीले जनाएको छ। दुर्घटनामा उपसचिव दिपक र उनका छोरा ११ वर्षीय दिघार्यु घिमिरे घाइते भएका छन्। विराटनगरबाट काठमाडौंतर्फ गइरहेको जीप शम्भुनाथमा दुर्घटना हुँदा आफू र छोरा घाइते भएको घिमिरेले बताए। श्रीमति र छोरी सकुशल रहेका छन्। शम्भुनाथस्थित क्लिनिकमै प्राथमिक उपचारपछि घिमिरे विराटनगर नै फर्किएका छन्। शम्भुनाथ ट्राफिक प्रहरी कार्यालय अगाडि चेक प्वाइन्ट नजिकै तीव्र गतिमा गुडिरहेको प्रदेश सचिवालयको जीप ना६ ख २१७२ नम्बरको ट्रकको पछाडि ठोक्किएको हो।
मेटिँदै खुलामञ्चको इतिहास,"काठमाडौं : खुलामञ्च नै त्यो स्थान हो जहाँबाट गणतन्त्र नेपालका कैयौं प्रभावशाली नेता जन्मिए। भाषण सुन्न हुरुरु दौडने जनताको भीडले मञ्चको शोभा सधैं जीवन्त राख्यो। दरबारको हैकमलाई खुलामञ्चको बिगुलले सधैं जित्यो। हरेक राजनीतिक परिवर्तनको साक्षी खुलामञ्च बन्यो। तर आज त्यही खुलामञ्चको इतिहास मेट्ने प्रयास हुँदैछ। खुलामञ्चबाटै उदाएका नेताहरु सिंहदरबारमा रम्दै छन्। स्थानीय निकायले व्यापारिक प्रयोजनका लागि खुलामञ्च भाडामा लगाएको छ। ठेकेदारले यो सार्वजनिक स्थललाई आफ्नै ढंगले प्रयोग गरेको छ। वर्षौंदेखि स्वछन्द विकोई कम्पनीले बसपार्कमा भ्युटावर बनाउन नसक्दा अस्थायी बसपार्क खुलामञ्चमै छ। ठेकेदार मनोजकुमार भेटवालले पसल सञ्चालन र गाडी थन्क्याउनसमेत यो खुला स्थान प्रयोग गरेका छन्। वीर अस्पतालको नयाँ भवनको निर्माण सामाग्री, कामदारको टहरा, दरबार हाइस्कुलको कार्यालय खुलामञ्चमै यत्रतत्र छन्। काठमाडौं महानगरपालिकाका प्रवक्ता ईश्वरमान डंगोल सहमतिमै वीर अस्पताल र दरबार हाइस्कुललाई खुलामञ्च प्रयोग गर्न दिएको बताए। उनी भन्छन्, भवन निर्माणका लागि चाहिने सामान राख्न ठाउँ उपलब्ध गराइदिएका हौं। संरचना बनिसकेपछि खुलामञ्च खुल्ला हुन्छ। महानगरले खुलामञ्च प्रयोग गर्न मौखिक सहमति दिएको हो। खुलामञ्च बचाउ अभियान : अतिक्रमण नरोकिए आन्दोलनको चेतावनी खुलामञ्चमा फेरि टहरा टुँडिखेलको त हरिबिजोग भएछ टुँडिखेल अतिक्रमण : जनताको हार सम्पदा संरक्षक अभियन्ता गणपतिलाल श्रेष्ठ वीर अस्पताल र दरबार हाइस्कुलको नाममा महानगरले खुलामञ्च ठेकेदारलाई सुम्पिएको आरोप लगाउँछन्। सार्वजनिक स्थल खुलामञ्चलाई स्थानीय निकायदेखि ठेकेदारसम्मले दोहन गरिरहेछ, उनी भन्छन्, जनतालाई सेवा दिनुपर्ने काठमाडौं महानगरपालिका आफैं व्यवसायकेन्द्रित भएको छ। पछिल्लो समय व्यापारिक पसलका टहरा, महानगरले नै तोकेको पार्किङ क्षेत्र खुलामञ्चको परिचय बनिसकेको छ। प्रवक्ता डंगोल खुलामञ्चमा पार्किङ गर्न कसैलाई अनुमति नदिएको बताउँछन्। माघ १ गतेदेखि वडा नम्बर २८ ले ऐतिहासिक खुलामञ्चमा पार्किङ निषेध गरेको घोषणा गर्यो र ब्यानरसमेत झुन्ड्यायो। त्यसको भोलिपल्टै महानगरले उक्त ब्यानर च्यातेर पार्किङ गर्न मौन सहमति दियो। टहरा हटाउँदै वीर वीर अस्पतालको नयाँ भवनमा कार्यरत कर्मचारी बस्ने टहरा खुलामञ्चबाट हटाइएको छ। अकुपाई टुँडिखेलका अभियन्तासँगको सहकार्यमा टहरा हटाइएको हो। अभियानबाट प्रभावित भएर सोमबारदेखि टहरा हटाउन सुरु गरेको प्रोजेक्ट म्यानेजर सञ्जीवकुमार झाले बताए। खुलामञ्चमा ५० भन्दा बढी कर्मचारी र तिनका परिवार छन्, उनले भने, खुलामञ्च खुल्ला राख्न कामदारलाई अन्तै बस्ने व्यवस्था गर्दै छौं। मंगलबारसम्म १० वटा टहरा हटाइएको र केही सातामा सबै हट्ने उनले जानकारी दिए। त्यहाँ राखिएको पार्किङलाई पनि हटाउने उनले जनाए। सकसमा वीर पुरानो वीर अस्पतालको भवनसँगै नयाँ भवन बन्दै छ। दुईतले ग्राउन्ड फ्लोरसमेत ९ तलाको उक्त अस्पताल अझै भव्य र सुविधासम्पन्न हुनेछ। यही अस्पतालको कौसीबाट हिमाल, पहाड हुँदै भासिएको काठमाडौं प्रष्ट देखिन्छ। त्यो भन्दा पनि प्रष्ट देखिन्छ सामुन्नेको खुलामञ्च र त्यसको सप्तरंगी मञ्च। केही साताअघि अकुपाई टुँडिखेलका अभियन्ताहरूले बनाएको नेपालको झन्डा, मञ्चको भित्तामा पोतिएको घाँसे रङ र रंगीबिरंगी फूल खुलामञ्चमा अंकुराउँदै छन्। तर दृष्य फराकिलो बनाउँदै लग्दा खुलामञ्चमा मञ्चमात्र देखिन्छ। खुलास्थान कतै भेटिँदैन। रत्नपार्कसँगै अस्थायी बसपार्क रहेको खुलामञ्चमा टहराको लस्कर छ। पार्किङ र बालुवाको थुप्रो त्यहीं छ। अस्पतालले ०७२ को भूकम्पमा टुँडिखेल र खुलामञ्चमा बिरामीको व्यवस्थापन गरेको थियो। आउँदा दिनमा त्यस्तै विपत्ति आए यी खुला स्थानलाई कसरी उपयोग गर्ने भन्दै अस्पतालले डिजास्टर प्लान समेत बनाएको थियो। गाडी, हर्नको आवाज र मानिसको कोलाहलबाट वीर यसै पनि पहिलेदेखि नै आतंकित छ। बिरामीलाई स्वस्थ, संक्रमणरहित र तनावमुक्त राख्न वीरले सधैं शान्त वातावरण रोज्दै आएको छ। तर योजना बनाएअनुसार कार्यान्वयन गर्न सकस छ। कामदार र गाडी पार्किङका लागि छुट्टै व्यवस्था गर्न नसक्दा खुलामञ्च ओगट्नु परेको अस्पतालका निर्देशक डा केदार सेन्चुरी बताउँछन्। खुलामञ्च खुल्ला रहनुपर्ने हाम्रो पनि इच्छा हो, उनले भने, अस्पताल वरपर खुल्लास्थान नहुँदा अस्पताललाई मर्का परेको छ। दैनिक करिब २२ सय बिरामी उपचारार्थ आउने यस अस्पतालले नयाँ भवन केही महिनामै बनाइसकेपछि खुलामञ्चलाई पूर्ववत् अवस्थामा ल्याउन चाहेको उनले बताए।"
उपत्यकाको यातायात सुधार्न कार्ययोजना,"काठमाडौं : सार्वजनिक यातायातले पांग्रा वा वाह्य भागमा हिलो लिएर चक्रपथभित्र छिर्न नपाउने भएका छन्। चक्रपथ बाहिरबाट सवारी भित्र आउँदा हिलो लागेमा सफा गरेमा मात्र छिर्न पाउनेछन्। उपत्यकाभित्र चल्ने सार्वजनिक यातायातमा सुधार गर्ने कार्ययोजनामा काठमाडौं महानगरले यस्तो व्यवस्था राखेको छ। महानगरपालिकाले उपत्यकाको यातायात सुधार्न महानगरीय ट्राफिक प्रहरी महाशाखा र यातायात व्यवस्था विभागको सहकार्यमा २० कार्ययोजना तयार पारेको छ। कार्ययोजनामा चालकसहचालकका लागि एकदिने प्रशिक्षण, चालकलाई परिचयपत्र, स्टाफ पहिचान हुने ज्याकेट लगाउनुपर्ने जस्ता व्यवस्था छन्। योजना कार्यान्वयनका लागि महानगरपालिकाले सवारीचालकका लागि एक पटक ज्याकेट उपलब्ध गराउने भएको छ। त्यसपछि सम्बन्धित सवारीधनीले चालकलाई ज्याकेटको प्रबन्ध मिलाउनु पर्नेछ। कार्ययोजनाअनुसार धुँवा फाल्ने, दुर्घटना भएर कुच्चिएका एवं रङ खुइलिएका सवारी पनि मर्मत नगरी चलाउन पाइने छैन। महानगर क्षेत्रभित्र सवारीको पिक एन्ड ड्रप को योजना फाल्गुन १ बाट अनिवार्य लागू हुने कार्ययोजनामा उल्लेख छ। कार्ययोजना सरोकारवाला निकायसँग छलफल गरि लागू गरिने महानगरपालिकाका सहरी सुव्यवस्था विभाग प्रमुख हरिबहादुर कुँवरले बताए। कार्ययोजना तयार भइसकेको छ, उनले भने, यातायात व्यवस्था विभाग, महानगरीय प्रहरी कार्यालय रानीपोखरी, महानगरीय ट्राफिक प्रहरी महाशाखा, यातायात व्यवसायीका प्रतिनिधिसँग छलफल गरेर लागू गर्ने छौं। भिजिट नेपाल २०२० दृष्टिगत गरी पर्यटकसँग गरिने व्यवहारबारे पनि सवारी चालकलाई तालिम दिइने प्रमुख कुँवरले जानकारी दिए। सवारीमा गरिने व्यवहारको लागि पनि चालकसहचालकलाई तालिम दिइनेछ, उनले भने, यस्तो प्रशिक्षण कार्यक्रम तीनओटा विषयमा दिने तयारीमा छौं। उपत्यकामा रात्रिकालीन सवारी सञ्चालन गर्नेसमेत छलफल चलिरहेको उनले जानकारी दिए। यातायात सञ्चालक समिति, व्यवसायी, ट्राफिक प्रहरीलगायत निकायसँग छलफल गरेर सञ्चालन गरिने उनले बताए। महानगरमा रात्रिकालीन बस अनिवार्य सञ्चालन हुन्छ, उनले भने, अहिले छलफलको चरणमा छौं। सबैसँग छलफल सकिएपछि सञ्चालनमा ल्याउँछौं। सार्वजनिक यातायात सुधार कार्यक्रम कार्यान्वयन भए नभएको अनुगमन गर्न काठमाडौं महानगरपालिकाकी उप्रप्रमुखको संयोजकत्वमा महानगरीय ट्राफिक प्रहरी महाशाखाका प्रतिनिधि, यातायात र सडक विभागका प्रतिनिधि रहेको कार्यदल हुने बताइएको छ।"
"बाजुरामा हिमपात, यातायात अवरुद्ध, संचारसेवा प्रभावित","बाजुरा : यो वर्ष बाजुरामा छैटौं पटक हिमपात भएको छ । मंसिर २७ गते देखि सुरु भएको उच्च हिमाली क्षेत्रमा हिमात र बेसीतिर भारी वर्षाले बाजुराली जनताको जनजीवन अस्तव्यस्त बनेको छ । मंसिर २७ गतेबाट बाजुराको उच्च हिमाली क्षेत्रमा हिउँ र बेसीतिर वर्षा हुँदै आएको छ । बीचमा छिटफुट पानी रोकिए पनि तेस्रो दिन पानी पर्ने गरेको बडिमालिका नगरपालिका ७ का स्थानीय लोकेन्द्र रोकायाले बताए । हिमाली क्षेत्र बडिमालिका नगरपालिकाको १, ३, ५, ६ र ७ बुढीनन्दा नगरपालिकाको ४, ५,९, १० र हिमाली गाउँपालिका ३ र ४ स्वामीकार्तिक खापर गाउँपालिकाको १, २ र ३ जगन्नाथ गाउँपालिकाको केही क्षेत्र खप्तड छेडेदह गाउँपालिकाको १, २, ६, र७ नम्बर वडा त्रिबेणी नगरपालिकाको केही वडामा अत्याधिक हिमपात भएको जिल्ला प्रहरी कार्यालयका प्रहरी निरीक्षक दानबहादुर रोकायाले बताए । पशुलाई खुवाउने घास पुरै हिउँले ढाकेको छ।तीन चार फिट हिउँ परेको छ । पानी खुवाउन समेत समस्या भएको बडिमालिका नगरपालिका ७ का वडा अध्यक्ष धर्मराज पाध्यायले बताए । भारी वर्षाले बाजुराका ग्रामीण सडक बन्द भएका छन् । हिमपात र अत्याधिक वर्षाले बाजुराका ग्रामीण सडक हिलाम्मे भएर अवरुद्ध भएको जय मालिका यातायात प्रालीका कर्मचारी चक्र बडुवाले बताए । यातायात बन्द हुँदा कामका लागि सदरमुकाम आउने र जानेलाई समस्या भएको स्थानीयले बताएका छन् । बढीजसो समस्या बिरामी बालबालिका र वृद्धवृद्धालाई भएको छ । पूर्वी उत्तरी क्षेत्रको कोल्टिमा रहेको कोल्टि प्राथामिक स्वास्थ्य केन्द्र कोल्टिबाट रिफर गरेका बिरामीले बढी समस्या भएको जिल्ला अस्पतालका प्रमुख डारुपचन्द्र विश्वकर्माले बताए । दुई महिनादेखि यातायात बन्द भएपछि ग्रामीण क्षेत्रमा दैनीक उपभोग्य सामानको अभाव हुन थालेको हिमाली गाउँपालिकाका अध्यक्ष गोबिन्द मल्लले बताए । मार्तडी कोल्टि सडकखण्डको पोरखे लेकमा ४, ५ फिट हिउँ जमेकोले मंसिर २७ गतेबाट यातायात रोकिएकाले ग्रामीण क्षेत्रमा दैनीक उपभोग्य सामानको समस्या भएको मल्लले बताए । पढाइ प्रभावित लगाताको हिमपात र वर्षाले हिमाली क्षेत्रका विद्यालयमा पढाइ प्रभावित भएको छ। 'स्कुल संचालन त गरेको छु चिसोले बालबालिका पढ्नै आउँदैनन्, सरस्वती आधारभूत प्राभामिक विद्यालयका शिक्षक बलबहादुर रोकायालेले भने, 'आएकालाई पनि आगो बालेर राख्नुपर्ने अवस्था छ।' वार्षिक परीक्षा आउन एक महिना पनि बाँकी छैन। चिसोले गर्दा स्कुलमा राम्रोसँग पढाइ भएको पनि छैन। जिल्लाका बडिमालिका,बुढिनन्दा नगरपालिका, हिमाली, स्वामीकार्तिक खापर, जगन्नथ, गौमूल, खप्तड छेडेदह गाउपालिकको उच्च हिमाली क्षेत्रका शैक्षिक संस्थाहरु प्रभालित भएका जिल्ला शिक्षा समन्वय इकाइका प्रमुख गोपालदत्त जोशीले बताए । चार स्थानीय तह एक महिनादेखि संचारविहीन लगातारको हिमपातसँगै आएको पानीका कारण बाजुरा जिल्लाको पूर्वी उत्तर क्षेत्रको संचार क्षेत्र एक महिनादेखि अवरोध भएको छ । मंसिर २७ देखि मौसम बदली भएर बाजुराका उच्च हिमाली क्षेत्रमा हिउँ पर्नुका साथै बेसीतिर आएको पानीले टेलिफोन सेवा अबरोध भएको नेपाल टेलिकम बाजुराका कार्यालय प्रमुख पदम पडालले बताए । बडिमालिका नगरपालिकाको पोरखे लेकको कालाजाग्रामा रहेको रिपीटर टावर चार्ज नभएपछि संचार सेवा अवरुद्ध भएको पडालले बताए। हिउँ बाक्लो परेकाले प्राविधिक जान नसकेको नेपाल टेलीकम बाजुराले जनाएको छ । संचार सेवा अवरुद्ध भएपछि उत्तरी क्षेत्रका बुढिनन्दा नगरपालिका, जगन्नाथ, स्वामीकार्तिक खापर, हिमाली गाउँपालिका लगायत कार्णाली प्रदेशका हुम्ला, मुगु र कालिकोटका केही स्थानीय तहका सेवाग्राहीलाई समस्या भएको हिमाली गाउँपालिका ६ का स्थानीय गोरख सार्कीले बताए।"
स्वस्थानी मेलासँगै मौलाएको बजार (फोटो फिचर),"काठमाडौं : पौष शुक्ल पूर्णिमाका दिनदेखि सुरु भएको स्वस्थानी मेला जारी छ। काठमाडौंको साँखुस्थित शालीनदीमा जारी मेलामा भक्तालुको भीड लागेको छ। शालीनदीमा स्थान गर्न र स्वास्थानी माताको दर्शन गर्न विभिन्न स्थानबाट श्रद्धालुहरु आउने क्रम जारी छ। त्यहाँ पुगेर स्नान गरे मनले चिताएको पूरा हुने जनविश्वास रहेको छ। त्यसैले प्रत्येक दिन बिहानैदेखि शालीनदीमा भक्तालुको भीड लाग्ने गरेको छ। मेला व्यवस्थित गर्न सुरक्षाकर्मी खटाइएका छन्। मेलामा विभिन्न सामग्रीका स्टल राखिएका छन्। खानाका विभिन्न स्टलदेखि दैनिक उपभोग्य सामानले मेलालाई थप आकर्षक बनाएको छ। स्थानीय स्तरमा उत्पादित विभिन्न थरिका दाल र तरकारी मेलाको आकर्षक बनेको छ। यस्तै, लत्ताकपडा, जुत्ता चप्पल, भाँडाकुँडालगायतका विभिन्न स्टलमा मानिसको भीडभाड देखिन्छ। यतिबेला किनमेल गर्नेहरुका लागि शालीनदी मेला आकर्षक बजार बनेको छ। व्रत अवधिभर पुशपति, गौरीघाट, गणेश मन्दिर, शालीनदी तथा सतीदेवीको अंग पतन भएको स्थानमा पूजाआजा गरेमा मोक्ष मिल्ने धार्मिक विश्वासका साथ ती स्थानमा एक महिनासम्म भक्तजनको घुइँचो लाग्ने गर्छ।"
गुठीका प्रमुख प्रशासक चौधरीविरुद्ध घुस मुद्दा,"काठमाडौं। अख्तियार दुरुपयोग अनुसन्धान आयोगले गुठी संस्थान कार्यालयका प्रमुख प्रशासक नारायण चौधरीविरुद्द घुस मुद्दा दर्ता गरेको छ। सेवाग्राहीसँग घुस मागेको भन्दै अख्तियारले गत पुस १ मा चौधरीलाई नियन्त्रणमा लिएको थियो। चौधरीसँगै पक्राउ परेका गुठीका उपप्रशासक जयप्रसाद रेग्मीसहित अन्य दुवै जनाविरुद्द पनि अख्तियारले मंगलबार विशेष अदालतमा मुद्दा दायर गरेको हो। उनीहरुविरुद्द ८ लाख विगो कायम गरिएको छ। पक्राउ हुँदा उनीहरुका साथबाट घुस रकम भने बरामत भएको थिएन। चौधरीविरुद्द साढे पाँचवर्ष कैद सजायको माग गरिएको छ भने रेग्मीविरुद्द साढे दुई वर्षसम्मको कैद सजाय तोक्न माग गरिएको छ। चौधरी र रेग्मीविरुद्द भ्रष्टाचार निवारण ऐन बमोजिम विगो बमोजिमको जरिवाना र साढे दुई वर्षसम्मको कैद सजायको माग गरिएको छ। प्रशासक चौधरी सरकारका राजपत्राङ्कित बिशिष्ट श्रेणी सरहका सार्वजनिक संस्थानका प्रमुख रहेकोले थप ३ वर्षसम्मको सजायसमेतको मागदाबी गरी विशेष अदालत, काठमाडौंमा आरोपपत्र दायर गरिएको छ। उनीहरुलाई काठमाडौं महानगरपालिका १ स्थित जग्गा सम्बन्धी गुठी संस्थानमा चलिरहेको मुद्दाको सम्बन्धमा गुठीको जग्गा गुठीमै कायम गर्नको लागि घुस लिएको तथा फिर्तासमेत गरेको अख्तियारको दाबी छ। अनुसन्धानको सिलसिलामा प्रत्यक्ष योजना र मिलेमतोमा गुठीको जग्गा गुठीमा नै दर्ता गरी दिने प्रयोजनार्थ सेवाग्राहीसँग ८ लाख लिएको अख्तियारले जनाएको छ। उनीहरुले सेवाग्राही स्वयंलाई बैंकमा पैसा जम्मा गर्न लगाएका थिए। पछि उनीहरुले उनै सेवाग्राहीलाई बैंक खातामा जम्मा गरी फिर्तासमेत गरेको पुष्टि भएको अख्तियारको आरोप पत्रमा उल्लेख छ। त्यसैगरी पूर्वाधार विकास कार्यालय वागमती प्रदेश ललितपुरका लेखा अधिकृत बिष्णुहरि पुडासैनीविरुद्द मुद्दा विशेष अदालतमा मुद्दा दायर गरिएको छ। पुडासैनीले सडक निर्माण कार्यका लागि टेन्डर सम्झौता भई काम हुँदै गर्दा मोविलाइजेशन पेश्की लिनका लागि आएका सेवाग्राहीसँग घुस लिएका थिए। अख्तियारले उनलाई २२ हजार रुपैंया घुस लिदा लिदै पक्राउ गरेको थियो। पीकेबी निर्माण सेवामार्फत हेटौंडा फर्पिङसिस्नेरी सडक निर्माणका लागि टेन्डर सम्झौता बमोजिमको मोविलाइजेशन पेश्की उलब्ध गराउने क्रममा पुडासैनीले आफ्नो जिम्मेवारी र पदीय दायित्वसमेतको ख्याल नगरी सेवाग्राहीसँग बार्र्गेनिङ गरी घुस दिन बाध्य पारिएको अख्तियारको दाबी छ। पुडासैनीविरुद्ध भ्रष्टाचार निवारण ऐन बमोजिम सजायको मागसहित विशेष अदालत, काठमाडौंमा आरोपपत्र दायर गरिएको छ।"
"मोटरसाइकल दुर्घटनामा श्रीमान श्रीमतीको मृत्यु, छोरा घाइते",जनकपुरधाम : धनुषामा सवारी दुर्घटना हुँदा श्रीमान र श्रीमतीको मृत्यु भएको छ । जिल्लाको गनेशमान चारनाथ नगरपालिका ६ गोदारमा बा ६४ प ३०४७ नम्बरको मोटरसाइकल र स १ च १८५८ नम्बरको भ्यान ठोक्किदा श्रीमान श्रीमतीको मृत्यु भएको प्रहरीले जनाएको छ। दुर्घटनामा मोटरसाइकलमा सवार श्रीमान श्रीमतीको मृत्यु भएको र उनीहरुका एक छोरा घाइते भएको धनुषाका प्रहरी नायव उपरीक्षक रामेश्वर कार्कीले जानकारी दिए । गणेशमान चारनाथ ४ का ५० वर्षीय जोगेन्द्र साह र उनकी श्रीमती ४० वर्षीया प्रमिला साहको मृत्यु भएको र उनका १० वर्षीय छोरा जोनकुमार साह सामान्य घाइते रहेको धनुषा प्रहरीले जनाएको छ । घटनाबारे थप छानबिन भइरहेको जिल्ला प्रहरी कार्यालय धनुषाले जनाएको छ ।
मोटरसाइकल दुर्घटनामा शिक्षकको मृत्यु,रुकुम : मोटरसाइकल दुर्घटना हुँदा सल्यानमा एक शिक्षकको मृत्यु भएको छ। छत्रेश्वरी गाउँपालिका६ कल्लेखोलामा मोटरसाइकल दुर्घटनामा घाइते भएका दार्मा गाउँपालिका१ रानीपानी निवासी ४२ वर्षीय टेकबहादुर केसीको उपचारको क्रममा मृत्यु भएको जिल्ला प्रहरी कार्यालय सल्यानका प्रमुख प्रहरी नायव उपरीक्षक ढकेन्द्र खतिवडाले जानकारी दिए। राष्ट्रिय माध्यामिक विद्यालय दार्माकोटमा कार्यरत शिक्षक केसी सवार रा ३ प ७००० नम्बरको मोटरसाइकलमा तुलसीपुर जाने क्रममा सोमबार बेलुकी दुर्घटना भएको थियो। घाइते शिक्षकको जिल्ला अस्पताल सल्यानमा उपचारको क्रममा मृत्यु भएको खतिवडाले बताए। केसी नेपाल शिक्षक संघ दार्मा गाउँपालिकाका अध्यक्षसमेत रहेका थिए। सडकमा बसलाई उछिनेर अगाडि जाने क्रममा अनियन्त्रित भएर मोटरसाइकल दुर्घटना भएको प्रहरीको भनाइ छ। केसीको शव परीक्षण पछि आफन्तलाई बुझाइएको छ।
अब शिक्षा सेवा पनि प्रशासन समूहभित्र,काठमाडौं : शिक्षा सेवा अन्तर्गत रहेका कर्मचारीलाई प्रशासन सेवाभित्र गाभेर सञ्चालन गर्ने तयारी भएको छ । शिक्षा विज्ञान तथा प्रविधि मन्त्रालयले यही राय सहितको पत्र संसदको राज्य व्यवस्था तथा सुशासन समितिलाई लेखेको छ । मन्त्रीस्तरिय निर्णय अनुसार लेखिएको पत्रमा मुलुक संघीय संरचनामा गइएसकेपछि प्रदेश र स्थानीय स्तरमा अधिकांस कर्मचारीको पदमिलान र समायोजन भइसकेकोल शिक्षा सेवा राखिरहनुपर्ने औचित्य नभएको पत्रमा उल्लेख छ । मुलुक संघीय संरचनामा गएसंगै शिक्षाका अधिकांस कर्मचारी स्थानीय तहमा समायोजन भएर गइसकेका छन् । सहसचिव दीपक शर्माका अनुसार अहिले नेपाल शिक्षा समूह र सो अन्तर्गतका उप समूह अन्तर्गत ५ सय १५ दरवन्दी र १ सय १५ पुल दरवन्दी कायम छ । मन्त्रालयले लेखेको पत्र कार्यान्वयन भएमा अबदेखि शिक्षा सेवा नेपाल प्रशासन सेवा अन्तर्गत रहनेगरि शिक्षा उप समूहका नाममा नयाँ कर्मचारी भर्ना गरिनेछ । तर नयाँ कर्मचारी पदपूर्तिका लागि उपसचिव सम्मको तहको लागि अहिले जस्तो योग्यता आवश्यक पर्छ सोहीलाई कायम गरिने शर्माले बताए ।
बैतडीमा फेरि हिमपात,"बैतडी : बैतडीसहित सुदूरपश्चिमका पहाडी जिल्लामा पाचौं पटक हिमपात भएको छ । बैतडीको श्रीभावर, ढोल्यामोड, सिगासधुरा, खोड्पे,सतबाँझ, ग्वाल्लेक, जित्कीजुवाँड, कलालबसेलगायतका अधिकांश क्षेत्रमा हिमपात भएको स्थानीयले बताएका छन् । बुधबार बिहान भएको हिमपातले जनजीवन प्रभावित भएको छ । चिसोका कारण बाहिर निस्कन मुस्किल भएको स्थानीयले बताएका छन् । वर्षा र हिमपातका कारण वस्तुभाउको स्याहारमा समेत समस्या भएको सुर्नया ६ की कमला अवस्थीले बताइन् । उनले भनिन्, 'यो वर्ष उच्च क्षेत्रमा पाँचौं पटक हिमपात भएको छ । चिसोका कारण बाहिर निस्कन समेत मुस्किल भएको छ । हिमपातका कारण जनजीवन कष्टकर भएको छ।' जिल्लाको खोड्पे क्षेत्रमा पनि हिमपात भएको स्थानीय मोहन बिष्टले बताए । हिमपातका कारण अत्यधिक चिसो बढेको उनले बताए । हिमपातले निकै समस्या भएको छ । यो बर्ष बर्षा र हिमपातले जनजीवन प्रभावित भइएको छ ।उनले भने ,'हिमपातले बाहिर निसक्न समेत मुस्किल भएको छ ।' हिमपातले जिल्लाको सिगास गाउँपालिकाको केन्द्रमा काम गर्न मुस्कील भएको प्रमुख प्रशासकीय अधिकृत रघुनाथ अवस्थीले बताए । 'हाम्रो गाउँपालिकाको केन्द्रमा बिहीबार बिहानैदेखि हिमपात भएको छ । हिमपातका कारण कामकाजमा समेत समस्या भएको छ । चिसोले बाहिर निस्कन मुस्कील भएको छ ।'उनले भने,'लगातारको बर्षापछि हिमपात भएको हो । हिमपातले उच्च क्षेत्रको जनजीवन प्रभावित भएको छ ।' हिउँदेबालीमा क्षति यो वर्ष लगातार भएको वर्षा र हिमपातले हिउँदेबालीमा क्षति पुगेको छ । सुरुको वर्षा र हिमपातले बालीनालीलाई फाइदा पुर्याएको भएपनि लगातार वर्षा र हिमपात हुँदा हिउँदेबालीमा क्षति पुगेको किसान देवदत्त भट्टले बताए । लगातारको वर्षा र हिमपातले गहुँबालीमा क्षति पुर्याएको सुर्नया ६ का किसान मुरलीप्रसाद अवस्थीले बताए ।"
अपराधिक समूह र प्रहरीबीच गोली हानाहान,"रौतहट : प्रहरी र भारतीय आपराधिक समूहबीच रौतहटमा गोली हानाहान भएको छ ।मंगलबार राती साढे १२ बजे रौतहटको इशनाथ नगरपालिका १ बन्जराटोल नजिकैको बकैयानदी किनारमा अपराधिक समूह र प्रहरीबीच गोली हानाहान भएको हो । गोली लागेर एकजना भारतीय नागरिक घाइते भएका छन्। भारतको मोतिहारी जिल्ला बारफरीद ग्राम पन्चायत ६ का २१ वर्षीय चाँदअली घाइते भएको जिल्ला प्रहरी कार्यालय रौतहटले जनाएको छ। अपराधिक समूहले प्रहरीमाथि गोली चलाएपछि प्रहरीले जवाफीफायर गर्दा एकजना घाइते भएको बताइएको हो। चाँद अलीको खुट्टामा गोली लागेको छ । प्रहरीले घटनास्थलबाट एउटा कटुवा पेस्तोल, एक राउण्ड गोली र एउटा गोलीको खोका बरामद गरेको छ ।रौतहट तथा भारतका विभिन्न स्थानमा अपराधिक गतिविधि गर्दै आएका चादअलीलाई पक्राउ गरिएको र अन्य दुईजना भारत तर्फ भागेको रौतहटका एसपी रजिराज खड्काले जानकारी दिए।"
