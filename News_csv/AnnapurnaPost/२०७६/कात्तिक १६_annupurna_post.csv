शीर्षक,विवरण
विप्लवका गतिविधि निस्तेज पार्न गृहमन्त्रीको निर्देशन,"काठमाडौं : गृह मन्त्रालयले मंसिर १४ मा हुने उपनिर्वाचनको सुरक्षा योजनाबारे छलफल सुरु गरेको छ। गृहमन्त्री रामबहादुर थापाले शुक्रबार सुरक्षा निकायका प्रमुखलाई मन्त्रालयमा डाकेर सुरक्षा योजनाबारे छलफल गरेका हुन्। गृहमन्त्री थापाले चुनाव विथोल्न नेत्रविक्रम चन्द विप्लव नेतृत्वको नेकपाले भूमिका खेल्न सक्नेतर्फ सचेत हुन सुरक्षा निकायलाई निर्देशन दिएका छन्। छलफलमा सहभागी प्रहरी महानिरीक्षक सर्वेन्द्र खनालले निर्वाचनलाई शान्तिपूर्ण रूपमा सम्पन्न गराउन सुरक्षा कार्ययोजनाअनुसार प्रहरी परिचालन गरिने बिफ्रिङ गृहमन्त्री थापालाई गरेका थिए। चारवटै सुरक्षा निकाय सम्मिलित उपनिर्वाचन सुरक्षा कार्ययोजना बनिसकेको छ। उपनिर्वाचनमा फेरि पनि विप्लवले विथोल्न सक्ने सबै प्रकारका कार्यशैली निस्तेज पार्ने गरी सुरक्षा योजना बनाउन थापाले निर्देशन दिएका थिए। विगतका निर्वाचनमा सम्बन्धित जिल्लाबाट पक्राउ परेर छुटेका विप्लवका कार्यकर्तामाथि निगरानी बढाउने र आवश्यक परे पक्राउ गर्ने रणनीति प्रहरीले बनाएको छ। गृहमन्त्रीका प्रेस संयोजक किरण भट्टराईका अनुसार छलफलमा गृह सचिव प्रेमकुमार राई, प्रहरी महानिरीक्षक खनालसँगै सशस्त्र प्रहरी महानिरीक्षक शैलेन्द्र खनाल, राष्ट्रिय अनुसन्धान विभागका प्रमुख गणेश अधिकारी र नेपाली सेनाका रथी गौरव तण्डुललगायतको सहभागिता थियो। गृहमन्त्री थापाले चुनाव विथोल्ने अन्य शक्तिमाथि समेत निगरानी बढाउन सुरक्षा निकायलाई निर्देशन दिएका थिए। उनले भयरहित र शान्तिपूर्ण तवरमा उपनिर्वाचन सम्पन्न गराउन सुरक्षा निकायका प्रमुखलाई निर्देशन दिएका थिए। उपमहानगरपालिका प्रमुख १, गाउँपालिका अध्यक्ष ३, उपाध्यक्ष १, गाउँपालिका तथा नगरवडाध्यक्ष ४१, प्रदेशसभा सदस्य ३ र प्रतिनिधिसभा सदस्य १ गरी ५० पदका लागि उपनिर्वाचन हुँदैछ। यसैबीच सरकारले गत फागुन २९ गतेबाट विप्लवको नेकपालाई प्रतिवन्ध लगाएको थियो। पार्टी प्रतिबन्धपछि नौ सय ५६ जना नेकपाका केन्द्रीय नेतादेखि कार्यकर्तासम्मलाई पक्राउ गरिसकेको छ। यी मध्ये नौ सयलाई मुद्दा दर्ता नै गरेर अनुसन्धान गर्दा सात सय १८ जना छुटिसके। अहिले एक सय १५ जना पुर्पक्षमा कारागार चलान भएका छन्। ६८ जना अहिले पनि प्रहरी अनुसन्धानमै छ। प्रहरी प्रधान कार्यालयका अनुसार प्रदेश पाँचमा धेरै विप्लवका कार्यकता पक्राउ परेका छन्। गत फागुनदेखि हाल कात्तिक १५ गतेसम्म प्रदेश पाँचबाट मात्रै एक सय ९६ जना पक्राउ परिसकेका छन्।"
दलितका लागि छुट्टै घाट,"जनकपुरधाम वीरगन्ज : चार दिनसम्म मनाइने छठ पर्वको पहिलो दिन नुहाएर चोखो खाने चलन छ। दोस्रो दिन खरना दिन हो। दिनभरि व्रत बसेर बेलुका गुद, घिउ र दुधमा थोरै चामल हालेर पकाएको खानेकुरा खाइन्छ। तेस्रो दिन दिनभरि व्रत बसेर साँझ अस्ताउँदो सूर्यलाई अर्घ दिइन्छ। चौथो दिनमा बिहानै उदाउँदो सूर्यलाई अर्घ दिएर पूजा गरेपछि छठ सम्पन्न हुन्छ। यसपटक शनिबार साँझ अस्ताउँदो सूर्य र आइतबार बिहाउन उदाउँदो सूर्यलाई अर्घ दिइन्छ। छठ समावेशी पर्व हो। छठमा डोम जातिले बनाउने सुपलीदेखि किसानको सुथनीसमेत छठ पर्वका लागि प्रयोगमा ल्याइन्छ। तर जलाशयमा दलित समुदायका लागि छुट्टै घाट निर्धारण गरिएको हुन्छ। दलितले एउटा कुनामा ठाउँ पाउँछन्। एकै ठाउँमा बसेर छठ मनाउने छुट नरहेको डोम समुदायका दिनेश मलिक बताउँछन्। बाजेको पालादेखि हामीलाई पोखरीको एक कुनामा छठ मनाउन ठाउँ दिइँदै आएको छ, मलिकले भने, हाम्रो घाटमा अन्य जातिका मानिस आउँदैनन्। दिनेश र उनको समुदायका करिब ३० जनाले महराज सागरमा छठ पर्व मनाउँदै आएका छन्। हाम्रो हातबाटै बनेको डाला, चगेरा, सुपलीमा सबै जातकाले छठको सामग्री सजाउँछन्, किरण मलिकले भनिन्, हाम्रो शरीरमा के लागेको छ र यत्तिको भेदभाव गरिन्छ ? सबै ब्रतालुले जलाशयमै उभिएर सूर्यलाई अर्घ दिन्छन्। पानी नछोए पनि घाटमा भने दलितसँग छुवाछुत गर्ने गरिएको रामप्रीत मलिक बताउँछन्। भगवान्ले सबैलाई एकनास मानेको छ, उनी भन्छन्, तर, मानिसले भेदभाव गरेका छन्। भाषणमा समान व्यवहारको कुरा गरे पनि प्रवृत्ति पुरानै छ। गत वर्षसम्म डोम समुदायका लागि छुट्याइएको घाटमा सरसफाइ र सजावट पनि सोही समुदायका व्यक्तिले गर्थे। तर, यस वर्ष सबैले सरसफाइ गरेको फेकन मलिकले बताए। भड्किलो बन्दै छठ तराई मधेसमा श्रद्धापूर्वक मनाइने छठ केही वर्षदेखि खर्चिलो बन्दै गएको छ। छठघाट सरसफाइ, सजावट र शृंगारका नाममा लाखौं रुपैयाँ खर्च हुने गरेको छ। वीरगन्ज महानगरपालिकाका प्रमुख विजय सरावगीका अनुसार महानगरमा यसपालि ९० भन्दा बढी स्थानमा छठघाट बनाइएको छ। महानगरमा ३२ वडा छन्। गत वर्ष ६० को हाराहारीमा छठघाट बनाइएको थियो, शुक्रबार घडीअर्वा छठघाटमा भेटिएका सरावगीले भने, यसपालि ९० भन्दा बढी बनाइएका छन्। ती सबै छठघाटको सरसफाइ र व्यवस्थापनका लागि महानगरपालिकाले २० देखि २२ लाख रुपैयाँ खर्च गरेको उनले बताए। त्यसमा अपुग खर्च स्थानीय छठपूजा व्यवस्थापन समिति र क्लबहरूले चन्दा संकलन गरेर जुटाएका छन्। वीरगन्जमा एउटा छठघाटको सरसफाइ, सजावट र शृंगारमा चारदेखि १२ लाखसम्म खर्च गरिएको छ। औसतमा एउटा छठ घाटको सजावट खर्च ६ लाख रुपैयाँ मान्ने हो भने वीरगन्जमा यसपालिको छठघाट सजावटमा पाँच करोडभन्दा बढी रकम खर्च गरिएको छ। एक दशकअघिसम्म घडीअर्वा पोखरी, रानीघाटको सिर्सिया नदी, नगवा पोखरी, मुर्ली पोखरी, छपकैया पोखरी, इनर्वा पोखरी, लक्ष्मणवाको पोखरी, जिल्ला प्रहरी कार्यालय छेउको पोखरी, बहुअरी गरी एक दर्जन जलाशयमा मात्र छठघाट बनाइन्थ्यो। महानगरको एउटै वडामा नौ स्थानमा छठघाट नगर प्रमुख सरावगीले बताए। उनका अनुसार केही वडामा दलितका लागि छट्टै छठघाट बनाइएको छ। एउटै टोलमा पनि छुट्टाछुट्टै छठघाट बनाएर छठपूजा मनाउने होडबाजी चलेका कारण पनि खर्चिलो बन्दै गएको हो। छठघाटमा पण्डाल हाल्ने, झिलिमिली बत्ती बाल्ने, विभिन्न प्रकारका फूलले सजाउने र साउन्ड सिस्टम जडान गर्ने प्रतिस्पर्धा बढ्दै गएको छ। ओझेलमा मौलिकता छठलाई पर्वभन्दा उत्सव र मेलाका रुपमा मनाउने प्रवृत्ति बढेको भोजपुरी भाषा र संस्कृतिविद् उमाशंकर द्विवेदी बताउँछन्। छठी माताका लागि गरिबधनी सबै समान हुन्छन्। तर, पछिल्लो समय छठघाट सजाउने नाममा होडबाजी गरेर लाखौं खर्च गर्न थालिएको छ। यो विकृति हो, उनी भन्छन्, छठलाई मेलाका रूपमा मनाउन थालिएको छ। यसरी छठको मौलिकता ओझेलमा पर्दै गएको छ। भोजपुरी भाषामा विद्यावारिधि गरेका विश्वम्भर शर्मा पनि छठ पूजा भड्किलो र खर्चिलो बन्दै गएको बताउँछन्। छठपूजा कुनै उत्सव होइन यो विशुद्ध प्रकृतिको पूजा गर्ने पर्व हो, शर्माले भने। देखावटी सजावट गरेर मौलिकता जोगाउन नसकिने उनको भनाइ छ।"
माथिल्लो त्रिशुलीलाई ५१ अर्ब,"काठमाडौं : २१६ मेगावाटको माथिल्लो त्रिशुली १ जलविद्युत् आयोजना बनाउन विभिन्न नौ वटा विदेशी संस्थाले करिब ५१ अर्ब रुपैयाँ (४५ करोड ३१ लाख ४० हजार अमेरिकी डलर) लगानी गर्ने भएका छन्। रसुवामा निर्माण हुन लागेको यो आयोजना बनाउन लगानीकर्ता र आयोजना विकासकर्ता नेपाल वाटर एन्ड इनर्जी डेभलपमेन्ट कम्पनीबीच शुक्रबार ऋण लगानी सम्झौता भएको छ। अर्थमन्त्री युवराज खतिवडा र ऊर्जा जलस्रोत तथा सिँचाइमन्त्री वर्षमान पुनको उपस्थितिमा नौ वटै अन्तर्राष्ट्रिय वित्तीय साझेदारबीच सम्झौता भएको हो। सम्झौतामा नेपाल वाटर एन्ड इनर्जी डेभलपमेन्ट कम्पनीका प्रमुख कार्यकारी अधिकृत र सम्बन्धित विदेशी लगानीकर्ता कम्पनीका प्रतिनिधिबीच हस्ताक्षर भएको हो। कोरियाली कम्पनी र नेपालबीचको साझेदारीमा बन्न लागेको यो आयोजनामा आन्तरिक खपतको निम्ति बन्ने प्रत्यक्ष विदेशी लगानीको अहिलेसम्मकै ठूलो जलविद्युत् आयोजना भएको उल्लेख छ। कोरियाली कम्पनी डलिम इन्ड्रस्टियल कम्पनी लिमिटेड र क्येर्योङ कन्स्ट्रक्सन इन्डस्ट्रियलले संयुक्त रूपमा इन्जिनियरिङ, खरिद र निर्माण (ईपीसी) मोडलमा यो आयोजना बनाउनेछ। यो आयोजना प्रवद्र्धक कम्पनी नेपाल वाटर एन्ड इनर्जी डेभलपमेन्ट कम्पनीमा कोरियन कम्पनी कोएनको ५० प्रतिशत, डेलिमको १५ प्रतिशत तथा क्येर्योङको १० प्रतिशत, आईएफसीको १५ प्रतिशत र नेपाली साझेदारको १० प्रतिशत सेयर लगानी छ। यो जलविद्युत् आयोजनाबाट वार्षिक एक अर्ब ५३ करोड ३१ लाख युनिट ऊर्जा उत्पादन हुनेछ। यो आयोजनामा ७० प्रतिशत ऋण र ३० प्रतिशत स्वपँुजी रहने भएको छ। कुल अनुमानित लागत रकम ६४ करोड ७३ लाख अमेरिकी डलर रहेको यो आयोजना बनाउन एकैपटक नौ विदेशी संस्थाले उक्त रकम ऋण लगानी गर्ने समझदारीपत्रमा हस्ताक्षर गरेका हुन्। सन् २०२० बाट निर्माण सुरु गरेर र पाँच वर्षभित्रै सम्पन्न हुने यो आयोजनामा ४५ करोड ३२ लाख अमेरिकी डलर ऋणबाट जुटाइएको भए पनि बाँकी रकम भने स्वपुँजीबाट जुटाइने आयोजनाले जानकारी दिएको छ। यस आयोजनमा बनाउन विश्व बैंकअन्तर्गतको अन्तर्राष्ट्रिय वित्त निगम (आईएफसी)ले १६ कारोड १३ लाख, एसियाली विकास बैंकले ६ करोड, एसियाली पूर्वाधार लगानी बैंकले तीन करोड ९६ लाख, कोरियाली निर्यात आयात बैंकले १० करोड कोरिया डेभलपमेन्ट बैंकले तीन करोड आठ लाख अमेरिकी डलर लगानी गर्ने सम्झौता गरेका छन्। यस्तै सीडीसी इन्भेस्टमेन्ट वर्क ग्रुपले दुई करोड १९ लाख, नेदरल्यान्ड डेभलपमेन्ट फाइनान्स कम्पनीको एक करोड ५४ लाख, फ्रेन्च डेभलपमेन्ट फाइनान्सियल इन्स्टिच्युसनको एक करोड १० लाख र अन्तर्राष्ट्रिय विकासका लािग ओपेक फन्डको एक करोड ३२ लाख अमेरिकी डलर लगानी यस आयोजनामा हुने भएको छ। यस आयोजना बनाउन द बैंक अफ न्युयोर्क मेलनले अफसोर एकाउन्ट र नेपाल इन्भेस्टमेन्ट बैंकले अनसोर अकाउन्ट बैंकको रूपमा काम गर्ने तय भएको छ। यो जलविद्युत् आयोजनाबाट वार्षिक एक अर्ब ५३ करोड ३१ लाख युनिट ऊर्जा उत्पादन हुनेछ। आयोजनाबाट कुल वार्षिक ऊर्जामध्ये ३८७५ प्रतिशत हिउँदयाममा र ६१२५ प्रतिशत बिजुली वर्षायाममा उत्पादन हुने अनुमान गरिएको छ। यो आयोजनाबाट उत्पादन भएको ऊर्जा नेपाल विद्युत् प्राधिकरणले निर्माण गरिरहेको त्रिशुली थ्रीबी हब सबस्टेसनमार्फत राष्ट्रिय प्रसारणमा जोडिनेछ। यो आयोजनाका लागि नेपाल सरकार र नेपाल वाटर एन्ड इनर्जीबीच १४ पुस २०७३ मा आयोजना विकास सम्झौता (पीडीए) भइसकेको छ। प्राधिकरण र कम्पनीबीच २०७४ को माघमा नै विद्युत् खरिदबिक्री सम्झौता (पीपीए) भएको थियो। यो आयोजनाको विद्युत् खरिद गरेबापत अधिकतम् १० वर्ष वा व्यावसायिक विद्युत् उत्पादन सुरु दिनदेखि ऋण चुक्ता अवधि जुन अघि हुन्छ सो अवधिसम्मका लागि ऋणको अंशमा मात्रै डलरमा भुक्तानी हुने भएको छ। उक्त अवधि सकिएपछि बाँकी पीपीए अवधिभर सबै रकम नेपाली रुपैयाँमा भुक्तानी हुने व्यवस्था गरिएको उल्लेख छ। यो आयोजनाबाट उत्पादित बिजुली सुख्खायाममा ८ रुपैयाँ ४० पैसा र वर्षायाममा चार रुपैयाँ ८० पैसा प्रतियुनिटमा प्राधिकरणले खरिद गर्नेछ। प्राधिकरणले डलरमा रकम भुक्तानी गर्दा विदेशी विनिमय जोखिम परे वा नपरे पनि यसबाट व्यावसायिक रूपमा बिजुली उत्पादन भएको १४ वर्षदेखि २६ वर्षसम्म तीन अर्ब २६ करोड ५४ लाख युनिट निःशुल्क दिने उल्लेख छ। जसको मूल्य पाँच अर्ब ६५ करोड रुपैयाँ बराबरको हुने पनि उल्लेख छ। सम्झौता कार्यक्रममा अर्थमन्त्री युवराज खतिवडाले नेपालमा विदेशी लगानीमा भित्रिएको जलविद्युत्को मेगा प्रोजेक्टले लगानीकर्तालाई विश्वास दिलाउन सक्ने बताए। उनका अनुसार जलविद्युत्मा लगानीकर्ताका लागि सम्भावना देखिएको आयोजनाको रूपमा यसलाई अगाडि बढाउँदा भोलीका दिनमा सकारात्मक सन्देश प्रवाह भएर थप लाभ लिन सकिन्छ। ऊर्जामन्त्री वर्षामान पुनले यो आयोजना गेम चेन्जर भएको तर्क गरे। यो निर्माणपछि अर्थतन्त्रमा १० गुणा बढी योगदान गर्न सक्ने पनि मन्त्री पुनको बुझाइ छ। नेपालका लागि कोरियाली राजदूत पार्क योङ सिकले नेपालमा निर्माण हुन लागेको यो आयोजनाले समग्र नेपालीलाई लाभ दिने बताए। उनका अनुसार आयोजना निर्माणमा प्रतिबद्ध हुने र तोकिएको पाँच वर्ष अवधिमा नै निर्माण सक्ने जानकारी योङले दिए।"
कांग्रेस बैठक : उम्मेदवार छान्ने जिम्मा पदाधिकारीलाई,"काठमाडौं : प्रमुख प्रतिपक्षी कांग्रेस केन्द्रीय कार्यसमितिले उपनिर्वाचनमा उम्मेदवार चयन गर्ने जिम्मा पदाधिकारीलाई दिएको छ। कांग्रेस विधानअनुसार उम्मेदवार चयनको अधिकार संसदीय बोर्डलाई छ। तर बोर्ड गठन नभएपछि शुक्रबार बसेको कांग्रेस केन्द्रीय कार्यसमितिले पदाधिकारीलाई उम्मेदवार टुंग्याउने जिम्मा दिएको हो । दुई वर्षअघि सम्पन्न संघ र प्रदेशसभा निर्वाचनमा पार्टी पराजित भएपछि कांग्रेस सभापति शेरबहादुर देउवाले संसदीय बोर्ड खारेज गरेका थिए। त्यसपछि बोर्ड गठन हुन सकेको छैन। उपनिर्वाचनमा मनोनयन दर्ताको समय एक साता पनि छैन। कांग्रेसको शुक्रबारको बैठकमा महामन्त्री डा शशांक कोइरालाले उपनिर्वाचनमा उम्मेदवार चयनबारे प्रस्ताव पेस गरेका थिए। बैठकले वरिष्ठ नेता रामचन्द्र पौडेल र अर्का नेता कृष्णप्रसाद सिटौलासहित पदाधिकारीलाई उम्मेदवार चयनको अधिकार दिएको हो। पदाधिकारी बैठकले उम्मेदवार चयन गरी घोषणा गर्ने र उम्मेदवार मनोनयन दाखिल गर्ने व्यवस्था गर्ने निर्णय गर्दछ, कांग्रेस केन्द्रीय कार्यालयद्वारा जारी विज्ञप्तिमा उल्लेख छ । बैठकमा अधिकांश केन्द्रीय सदस्यहरूले पदाधिकारीलाई उम्मेदवारको चयनको अधिकार दिइनु विधानविपरीत हुने भन्दै असहमति जनाएका थिए। केन्द्रीय सदस्यहरू गोपालमान श्रेष्ठ, प्रकाशमान सिंह, बलबहादुर केसी, अर्जुननरसिंह केसी, महेश आचार्यलगायतले विमति जनाएका हुन्। उनीहरूले पार्टी विधानमा उम्मेदवार चयनको जिम्मा संसदीय बोर्डलाई नै भएको भन्दै पदाधिकारीका नाममा आफू अनुकूल निर्णय गर्न खोजिएको आरोप लगाए। उम्मेदवार चयन पदाधिकारीले गर्ने व्यवस्था विधानमा छैन। हिजो पनि संसदीय बोर्ड नबनाई उम्मेदवार चयन गरियो। अहिले पनि बोर्ड नबनाईकन विधान मिचेर पदाधिकारीका नाममा विधान उल्लंघन गरिएको छ, केन्द्रीय सदस्य बलबहादुर केसीले भने, विधि र प्रक्रिया मिचेर आफूअनुकूल अगाडि बढ्न खोज्ने कार्यमा स्वीकार्य हुन सक्दैन। बोर्ड नभएको अवस्थामा पदाधिकारीलाई नै पदेन सदस्य भनेर काम गर्न सकिन्छ तर पदाधिकारीलाई नै उम्मेदवार चयन गर्ने अधिकार विधानले दिएको छैन । अर्का केन्द्रीय सदस्य अर्जुननरसिंह केसीले पनि पदाधिकारीलाई उम्मेदवार चयनको जिम्मेवारी दिनु विधानविपरीत भएको बताए। उनले उम्मेदवार मनोनयनको समय नजिकिएकाले बोर्ड गठन सम्भव नभए पनि निश्चित मापदण्ड बनाएर मात्र पदाधिकारीले उम्मेदवार चयन गर्नुपर्ने सुझाव दिए। हामीसँग समय एकदमै कम छ। अन्तिम समय भएकाले असहमतिका बाबजुत निश्चित मापदण्ड बनाएर उम्मेदवार गरिनुपर्छ, नेता केसीले भने। उनले सरकार एकपछि अर्का ठूला काण्डमा फस्दै गएको भन्दै सरकारविरुद्ध जनताका बीचमा कांग्रेस एक ढिक्का भएर जानुपर्ने बताएका थिए। केन्द्रीय सदस्य महेन्द्र यादवले भने सहमतिबाट सर्वसम्मत उम्मेदवार चयन गर्नुपर्ने बताए। उनले बोर्ड गठन नभएकाले पदाधिकारीलाई उम्मेदवार चयनको जिम्मा दिइएको बताए । सबै नेताहरूबीच सहमतिमा उम्मेदवार तय हुनुपर्छ। गुटका आधारमा होइन, कार्यकर्ता र मतदाताबीच लोकप्रिय व्यक्तिलाई टिकट दिनुपर्छ, उनले भने, पहिलो र दोस्रो चरणको जागरण अभियानबाट मतदातामा कांग्रेसप्रति आकर्षण छ। सरकारप्रति वितृष्णा छ। यही विषयलाई हामीले जनताका बीचमा लैजानुपर्छ । केन्द्रीय सदस्य एनपी साउदले पनि पदाधिकारीलाई उम्मेदवार चयनको जिम्मा दिनुपर्ने महामन्त्रीको प्रस्तावका पक्षमा धारणा राखेका थिए। यसअघि दुई पटक कांग्रेस पदाधिकारी बैठक बसे पनि उम्मेदवार तय गर्न सकेको थिएन । कांग्रेस प्रवक्ता विश्वप्रकाश शर्माले आइतबार कांग्रेसले उम्मेदवारको टुंगो लगाउने जानकारी दिए। उनले केन्द्रीय समितिको सुझावका आधारमा पदाधिकारी बैठकले उम्मेदवार चयन गर्ने बताए । उपनिर्वाचन मंसिर १४ मा हुँदै छ। संघ र प्रदेशतर्फ मनोनयनका लागि कात्तिक २१ गतेको समय दिएको छ। कास्की निर्वाचन क्षेत्र २ मा प्रतिनिधिसभा, बागलुङ, भक्तपुर र दाङमा गरी तीन क्षेत्रमा प्रदेशसभाका लागि लागि उपनिर्वाचन हुँदै छ । कार्यकर्तासँग जंगिए देउवा केन्द्रीय कार्यसमितिको बैठक शुक्रबार दिउँसो एक बजेका लागि बोलाइएको थियो। केन्द्रीय नेताहरू आउने क्रम जारी थियो। एक बज्नुअघि नै नेपाल विद्यार्थी संघ आबद्ध केही नेताकार्यकर्ता पार्टी कार्यालयको मूल गेटमा नाराबाजी गरिरहेका थिए। उनीहरूले हातमा प्लेकार्ड बोकेका थिए। नेविसंघ नेतृत्वमा ३२ वर्षमुनिका नेतालाई ल्याउनुपर्ने माग गर्दै नाराबाजी भइरहेको थियो। नेविसंघका पूर्वअध्यक्षहरूको तस्बिरसहितका प्लेकार्डमा लेखिएको थियो, अबको अध्यक्ष कति वर्षको ? उनीहरूले यो प्रश्न सोध्नुको प्रमुख कारण थियो, पार्टी सभापति शेरबहादुर देउवाले नेविसंघको अध्यक्षमा राजीव ढुंगानाको नाम प्रस्ताव गर्नु। नेविसंघ विधानमा ३२ वर्षको उमेर हद लगाइए पनि सभापति देउवाले चालिस वर्ष कटेकालाई संघको अध्यक्ष बनाउन खोजेको भन्दै नेविसंघका केही नेताकार्यकता पार्टी मुख्यालय पुगेर नाराबाजी गरिरहेका थिए। त्यही बेला सभापति देउवा कार्यालय पुगे। उनी गाडीबाट उत्रनेबित्तिकै नेविसंघका नेताकार्यकर्ताले चर्काे नाराबाजी गरे। विधान मिच्न पाइँदैन, टिके प्रथा खारेज गर जस्ता नाराबाजी गर्न थालेपछि देउवा आक्रोशित देखिए। उनी नाराबाजी गरिरहेका कार्यकर्तातर्फ अघि बढे। गाली गर्न थाले। तिमीहरूलाई एकएक गरेर कारबाही गर्छु, कसैलाई पनि छाड्दिनँ आक्रोशित देउवाले भने, हुलहुज्जत गर्ने। जे पनि गर्ने । देउवा आक्रोशित भएपछि नेविसंघका कार्यकर्ताले झन् चर्काे स्वरमा नाराबाजी गर्न थाले। एकातिर देउवाको आक्रोश, अर्काेतर्फ कार्यकर्ताको नाराबाजी चर्काे हुन थालेपछि सुरक्षाकर्मीले देउवालाई घेरा हालेर कार्यालयभित्र छिराएका थिए। देउवा कार्यालय छिर्ने बेला पनि निकै आक्रोशित मुद्रामा देखिएका थिए। उनी नाराबाजी गर्ने विद्यार्थी नेता कार्यकर्तालाई हप्काइरहेका थिए। उहाँ झर्र्नेबित्तिकै आक्रोशित हुनुभयो, त्यसले साथीहरूलाई उत्तेजित बनाएको हो। तर सभापतिज्यूलाई अवरोध गर्ने हाम्रो मनसाय थिएन, पार्टी कार्यालयमा भएको नाराबाजीको नेतृत्व गरेका नेविसंघ नेता नवराज त्रिपाठीले भने, हामी त विधान कार्यान्वयन गराउन पार्टीका केन्द्रीय सदस्यको ध्यानाकर्षण गराउन गएका थियौं । उनले यसअघि सभापति देउवालाई निवासमै भेटेर विधान उल्लंघन नगर्न ध्यानाकर्षण गराए पनि विधानविपरीत संघको नेतृत्व ल्याउन लागेपछि पार्टी कार्यालयमा नाराबाजी गर्नुपरेको जनाए । आक्रोशित देउवाले कार्यकर्तालाई अपशब्द प्रयोग गर्दै गाली गरेको आरोप लगाइएको छ। तर विद्यार्थी नेता त्रिपाठीले भने आफूहरूले अपशब्द नसुनेको बताए। हामीले छाडा शब्दमा गाली गरेको सुनेनौं, तर सभापतिले अपशब्द बोलेको चर्चा पछि सुन्यौं, उनले भने ।"
केराले बजार ढाक्यो,"राजविराज : केरा उत्पादनका लागि सप्तरीको भारदह प्रसिद्ध रहे पनि छठलगायत चाडपर्वका बेला माग पूरा गर्न बाहिरी जिल्ला र भारतको भर पर्नु परेको छ। स्थानीय जहाजी, उलियन हाइब्रिड, चिनी चम्पा, टिसु, मानकी जातका केरा उत्पादन भए पनि भारदहको केरा खेती राज्यको प्राथमिकतामा नपर्दा केरा बाहिरबाट ल्याउनुपर्ने बाध्यता रहेको केरा व्यापारी राजविराज १ का बच्चालाल साह बताउँछन्। छठ पर्वमा अर्घका रूपमा केरालाई प्रयोग गरिन्छ। छठमा केराको माग उच्च हुने तर उत्पादन घट्दै गएकाले सप्तरीका फलफूल व्यापारीले भारतको बंगाल, सिलगढी, चम्पारण, हाजिपुर, समदालगायत केरा ल्याउने गरेको साहले बताए। नेपालको झापास्थित बिर्तामोड, शनिश्चरे, उदयपुरको बेल्टार, मोरङको लेटाङबाटसमेत प्रशस्त मात्रामा केरा ल्याई बिक्री गर्ने गरिएको केरा व्यापारी जागेश्वर चौधरीले बताए। मागअनुसार उत्पादन नभएपछि बाहिरबाट केरा मगाउनु परेको चौधरीको भनाइ छ। बजारमा केराको मागअनुसार आपूर्ति हुन नसकेका कारण खुद्रा व्यापारीले मनमौजी मूल्य निर्धारण गरेर बिक्री गर्ने गर्छन् बच्चालाल साहले भने। केराको माग उच्च हुँदा उपभोक्ता भने महँगो मूल्य हाल्न बाध्य छन्। बजारमा केरा किन्नेको भीड लागेको छ। प्रतिघरी चार सयदेखि एक हजार पाँच सयसम्म बिक्री हुन्छ। राजविराजमा मात्र छठका बेला करिब दुई करोडको केरा बिक्रीवितरण हुने गरेको केदार देवको भनाइ छ। भारदहमा उत्पादनले नपुगेपछि बाहिरबाट ल्याइएका केराले सप्तरीको बजार ढाकेको छ। शुक्रबारदेखि सुरु भएको छठ पर्वका अवसरमा स्थानीय बजारमा केराको कारोबारमा वृद्धि भएको छ। छठपर्वमा केराको घरी अनिवार्य मानिएकाले केरा बिक्रीवितरणमा वृद्धि भएको हो। सदरमुकाम राजविराज, भारदह, बोदेबर्साइन, कञ्चनरुप, फत्तेपुर, कल्याणपुर, शम्भुनाथ, रुपनी, हनुमानगरलगायत बजारमा केराको कारोबार बढेको पाइएको छ। मधेस आन्दोलनअघि भारदहमा दुई हजार बिघा जग्गामा केरा खेती हुने गरेको थियो। मधेस आन्दोलनमा लामो समयसम्म भएको बन्द हड्तालका कारण केरा निर्यात हुन नसकी बोटमै कुहिएपछि ऋणमा परेका किसानले केरा खेती छाड्दै गएको भारदहका केरा व्यावसायी सूर्यनारायण विश्वासले बताए। उनका अनुसार अहिले पनि तीन सय किसानले एक हजार बिघामा केरा खेती गर्दै आएका छन्। जसबाट बर्सेनि २० करोड उत्पादन हुने गरेको विश्वासको अनुमान छ। बर्सेनिको बाढी, बेलाबेलामा आउने हुरीबतास, कोशी टप्पुको जंगली हात्ती, बँदेल, वनघोडाले केरा खेती प्रभावित बनेपछि पाँच सय किसानले केरा खेती छाडी अन्य व्यवसाय गर्न थालेको कंकालिनी केरा उत्पादक कृषक समूहका अध्यक्ष बच्चालाल मण्डलले बताए। उनले पाँच बिघामा गर्दै आएको खेती साढे दुई बिघामा सीमित गरेका छन्। भारतबाट सस्तो दरमा आउने केराले थप मारमा पारेको उनको भनाइ छ। भारतले किसानका लागि मलखाद्यमा सहुलियत दिने र विभिन्न प्याकेज प्रदान गर्ने भएकाले उताका किसानको लागत कम पर्ने भारदहका किसानको भनाइ छ। केरामा आत्मनिर्भर बन्ने सम्भावना हुँदा हुँदै पनि राज्यको ध्यान नपुग्दा कृषकले केरा खेती छाडदै गएको र उत्पादन बढाउन नसकेको कृषक भैरव इशरको भनाइ छ। तीनै तहको सरकारबाट कुनै सहयोग नपाएको गुनासो गर्दै इशरले बगानसम्म बाटो बनाउन र मलखाद्यमा सहुलियत दिन माग गरे। छठका बेला बजारमा ६ सयदेखि एक हजार मूल्य पर्ने केराको घरी भारदहको बगानमा तीन सयमै पाइन्छ। भारदहको केरा राजविराज, लहान, जनकपुर, वीरगन्ज, बाग्लुङ, काठमाडौं, पोखरासम्म जाने गरेकोमा कृषक निरुत्साहित हुँदै गएपछि केराको अभाव सिर्जना भएको छ। कृषक समूहका अध्यक्ष बच्चालाल मण्डलले भने, केरा खेतीलाई प्रोत्साहन गर्नुका साथै मलखाद्य, किटनाशक औषधि, प्राविधिक सहयोग, बाटो र बजार व्यवस्थापनमा सरकारले ध्यान दिनसके प्रदेश २ कै आर्थिक समृद्धिमा मद्दत मिल्नेछ।"
