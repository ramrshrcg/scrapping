शीर्षक,विवरण
फुक्यो संसद्को गाँठो,"संघीय संसद्को हिउँदे अधिवेशनले निर्माण गर्नुपर्ने कानुनका सूची लामै छन्। अघिल्लो हिउँदे अधिवेशनमै दर्ता भएका विधेयक पनि संसद्बाट अनुमोदित भएका छैनन्। हिउँदे अधिवेशन डाकेयताको ३२ दिनसम्म सत्तारूढ दलबाट सभामुखको उम्मेदवार तय हुन नसक्दा अन्योल र अनिश्चयको मार खेप्नुपर्यो संसद्ले। गत पुस ४ देखि संसद्को पाँचौं अधिवेशन सुरु भए पनि पटकपटक सूचना टाँस्दै बैठक स्थगनको शृंखला चल्यो। सत्तारूढ दल बल्लबल्ल उम्मेदवार तय गर्न सफल भयो र सँगै उपसभामुख शिवमाया तुम्बाहाम्फेको राजीनामा आयो। अब संसद्मा सभामुख चयनको बाटो खुलेको छ। त्यो सभामुखको चुनाव पनि पाँच दिनपछि मात्रै हुनेछ। त्यसपछि मात्रै हिउँदे अधिवेशन बस्नेछ। अर्थात् अधिवेशन सुरु भएको सैंतीसौं दिनपछि मात्रै संसद् बस्नेछ। सत्तारूढ दलले पहिल्यै संविधानका धारा पालना गरी सभामुख र उपसभामुख फरक दलबाट राख्ने प्रक्रियामा गएको भए यस्तो अन्योलपूर्ण अवस्था उत्पन्न हुने थिएन। अघिल्ला सभामुख कृष्णबहादुर महराले बलात्कार अभियोगमा राजीनामा दिएपछि सभामुखको उम्मेदवार तय गर्न सत्तारूढ दललाई हम्मेहम्मे परेको थियो। लामो रस्साकस्सीपछि पूर्वमाओवादी कित्ताबाट अग्निप्रसाद सापकोटा सभामुखको उम्मेदवार चयन भएका छन्। संसदीय व्यवस्थाको मुख्य आधार भनेकै शक्ति सन्तुलन हो। कार्यपालिका, व्यवस्थापिका र न्यायपालिकाबीचको शक्ति सन्तुलन मिलेमा मात्रै लोकतान्त्रिक राज्यपद्धति मजबुत हुनेछ। तीन अंगमध्ये कुनै एक शक्तिशाली हुन गयो भने शासकीय सन्तुलन नै खल्बलिन पुग्छ। यतिखेर कार्यकारिणी बलियो छ। अर्थात् सत्तारूढ दल बलियो भएकाले उसले संसद्मा सभामुखको उम्मेदवार तय गर्नै लामो समय लगाइदियो। संसद् चलेमा सत्तारूढ दललाई जवाफदेही हुनुपर्ने हुन्छ। किनभने सरकारका क्रियाकलापप्रति संसद्मा तथ्यपरक ढंगले आलोचना हुन्छ। व्यवस्थापिकाले सरकार बनाउने र सरकारले संसद्लाई बिजनेस दिने हो। व्यवस्थापिकाले बनाएको ऐनकानुनकै आधारमा सरकारले शासनसत्ता चलाउने भए पनि त्यसलाई बेवास्ता गरिए झंै आम अनुभूति बढ्दै छ। लामो समयदेखि संसद् नेतृत्वविहीन हुँदा संसद्को कामकारबाही प्रभावित मात्र भएको छैन, सरकारका क्रियाकलाप निगरानी गर्ने मामलामा पनि असर परेको छ। हिउँदे अधिवेशनलाई विधेयक अधिवेशन भनिन्छ। संसद्को नेता सभामुख नहुँदा र बैठक नचल्दा मिनीसंसद् मानिने संसदीय समितिहरू पनि त्यसको छायामा परेका छन्। दुई दर्जन बढी विधेयक संसद्मा दर्ता भएर बसेका छन्। मानव अधिकार आयोग, सूचना प्रविधि, विशेष सेवासम्बन्धीलगायत संसद्मा विचाराधीन विधेयक विवादित बनेका छन्। पारित भइसकेका आधा दर्जन विधेयक सभामुख नहुँदा प्रमाणीकरणका लागि राष्ट्रपतिसमक्ष पठाउन सकिएको छैन। संघीयता कार्यान्वयनसँग सम्बन्धित विधेयक अलपत्र छन्। जसको कारण प्रदेश सरकारको कामकारबाही नै प्रभावित बनेको छ। त्यस्तै निजामती सेवा, नागरिक ऐन, प्रदेश प्रहरीसम्बन्धी ऐन पारित हुन नसकेर ती सबै क्षेत्र प्रभावित बनेका छन्। सत्तारूढ दल नै संसद्मा बलियो हुन्छ तर त्यही दलको अकर्मण्यता भनांै या दुई नेताबीचको जुँगाको लडाइँले जनप्रतिनिधिहरूको साझा थलो नै बन्धक जस्तै बनेको थियो। खासगरी संसदीय व्यवस्थामा सरकार सत्तारूढ दलको र सदन प्रतिपक्षको भनेर बुझिन्छ। संसद् जनप्रतिनिधिमूलक साझा तर मर्यादामा रहेको थलो नै हो। संसद् सत्तारूढ दलका शक्तिशाली नेताको इशारामा चलेको देखिन्छ। सभामुख चयनमा निर्णय लिन नसक्दा राजनीतिक अन्योल बढाएको थियो। सत्तारूढ दलका नेताहरूले सभामुखको सर्वसम्मत उम्मेदवार चयन गरेर बाहिर आएका हल्लामा जवाफ दिएको प्रतिक्रिया दिएका छन्। झन्डै दुईतिहाइको प्रतिनिधित्व गर्ने दलले नै संसद्लाई बन्दी बनाएका हुन्। अब संसद्लाई कसरी सरकारको छाया अर्थात् सत्तारूढ दलको छाया नपारी सबैको साझा बनाएर अघि बढाउनेतर्फ सोच्नुपर्ने अवस्था आएको छ। संसद्लाई चार महिनासम्म अनिर्णयको बन्दी बनाएर सत्तारूढ दलले जनतासँग खेलबाड गरेको सन्देश बाहिर गएको छ। सभामुख कुनै व्यक्ति पार्टीको हुँदैन र संसद्कै साझा नेताका रूपमा रहन आवश्यक छ। सरकारलाई नियन्त्रण गर्ने निकाय नै सरकारको छायामा रहँदा संसद्को साख गिर्दै गएको छ। सायद प्रतिपक्षी भूमिका पनि दर्बिलो हुन नसक्दा यस्तो आवस्था आएको हो कि? प्रतिपक्षीले संसदीय पद्धतिअनुरूपको भूमिकामा खरो उपस्थित हुनैपर्छ।"
पोखराका तालमा घटे चरा,"पोखरा : रामसारमा सूचीकृत पोखराको फेवातालसहित ९ तालमा जाडो चल्न आउने पाउन चराको संख्यामा कमि आएको छ । विश्व सिमसार दिवस सन् २०१६ मा पोखराका ९ वटै ताललाई एउटै समूहमा राखी १९ माघमा रामसारमा सूचीकृत गरी अन्तर्राष्ट्रियकरण गरिएको थियो । अन्तर्राष्ट्रिय महत्त्वका फेवा, बेगनास, रुपा, खास्टे, कमलपोखरी, गुदे, निउरीनी, दिपाङ र मैदीमा पछिल्लो समय पाहुँना चरा आउने क्रम घटेको पोखरा पक्षी समाजका अध्यक्ष मनशान्त घिमिरेले बताए । पछिल्लो समय गरिएको जलपक्षी गणनामा पाउन चराको संख्या न्यून पाइएको हो । सिमसार र यो आसपासका क्षेत्रमा विचरण गर्ने, प्रजनन गर्ने, चराका प्रजाति सिमसार क्षेत्र पुरिँदै जाँदा संकटमा परेको उनले बताए । हिउँदयाममा चिसो बढ्दै गएपछि जाडो छल्न साइबेरिया, मंगोलिया, तिब्बतलगायतबाट पोखराका ताममा चरा आउने गर्छन् । पाँचसात वर्ष अघिसम्म मंसिर लाग्नेबित्तिकै सिमासार क्षेत्रमा चराको चहलपहल बढ्थ्यो । तर अहिले माघ महिना सुरु हुँदा पनि विचरणका लागि न्यून संख्यामा चरा आएको स्थानीय ज्ञानबहादुर जलारीले बताए । संरक्षण नहुँदा बर्सेनि ताल पुरिँदै गएका छन् । सिमसार क्षेत्र पनि सुक्न थाले । चरा विचरण गर्ने ठाउँमा भौतिक संरचना बनेका छन् । माछाको संख्यामा पनि कमी आएको छ । विचरण गर्ने स्थान र भोजन अभावकै कारण बर्सेनि चराको संख्या घट्न थालेको हो, फेवा मत्स्य सहकारीका अध्यक्षसमेत रहेका जलारीले बताए । पोखरामा सबैभन्दा धेरै चरा पाइने फेवातालमा पनि अहिले विगतमा झैं चरा आउँदैनन् । २०७४ को हिउँदमा फेवातालमा गणना गर्दा ४२ प्रजातिका चरा भेटिएका थिए । तर हालैको गणना अनुसार तीन प्रजाति नै घटेको पाइएको छ । यस्तै २०७४ फागुन १ गतेको गणनामा आन्तरिक र पाउना चरा गरी ३१ सय २९ को संख्यामा विभिन्न प्रजातिका चरा फेला परेका थिए । तर गतवर्ष फागुन १ गते गरिएको गणनामा अघिल्लो वर्षको संख्या घटेर जम्मा १३ सय ५३ वटा मात्र भेटिएको चरा गाइड झलक चौधरीले बताए । पोखराको बेगनास, रुपा, मैदीलगायतका तालमा पनि चराको संख्या र प्रजाति घट्दै गएको छ । कास्कीको साविक लेखनाथ नगरपालिकाका ७ तालमा २०७२ मा २८ प्रजातिका चरा पाइएकोमा यो वर्ष घटेर २२ प्रजाति मात्र पाइएको छ । सबै क्षेत्रमा गरिएको गणनाबाट निस्केको तथ्यांक अनुसार केही वर्षमै ५० प्रतिशतले चराको संख्यामा कमी आएको पंक्षी समाज पोखराका अध्यक्ष घिमिरेले जानकारी दिए । खाष्टे तालमा त्यतिबेला ६ सयको संख्यामा विभिन्न प्रजातिका चरा देखिएका थिए । यो वर्षको गणनामा ४ सय ७२ मात्र देखिएको छ । यस्तै अवस्था अन्य तालमा पनि देखिएको उनले बताए । कर्याकुरुङ आउनै छाड्यो, हुटिट््याङको संख्यामा कमी आयो, उनले भने । पहँेल टाउके हाँस, सुन्जुरे हाँसलगातका चराका प्रजाति निकै कम देखिन थालेको चरा गणनामा सहभागीले बताएका छन् । विश्वमा ११ हजार ३२ प्रजातिका चरा पाइन्छन् । तीमध्ये ८ प्रतिशत अर्थात् ८ सय ८६ प्रजातिका चरा नेपालमा पाइन्छन् । पोखरामा मात्रै विभिन्न ४ सय ६३ प्रजातिका चरा पाइन्छन् । मानव जिवनसँग प्रत्यक्ष सम्बन्ध राख्ने चराको संरक्षणका लागि ताल, तलैया, सिमसार क्षेत्र, खोलाको संरक्षण गर्न ढिला गर्न नहुने विज्ञ बताउँछन् । ००० पोखराको फेवातालमा चरा गणना गर्नु अघि तस्बिर खिचाउँदै चरा विज्ञ विद्यार्थी, चरा गाईड लगायत । ००० पोखराको फेवातालमा उड्दै गरेका चरा र गन्तब्यतर्फ जाँदै स्थानीय । कृष्णमणि बराल"
धादिङ ट्रक दुर्घटना : घाइते १५ जनालाई सेनाको हेलिकप्टरबाट काठमाडौं ल्याइयो,धादिङ : धादिङको ज्वालामुखी गाउँपालिका ४ ढोलामण्डलीको दर्शन गरेर फर्किदै गरेका यात्रु चढेको ट्रक दुर्घटना हुँदा ६ जनाको मृत्यु भएको छ। मंगलबार ढोलामण्डलीमा लागेको मेला दर्शन गरेर फर्किदै गरेका स्थानीय चढेको ग १ ख ८०१२ नम्बरको आइचर ट्रक दुर्घटना हुँदा ६ जनाको मृत्यु भएको हो। जिल्ला प्रहरी कार्यालय धादिङका एसपी रवीन्द्र रेग्मीका अनुसार ६ जनाको मृत्यु भएको हो। केहीको घटनास्थलमै मृत्यु भएको र केहीको उपचारको क्रममा जिल्ला अस्पताल धादिङ मृत्यु भएको अस्पतालका अध्यक्ष अध्यक्ष महेन्द्र धमलाले जानकारी दिए। ज्वालामुखी गाउँपालिका ४ बाट धादिङबेसी फर्किदै गरेको ट्रक निलकण्ठ नगरपालिका ९ मैलीभञ्ज्याङमा सडकमै पल्टिएको हो। ट्रकमा ४५ जना यात्रु सवार रहेको प्रहरीले बताएको छ। प्रत्यक्षदर्शी विजय अधिकारीका अनुसार तीब्र गतिका कारण आइचर दुर्घटना भएको हो। दर्जनौ यात्रुसँगै चालक गम्भीर घाइते छन्। दुर्घटनाका गम्भीर घाइते १५ जनालाई उपचारका लागि काठमाडौं पठाइएको एसपी रेग्मीले बताए। अन्य घाइतेको जिल्ला अस्पतालमा उपचार भइराखेको छ।
