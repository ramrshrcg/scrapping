शीर्षक,विवरण
असी मुद्दा पहिचानमा,"नेपालभारत संयुक्त आयोगको बैठकले थिग्रिँदै आएका कैयन् द्विपक्षीय मुद्दालाई विषयगत क्षेत्रमा विभाजन गरी समाधान खोज्ने प्रयत्न सुरु गरेको छ। कतिपय विषयलाई तत्काल अघि बढाउने सहमति भएको छ। बैठकले लामो समयदेखि थाँती मुद्दालाई प्रबुद्ध व्यक्ति समूह (ईपीजी) ले दिएको प्रतिवेदनलाई आधार बनाएर अघि बढाउने भनिएको छ। त्यसका लागि तत्काल ईपीजी प्रतिवेदन बुझेर अध्ययन थाल्ने र सम्बन्धलाई नयाँ शिराबाट अघि बढाउने भनिएको छ। द्विपक्षीय समग्र विषयमा गहिरो, फराकिलो र सौहार्दपूर्ण वातावरणमा वार्ता भएको बताइएको छ। वार्ता फलदायी भएको र समग्र सम्बन्धलाई नयाँ उचाइ दिने निचोडमा पुगेको दुवै पक्षको दाबी छ। नेपालभारतबीच ठूलासाना सबै बैठकमा सधैं यही प्रकारका धारणा आउने गर्छन्। नेपालभारत बैठक सधैं राम्रो झैं देखिए पनि समस्या समाधानमा भने कुनै पाइला अघि बढेको पाइँदैन। बैठक नबसी समस्या समाधान भइरहेका विषयलाई बैठकले इन्डोर्स गरे झंै मात्र देखिन्छ। उच्चस्तरीय राजनीतिक संयन्त्रका रूपमा लिइएको यस्ता बैठक सामान्य भेटको शैलीमा सकिनुले के सम्झौता भयो भन्ने प्रश्न खडा भएको छ। दुईपक्षीय विषयको अधिकतम पहिचान गरी काम अघि बढाउने कार्य यसमा हुन्छ। यसअघि ५६ समस्या बुँदागत रूपमा राखेकोेमा ८० समस्या पहिचान भएका छन्। सफल परियोजना, सफलउन्मुख सहमति, लामो समयदेखि थाँती रहेको र शंकाको घेरामा परेका सहमतिलाई फरकफरक क्लस्टर मा राखेर त्यसको पहिचान गरिएको छ। यसले नेपालभारत सम्बन्धका समस्या समाधानको बाटो पनि देखाउँछ। समस्या पहिचानको होइन, भएका सहमतिलाई कार्यान्वयनमा लैजान नसक्नु दुःखद् हो। परराष्ट्र मन्त्रालय र विषयसँग सम्बन्धित मन्त्रालयबीच सघन छलफल र समन्वय प्रयास यथासमयमा गर्ने पद्धति यसपालि देखिएन। भारतीय पक्षले पनि कमजोरी बुझेकाले सहायता र सहमति कार्यान्वयनमा खासै चासो नदेखाउने उसको कार्यशैली हो। बैठकमा सहभागी हुन आएका भारतीय विदेश सचिव एस जयशंकरले आफ्नो भ्रमणको आरम्भमै प्रधानमन्त्री केपी ओलीसँग भेटी एक घण्टा छलफल गरेर बैठकमा जाँदा परराष्ट्रमन्त्री प्रदीप ज्ञवालीको पदीय मर्यादाको अपमान ख्याल नगरिएको आभास हुन्छ। हाम्रा कूटनीतिज्ञले प्रायः मिलाउन नसक्ने विषय यही हो। बैठकका लागि आएका मन्त्रीको पहिलो प्राथमिकता बैठक, त्यसपछि मात्रै शिष्टाचार भेट हो। यो विषय हाम्रा परराष्ट्र सेवामा रहेकाहरूले सिक्न जरुरी छ। उनीहरूको चाहना सधैं उच्चस्तरमा भेट गर्ने हुन्छ, त्यो स्वाभाविक पनि हो। नियमतः बैठक र त्यसपछि शिष्टाचारको व्यवस्थापन गर्नुपर्ने थियो, यसमा चुकेको देखिन्छ। यसले मुन्टो हल्लाउने कूटनीतिबाट माथि उठ्न यस्तै कार्यले दिएको छैन। पाँचौं बैठकमा दुवै मुलुक पारवहन, रेल सेवा, व्यापार, जलमार्ग, हवाई रुटलगायतसँग सम्बन्धित रहेका सन्धिसम्झौता पुनरावलोकन गर्ने सहमति जनाउँदै त्यसको अध्ययन गर्ने भनिएको छ। सबै नाकामा रेलमार्ग अनि काठमाडौंसम्म विद्युतीय रेलको व्यवस्थापन गर्न दुईपक्षीय सहकार्यले उपलब्धि हाँसिल गर्दै गएको प्रशंसा पनि भएको छ। नेपालभारतबीच सबैखाले सहकार्य अघि बढाउने सहमति बनेको छ। जलस्रोत, पारवहन, वाणिज्य, शिक्षा, कृषिलगायत दर्जन बढी क्षेत्रमा अघि बढेका साझेदारीलाई निचोडमा लैजाने भनिएको छ। अनेक व्यस्तताबीच पनि प्रधानमन्त्री ओलीले समय दिएको भन्दै विदेशमन्त्री जयशंकरले उनको प्रशंसा गरेका छन्। यही प्रशंसामा दंग पर्नेभन्दा पनि यस्ता उच्चस्तरीय राजनीतिक अन्तरसंवाद अघि बढाउँदै आफ्नो हितमा उपयोग गर्ने रणनीति नेपालले तय गर्न आवश्यक छ। भएका सहमतिलाई समेत कार्यान्वयनमा लैजान नसक्ने र आफ्नै मुलुकभित्रका समस्यामा अल्झिने हाम्रो प्रवृत्ति अन्त्य गर्दै सहकार्यमा जोड दिनुपर्छ। भारतले नेपालमा कश्मीरको विषयमा सकारात्मक धारणा खोजेको देखिन्छ। यस्ता विषयमा नेपालले सचेत र संयमता अपनाएर अघि बढ्न आवश्यक छ।"
