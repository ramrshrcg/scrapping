शीर्षक,विवरण
महाअष्टमीमा विशेष पूजा,"पूर्णप्रसाद मिश्र काठमाडौं : दुर्गा भवानीलाई शक्तिशाली बनाउने दिनका रूपमा बडादसैंको आठौँ दिन आज महाकाली, महालक्ष्मी र महासरस्वतीको विशेष पूजा आराधना गरिएको छ। आश्विन शुक्ल अष्टमीको दिनलाई महाअष्टमी भनिन्छ। नेपालीहरुले बडादसैंका रूपमा आजैदेखि विशेषरूपमा दुर्गा भवानीको पूजाआराधना गर्छन्। आश्विन शुक्ल प्रतिपदा अर्थात् घटस्थापनाका दिनदेखि सुरु हुने दसैंमा केहीले त्यसै दिनदेखि विशेष पूजाआराधना गर्छन्। कतिले आश्विन शुक्ल सप्तमी अर्थात् फूलपातीका दिनदेखि दुर्गा देवीको विशेष पूजा आराधना सुरु गर्छन्। फूलपातीका दिनसमेत विशेष पूजा आराधना नगर्नेले भने आजैदेखि सुरु गर्छन्। कृषि कर्म गर्ने धेरै नेपालीले आजदेखि विशेष रूपमा दुर्गा देवीको उपासना गर्छन्। आजको दिन शास्त्रसम्मत रूपमा दसैंघर, कोतलगायत राज्यका विभिन्न शक्तिपीठमा पशु बलि दिई दुर्गा भवानीको विशेष पूजाआजा गरिएको छ। दुर्गा स्थापना गरिएको घरघरको पूजा कोठा एवं दसैं घरमा दुर्गा सप्तशती, श्रीमद्देवीभागवत र देवी स्तोत्र पाठ गरिन्छ। विवेकशील र अविवेकशील प्राणी दुवैले मोक्ष प्राप्तिको चाहना गर्ने हुनाले देवमन्दिर र यज्ञयज्ञादिमा विधिपूर्वक बलि दिनाले ती पशुले मोक्ष प्राप्त गरी माथिल्लो योनीमा जन्म लिने कुरा शास्त्रमा वर्णन गरिएको धर्मशास्त्रविद् एवं नेपाल पञ्चाङ्ग निर्णायक समितिका अध्यक्ष प्रा डा रामचन्द्र गौतमले राससलाई बताए। 'सात्विक, राजस र तामस तीन किसिमका पूजाको वर्णन शास्त्रमा गरिएको छ, सात्विक जल, चन्दन, अक्षतालगायत षोडशोपचारले गरिने पूजा हो, सात्विक र पशु बलिसहितको पूजालाई राजस पूजा भनिन्छ, राजसका साथै मदिरा पनि चढाएर गरिने पूजालाई तामस पूजा भनी शास्त्रमा परिभाषित गरिएकाले पशुबलि पनि शास्त्रीय हो', उनले भने। ब्राह्मणका लागि भने पशुबलि वर्जित गरिएको पनि अध्यक्ष गौतमले बताउनुभयो। आसुरी प्रवृत्तिको नाश गर्न देवीलाई शक्तिशाली बनाई पशुको मुक्तिका लागि पनि पशुबलिको महत्व रहेको धर्मशास्त्रविद्हरुको भनाइ छ। दुर्गा सप्तशती चण्डीको आठौँ अध्यायमा पनि यससम्बन्धी चर्चा भएकाले पशुबलिलाई अशास्त्रीय भन्न नमिल्ने नेपाल संस्कृत विश्वविद्यालय वाल्मीकि विद्यापीठ धर्मशास्त्र विभागका प्रमुख डा देवमणि भट्टराई बताउँछन्। 'राज्य सञ्चालकले त प्रभु शक्ति, मन्त्र शक्ति र उत्साह शक्तिका लागि पशुबलि विधिपूर्वक दिनैपर्छ भन्ने शास्त्रीय वचन छ', उनले भने। यी तीन वटा शक्ति दुर्गा भवानीबाट मात्र प्राप्त गर्न सकिने निर्णयसिन्धु लगायत ग्रन्थमा उल्लेख गरिएको छ। यसै कारण आजको दिन विधिपूर्वक पशुबलि दिइने गरिएको हो। प्रभु शक्तिले राज्यकोषको सुदृढीकरण, मन्त्र शक्तिले राज्य सञ्चालनको नीति निर्धारण र उत्साह शक्तिले सेना एवं प्रहरीलाई उत्साहित बनाउने भएकाले राज्यकै तर्फबाट महाअष्टमीमा विशेष आराधना गर्नुपर्ने शास्त्रीय मान्यता छ। यी तीनवटै शक्ति वृद्धिका लागि राज्यले आज राति कालरात्रि पूजा गर्नैपर्ने शास्त्रीय वचन रहेको पनि धर्मशास्त्रविद् गौतमले सुनाउए। आजैका दिन राति कालरात्रिका रूपमा पशुबलिको विधि र पूजाआजासहित मनाउने गरिन्छ। कालरात्रिको पूजा विधि र सङ्कल्पसमेत छुट्टै हुने भएकाले यसको विशेष महत्व छ। ब्राह्मणले भने कालरात्रि पूजा पनि गर्न नपर्ने विधान छ। आजका दिन उपत्यकाभित्रका शक्तिपीठहरु गुह्येश्वरी, मैतीदेवी, कालिकास्थान, भद्रकाली, नक्साल भगवती, शोभा भगवती, विजेश्वरी, इन्द्रायणी, रक्तकाली, वज्रयोगिनी, सङ्कटा, बज्रवाराही, दक्षिणकाली, चामुण्डा, सुन्दरीमाईलगायत मन्दिरहरुमा पनि बलिसहित पूजाआजा गर्नेहरुको बिहानैदेखि भीड लाग्ने गर्दछ। यसैगरी उपत्यका बाहिरका गोरखाको मनकामना, पर्साको गहवामाई, सप्तरीको छिन्नमस्ता भगवती, धनुषाको राजदेवी, डढेलधुराको उग्रतारा, काभे्रपलाञ्चोकको चण्डेश्वरी, नाला भगवती र पलाञ्चोक भगवती, सिन्धुपाल्चोकको पाल्चोक भगवती, दोलखाको कालीञ्चोक भगवती लगायतका शक्तिपीठहरुमा पनि बलिसहित पूजा आराधना गर्ने श्रद्धालु भक्तजनको घुँइचो लाग्दछ। आजको दिन कलपुर्जा, हातहतियार र सवारी साधनलाई विशेषरूपमा सरसफाइ गरी देवी स्थापना गरिएको स्थानमा राखी पशुबलिसहित पूजाआजा गर्ने गरिन्छ। यी साधनलाई देवीको शस्त्रअस्त्रका रूपमा मानी पूजा गर्ने गरिएको हो। देवीका शस्त्रअस्त्रसहित चतुरङ्गीणी सेनाको पनि आह्वान गरी पूजा गर्ने गरिन्छ। पशुबलि नचढाउनेहरुले भने आज पूजा कोठामा आआफ्नो कूल परम्पराअनुसार काँक्रो, घिरौँला, कुभिण्डो, मूला र नरिवल आदि बलि चढाई पूजाआजा गर्ने गर्दछन्। आज राति हनुमानढोकाको दसैंघरमा राज्यका तर्फबाट ५४ बोका र ५४ राँगाको बलिसहित कालरात्रि पूजा गर्ने गरिन्छ। उपत्यकामा दसैंको मुख्य दिन आएसँगै चहलपहल कम छ। सडकमा कमै सवारी गुडेका छन्। करीब २५ लाख मानिस दसैं मनाउन आआफ्नो थातथलो फर्किएकाले राजधानी सुनसान बनेको हो।"
पोखराको तालबाराहीमा दर्शनार्थीको घुइँचो,"पोखरा : पोखराको फेवाताल बीचमा रहेको तालबाराही मन्दिरमा दर्शनार्थीको भिड लागेको छ। बडा दसैंको महाअष्टमीका दिन तालको बीचमा रहेको बाराही मन्दिरमा दर्शनार्थीको भिड लागेको हो। मन्दिरमा दर्शनको लागि नेपालीका अलावा अधिकांश भारतीय तीर्थयात्री आउने गर्छन्। मन्दिर दर्शन गर्न बाराही घाटबाट डुंगा चढेर जानुपर्छ। पोखरा आएका अधिकांश पर्यटक डुंगा चढेर तालबाराही मन्दिर पुग्छन्। बाराही मन्दिरमा पूर्णिमाको दिन मेला लाग्ने गर्दछ। पूर्णिमाको दिन मन्दिर दर्शन गर्नेबाहेक मन्दिर किनारमा व्यापार गर्नेको पनि घुइँचो हुन्छ। ताल किनारमा पहिले पहिले पिङ राख्ने गरे पनि यस वर्ष भने राखिएको छैन। पोखराको विन्ध्यवासिनी मन्दिर, भद्रकाली मन्दिर लगायत मन्दिरहरूमा पनि दर्शनाथीको घुइँचो छ। हेर्नुस् कृष्णमणि बरालले खिचेका फोटोहरूः"
वरिष्ठ पत्रकार राजेन्द्रदेव आचार्यको निधन,"काठमाडौं : वरिष्ठ पत्रकार राजेन्द्रदेव आचार्यको ६१ वर्षको उमेरमा निधन भएको छ। उनी कलेजोको समस्याबाट पीडित थिए। उनको उपचारका क्रममा थापाथलीस्थित नर्भिक अस्पतालमा निधन भएको हो। उनको आजै पशुपति आर्यघाटमा अन्त्येष्टि गरिने नेपाल टेलिभिजनका प्रमुख समाचारदाता राजु सिलवालले रासससँग बताएका छन्। दुई दशकसम्म नेपाल टेलिभिजनको समाचार प्रमुख भई आचार्य नायब महाप्रबन्धकबाट अवकाश पाएका थिए। उनी हाल न्यूज २४ टेलिभिजनको समाचार प्रमुख थिए। उनी रत्नराज्यलक्ष्मी क्याम्पसमा पत्रकारिता पढाउँथे। पत्रकारिता अध्यापन, पुस्तक लेखनमा समेत क्रियाशील आचार्यको चिन्तन मनन टेलिभिजन कार्यक्रम लोकप्रिय थियो। उनका श्रीमती र एक छोरी छन्।"
चिनियाँ राष्ट्रपति आउनुअघि श्रृंगारिएका काठमाडौँ (तस्बिर),काठमाडौं : चिनियाँ राष्ट्रपति सी जिनफिङ आउने खबरले काठमाडौंका मुख्य सडक फेरिएका छन्। यही असोज अन्तिम साता काठमाडौं आउने भएका उनको स्वागतका लागि रातारात काठमाडौंका स्वरूप फेरिएको हो। उनलाई स्वागत गर्न काठमाडौंका विभिन्न स्थानहरू सजाइँदै छ। उनको राजकीय भ्रमणको लागि हिजोसम्म फुङ्ग उडेको देखिने सडकहरू चिल्लो पारिएको छ। झार उम्रिएर घारी भएको तीनकुने रातारात बोटबिरुवा र फूलले भरिएको छ। जमिनमा हरियो दुबो बिच्छ्याइएको छ। बिजुलीबजारमा निर्माणाधीन अवस्थामा रहेको आर्क ब्रिजलाई तस्बिरहरूले छोपिएको छ। खाल्डाखुल्डी भएका रोड रातभरिमा पिच भएर टिलिक्क टल्किएका छन्। बिजुलीबजारमा निर्माणाधीन अवस्थामा रहेको आर्क ब्रिजमा लगाइएका तस्बिरहरू।
