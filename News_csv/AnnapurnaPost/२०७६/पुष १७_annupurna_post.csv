शीर्षक,विवरण
सत्ता छायामा संसद्,"सूचना टाँस्दै बैठक सार्दै। यो अनौठो संसदीय अभ्यास नियमित हुँदैछ। संसद् सचिवालयका महासचिवको सूचना टाँसबाटै हिउँदे अधिवेशन सकिने त होइन ? सत्तारूढ दलभित्र सभामुख उम्मेदवार तयमा देखिएको खिचलो र विपक्षीको मौनताले त्यही स्थितिको संकेत गर्दैछ। सत्तारूढ दलको आन्तरिक कचिंगलका कारण न सभामुखको उम्मेदवार तय हुन्छ, न हिउँदे अधिवेशनको नियमितता नै। एकपछि अर्काे सूचनाका आधारमा हिउँदे अधिवेशनका दिन सकिँदै छन्। प्रतिनिधिसभाको बैठक पुस ४ मा पहिलोचोटि बस्यो। त्यो बैठक दिवंगत चार पूर्व सांसदलाई श्रद्धाञ्जलि दिँदै सकिएको थियो। सभामुख चयन गर्ने उद्देश्यबमोजिम लामो अन्तरालमा पुस ११ निम्ति बैठक राखियो। त्यसलाई त्यति गम्भीर रूपले लिइएन। तर, त्यो दिन विनाबैठक महासचिवको सूचनाका आधार मा पुस १६ पुर्याएपछि सरकारी बन्धकमा संसद् परेको आभास दिलायो। अब त एकैचोटि एघार दिन पछि अर्थात् पुस २७ मा बैठक बस्ने भनिएको छ। त्यो दिन पनि यसरी महासचिवकै सूचना ले संसद् बैठक टर्ने हो कि भन्ने आशंका छाएको छ, सत्तारूढ सभामुख उम्मेदवार चयन खिचलो हेर्दा। शक्ति सन्तुलन र शासकीय निगरानीका हिसाबले सबभन्दा महŒवपूर्ण थलो संसद् हो। यसरी सूचनाका आधारमा पर सार्दै जानुमा असल नियत अन्तर्निहित भएको मानिन्न। पहिलोपटक र केही दिनमा संसद् सार्दा सामान्य प्रश्न उठेका थिए। अब त त्यति पर पुर्याउनु भनेको सरासर नाजायज क्रियाकलाप हो। यति गम्भीर विषयमा विपक्षी र सांसदहरूले नबोल्नु अझ गम्भीर छ। सार्वभौम जनप्रतिनिधिले संसद् सत्तारूढ दलको खेलौना बनिरहेको दृश्य पचाउनु आफैंमा आश्चर्यजनक छ। संसद् चल्न नसक्नुमा सत्तारूढ दलप्रति मात्र होइन, सार्वभौम सांसदमाथि स्वाभाविक प्रश्न उठेको छ। यसमा जति सत्तारूढ दल जवाफदेही मानिन्छ, विपक्षीको मौनतालाई उत्तिकै जिम्मेवार छ। किनभने यस्ता नाजायज क्रियाकलापमा प्रश्न उठाउने दायित्व विपक्षीको हो। मूलतः हिउँदे अधिवेशनलाई विधेयक अधिवेशन भनिन्छ। बर्खे अधिवेशन त सरकारको नीति तथा कार्यक्रम र बजेटका कर्मकान्डी भाषणमै समय खपत हुन्छ। हिउँदे अधिवेशनमा त्यस्ता काम नपर्ने हुँदा विधेयक र सरकारलाई जवाफदेही तुल्याउनेतिर संसद् केन्द्रित हुन पाउँथ्यो। हामीकहाँ कानुन निर्माणमा स्वार्थी समूह हावी हुँदै गएका छन्। कानुन नै अनुकूल बनाएर वैधानिक लुट मच्चाउने शैली नियन्त्रण गर्न संसद् असफल हुँदै गइरहेको छ। यसो हुनुमा विधेयकमाथि पर्याप्त मात्रामा विज्ञ तथा सरोकारवालासँग छलफल र बहस नहुनु पनि हो। अझ विधेयक कानुन बनेपछि त्यसले पार्ने प्रभाव र परिणाम गहिरो विश्लेषण गर्न पनि संसद् चुकेको अवस्था छ विभिन्न स्वार्थवश। सरकार हतारमा स्वेच्छाचारी कानुन पारित गराउन चाहन्छ, त्यो प्रवृत्ति रोक्ने दायित्व संसद्को हो। संसद्ले प्रत्येक दफामा अन्तर्निहित हुन सक्ने तजविजी, स्वेच्छाचारी र भ्रष्ट मनोवृत्ति केलाउन सक्नुपर्छ। सरकारको चाहना निस्क्रिय संसद् र नेतृत्व बलियो नहोस् भन्ने नै हुन्छ। संसद् नियमित चलिरहँदा सरकारलाई संसद्प्रति उत्तरदायी र जवाफदेही हुनुपर्ने अवस्था आउँछ। सांसदका चर्का प्रश्न मुखाले र उरन्ठेउलो जवाफबाट टार्न सकिन्न, त्यहाँ त तथ्यपरक ढंगले जवाफ दिनुपर्छ। बर्खे अधिवेशन सकिएयता सरकार अनगिन्ती प्रकरणमा जोडिएको छ। स्वाभाविक रूपमा ती प्रकरण संसद्मा जोडतोडमै उठ्नेछ। कतिपय विषयमा संसद्ले निर्देशन समेत दिन सक्छ, त्यस्ता निर्देशन पालना गर्नु सरकारको दायित्व हुन्छ। मूलतः कार्यकारिणीको चरित्र नै हुन्छ कि संसद् सकेसम्म शिथिल होस्, अझ निरीह होस्। संसद्लाई सत्ता छायामा राख्न सकियो भने हरेक खाले स्वेच्छाचारी कदम सहजै अनुमोदन गर्न सकिनेदेखि स्वेच्छाचारी शैलीका कानुन पनि निर्माण गर्न सकिन्छ भन्ने रणनीति अन्तर्निहित हुन्छ। सरकारले लोकतान्त्रिक अभ्यास गरेको देखाउन र कानुन बनाउनैपर्ने बाध्यतावश संसद्को सामना गर्नुपर्ने हुन्छ। कार्यकारिणी जहिले पनि संसद्ले प्रभावकारी र नियमित काम गरेको देख्न चाहँदैन। संसद्को सक्रियतामा सरकारका अनुचित क्रियाकलाप स्वतः खुम्चिन्छ। अझ अतिरिक्त सक्रियता प्रदर्शन गरेका बेला सरकारलाई टिक्नसमेत गाह्रो हुन्छ। तर लामो समयसम्म संसद् यसरी बन्धक हुँदै जाँदा संसदीय पद्धतिकै उपहास गरेको ठहरिनेछ। यसमा सार्वभौम संसद् सचेत हुन जरुरी छ दलीय घेरा र स्वार्थी मनोवृत्तिलाई तिलाञ्जलि दिँदै।"
सर्वोच्चले माग्यो ऐतिहासिक दस्तावेज,"काठमाडौं : सर्वोच्च अदालतले नेपालको सीमा, नक्सा र क्षेत्रफलबारे संयुक्त राष्ट्रसंघको सदस्य हुँदा पेस गरेको दस्तावेजसहित उपलब्ध सबै कागजप्रमाण झिकाएको छ। तथ्यप्रमाणका आधारमा सीमा, नक्सा र क्षेत्रफल विवाद निक्र्योल गर्न सर्वोच्चले बुधबार ऐतिहासिक डकुमेन्ट माग गरिएको हो। न्यायाधीश हरि फुयालको एकल इजलासले सुगौली सन्धिदेखिकै ऐतिहासिक दस्तावेज संकलन गरी बुझाउन आदेश दिएको हो। सन् १८१६ मा तत्कालीन इस्ट इन्डिया कम्पनीसँग भएको सुगौली सन्धिको अनुसूची, प्रतिलिपि तथा नेपालको आधिकारिक नक्सासहित १५ दिनभित्र जवाफ पेस गर्न आदेशमा भनिएको छ। सर्वोच्चले सुगौली सन्धिपछि तयार भएको नेपालको आधिकारिक नक्सासमेत झिकाएको छ। नेपाल सरकारले सन् १९५५ मा संयुक्त राष्ट्रसंघको सदस्य हुँदा तथा अन्य अन्तर्राष्ट्रिय वा क्षेत्रीय संगठनहरूको सदस्य हुँदा सार्वभौम नेपालको अस्तित्व दर्शाउने कुनै सन्धि, नक्सा वा दस्तावेज पेस गरेको भए त्यसका प्रतिलिपि लिखित जवाफका अनुसूचीका रूपमा पेस गर्न लगाउनू, आदेशमा भनिएको छ। संविधान जारी हुँदाका बखतको नेपालको दार्चुलास्थित लिम्पियाधुरा क्षेत्रको प्रश्न समाधान गर्ने राष्ट्रिय वा अन्तर्राष्ट्रिय रूपमा उपलब्ध सामग्री पनि पेस गर्न आदेशमा उल्लेख छ। सन् १८२७ को इस्टइन्डिया कम्पनीद्वारा प्रकाशित नक्सा उपलब्ध भए पेस गर्न पनि आदेशमा भनिएको छ। सन् १८४६ मा लन्डनबाट प्रकाशित भएको भनिएको नेपालसहितको नक्साको प्रतिलिपिसमेत नापी विभागको लिखित जवाफको अनुसूचीका रूपमा पेस गर्न आदेशमा भनिएको छ। यस्तै राष्ट्रिय योजना आयोग तथा अन्य कुनै निकायमा नेपालको नक्सासम्बन्धमा कुनै कार्य भएको भए त्यस्ता सामग्री पनि झिकाइएको छ। दार्चुलास्थित लिम्पियाधुरा क्षेत्रको प्रश्न समाधान गर्ने कुनै राष्ट्रिय वा अन्तर्राष्ट्रिय रूपमा उपलब्ध सामग्री पनि सरकारसँग मागिएको छ। सर्वोच्चले सुगौली सन्धिको प्रतिलिपि, सन् १८४६ मा लन्डनबाट र सन् १८२७ मो इस्टइन्डिया कम्पनीद्वारा प्रकाशित नक्सा मगाएको हो। मुलुकको सार्वभौमसत्ता, अखण्डता र स्वाधीनताको प्रश्न उब्जाउँदै वरिष्ठ अधिवक्ता विश्वप्रकाश भण्डारी, अधिवक्ता रामसुन्दर श्रेष्ठ, शर्मिली लामा र जनकराज शाह रिट लिएर सर्वोच्च पुगेका हुन्। सन्धिसम्झौता तथा ऐतिहासिक दस्तावेजले स्पष्ट रूपमा लिम्पियाधुरा, कालापानी र लिपुलेक नेपालको भएको प्रमाणित भए पनि राज्यले नेपाली भूमि कायम गर्न निच मारेको दाबी उनीहरूको थियो। नेपालको नक्सामा कालापानी उल्लेख भए पनि उक्त स्थान कालापानी नै हो भन्ने यकिन नभएको अवस्था छ। पूर्व मेचीबाट पश्चिम महाकालीसम्मको भूभाग अतिक्रमणमा परेको छ, निवेदक भण्डारीले भने, लिम्पियाधुरा, लिपुलेक र कालापानी नेपालको नक्सामा अंकन भएको छैन। नेपालको निसान छापसमेत फेर्न संविधानै संशोधन हुनुपर्छ। भारतले हालै सार्वजनिक गरेको कालपानीसहितको भूभाग नेपाली भूभागभित्र पर्ने दाबी निवेदकको छ। यो रिट सुरुमा रजिस्ट्रार तहबाटै दरपीठ आदेशमार्फत दर्ता अस्वीकार गरिएको थियो। उक्त आदेशविरुद्ध दिएको अर्को निवेदनका आधारमा रिट दर्ता भएको थियो। निवेदक भण्डारीले मुलुकको यथार्थ क्षेत्रफल र नापनक्सा किटानका लागि नेपाल संयुक्त राष्ट्रसंघको सदस्य हुँदा पेस भएको तथ्ययुक्त डकुमेन्ट झिकाएर हालको क्षेत्रफलसँग नभिडाएसम्म वास्तविकता यकिन नहुने पनि बताए। सबै भूभाग समटेर पूर्ण नक्सा कायम हुनुपर्ने र संविधानको अनुसूची३ मा रहेको नक्सा सच्याउन संविधान संशोधनको माग पनि इजलाससमक्ष राखेका छौं, भण्डारीले भने। राष्ट्रिय सुरक्षाको गम्भीर सवालमा सरकार वर्षौंदेखि बेखबर भएका कारण रिट दिनुपरेको कारण रिटमा दर्शाइएको छ। राष्ट्रिय एकता अक्षुण्ण राख्ने जिम्मेवारी वहन गर्ने प्रमुख संवैधानिक दायित्व प्रधानमन्त्री तथा मन्त्रिपरिषद् कार्यालयसहितका निकायको रहेको जिकिर उनीहरूको छ। भारतले नोभेम्बर २ मा दार्चुलास्थित कालीनदी पूर्वको लिम्पियाधुरासहितको भूभाग आफ्नो नक्सामा पारेपछि विवाद हुँदै आएको छ।"
भ्रमण वर्ष २०२० : सातै प्रदेशमा एकैसाथ पर्यटकको स्वागत,"काठमाडौं : सातै प्रदेशमा भ्रमण वर्षको भव्य शुभारम्भ भएको छ। भ्रमण वर्षमा २० लाख पर्यटक भित्र्याउने लक्ष्य सरकारले लिएको छ। प्रदेश १ सरकारले हेलिकप्टरबाट पुष्पवृष्टि र हट बेलुनमा भ्रमण वर्षको झण्डा राखेर उडाउँदै भ्रमण वर्षको शुभारम्भ गरेको हो। प्रदेश राजधानी विराटनगरको शहीद रंगशालामा मुख्यमन्त्री एवं प्रदेशस्तरीय पर्यटन प्रवर्द्धन समितिका संरक्षक शेरधन राईले पानसमा बत्ती बालेर उद्घाटन गरेका हुन्। कार्यक्रममा विभिन्न जातजाति तथा समुदायहरुको सांस्कृतिक पहिचान झल्कने झाँकीसहित नेपाली सेना, सशस्त्र प्रहरी, नेपाल प्रहरी, एनसीसीएन र नेपाल स्काउटको टोलीले कार्यक्रम स्थलमा कवाज प्रदर्शन गरेको थियो। प्रदेश सरकारले एक वर्षमा पाँच लाख पर्यटक भित्राउने लक्ष्य लिएको मुख्यमन्त्री राईले बताए। कार्यक्रमको अवसरमा ९ जनालाई प्रदेश सरकारले पर्यटन सद्भावना दूतका रूपमा सम्मान गरेको छ। यस्तै प्रदेश २ मा पनि भ्रमण वर्ष सुरुवात गरिएको हो। यसअघि काठमाडौंबाट जनकपुर आएका पाहुनालाई जनकपुर विमानस्थलमा माला लगाएर स्वागत गरिएको थियो। भ्रमण वर्ष समन्वय समितिले दुधमती पोखरी किनारमा वृक्षारोपण गर्दै पाहुनालाई स्वागत गरेको छ। प्रदेश २ का आठै जिल्लाका सदरमुकाममा भ्रमण वर्षलाई केन्द्रीत गर्दै विभिन्न कार्यक्रम आयोजना गरिएको प्रदेश समन्वय समितिका संयोजक मनीष झाले बताए। निःशुल्क उपचार वीरगन्ज हेल्थ केयर हस्पिटलले भ्रमण वर्ष २०२० मा नेपाल घुम्न आउने पर्यटक बिरामी परे निःशुल्क औषधि उपचार गरि दिने घोषणा गरेको छ। भ्रमण वर्ष २०२० को पहिलो दिनमा सिरहाका भारतीय सीमामा पर्यटकलाई स्वागत गरिएको छ। सौराहाबाट सुरुप्रदेश ३ सरकारले भ्रमण वर्ष २०२० को सुरुवात सौराहाबाट गरेको छ। मुलुककै तेस्रो पर्यटकीय गन्तब्यको रूपमा चिनिएको सौराहाबाट प्रदेश सरकारले भ्रमण वर्षको स्वागत गरेको हो। बुधबार झाँकीसहितको र्याली सौराहाको हात्तिचोकबाट सुरु भएर गैंडाचोकमा सभामा परिणत भएको थियो। प्रदेशका ३ का सभामुख सानुकुमार श्रेष्ठ, उद्योग, पर्यटन, वन तथा वातारण मन्त्री अरुण नेपालले भ्रमण वर्षको लोगो अंकित बेलुन उडाए। सिन्धुलीगढीमा दाहाल पूर्वप्रधानमन्त्री पुष्पकमल दाहालले सिन्धुलीगढीबाट नेपाल भ्रमण वर्ष २०२० को शुभारम्भ गरे। कमलामाई नगरपालिकाद्वारा सिन्धुलीगढीमा आयोजित कार्यक्रममा दाहालले २० लाख पर्यटक भित्र्याउने लक्ष्यका साथ भ्रमण वर्षको शुभारम्भ भएको घोषणा गरे। मकवानपुरको थाहा नगरपालिकाको दामनस्थित सिमभञ्ज्याङमा पर्यटकलाई स्वागत गरेर पर्यटन वर्षको शुभारम्भ गरिएको छ। गण्डकीले आधा योगदान गर्ने भ्रमण वर्षमा आफ्नो प्रदेशले मात्रै आधा योगदान गर्ने गण्डकी प्रदेशका मुख्यमन्त्री पृथ्वीसुब्बा गुरुङले बताएका छन्। प्रदेश राजधानी पोखरामा नेपाल भ्रमण वर्षको सुरुआत गर्दै उनले सरकारबाट राखिएको २० लाख पर्यटक भित्र्याउने लक्ष्य पूरा गर्न आफ्नो प्रदेशले आधा योगदान गर्ने बताएका हुन्। मुख्यमन्त्री गुरुङले सरकारबाट भ्रमण वर्ष २०२० घोषणा हुनुअघि नै गण्डकीले छिमेकी देश भ्रमण वर्ष कार्यक्रम घोषणा गरेको स्मरण गरे। प्रदेश सरकारले आफ्नो प्रदेशको पर्यटन प्रवर्द्धनका लागि हिमाल आरोही निर्मल पुर्जा र गायक प्रकाश सपूतलाई सद्भावना दूतसमेत घोषणा गरेको छ। पुर्जाले छोटो अवधिमै संसारका सबै अग्ला हिमाल आरोहणको कीर्तिमानी राखेका छन्। गण्डकी प्रदेशले सन् २०१९ लाई आन्तरिक पर्यटन वर्ष घोषणा गरेको थियो। यस अवसरमा १० लाख पर्यटक भित्र्याउने लक्ष्य थियो। गण्डकीले सन् २०२० लाई छिमेकी देशमा पर्यटन प्रवर्द्धन गर्ने र २०२२ मा अन्तर्राष्ट्रिय पर्यटन वर्ष मनाउने योजना बनाएको छ। मुस्ताङमा पर्यटकलाई मायाको चिनो उपहार प्रदान गरिएको थियो। लुम्बिनीमा डेढ प्रतिशतले बृद्धिपर्यटकीय गन्तव्य बुद्ध जन्मस्थल लुम्बिनी आउने पर्यटकको संख्यामा डेढ प्रतिशतले बृद्धि भएको छ। लुम्बिनीमा सन् २०१९ मा १५ लाख ५८ हजार पर्यटक पुगेका छन्। लुम्बिनी विकास कोषका अनुसार सन् २०१९ मा सन् २०१८ को भन्दा २४ हजार २ सय १६ जना मात्रै धेरै पर्यटक लुम्बिनी आएका छन्। लुम्बिनीमा भारतीय पर्यटक साढे १२ हजार बृद्धि भएका छन्। लुम्बिनी आउने पर्यटकको संख्या वार्षिक २ लाख नाघेको छ। लुम्बिनीमा तेस्रो मुलुकका पर्यटकको संख्या तुलनात्मक रुपमा कम बृद्धि भएको छ। तेस्रो मुलुकबाट गत वर्ष १ लाख ७४ हजार पर्यटक आएका छन्। यो संख्या सन् २०१८ को भन्दा ४ हजार १ सयले बढी हो। तेस्रो मुलुकबाट आउने पर्यटकमध्ये सबैभन्दा बढी श्रीलंकाली हुन्। लुम्बिनी आउने तेस्रो मुलुकका पर्यटकमध्ये करिव ९० प्रतिशत बेलहिया नाका हँुदै आउने गर्छन्। यो नाकाबाट सन् २०१९ मा १ लाख ६१ हजार ६ सय ९१ पर्यटक आएका थिए। भारतीय पर्यटकको प्रवेशद्वार समेत बेलहिया नै हो। लुम्बिनी विकास कोषका सूचना अधिकृत राजन बस्नेतले श्रीलंकाली पर्यटकको आवागमनमा कमी भएकाले तस्रो मुलुकका पर्यटकको संख्या अपेक्षाकृत बृद्धि नभएको बताए। उनका अनुसार श्रीलंकाली पर्यटकको संख्यामा करिव १२ हजारले कमी आएको छ। नेपाल भ्रमण वर्ष २०२० को अवसरमा वेलहिया नाका हुदै नेपाल प्रवेश गरेका पर्यटकलाई स्वागत गरिएको छ। लुम्बिनी आउने पहिलो टोलीलाई समेत स्वागत गरिएको छ। कोषका सूचना प्रमुख हरिध्वज राईले चिनीया र भुटानी पर्यटकलाई लुम्बिनीको बारेमा जानकारी गराउदै लुम्बिनीको चिनो प्रदान गरेका थिए। पाँच नम्बर प्रदेश सरकारले बाँके र बर्दियाबाट भ्रमण वर्षको स्वागत गरेको छ। भ्रमण वर्षको अवसरमा प्रदेश ५ का मुख्यमन्त्री शंकर पोखरेलले बाँके राष्ट्रिय निकुञ्जमा जंगल सफारीको शुभारम्भ गरे। बर्दियाको ठाकुरद्वारा मन्दिर परिसरबाट भ्रमणवर्षको शुभारम्भ समेत मुख्यमन्त्रीले गरेका छन्। घुमौ कर्णाली उद्योग, वन, पर्यटन तथा वातावरण मन्त्रालयले बुधबार एक औपचारिक कार्यक्रमको आयोजना गरी भ्रमण वर्ष शुभारम्भ गरेको हो। भ्रमण बर्ष शुभारम्भको अवसरमा कर्णाली प्रदेश सरकारले आफ्नो लोगो सहित यसपाली घुमौ कर्णाली भन्ने नारा सार्वजनिक गरेको छ। कर्णाली प्रदेश सरकारले नेपाल भम्रण वर्षलाई सफल पार्न इट्स टाइम फर कर्णाली यसपाली घुमौ कर्णाली भन्ने नारा तय गरेको हो। प्रदेश राजधानी सुर्खेतको वीरेन्द्रनगर स्थित बुलबुले ताल परीसरमा आयोजना भएको कार्यक्रमका अवसरमा भ्रमण बर्षको शुभारम्भ गरिएको हो।"
"राष्ट्रियसभा निर्वाचन : आयोग तात्यो, दलको तयार छैनन्","काठमाडौं : राष्ट्रिय सभा निर्वाचनको उम्मेदवारी दर्ताको समय ४ दिन मात्र बाँकी छँदा पनि प्रमुख दलले उम्मेदवार छनोट गरेका छैनन्। निर्वाचन आयोगले आगामी आइतबार उम्मेदवार दर्ताको समय तोकेको छ। तर दलले उम्मेदवार छनोटका लागि गृहकार्य समेत गरेका छैनन्। राष्ट्रिय सभामा रिक्त १८ सदस्यका लागि माघ ९ गते निर्वाचन हुँदैछ। एक सिट भने सरकारको सिफारिसमा राष्ट्रपतिबाट मनोनित हुनेछ। निर्वाचन आयोगले सबै प्रक्रिया पूरा गरी उम्मेदवार दर्ताको पर्खाइ गरिरहे पनि दलहरू भने अझै तातेका छैनन्। अधिकांश स्थानमा चुनाव जित्ने निश्चित देखिएको सत्तासीन नेकपाले दुई नम्बर प्रदेशमा राजपासँग चुनावी तालमेल गरेको छ। प्रदेश २ बाट नेकपा र राजपाले २२ सिटमा तालमेल गरेका छन्। यी दुई दल मिल्दा चुनाव जित्ने निश्चित छ। महासचिव विष्णु पौडेलका अनुसार नेकपाको बिहीबार बस्ने सचिवालय बैठकमा राष्ट्रिय सभा उम्मेदवारबारे छलफल हुनेछ। पार्टीका प्रदेश कमिटीलाई उम्मेदवारको नाम सिफारिस गर्न नेकपाले पहल गरेको छैन। तल्लो कमिटीका साथीहरूका भावना समेटेर उम्मेदवार तय गर्छौं, महासचिव पौडेलले भने। टिकट पाए चुनाव जित्ने निश्चित जस्तै रहेकाले टिकट पाउन शीर्ष नेताकोमा दौडधुप भइरहेको नेताहरूले बताएका छन्। यता विपक्षी कांग्रेसले पनि उम्मेदवारको टुंगो लगाएको छैन। कांग्रेस नेता विमलेन्द्र निधिका अनुसार २ नम्बर प्रदेशमा समाजवादी पार्टीसँग चुनावी तालमेलको तयारी भइरहेको छ। तर, कांग्रेस र समाजवादी मिले पनि दुई नम्बर प्रदेशमा चुनाव जित्ने सम्भावना कम छ। राजपा र समाजवादीले पनि उम्मेदवार टुंगो लाग्न बाँकी रहेको बताएका छन्। राष्ट्रिय सभा सदस्यको म्याद सकिनु ३५ दिन अगावै निर्वाचन गर्नुपर्ने संवैधानिक व्यवस्थाका कारण आगामी माघ ९ मा चुनाव हुन लागेको हो। सत्तासीन नेकपाका ८, कांग्रेसका ७, राजपाका २, समाजवादीका १ र एक जना राष्ट्रपतिबाट मनोनित (अर्थमन्त्री युवराज खतिवडा) को कार्यकाल समाप्त हुँदैछ। राष्ट्रिय सभा सदस्यको निर्वाचनमा प्रदेश सभाका सांसद र स्थानीय तह (गाउँपालिकानगरपालिकाका)का प्रमुख र उपप्रमुख मतदाता हुन्। ७ सय ५३ स्थानीय तहका प्रमुखउपप्रमुख गरी १ हजार ५ सय ६ जना र प्रदेशसभाका ५ सय ५० जना सांसद राष्ट्रिय सभा मतदाता हुन्। स्थानीय तह र प्रदेशसभाका सांसदले दिने मतको भार भने फरक हुन्छ। स्थानीय तहका पदाधिकारीले दिने मतको भार १८ छ भने प्रदेशसभाका सांसदको मतको भार ४८ निर्धारण गरिएको छ। दुवै तहको मतभार ५३ हजार ५ सय ८ छ। राष्ट्रिय सभाको निर्वाचन प्रणाली एकल संक्रमणीय हो। तर यसपटक प्रत्येक प्रदेशबाट (क्लस्टर) मा एक एकजना मात्र निर्वाचित हुने हुँदा प्रत्यक्ष निर्वाचन जस्तै हुनेछ। २ नम्बर प्रदेशबाहेक ६ वटैमा प्रदेशसभा र स्थानीय तहमा सत्तासीन नेकपाको बहुमत भएकाले राष्ट्रिय सभा निर्वाचन नेकपाका लागि भने लाभैलाभ हुने देखिन्छ। २ नम्बर प्रदेशमा नेकपाले राजपासँग तालमेल गरिसकेको छ। २ नम्बर प्रदेशमा एक महिला, एक दलित, एक खुला र एक अल्पसंख्यक वा अपांगता भएका व्यक्ति गरी ४ वटै कलस्टरबाट ४ पद रिक्त हुँदैछ। ५७ सदस्यीय राष्ट्रिय सभामा कांग्रेसका १३ सांसद छन्। ५९ सदस्यीय राष्ट्रिय सभामा प्रत्येक प्रदेशबाट ८ जनाका दरले सांसद निर्वाचित हुन्छन्। ३ जना सांसद भने मन्त्रिपरिषद्को सिफारिसमा राष्ट्रपतिबाट मनोनित हुन्छन्। स्थायी सदन राष्ट्रिय सभाका लागि पहिलोपटक गोला हालेर २, ४ र ६ वर्षे कार्यकाल निर्धारण गरिएको थियो। एक तिहाइ सांसदको कार्यकाल प्रत्येक दुई वर्षमा समाप्त हुन्छ। अब निर्वाचित हुनेहरूको कार्यकाल भने ६ वर्षकै हुनेछ।"
