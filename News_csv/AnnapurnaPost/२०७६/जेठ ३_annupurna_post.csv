शीर्षक,विवरण
छाडा सहकारी,"सहकारीलाई सरकारले अर्थतन्त्रको एउटा खम्बा मानेको छ। अर्थतन्त्रको तीन खम्बामध्ये निजी क्षेत्र, सार्वजनिक क्षेत्र र सहकारी सँगसँगै हिँड्नुपर्ने हुन्छ। तर, सहकारीले सही बाटो समाउन सकेको छैन। यसको प्रभावकारी नियमन हुन नसक्दा समस्या बढ्दै गएको छ। पछिल्लो समय यो स्थानीय तहसम्म पुगेको छ। संघ, प्रदेश र स्थानीय तहले सहकारीको नियमन गर्ने व्यवस्था त गरिएको छ तर व्यवहारमा त्यस्तो देखिँदैन। वित्तीय कारोबार गर्ने सहकारीको नियमन गर्ने निकाय बलियो हुन नसक्दा यिनमा छाडा मनोवृत्ति बढ्दै गएको छ। पीडित थपिइरहेका छन्। नेपालमा सहकारीको संख्यात्मक वृद्घि भए पनि गुणात्मक विकास हुन सकेको छैन। सहकारी ऐन २०४८ पछि यसको दर्ता हुने क्रम बढ्दो छ। सहकारी विभागको तथ्यांकअनुसार फागुनसम्म ३४ हजार ८ सय ३७ वटा सञ्चालनमा छन्। अधिकांश सहकारीले यसका मूल्यमान्यता र अन्तर्राष्ट्रिय सिद्धान्तको प्रयोग र पालना गर्न सकिरहेका छैनन्। सदस्यमा वित्तीय साक्षरता नहुँदा सहकारी मनोमानी ढंगले सञ्चालन भइरहेका छन्। नियमविपरीत कारोबार गर्ने प्रणाली बढेको छ। नेपाल राष्ट्र बैंकले बैंक तथा वित्तीय संस्थाको नियमन गरेजस्तै सहकारीमा पनि नियमन जरुरी छ। सहकारी विभागले नियमन नगर्दा हजारौं सर्वसाधारणको खर्बैां हिनामिना भएको छ। लामो समयदेखि समस्याग्रस्त रहेका ओरेन्टललगायत १५५ सहकारीको समस्या समाधान हुन सकेको छैन। सरकारले समस्याग्रस्त सहकारीको व्यवस्थापन समिति गठन गरे पनि प्रभावकारी ढंगले काम गर्न सकेको छैन। पुरानो समस्या समाधान गर्न नपाउँदै थप सहकारी भाग्न थालेका छन्। केही दिनअघि बूढानीलकण्ठको नयाँ सन्देश सहकारी निक्षेपकर्ताको २४ करोड लिएर फरार भएको छ। गत असोजमा नयाँ सडकस्थित एयरटेल सहकारीका सञ्चालक १८ करोड लिएर फरार भए। धेरैजसो सहकारीले निक्षेप फिर्ता गर्न नसक्दा नियमन निकायमा उजुरी पर्नुका साथै अदालतमा मुद्दासमेत चलेको छ। सहकारीले कार्यक्षेत्र विस्तार र बचत संकलनमा होडबाजी गर्ने, सीमित सदस्यमा असीमित कारोबार गर्ने गरेको पाइएको छ। ग्रामीण क्षेत्रभन्दा सहरी क्षेत्रमा सहकारीको विकृति बढी छ। पछिल्लो समयमा करिब ९० प्रतिशत कर्जा हाउजिङमै केन्द्रित गरेको सिभिल सहकारी पनि धराशयी हुन पुगेको छ। झन्डै आठ अर्बको कारोबार गर्दै आएको सिभिल सहकारीले सात अर्ब ४३ करोड आफ्नै स्वामित्वको हाउजिङमै लगानी गर्दा निक्षेपकर्ताको बिल्लीबाठ भएको छ। सहकारीको अनियमितता हटाउन सरकारले कदम चाल्नै पर्छ। सहकारीले पनि पारदर्शी भएर सदस्यमाझ कारोबार गर्नुपर्छ। सहकारी डुबाई सञ्चालक फरार हुने, लोभलाग्दोअपत्यारिलो ब्याजदर निर्धारण गर्ने, उपहार कार्यक्रम राखी भड्किलो विज्ञापन गर्ने, समयमा लेखापरीक्षणसाधारणसभा नगर्ने, राजनीतिक रंगबाट सहकारीलाई दूषित पार्न खोज्नेजस्ता कार्य विभागले अनुगमन क्रममा फेला पारेको छ। सहकारीले संस्थापक सदस्य र गैरसंस्थापक सदस्य भन्दै विभेद गर्ने गरेका छन्। सहकारी नियमानुसार त्यसो गर्न पाइँदैन। एक व्यक्ति धेरै सहकारीमा बस्ने परिपाटी छ। सहकारी ऐन २०७४ र सहकारी नियमावली २०७५ जारी भएको छ तर प्रभावकारी रूपमा कार्यान्वयन हुन नसक्दा सहकारीमा अन्योल छाएको छ। सहकारीका अभियन्ता सहकारी ऐन कार्यान्वयनमा आउन नपाउँदै सहकारी ऐन संशोधनमा लागेका छन्। ऐनले कार्यकारी सञ्चालकको व्यवस्था हटाएको थियो तर सहकारीकर्मीले चलखेल गरेर उक्त बुँदा संशोधन गर्न व्यापक लबिङ गरिरहेका छन्। सहकारीकै स्वार्थका कारण प्रदेश ३ ले कार्यकारी सञ्चालक बस्न पाउने व्यवस्था गरेको छ। उक्त व्यवस्था मूल ऐनविपरीत छ। उक्त ऐन खारेज गर्नुको साटो सहकारी ऐन २०७४ नै संशोधन गरी आफूअनुकुल बनाउन निहित स्वार्थ भएका सहकारीकर्मी लागेका छन्। फितलो नियमनका कारण धेरै सहकारीमा विचलन देखिएको छ। सहकारीमा सम्पत्ति शुद्धीकरणसमेत लागू हुन सकेको छैन। कतिपय सहकारीमा कालोधन थुप्रिएको आशंका गरिएको छ। सहकारीले मनोमानी ढंगले कार्यक्षेत्र बाहिर कारोबार गर्ने गरेका छन्। खासगरी घरजग्गा तथा हाउजिङमा लगानी गर्दा सहकारी समस्यामा परेका छन्। ती सबै विकृति नियन्त्रण गर्न निर्मम भएर लाग्नुको विकल्प छैन।"
