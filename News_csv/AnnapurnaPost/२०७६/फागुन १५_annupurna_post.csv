शीर्षक,विवरण
नेपालमा पनि एक्जिम बैंक !,"काठमाडौं : बैंक तथा वित्तीय संस्थासम्बन्धी ऐन संशोधन विधेयकमाथि संसद्मा छलफल भइरहेका बेला केही विज्ञले निर्यातआयात (एक्जिम) बैंक खोल्ने बाटो फुकाउनुपर्ने बताएका छन् । अन्तर्राष्ट्रिय व्यापार बढेसँगै यसको असन्तुलन पनि चुलिएको छ । यस्तो बेला निर्यात प्रबद्र्धन गर्न लगानी गर्ने बेग्लै संस्था आवश्यक भएको राष्ट्र बैंकका पूर्वकार्यकारी निर्देशक नरबहादुर थापा बताउँछन् । समयानुकूल वित्तीय क्षेत्रलाई पनि सुधार गर्दै लानुपर्छ, उनी भन्छन्, अनावश्यक लागेका संस्था बन्द गर्ने र आवश्यक संस्था जन्माउने दुवै काम जरुरी छ । गत वर्ष नै मुलुकको व्यापार घाटा साढे १३ खर्बको हाराहारी पुगिसकेको छ । यो वार्षिक बजेटको हाराहारी हो । व्यापार असन्तुलन बढेको बेला पुँजी, प्रविधि र सीप भित्र्याउने गरी ठूलो संस्था स्थापनामा सरकारले पहल गर्नुपर्ने थापा बताउँछन् । चीनले सन् १९९४ मा निर्यातआयात बैंक स्थापना गर्यो । त्यसपछि सन् २००१ मा विश्व व्यापार संगठनको सदस्य भएपछि संसारभर निर्यात व्यापारको दबदबा सिर्जना गर्न यो बैंकले निकै ठूलो योगदान गर्यो। भारतीय निर्यातआयात बैंक १९८२ को जनवरी १ मै उद्घाटन भएको थियो । बंगलादेशले सन् १९९९ मा एक्जिम बैंक स्थापना गर्यो । अहिले तयारी पोसाकको निर्यातमा यो बैंकको भूमिका निकै सशक्त देखिएको छ । पाकिस्तानले पनि सन् २०१५ मा एक्जिम बैंक सञ्चालनमा ल्याएको छ । नेपालमा भने नीतिगत तहमा यसबारे बहस सुरु नै भएको छैन । अहिले बैंक तथा वित्तीय संस्थासम्बन्धी ऐन संशोधनका क्रममा यस विषयलाई पनि सँगै जोडेर लानु उपयुक्त हुने विज्ञ बताउँछन् । तर, त्यस्तो बैंक स्थापना गर्न विदेशी पुँजीलाई प्राथमिकता दिनुपर्ने राष्ट्र बैंकका प्रवक्ता डागुणाकर भट्ट बताउँछन् । अन्तर्राष्ट्रिय वित्तीय संस्था, संयुक्त राष्ट्र संघ तथा बहुपक्षीय निकायमा कार्यरत उच्चपदस्थ नेपालीबाट स्रोत जुटाउने गरी ठूलो पुँजीसहितको बैंक खोल्न सकिन्छ, उनी भन्छन् । अन्तर्राष्ट्रिय अभ्यासमा पनि एक्जिम बैंक प्रायः सरकारको बहुमत सेयर स्वामित्वमा खोलिएका छन् । सर्वसाधारण र बाह्य लगानीको सम्मि श्रण गरेर ठूलो पुँजी र सम्पत्ति भएका बैंक खोलिएको छ । यसले निर्यात प्रबद्र्धन, आयातको वर्गीकरण, उत्पादनको प्राथमिकीकरण र वित्तीय स्रोतको सुनिश्चिततामा सहयोग गर्छन् । पुँजी, प्रविधि, व्यवस्थापन कौशल, लगानी क्षेत्र पहिचान, व्यावसायिक वर्गीकरण र परामर्श सेवासमेत दिन सक्ने विशिष्टीकृत संस्था स्थापना गर्नु आवश्यक भएको छ, थापा भन्छन् । एक्जिम बैंकलाई अन्तर्राष्ट्रिय सम्बन्ध र कूटनीतिक लाभका लागि पनि छिमेकी मुलुकले नै प्रयोग गरिरहेका छन् । नेपाललाई चीन र भारतले दिने अधिकांश ऋण तथा अनुुदान सहायता त्यहाँका एक्जिम बैंकमार्फत प्राप्त हुुन्छ । यसको अर्थ, त्यस्ता ऋण र अनुदान दिँदा पनि आफ्नो निर्यात व्यापारको बजार सुनिश्चित होस् भन्ने अपेक्षा गरिन्छ । ठूलो र बलियो संस्था भयो भने निर्यात बढाउने ठूला परियोजनामा विदेशी लगानी भित्र्याउन पनि सहज हुने थापाको भनाइ छ । सरकारले २०६३ मा वित्तीय क्षेत्रलाई नियमन गर्ने छाता ऐनका रूपमा बैंक तथा वित्तीय संस्थासम्बन्धी ऐन (बाफिया) जारी गरेको थियो । त्यसपछि कृषि क्षेत्रमा लगानी गर्ने भनेर स्थापित कृषि विकास बैंकलाई वाणिज्य बैंक बनाइयो भने उद्योगधन्दामा लगानी प्रबद्र्धन गर्ने संस्थालाई एनईडीसी डेभेलपमेन्ट बैंक बनाइयो । २०५७ मा सुरु भएको वित्तीय क्षेत्र सुधार कार्यक्रमको कार्यान्वयनका क्रममा यस्ता विशिष्टिकृत संस्थालाई व्यापारिक क्षेत्रमा लगानी गर्न निर्देशन दियो । त्यसो गर्दा उत्पादनमूलक क्षेत्रमा सरकारी कार्यक्रम कार्यान्वयन गर्न वा विदेशी सहायता परिचालनमा पनि असहज भएको थापा बताउँछन् । यसका लागि एनआईडीसी डेभेलपमेन्ट बैंकसमेत गाभिएको र लगभग पूर्णसरकारी स्वामित्वको राष्ट्रिय वाणिज्य बैंकलाई एक्जिम बैंकमा रूपान्तरण गर्नसक्ने संभावना छ । यस बैंकमा अन्तर्राष्ट्रिय मुद्रा कोष वा अन्य बहुपक्षीय संस्था, अन्तर्राष्ट्रिय लगानी कम्पनीबाट लगानी थपेर ठूलो पुँजीको बैंक बनाउन सकिने अवस्था छ । तर पूर्वाधार विकास बैंकमा जस्तो स्वदेशी व्यापारीको लगानी जुटाउने हो भने चाहिँ यस्तो संस्था जन्माउनु उचित नहुने राष्ट्र बैंकका अधिकारी बताउँछन् । यसअघि सरकारले राष्ट्रिय वाणिज्य बैंकलाई नै पूर्वाधार विकास बैंकको रूपमा स्थापना गर्ने घोषणा बजेटमै गरको थियो । तर, कार्यान्वयनको चरणमा त्यसो भएन । राष्ट्रिय वाणिज्य बैंकका प्रमुख कार्यकारी अधिकृत किरणकुमार श्रेष्ठले पनि एक्जिम बैंकमा रूपान्तरण गर्ने विकल्प रहेको बताउँछन् । त्यसबारे खासै सोचिएको छैन । तर यो एउटा उत्तम विकल्प हुनसक्छ, उनी भन्छन् । सरकारी अधिकारी र विज्ञ पनि सरकारको ज्यादातर स्वामित्व भएको वाणिज्य बैंक आवश्यक हुने बताउँछन् । सबै निजी क्षेत्रका संस्थामा मात्र निर्भर भएर हाम्रोजस्तो विकासोन्मुख अर्थतन्त्र अघि बढ्न कठिन हुन्छ, थापा भन्छन्, आवश्यकपरेका बेला सरकारी कार्यक्रमलाई तल्लो तहसम्म पुर्याउने ठूलो सरकारी बैंक आवश्यक हुन्छ । तर अहिले पनि नेपाल बैंकमा सरकारको बहुमत स्वामित्व छ । कृषि विकास बैंक पनि सरकारी स्वामित्वमै छ । यसमा आफ्नो उपस्थिति बढाउन चाहे सरकारले पुँजी थप्न पनि सक्छ । यस्तो मौकामा एक्जिम बैंक स्थापनाको बाटो खोल्नु आवश्यक हुने बैंकिङ क्षेत्रका जानकारले बताएका छन् ।"
"दुग्धजन्य शिशु आहारमा विष, लाखौं बालबालिका जोखिममा","काठमाडौं । सरकारले दुग्धजन्य र अन्य शिशु आहारमा हानिकारक औद्योगिक रसायन मेलामाइन मिसाउन अनुमति दिएको छ । विभागले २०७५ वैशाखमै राजपत्रमा सूचना प्रकाशित गरे पनि यसबारे सरोकारवाला निकाय र उपभोक्ता बेखबर थिए । बालबालिकालाई खुवाइने आहारपूरक तरल तथा सुख्खा धुलो दूध, दूध तथा दुग्धजन्य पदार्थ तथा खाद्यपदार्थमा यो रसायन मिश्रण गर्न सरकारले अनुमति दिएको हो । मानव स्वास्थ्यका लागि विषालु मेलामाइन प्रयोगमा अधिकांश मुलुकले प्रतिबन्ध लगाइसकेका छन् । खाद्य प्रविधि तथा गुण नियन्त्रण विभागले खाद्य तथा पेयजन्य पदार्थमा मेलामाइन मिसाउन पाउने गरी मापदण्ड बनाएको छ । डेरी उद्याग संघका अध्यक्ष राजकुमार दाहालले मेलामाइन मिसाउन पाउने विषयमा सरकारी निर्णय र मापदण्डबारे आफूलाई जानकारी नभएको बताए । नेपाल डेरी इन्डस्ट्रिज एसोसिएसनका पूर्वअध्यक्ष सुमित केडियाले पनि यसबारे अनभिज्ञता प्रकट गरे । उद्योगीले दूध र दुग्धजन्य पदार्थमा मेलामाइन मिसाएको चर्चा बाहिरिए पनि सरकारले भने परीक्षण गरेको छैन । विभागका प्रवक्ता मोहनकृष्ण महर्जनले वीरगन्जस्थित भन्सार नाकामा मेलामाइनका विषयमा कडा निगरानी हुने गरेको दाबी गरे । मेलामाइन मिश्रित पदार्थको कडाइका साथ नियमन गर्न मापदण्ड तोकिएको हो, महर्जनले भने, मापदण्डभन्दा बढी कसैले पनि यसको प्रयोग गर्न नपाउने गरी सीमा निर्धारण गरेका छौं । यस्ता पदार्थको नियमित परीक्षणका आधारमा मात्रै भित्र्याउन पाइने व्यवस्था छ । विभागअन्तर्गतको वीरगन्जस्थित खाद्य आयातनिर्यात गुणस्तर प्रमाणीकरण कार्यालयका प्रमुख हस्त राईले भने भारतसहित तेस्रो मुलुकबाट आउने यस्ता पदार्थ परीक्षण गर्ने सुविधा नभएको बताए । मेलामाइनको मापदण्ड तोकिएपछि भारतसहित तेस्रो मुलुकबाट आउने यस्ता पदार्थको मि श्रणसम्बन्धी परीक्षण गर्ने सुविधा कार्यालयमा नभएकाले कुनै पनि प्रकारको परीक्षण गर्न पाएका छैनौं, राईले भने, परीक्षणबिना नै मेलामाइन मिसिएका विभिन्न प्रकारका खाद्यवस्तु भित्रिएका छन् । विभागसँग मेलामाइन परीक्षण गर्ने सुविधा सम्पन्न केन्द्रीय प्रयोगशाला भए पनि परीक्षण गर्ने गरिएको छैन । मापदण्डले दही, दूधको मात्रा भएको चकलेट, बिस्कुट, टफी, आइसक्रिम, केकलगायतका खाद्य वस्तुमा मेलामाइन प्रयोग गर्न बाटो खोलिदिएको छ । नेपालमा पनि मेलामाइन मिसिएको खाद्य पदार्थ कति बालबालिकाले सेवन गर्दै आएका छन् । तर आधिकारिक जवाफ कसैसँग छैन, उपभोक्तवादी ज्योति बानियाँले भने, किनभने सरकारबाट यसको परीक्षण भएको छैन । प्रतिबन्ध लगाउनुको साटो सरकारले घुमाउरो बाटो प्रयोग गरी वैधता दिएको छ । अर्का उपभोक्तावादी प्रेमलाल महर्जनले अब यस्ता पदार्थ जसले जति पनि मिसाने पाउने बताए । मेलामाइनमा नाइट्रोजनको मात्रा ६७ प्रतिशत हुन्छ । बालबालिकाको आहारपूरक पदार्थका रूपमा प्रयोग गरिने खाद्यवस्तुमा प्रोटिनको मात्रा उच्च परिमाणमा छ भनेर झुक्याउन अवैध रूपमा यसको प्रयोग हुन्छ । तरल पदार्थमा सजिलै घुल्न सक्ने गुण भएका कारण गैरकानुनी रूपमा प्रोटिनको मात्रा उच्च देखाउन र बाक्लोपना देखाउन यसको प्रयोग गरिन्छ । सेन्टर फर फुड सेप्टीअनुसार मेलामाइनयुक्त सुख्खा तथा धुलो पाउडर दूध, तरल दूध र आहारपूरक पदार्थ सेवनका कारण तीन वर्षमुनिका ९९ प्रतिशत बालबालिका उच्च जोखिममा छन् । विभागले शिशुका लागि ठोस आहार (पाउडर इनफैन्ट फोरमुला) अन्तर्गत प्रतिकिलोग्राममा १० मिलिग्राम मिसाउन पाइने मेलामाइन प्रयोग गर्न बाटो खुला गरेको छ । यस्तै शिशुका लागि तरल आहार र तरल दूध (लिक्विड इनफैन्ट फोरमुलालिक्विड इनफैन्ट मिल्क) अन्तर्गत प्रतिकिलोग्राममा ०१५ मिलिग्राम, दूध तथा दुग्धजन्य पदार्थ (मिल्क एन्ड मिल्क प्रडक्ट) अन्तर्गत प्रतिकिलोग्राममा २५ मिलिग्राम र अन्य खाद्य पदार्थ (अदर फुड्स) अन्तर्गत एक किलोमा २५ मिलिग्राम मेलामाइन मिसाउन पाइने मापदण्ड तोकेको छ ।"
वामदेवलाई रोक्न खोज्दा नेकपामा बबण्डर,"काठमाडौं : उपाध्यक्ष वामदेव गौतमलाई राष्ट्रियसभा सदस्यमा मनोनयन गर्ने नेकपा सचिवालयको निर्णयसँगै पार्टीमा विवाद बढेको छ । अध्यक्ष एवं प्रधानमन्त्री केपी ओली यसमा असन्तुष्ट देखिएका छन् । संविधान संशोधनमार्फत मनोनीत कोटा थपेर वामदेव र अर्थमन्त्री युवराज खतिवडा दुवैलाई राष्ट्रियसभामा लैजाने उनको पहल बहुमतको घेराबन्दीमा परेको छ । प्रधानमन्त्री ओली २० गते खाली हुने खतिवडाको एउटा कोटामा भने जसरी पनि उनैलाई निरन्तरता दिने अडानमा छन् । सचिवालयको बुधबारको बैठकले राष्ट्रियसभा सदस्यमा उपाध्यक्ष गौतमलाई पठाउन सरकारलाई सिफारिस गर्ने सर्वसम्मत निर्णय गरेको नेताहरूले बताएका थिए । स्रोतका अनुसार यो निर्णय सचिवालयले गर्दा प्रधानमन्त्री ओली मौन थिए । बहुमत सचिवालय सदस्यले आफूलाई घेराबन्दीमा पार्न अन्यत्रै भेलाबैठक बसेर निर्णय गरी ल्याउने र पार्टी बैठकमा सुनाएर निर्णय गराउन खोज्ने प्रवृत्ति देखिन थालेको भन्दै उनले असन्तुष्टि पनि पोखेका थिए । उपाध्यक्ष गौतमलाई राष्ट्रियसभा सदस्यमा मनोनीत गरेर लैजान अध्यक्ष पुष्पकमल दाहालले प्रस्ताव गरेका थिए । ओलीले भनेका थिए, म आज अलिकति बोल्छु । बोल्नैपर्ने पनि छ । तपाईंहरूले कहाँ केके गरिरहनुभएको छ, मलाई सम्पूर्ण जानकारी छ । मेरा विरुद्धका गतिविधिबारे म जानकार छु । तर ती सबै प्रक्रिया सामना गरेर जान्छु । तपाईँरूले निर्णय गरेरै आउनुभएको होला । निर्णय सुनाउनुहोस् । त्यसै गरेर जाऔंला । त्यसपछि बैठकले दुइटा निर्णय गर्यो। पहिलो राष्ट्रियसभामा वामदेवलाई मनोनीत गर्न सिफारिस गर्ने । दोस्रो शनिबार गौतमकै मागका आधारमा संविधान संशोधन गर्न गठित कार्यदल विघटन गर्ने । बैठकपछि प्रवक्ता नारायणकाजी श्रेष्ठले यसबारे जानकारी गराएका थिए । यो निर्णय भएको केही घण्टा नबित्दै प्रधानमन्त्री ओलीले पार्टीका वरिष्ठ नेता माधवकुमार नेपाललाई बालुवाटारमा बोलाई आफूले गौतमलाई राष्ट्रियसभामा सिफारिस गर्ने निर्णय नमान्ने अवगत गराए । उच्च स्रोतका अनुसार प्रधानमन्त्री ओलीले आफू खतिवडालाई निरन्तरता दिने पक्षमा अडिग रहेको र त्यसमा सहमति जनाइदिन नेपालसँग आग्रह गरेका थिए । पार्टीका नेताहरू नै अर्थमन्त्री खतिवडाविरुद्ध विभिन्न मान्छेसँग मिलेर लागेको सूचना मेरासामु आइपुगेका छन् । यो सरकारविरुद्धकै घेराबन्दी हो । खतिवडाजी सरकारका पिलर हुनुहुन्छ । उहाँलाई म दोहोर्याएर जान्छु, नेपालसँग प्रधानमन्त्रीले भनेका थिए । प्रधानमन्त्री ओलीले अध्यक्ष दाहालको उठबस खतिवडालाई हटाउनुपर्छ भन्ने व्यापारीहरूसँग समेत रहेको सूचना आफूले पाएको भन्दै खतिवडाका पक्षमा उभिदिन नेपालसँग आग्रह गरेको स्रोतले बताएको छ । गौतमलाई राष्ट्रियसभामा लान चाहे पनि अहिलेको आवश्यकता खतिवडालाई नै लैजानुपर्ने रहेको प्रधानमन्त्रीले बताएका थिए । नेपालसँग ओलीले मंगलबार पनि दुई पटक छलफल गरेका थिए । त्यस क्रममा पनि खतिवडाका पक्षमा सघाउन आग्रह गरेका थिए । बुधबारको बैठकपछि बालुवाटारमा नेपालसँग छलफल गरिरहेका प्रधानमन्त्री ओलीले उक्त छलफलमा झन्डै डेढ घण्टा सचिवालयका अर्का सदस्य ईश्वर पोखरेललाई पनि सहभागी गराएका थिए । स्रोतका अनुसार नेपालले भने कुनै ठोस प्रतिक्रिया जनाएनन् । प्रधानमन्त्रीले खतिवडाका पक्षमा उहाँ (नेपाल) लाई मनाउन अनेक प्रयास गर्नुभएको देखिन्छ । तर, उहाँले खास प्रतिक्रिया दिइसक्नुभएको छैन, नेपाल निकट एक नेताले अन्नपूर्णसँग भने । ओलीले गत पुस २३ गते वामदेव निवासमा बसेको पार्टी नेताहरूको गठबन्धन तोड्न चाहिरहेका छन् । गौतमलाई पार्टीले राष्ट्रियसभामा लैजाने नीतिगत निर्णय सर्वसम्मत गरेको छ । तर अहिल्यै भन्ने छैन, ओली निकट नेताहरूको भनाइ छ, यसको अर्थ अर्को लटमा खाली हुँदा भन्ने हो । ओली पक्षले भने प्रधानमन्त्रीले खतिवडालाई सञ्चार मन्त्रालयको जिम्मेवारी तोक्ने बेलै राष्ट्रियसभामा दोहोर्याउन सिफारिस गरी पठाइसकेको बताएका छन् । पार्टी महासचिव विष्णु पौडेलले भने यस्तो निर्णयबारे आफू जानकार नभएको सुनाए । मलाई त्यस्तो लाग्दैन । त्यस्तो भएको भए सायद पार्टीमा छलफल हुन्थ्यो, पौडेलले अन्नपूर्णसँग भने । वामदेवकै कारण रडाको ! मेरो विषय उठ्नेबित्तिकै जहिल्यै विवादमा पारिन्छ, किन ? कसले खेलिरहेको छ यस्तो खेल ? मलाई बदनाम गराइरहन अनेक खेल खेल्दै हिँड्ने हो भने मलाई पार्टीबाट निकालिदिनुहोस्, बुधबारको सचिवालय बैठकमा गौतमले गुनासो गरे । काठमाडौं ७ का रामवीर मानन्धरलाई राजीनामा गराई प्रतिनिधिसभा छिर्ने कोसिस गर्दा पनि सचिवालयमा छलफल गर्दै गर्दा उनको प्रयास बाहिरिएपछि उनीविरुद्ध आलोचना बढेको थियो । त्यसपछि उनी त्यो कदमबाट पछि हटे । फेरि उनलाई पार्टीका अध्यक्ष तथा प्रधानमन्त्री ओलीले नै राष्ट्रियसभामा प्रवेश गर्न प्रस्ताव गरे । तर उनले संविधान संशोधन गरेर प्रधानमन्त्री बन्ने बाटो राष्ट्रियसभा सदस्यलाई पनि खोल्न माग गरे । गौतम आफू प्रधानमन्त्री बन्न पाउने गरी संविधान संशोधन गरेमात्र राष्ट्रियसभामा जाने नत्र नजाने भनी उपचुनाव लड्न पनि गएनन् । राष्ट्रपतिबाट मनोनीत एक जना सांसदको पद २० गते रिक्त हुँदै छ । त्यो पदमा फेरि उनलाई लैजाने विषयमा नेकपाभित्र बहस चल्यो । उनले उठाएको संविधान संशोधनका लागि कार्यदल बनाउने निर्णय नेकपाले गोप्य रूपमा गर्यो। तर निर्णय बाहिरिएपछि वामदेव फेरि आलोचित बने । उनले बुधबारको सचिवालय बैठकमा भने, पार्टीको निर्णय म मान्छु, तर कार्यदल भंग गरे पनि संविधान संशोधन गर्नुपर्ने मेरो माग यथावत् छ । सचिवालय बैठकमा अध्यक्ष दाहालले संविधान संशोधन कार्यदलको विषय बाहिर नलाने सहमतिविपरीत सचिवालयकै साथीहरुबाट कसरी बाहिरियो ? यसले पार्टीलाई राम्रो गरेन । अब यो कार्यदल के गर्ने ? वामदेवका विषयमा के गर्ने ? छलफल गरौं भन्दै पार्टीमा वामदेवलाई राष्ट्रियसभामा मनोनीत पदमा लैजान प्रस्ताव गरेका थिए । वामदेवजी पनि अब अरु कुरा नगर्नुहोस् । राष्ट्रियसभामा जाने विषयमा सोच्नुहोस् । मेरो प्रस्ताव छ वामदेवजीलाई राष्ट्रियसभामा लैजाऔं, दाहालले प्रस्ताव गरेका थिए । ओलीले पार्टी बैठकबाहिरै गरेर आएको निर्णय सुनाउन नेताहरुलाई आग्रह गरेपछि बैठकमा केहीबेर सन्नाटा छाएको थियो । नेताहरुको मौनता चिर्दै अध्यक्ष दाहालले कहींकतै त्यस्तो निर्णय नभएको जानकारी गराएका थिए । पार्टीका सबै सचिवालय सदस्यहरु संघीय संसद्मा रहेका कारण वामदेवलाई लैजाऔं भन्ने मेरो प्रस्ताव हो, दाहालले भने । प्रधानमन्त्री ओलीले भने गौतमले नजाने भनेपछि पहिले दिएकै व्यक्तिलाई वचन दिइसकेको विषयमा के गर्ने भनेर धारणा राखेको स्रोतले बतायो । राष्ट्रियसभामा वामदेवजीलाई लैजाने विषयमा मैले पहिल्यै कुरा गरेको हुँ । उहाँले मान्नुभएन । संविधान संशोधनको एउटा प्रक्रियामा तपाईं (गौतम) लाई लैजाऔंला । अहिले पहिल्यैकालाई वचन दिइसकेका छौं । उहाँले राम्रो काम गरिरहनुभएको पनि छ । उहाँलाई नै लिएरै जाऔं, प्रधानमन्त्रीले भनेका थिए । दाहाल, नेपाल, झलनाथ खनाल, श्रेष्ठ र महासचिव पौडेल गौतमलाई राष्ट्रियसभामा लैजान तयार देखिए । पौडेल र थापाको फेरियो मोर्चा प्रधानमन्त्री ओलीले अर्थमन्त्री खतिवडालाई दोहोर्याउन वचन दिइसकिएको सुनाउँदा महासचिव पौडेलले यसपटक वामदेव कमरेडलाई लैजाऔं भनेर खुलेका थिए । वामदेव कमरेड निःसर्त राष्ट्रियसभामा जान तयार भएपछि अहिलेलाई उहाँलाई नै लैजाऔं, पौडेलले बैठकमा राखेको धारणा उद्धृत गर्दै ती सचिवालय सदस्यले अन्नपूर्णसँग भने, यसपटक वामदेवकै बारे सोचौं । उहाँलाई नै लैजाऔं । गृहमन्त्री रामबहादुर थापाले भने वामदेवको निर्णय संगतिपूर्ण नरहेको भन्दै राजनीतिज्ञले निर्णय लिँदा संगतिपूर्ण कुरा राख्नुपर्ने धारणा राखेका थिए । वामदेवजीले पहिले संविधान संशोधन गरेर मात्रै जाने भन्नुभयो । कार्यदल पनि बनाइयो । त्यसपछि नयाँ प्रक्रियामा संविधान संशोधन गरेर जाने भन्ने भयो । तर फेरि उहाँ (गौतम) ले संशोधन नभई जान्छु भन्ने कुरा संगतिपूर्ण र शृंखलामा भएन, सचिवालयका एक नेताले थापालाई उद्धृत गर्दै भने, वामदेवजी यो ढंगले जानु हुँदैन । पहिले पनि गल्ती भयो । जान्छु भनेर नजानु गल्ती भयो । निःसर्त जान्छु भन्नु फेरि अर्काे गल्ती भयो । यसले नेतृत्वलाई ड्यामेज गर्छ । पार्टीलाई पनि हित गर्दैन ।"
गुप्तचरलाई फोन ट्यापिङ सुविधा,"काठमाडौं : फोन ट्यापिङ को प्रावधानमा सहमति जुटेको छ । राष्ट्रियसभाको विधायन व्यवस्थापन समितिमा बुधबार व्यक्तिगत फोन ट्यापिङ को विवादित प्रावधान नहटाउने पक्षमा मत आएको हो । नेपाल विशेष सेवा गठन र सञ्चालनसम्बन्धी कानुन संशोधन र एकीकरण गर्न बनेको विधेयकमाथि विधायन समितिमा दफावार छलफल भइरहेको छ । दर्ता भएसँगै नेपाल विशेष सेवा विधेयक विवादित बनेको थियो । दफा १० को सूचना संकलनसम्बन्धी विशेष व्यवस्थाका प्रावधानमा केही शब्द हेरफेरसहित सहमति जुटेको समितिका सभापति परशुराम मेघी गुरुङले जानकारी दिए । धेरै देशमा फोन ट्यापिङको व्यवस्था छ । व्यक्तिगत गोपनीयता सुरक्षित राख्ने गरी यो प्रावधान अघि बढाउने सहमति भएको छ, गुरुङले भने । फोन ट्यापिङको प्रावधान दफा १० मै राखिएको छ । फोन ट्यापिङको विषय नयाँ भएका कारण गलत सन्देश गएजस्तो देखिन्छ । तर, यो साधारण हो, यहाँ सबै कुरा व्यवस्थित तरिकाबाट हुन्छ, सांसद ठगेन्द्रप्रकाश पुरीले भने, केही शब्द हेरफेर गरी यो प्रावधान राख्ने सहमति जुटेको छ । दफा १० को उपदफा १ मा भनिएको छ, यो ऐनबमोजिम सूचना संकलन तथा प्रतिगुप्तचरी क्रियाकलापका सिलसिलामा विभागले संदिग्ध वा निगरानीमा रहेका व्यक्ति, संघसंस्थाबाट सार्वजनिक सञ्चारमाध्यमबाट वा अन्य माध्यमबाट भएका कुराकानी, श्रव्य, दृश्य वा विद्युतीय संकेत वा विवरणलाई निगरानी, अनुगमन र इन्टरसेप्सन गर्न तथा अभिलेख गर्न सक्नेछ । विवादित दफा १० मा दुई ठाउँमा नयाँ शब्द राखिएको छ । समितिको दफादार छलफलमा विभाग भन्ने शब्दको ठाउँमा अनुसन्धान अधिकृत राख्ने सहमति भएको पुरीले जानकारी दिए । यही दफाको उपदफा ४ र ५ लाई छुट्याएर छुट्टै दफा बनाउने सहमति भएको छ । गुप्तचरी क्रियाकलापका लागि संकलन गरेका सूचना सार्वजनिक भए जिम्मेबार व्यक्तिलाई हदैसम्मको कारबाही गर्ने भन्ने शब्द राखिने भएको छ । प्रतिपक्षी सांसदले भने फोन ट्यापिङका विषयमा सम्बन्धित संस्था वा व्यक्तिसँग अनुमति लिनुपर्ने अडान छाडेका छैनन् । कांग्रेस, राजपा र समाजवादीका सांसदले समितिको अडान यथावत् रहेको कांग्रेस सांसद प्रकाश पन्थले जानकारी दिए । हामीले अडान छाडेका छैनौं । फोन ट्यापिङ गर्दा अनुमति लिनुपर्ने प्रावधान राख्न हामीले प्रस्ताव गरेका छौं, सांसद पन्थले भने, विधेयक पास गर्दा हामी पुनः यो प्रस्ताव गर्छौं ।"
झापामा फस्टाउँदै रबरखेती,"झापा : जिल्लामा पछिल्लो समय धान र सुपारीपछि रबरखेती फस्टाउँदै गएको छ। खेती फस्टाउँदै गएसँगै कृषकले रबरखेतीलाई अन्य बालीसँग जोडेर संयुक्त बोर्ड गठन गर्न माग गरेका छन्। कृषकले बोर्ड नहुँदा रबरको खेतीयुक्त जमिनको पहिचान हुन नसकेको तथा तालिम र बिमाको व्यवस्था नहुँदा खेतीमा समस्या हुने गरेको गुनासो गरेका छन्। कृषकले जिल्ला प्रशासन कार्यालयमा यी मागसहितको ज्ञापनपत्र बुझाएका छन्। गोरखामा २०४१ सालमा गोरखकाली रबर उद्योग स्थापना भएपछि रबरखेती हुन थालेको झापामा हाल मासिक १० टन रबर उत्पादन हुने गरेको छ। २०४८ सालदेखि झापामा रबखेती सुरु भएको हो। जिल्लाका करिब २ सय कृषक यसको खेतीमा आबद्ध छन्। साविकको तत्कालीन शनिश्चरे गाविस३ बाट सुरु भएको रबरखेती हाल धाईजन, खुदुनाबारी, बुधबारे, शनिश्चरे, पृथ्वीनगर, राजगढ, घेराबारी, भद्रपुर, र सुरुङगामा विस्तारित गरिएको साना किसान प्राकृतिक रबर उत्पादक संघले जनाएको छ। रबरको एउटा रूखले ३५ वर्षसम्म निरन्तर चोप दिन्छ। चोप दिन छोडेपछि उक्त रूखलाई बिक्री गर्दा त्यसको पनि मूल्य राम्रो आउने भद्रपुरका रबर कृषक ईश्वरी तिमिल्सिनाले बताए। उनी भन्छन्, रबरको काठ पनि बहुमूल्य मानिन्छ। पानीले खाँदैन। धमिरा लाग्दैन। पानिजहाज बनाउन विदेशी यो काठको प्रयोग गर्छन्। नेपालमा वार्षिक १५ अर्ब रुपैयाँ बराबरको रबर आवश्यक भए पनि नेपालमा उत्पादित रबरले पाँच प्रतिशत मात्र बजार ओगटेको छ। रबरको बिरुवा लगाएको ७ वर्षपछि मात्र चोप दिन सुरु गर्छ। उक्त रूखले ३५ वर्षसम्म निरन्तर आम्दानी दिइरहने भएकोले किसान रबरखेतीतर्प आकर्षित हुँदै गएको कृषि ज्ञान केन्द्र झापाका कृषि प्रसार अधिकृत शेषराज पौडेलले बताए। रबरबाट साइकल गाडीलगायतको टायर, बेलुन, कण्डम, इरेजरलगायत ३५ हजारभन्दा बढी सामग्री बनाउन सकिन्छ। सरकारले २०७४ सालमा झापालाई रबर उत्पादनको प्राथमिकतामा राखेर रबर जोन जिल्ला घोषणा गरेको थियो। ५ सय हेक्टरमा खेती गरे जोन घोषणा गर्ने चलन छ। २०८२ सालको असारसम्म रबरखेतीका लागि झापामा सुपर जोन परियोजना सञ्चालनमा ल्याउने तयारी छ। नगदे बालीका रूपमा चिनिएको रबरखेतीको प्रवद्र्धन गर्न प्रधानमन्त्री कृषि आधुनिकिकरण परियोजना, व्यवस्थापन एकाई काठमाडौंले झापालाई रबर जोन घोषणा गरेको छ। दक्षिण अमेरिकाको ब्राजिलबाट सुरु भएको मानिने रबरखेती २१ देखि ३५ डिग्री सेन्टिग्रेडसम्मको तापक्रममा राम्ररी फस्टाउने गरेको विज्ञ बताउँछन्। नेपालमा २० हजार ४ सय हेक्टर जमिन रबरखेतीका लागि योग्य मानिन्छ। नेपालमा बर्सेनि ११ अर्बको विभिन्न रबरजन्य वस्तु विदेशबाट नेपालमा आयात भइरहेको छ। चिया, कफी र अलैंचीको संयुक्त बोर्ड गठन गरेजस्तै रबरखेतीलाई प्रवद्र्धन गर्न कृषकले बोर्ड गठनको आवाज उठाएका हुन्।"
नेपालको नक्सामा लिम्पियाधुरालाई समेट्न विज्ञको दबाब,"काठमाडौं : लिम्पियाधुरासहित नक्सा पाठ्यक्रममा समावेस र नयाँ नक्सा प्रकाशन गर्न विज्ञहरुले दबाब दिएका छन् । भारतले प्रकाशन गरेको चार महिना वित्तिसक्दा पनि नेपालले लिम्पियाधुरा समावेस गरेको नक्सा प्रकाशन गर्न नसक्नु दुभाग्र्य भएको विज्ञहरुको भनाइ छ । विद्यालय तहको नयाँ पाठ्यक्रम निर्माण गर्ने क्रम रहेकोले त्यो पाठ्यक्रममा लिम्पियाधुरासहित नक्सा समावेश गर्न उनीहरुले सुझाव दिएका छन् । सीमा बचाऔ अभियान अन्र्तगतको नक्सा समितिले नयाँ पाठ्यक्रममा पुरानो बुच्चे नक्साको साटो चुच्चे नक्सा राख्नु पर्ने दबाब दिएको छ । समितिका सदस्य एवं भूगोलविद कमलचन्द्र बरालले पाठ्यक्रममा लिम्पियाधुरासहितको नक्सा राख्न दबाब सृजना गर्नु बताए । अहिले पाठ्यक्रम बनिरहेको छ, यही बेला सरकारलाई लिम्पियाधुरासहितको नक्सा पाठपुस्तकमा राख्न दबाब दिनु पर्छ,उनले भने । पाठ्यक्रममा कालापानी विवादको विषयमा समावेश गर्न सरकार पनि सकारात्मक देखिएको केही विज्ञले बताएका छन। सीमाविद बुद्धिनारायण श्रेष्ठले पाठ्यक्रममा कालपानी विषय समावेश गर्ने विषयमा शिक्षा मन्त्री गिरीराजमणि पोखरेल पनि सकारात्मक देखिएको बताए । शिक्षामन्त्री पोखरेल, पाठ्यक्रम विकास केन्द्रका महानिर्देशक लेखनाथ पौडेलसहितले विज्ञहरुसँग लिम्पियाधुरा, कालापानी, लिपुलेकका विषयमा पाठ्यक्रम राख्न सक्ने विषयमा छलफल गरेका छन् । उनले विद्यालय महाविद्यालयमा झण्डा झुण्ड्याउनु पने बताए । उनले सीमा समस्या सामाधानका लागि राजनीतिक दबाब प्रमुख रहेको बत ाए ।पूर्व सचिव एवं सीमा सम्बन्धी अनुसन्धानकर्ता द्धारिकानाथ ढुंगेलले पाठ्यक्रममा लिम्पियाधुराको विषय समेट्नु पर्ने बताए । उनले जनस्तरमा जारी भएको लिम्पियाधुरासहित नक्सा विद्यालय, कलेजमा वितरण गर्नु पर्ने बताए । यो नक्सा छ्याछयाप्ती पार्नु पर्छ, उनले भने, निशुल्करुपमा स्कुलकलेज वितरण्या गरौं, ७५३ स्थानीय तह, ७ प्रदेशलाई दियौं । नेपालका पहिलो गर्भनर अध्यक्ष हिमालयशम्शेर राणाले जनस्तरमा बनाएको नक्साको व्यापकरुपमा प्रचार प्रसार गर्नु पर्ने बताए । उनले प्रधानमन्त्रीलाई भेटेर नक्सा बनाउन तथा शिक्षा मन्त्री भेटेर पाठ्यक्रममा लिम्पियाधुरासहितको नक्सा राख्न दबाब दिने बताए । सीमा बचाउँ अभियानको नक्सा समितिका संयोजक भैरव रिसालले लिम्पियाधुराको मुद्दा जनताको मुद्दा भएको बताए । सीमा बचाउँ अभियान र नागरिक मञ्चले सयुक्तरुपमा गरेका छलफलमा प्रधानमन्त्री ओली विज्ञहरु भेटन नचाहेको भन्दै आक्रोस पनि व्यक्त गरिएको थियो अभियानका संयोजक स्वनाम स्वामीले प्रधानमन्त्री जनस्तरको नक्सा, तथ्य प्रमाण दिनको लागि अवसर नमिलेको बताए ।हामीले पटक पटक भेट्न खोज्यौं, उहाँले समय दिनु भएको छैन, उनले भने, जनस्तरमा बनाएको नक्सा दिने र लिम्पियाधुरासहित नक्सा प्रकाशन गरेर भारतसँग कुटनीतिक समाधानको लागि लाग्न अनुरोध गर्छौ, हामीसँग भएका तथ्य र प्रमाण पनि उहाँलाइ उपलब्ध गराउँछौ । पूर्व गर्भनर राणाले आफूसँग भेट्न समयको विषयमा प्रधानमन्त्री ओली सरकारात्मक भएको बताए । नागरिक मञ्चका महासचिव तिर्थनारायण सुवेदीले प्रधानमन्त्रीलाई लिम्पियाधुरासहितको नक्सा सार्वजनकि गर्न दबाब दिनु पर्ने बताए । नक्सा किन सार्वजनिक भएको छैन, नसक्नु कारण के हो ? उनले प्रश्न गरेका थिए ।"
"नियम छल्न कागजी उपभोक्ता, निर्माणमा जनप्रनिधिकै डोजर","बेनी : 'डमी' उपभोक्ता समितिको बेथितिका कारण म्याग्दीका पूर्वाधार योजनाको बजेट दुरुपयोग बढेको छ । सार्वजनिक खरिद नियमावली, २०६४ ले विकासप्रति उपभोक्ताको अपनत्व, कामको गुणस्तर, प्रभावितले रोजगारी पाउने र छिटो काम होस भन्ने मनसायले एक करोड रुपैयाँसम्म लागत भएका योजना उपभोक्ता समितिमार्फत गर्न सकिने व्यवस्था गरेको छ । कोष तथा लेखा नियन्त्रकको कार्यालय म्याग्दीका प्रमुख चन्द्रशेखर सापकोटा उपभोक्ता समितिले दोस्रोतेस्रो व्यक्ति र व्यावसायीलाई काम लगाउनु खरिद ऐन र आर्थिक अनुशासनविपरीत भएको बताउँछन् । हेभी इक्युभमेन्ट प्रयोग र व्यवसायी मार्फत काम गर्दा ठेक्का प्रक्रियामा जानुपर्छ, उनले भने, उपभोक्ताले सीधै ठेकेदार र कोही व्यक्तिलाई काम लगाउँदा बजेट दुरुपयोगको जोखिम हुन्छ । स्थानीय तह, संघीय र प्रदेश सरकार मातहतका कार्यालयले सञ्चालन गरेका सडक, विद्यालय भवन, सिँचाई, नदी नियन्त्रण, खेलमैदान निर्माणका उपभोक्ता समितिमा अनियमितता हुन थालेको छ । नीतिगत व्यवस्था र आचारसंहिताविपरीत जनप्रतिनिधिले आफ्ना परिवारका सदस्य, नातेदार, कार्यकर्ता अथवा अनुकूलका व्यक्तिलाई समेटेर उपभोक्ता समिति बनाएर विकास बजेटमा चलखेल गरेको रघुगंगा गाउँपालिका३ रानीपौवाका दीपक कार्कीले बताए । समितिका नाममा ब्याकलोडर, एक्साभेटरजस्ता हेभी इक्युभमेन्ट भाडामा लगाएर कमिसन खाने, कमसल निर्माण सामग्री प्रयोग र योजनालाई अलपत्र बनाएको उनको भनाइ छ । जनप्रतिनिधिले आफू अनुकूलका व्यक्तिलाई मात्र समेटेर आम भेला नै नबोलाई उपभोक्ता समिति बनाएका छन्, उनले भने, कति बजेटको काम हँदै छ भन्ने बारेमा समितिका पदाधिकारीलाई नै जानकारी हुँदैन । जनप्रतिनिधिकै डोजरले काम हुन्छ । डमी उपभोक्ता समिति बनाई गैरव्यवसायीलाई बिना प्रतिस्पर्धा गुणस्तरको ख्यालै नगरी काममा लगाएका उदाहरण छन्, निर्माण व्यवसायी म्याग्दीका अध्यक्ष नारायण जीसीले भने, ठेक्का मार्फत योजना सञ्चालन गर्दा राज्यको बजेट बच्ने, कर छली नहुने र तोकिएको गुणस्तर तथा समयभित्र निर्माण गर्नुपर्ने हुन्छ । बेनी नगरपालिकाका प्रमुख प्रशासकीय अधिकृत हरिप्रसाद शर्माले ग्रामीण क्षेत्रका योजना कार्यान्वयनले तीव्रता र जनसहभागिता जुटाए पनि सदरमुकाम र आसपासमा योजना कार्यान्वयनमा उपभोक्ता समितिले उदासीनता देखाएको बताए । असोज १० सम्म उपभोक्ता समिति गठन, कात्तिक १५ भित्र इस्टिमेट, पुसभित्र योजना सम्झौता र जेठ १५ भित्र योजना सम्पन्न गर्ने निर्णय गरे पनि उपभोक्ता समितिको उदासीनताले कार्यान्वयनमा समस्या भएको छ । लागत अनुमान गरिएको बजेटको दसदेखि पन्ध्र प्रतिशत जनसहभागिता रहनुपर्ने स्थानीय तहले नीतिगत व्यवस्था गरेका छन् । बजार क्षेत्रका अधिकांश योजनामा पैसा उठे पनि श्रमदान गर्ने चलन छैन । धवलागिरी गाउँपालिका५ मल्कवाङमा सञ्चालित विभिन्न उपभोक्ता समितिका पदाधिकारीमा रहेर काम गरेका दलमान छन्त्यालले श्रमदान र सहभागिता नजुट्दा योजना कार्यान्वयनमा समस्या भएको बताए । मंगला गाउँपालिकाका अध्यक्ष सतप्रसाद रोकाले उपभोक्ता समितिलाई ठूला बजेट योजना दिँदा कार्यान्वयन पक्ष सन्तोषजनक नभएको अनुभव सुनाए । चालु आवमा पचास लाखभन्दा बढी बजेट भएका योजनालाई ठेक्कामार्फत कार्यान्वयनमा लगिएको र उपभोक्ता समितिले हेभी इक्युभमेन्ट प्रयोग गर्दा प्रतिस्पर्धामार्फत घटिघटाउमा भाडामा लिनुपर्ने निर्णय गरिएको उनले बताए । बेनी नगरपालिकाका प्रमुख हरिकुमार श्रेष्ठ र अन्नपूर्ण गाउँपालिकाका अध्यक्ष डमबहादुर पुनले पनि सार्वजनिक कार्यक्रममा उपभोक्ता समितिको गठन प्रक्रिया र काम गर्ने शैलीप्रति असन्तुष्टि जनाउँदै आएका छन् ।"
विप्लवको बन्दले पढाइमा अवरोध,"काठमाडौं : नेत्र विक्रम चन्द (विप्लव) नेतृत्वको विद्यार्थी संगठन अखिल नेपाल राष्ट्रिय स्वतन्त्र विद्यार्थी युनियन (क्रान्तिकारी) ले आह्वान गरेको शैक्षिक हड्तालका कारण बुधबार मुलुकभरका सम्पूर्ण शैक्षिक संस्थाको पढाइ ठप्प भएको छ । बन्द हड्तालबाट केही समयदेखि मुक्ति पाएका विद्यालय सञ्चालक, विद्यार्थी तथा अभिभावकले बुधबारको बन्दबाट सास्ती पाएका छन् । स्कुल तथा कलेजमा पढिरहेका ८० लाख विद्यार्थी हड्तालबाट प्रभावित भएका छन् । शैक्षिक सत्रको अन्तिम भएकाले विद्यार्थी वार्षिक परीक्षाको तयारीमा जुटेका छन् । संगठनका केन्द्रीय अध्यक्ष चिरञ्जीवी ढकाल र कोषाध्यक्ष नरेन्द्र विक तथा अन्य कार्यकर्तालाई विभिन्न जिल्लाबाट प्रहरीले पक्राउ गरेको विरोधमा शैक्षिक हड्ताल गरिएको क्रान्तिकारीले जनाएको छ । ग्रामीण भेगका विद्यालयमा पढाइ भए पनि सहरी क्षेत्रमा भने पूर्णरूपमा पढाइ अवरुद्ध भएको छ । क्रान्तिकारीले शैक्षिक हड्ताल भन्दै मंगलबार विज्ञप्ति सार्वजनिक गरेकै भरमा विद्यालय बन्द भएका हुन् । विगतमा सरकारको विरोध गर्नुपर्यो भने नेपाल बन्दको कार्यक्रम गर्दै आएका संगठनले प्रभाव बजारमा देखाउन नसकेपछि बन्द निस्प्रभावी बन्ने गरेको थियो । तर बन्दको अवज्ञा गर्दै स्कुल तथा कलेज खोलेमा जुनसुकै बेला पनि आक्रमणको निशानामा गर्न सकिने भएका कारण पढाइ बन्द भएको हो । बन्दलाई प्रभावकारी बनाउन सजिलो माध्यम भएकाले पछिल्लो समय आन्दोलनकारीले शैक्षिक हड्ताललाई आन्दोलनको मुख्य अस्त्र बनाउने गरेका छन् । बुधबार अधिकांश शैक्षिक संस्थाले फेसबुक पेजमा प्राविधिक समस्याका कारण पठनपाठन बन्द गरिएको सूचना अभिभावक तथा विद्यार्थीलाई दिएका थिए । कतिपय स्कुल तथा कलेजले फोन र सन्देशमार्फत पनि बुधबार पढाइ नहुने जानकारी गराएका थिए । केही विद्यालयमा कक्षा ११ र १२ को प्रिबोर्ड परीक्षा सञ्चालन भइरहे पनि बन्दका कारण रोकिएको छ । राष्ट्रिय निजी तथा आवासीय विद्यालय एसोसिएसनका अध्यक्ष ऋतुराज सापकोटाले भने, हरेक पार्टी तथा संगठनले रिस पोख्नुपर्यो भने यही निुमखा नानीबाबुमाथि आक्रमण गर्छन् । बालबालिकाको पक्षमा बोलिदिने कोही भएन । संविधानको धारा ३१ मा शिक्षालाई नागरिकको मौलिक हकको रूपमा समावेश गरेको छ । तर, पटक पटक संविधानले नै दिएको अधिकार हनन् हुँदा पनि राज्य गम्भीर नबनेको भन्दै सरोकारवालाले चिन्ता व्यक्त गरेका छन् । नेपाल बार एसोसिएसनको मानवअधिकार तथा जनसरोकार समितिले संविधानमै व्यवस्था भएको अधिकारको सम्मान गर्न आन्दोलनरत सबैलाई अनुरोध गरेको छ । समितिका अध्यक्ष सुनिल पोखरेलले जारी गरेको विज्ञप्तिमा शैक्षिक क्षेत्रलाई शान्ति क्षेत्र मानी आगामी दिनमा कुनै पनि प्रकारको बन्द हड्ताल नगर्न अनुरोध गरिएको छ ।"
मातातीर्थको जग्गा वितरण कानुनसम्मत : भट्टराई,"काठमाडौं : पूर्वप्रधानमन्त्री डा बाबुराम भट्टराईले आफू नेतृत्वको सरकारले कानुनसम्मत रूपमा मातातीर्थको १७३ रोपनी जग्गा मोही कायम गरेर वितरण गरेको बताएका छन् । प्रधानमन्त्री केपी ओलीले सरकारी जग्गा व्यक्तिका नाममा गरिएको निर्णयमाथि छानबिन गर्ने बताएपछि भट्टराईले जानीबुझी व्यक्तिका नाममा नामसारी गरेको स्पष्ट पारेका हुन् । नेपाल ट्रस्टको नामको १७३ रोपनी जग्गा भट्टराई प्रधानमन्त्री हुँदा व्यक्तिको नाममा नामसारी गरिएको भन्दै मंगलबार ट्रस्टले श्वेतपत्र जारी गरेको थियो । भट्टराई नेतृत्वको सरकारले २०६९ कात्तिक १४ गते मोही कायम गरेर सरकारी जग्गा व्यक्तिका नाममा नामसारी गर्ने निर्णय गरेको थियो । उक्त निर्णय राजनीतिक, कानुनी र नैतिक रुपमा सही भएको भट्टराईले दाबी गरे । बालुवाटारस्थित ललिता निवासको जग्गा प्रकरणपछि अन्य सरकारी जग्गाको पनि छानविन गर्ने बताएका प्रधानमन्त्री ओलीप्रति भट्टराईले आक्रोश पोखे । २०५१ सालमा तत्कालीन गृहमन्त्री केपी ओलीलाई ज्ञापनपत्र बुझाउन गएको सन्दर्भ उल्लेख गर्दै भट्टराईले फेरि पनि आगो बाल्ने चेतावनी दिए । लोकमान (तत्कालीन अख्तियार प्रमुख) झैं तर्साएर झुकाउँछु भन्ने ठान्नुभएको भए त्यो प्रसंग (०५१ सालको) सम्झँदा राम्रो हुन्छ, बुधबार प्रतिनिधिसभामा विशेष समय लिएर भट्टराईले भने, जनयुद्धमा कसरी आगो बालेको थियो र त्यसको परिणाम के भयो सम्झिँदा हुन्छ । ललिता निवास र मातातीर्थको जग्गा वितरण फरकफरक विषय भएको डा भट्टराईले तर्क गरे । मेरो सरकारको पालामा भएको निर्णय राजनीतिक, कानुनी र नैतिक रूपमा सही छ, भट्टराईले भने । संघीय समाजवादी पार्टीका संघीय परिषद अध्यक्ष डा भट्टराईले आफूलगायत नेताहरुको सम्पत्ति छानबिन गर्न पनि माग गरे ।"
