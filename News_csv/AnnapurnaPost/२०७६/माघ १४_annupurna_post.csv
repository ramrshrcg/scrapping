शीर्षक,विवरण
प्रसारण लाइन निर्माणमा समस्या,"साढे तीन वर्षअघिसम्म मुलुकमा व्याप्त लोडसेडिङ सबैको टाउको दुखाइको विषय थियो। विद्युत् प्राधिकरणमा कुलमान घिसिङ आएपछि लोडसेडिङ छैन। बरु उत्पादित बिजुली कसरी खपत गराउने भन्ने एउटा समस्या रहँदै आएको छ। त्यसमाथि एक ठाउँबाट अर्को ठाउँमा उत्पादित बिजुली प्रसारण गराउन नसकेर बिजुली नै खेर फाल्नु परिरहेको थप विडम्बना छ। शासकीय शैली, कुशासन, कामप्रतिको चरम गैरजिम्मेवारी, पदमा रहेकाहरूले जे गरे पनि हुन्छ त्यसबाट दण्डित हुनु पर्दैन भन्ने वृत्तिलगायतका कारण प्रसारण कोरिडोरका जलविद्युत् आयोजना सम्पन्न हुने तर त्यसलाई बोक्ने बिजुलीका तार नटाँगिने डरलाग्दो अवस्था दिनप्रतिदिन बढ्दै गइरहेको छ। राज्यले १० वर्षअघि लाइसेन्स बेचेर निजी क्षेत्रद्वारा निर्माण गराउन घोषणा गरेको सुपर सिक्स अन्तर्गतका आयोजनामध्ये माथिल्लो सोलु शासकीय गैरजिम्मेवारीको सिकार बन्न पुगेको छ। राज्यले प्रसारण लाइन निर्माण र विद्युत् खरिदको जिम्मा लिएर सोलु कोरिडोरमा सन् २०१० मा दुईवटा आयोजना करिब २८ करोड रुपैयाँमा बेचेको थियो। राज्यको विश्वासमा निजी क्षेत्रले सरकारसँग लाइसेन्स खरिद गर्यो। तर पाँच वर्षअघि नै पूरा हुने भनिएका यी आयोजनामध्ये एउटा निर्माण पूरा भयो भने अर्को करिब सम्पन्न हुने अवस्थामा पुगेको छ। तर राज्यले बनाउन जिम्मा लिएको प्रसारण लाइन (१३२ केभी) को अत्तोपत्तो छैन। अर्को शब्दमा राज्यले निजी क्षेत्रलाई दिएको धोकाको यो ज्वलन्त उदाहरण हो। सोलु कोरिडोरको प्रसारण लाइन ठेक्कापट्टामा निकै जालझेल र चलखेल भए। तत्कालीन ऊर्जामन्त्री र तत्कालीन ऊर्जासचिवको स्वार्थको टकरावले यो प्रसारण लाइन आयोजना अघि बढ्न सकेन। मामिला अख्तियार दुरुपयोग अनुसन्धान आयोगसम्म पुग्यो। त्यसमाथि वन क्षेत्रको अनुमति लिन वर्षौं लाग्यो। कहिले स्थानीय निकायले टाङ अड्याउने, कहिले सरकारका अन्य निकाय नै बाधक बनेर आउने जस्ता समस्या देखिए। यसले गर्दा उत्पादन आयोजना पूरा भयो, प्रसारण लाइन बनाउन नसके प्राधिकरणले ४५ प्रतिशत क्षतिपूर्ति दिने सम्झौता छ। अब नलिएको बिजुलीको क्षतिपूर्ति प्राधिकरणले तिर्नुपर्ने भयो। यस्तो प्रवृत्ति सोलु कोरिडोरमा मात्र नभई प्राधिकरणले सञ्चालन गरेका अधिकांश प्रसारण लाइनमा विद्यमान छन्। यस्तो अवस्था उत्पन्न हुनुमा एकाध कारण छन्। पहिलो, ठेक्कामै चलेखल हुनु। ठेक्का पाउन ठेकेदारले गरेका अनौपचारिक सम्झौता र त्यसका आधारमा बन्ने ठेक्काका क्राइटेरिया अर्थात् भ्रष्टाचारको प्रस्थान विन्दु बन्ने गर्छन्। जुन ठेकेदारलाई लक्ष्यित गरी क्राइटेरिया बनाइन्छ, त्यसले काम गर्न नसकेको अनुभव नगरिएको होइन। तर बारम्बार यही प्रवृत्ति दोहोरिरहन्छ। कारण, परिचालन खर्च वापत ठेकेदारले पाउने १० प्रतिशत अग्रिम रकम र त्यही रकममा हुने भागशान्ति। दोस्रो, सरकारी निकायबीच समन्वय नहुनु। प्राधिकरणको काम भनेजसरी हुन्छ अघि बढ्न दिनु हुँदैन भन्ने मान्यता सरकारी निकायमा छ। एउटा रूख काट्न मन्त्रिपरिषद् पुग्नुपर्छ। जिल्ला वन अधिकृतले अनेक हैरानी पार्ने गर्छन्। मालपोत र भूमिसुधारले जग्गा दिँदैन। यीलगायतका यावत् कारण छन्। सरकारी रबैया र यस्ता प्रवृत्तिकै कारण प्रस्तावित अमेरिकी सहयोग एमसीसीलाई संसदबाट अनुमोदन गर्नुपर्छ, कानुन बदल्न पाइँदैन भनिएको हो। प्रसारण लाइनको यो सदाबहार समस्या समाधान गर्न छुट्टै प्रसारण लाइन ऐन खाँचो भइसकेको छ। अधिकारसम्पन्न निकायबाट स्वीकृत भइसकेपछि कसैलाई पनि कुनै वाधा हाल्न नपाउने र मन्त्रिपरिषद्सम्म पुगिरहनुपर्ने झन्झट हटाउन नीतिगत र कानुनी बन्दोबस्ती भएमा मात्र यस्ता पूर्वाधार सहज बन्न सक्छ। अर्कोतर्फ, प्रसारण लाइनमुनि परेका जग्गाको मुआब्जा अत्यन्त थोरै छ। मुआब्जा नीतिमा पनि संशोधन आवश्यक छ। सोलु कोरिडोरबाट पाठ लिएर राज्यले तत्काल गम्भीरतापूर्वक यतातिर ध्यान दिन जरुरी छ।"
कुटपिटको मुद्दा दायर गर्न विद्यालय बन्द,"परासी : प्रधानाध्यापकलाई कुटपिट र अभद्र व्यवहार गर्नेविरुद्ध मुद्दा दायर गर्न विद्यालय बन्द गरी शिक्षकहरू जिल्ला प्रहरी कार्यालय पुगेका छन्। पश्चिम नवलपरासीको प्रतापपुर गाउँपालिका६ मा रहेको जनजागृति माध्यामिक विद्यालयको ५ कठ्ठा ३ धुर जग्गा प्रधानाध्यापक बाबुराम सुवेदीले उपभोग गर्नबाट रोकेको भन्दै स्थानीय गोविन्द यादव र उनकी छोरीले सुवेदीमाथि हातपात गरेका थिए। गत माघ ८ गते हातपात भएपछि विद्यार्थीले दोषीलाई कारबाहीको माग गर्दै नाराजुलससहित गाउँ परिक्रमा गरेका थिए। दोषीलाई कारबाही नभएपछि विद्यालय व्यवस्थापन समिति र शिक्षकहरूको छुट्टै बैठक बसी सार्वजनिक मुद्दा दर्ता गर्ने निर्णय गरेका थिए। सोही निर्णयअनुसार सोमबार शिक्षकहरू विद्यालय बन्द गरी जिल्ला प्रहरी कार्यालयमा उजुरी दिन पुगेका हुन्। विद्यालयको लेटर प्याडमा दिइएको उजुरीमा हातपात गर्ने यादव, निजकी छोरी अन्जनी र छोरा विनोदलाई कारबाहीको माग गरिएको छ। उनीहरूविरुद्ध अभ्रद व्यवहार मा मुद्दा चलाउन माग गर्दै निवदेन दिएको प्रधानाध्यपक सुवेदीले बताए। शिक्षकहरूले दिएको उजुरीमाथि कारबाही गर्न प्रक्रिया अघि बढाइएको जिल्ला प्रहरी कार्यालयका उपरीक्षक लालमणि आचार्यले बताए। केही वर्षअघिदेखि यादवले विद्यालयको ६ कठ्ठा ११ धुर जग्गा टेण्डरमा लिएका छन्। त्यसबाहेकको ५ कठ्ठा ३ धुर जग्गा आफ्नो रहेको यादवले दाबी गर्दै आएको प्रधानाध्यापक सुवेदीले बताए। यादवले उक्त जग्गाको सिफारिस लिन वडा कार्यालयमा गएका थिए। वडा कार्यालयले सिफारिस दिन नमिल्ने भन्दै फिर्ता पठाएको थियो। उपभोग नगरेकै जग्गामा यादवले कच्ची घर बनाएका थिए। त्यसलाई विद्यालयले हटायो। गाउँपालिकाको नापीले समेत विद्यालयको भनेर छुट्टाएको छ सुवेदीले भने, नापजाँच गरेर फर्कने क्रममा यादव र छोराले जग्गा नदिने भन्दै गालीगलौज गरे भने छोरीले चप्पल उठाएर हानिन्। उजुरी दिन शिक्षकसहित जाने निर्णय भएकाले एक दिनका लागि विद्यालय बन्द गरिएको र त्यसको सट्टा अर्को दिन पठन पाठन गरिने प्रधानाध्यापक सुवेदीले बताए। विद्यालयले १० बिगाहाभन्दा बढी जग्गा भोगचलन गर्दै आएको छ। केही जग्गा विद्यालयको आम्दानीका लागि ठेक्का दिइएको छ।"
कार्यान्वयनमा नआई संशोधन तयारी,"काठमाडौं : सहकारी ऐन २०७४ कार्यान्वयनमा आउन नपाउँदै संशोधनको तयारी सुरु भएको छ। सहकारी ऐन आएको दुई वर्ष नपुग्दै ऐन संशोधनका लागि सहकारी अभियानले सक्रियता बढाएको छ। ऐन संशोधनका लागि राष्ट्रिय सहकारी महासंघले भूमि, व्यवस्था, सहकारी तथा गरिबी निवारण मन्त्रालयमा सुझावसमेत पठाएको छ। ऐन संशोधनका लागि प्रतिनिधिसभाअन्तर्गतको कृषि, सहकारी तथा प्राकृतिक स्रोत समितिमा समेत छलफल सुरु भएको छ। सहकारी ऐनअनुसार सहकारी सञ्चालन गर्न समस्या भएको भन्दै ऐन संशोधनका लागि लबिङ गर्दै आएका छन्। एक व्यक्ति एक पद, कोषमा ६५ प्रतिशतको व्यवस्था, कानुनी व्यक्ति सदस्य बन्न नपाउने व्यवस्था, सहकारीको विनियमावली साधारणसभाले बनाउनेलगायत विषय संशोधन गर्नुपर्ने अभियानको जोड छ। त्यस्तै साधारणसभाको गणपुरक संख्या ५१ प्रतिशत हुने, कार्यकारी सञ्चालकको व्यवस्थालगायत संशोधन गर्नुपर्ने अभियानको माग छ। उत्पादनमा जान विभिन्न कानुनले छेकेको भन्दै ती वाधक व्यवस्था हटाउन सरोकारवालाले जोड दिएका छन्। नेपाल सहकारी पत्रकार समाज र सहकारी विभागले संयुक्तरूपमा सोमबार राजधानीमा आयोजना गरेको सहकारी ऐन २०७४: संशोधन किन ? विषयक अन्तक्र्रिया कार्यक्रममा बोल्ने वक्ताले ऐनअनुसार सहकारी सञ्चालन गर्न समस्या भएको बताए। कृषि, सहकारी तथा प्राकृतिक स्रोत समितिका सदस्य सांसद घनश्याम खतिवडाले सरकार र सहकारी अभियानको आवश्यकताअनुसार ऐन संशोधन हुने बताए। पछिल्लो समय सहकारीले विभिन्न नाममा सदस्यलाई ठगी गर्दै आएका छन्। सदस्यलाई चर्को ब्याजमा ऋण प्रदान गरेर नाफा कमाउनेतर्फ केन्द्रित भएका छन्। सरकारले १६ प्रतिशतभन्दा बढी ब्याजमा कर्जा प्रवाह गर्न नपाइने व्यवस्था गरे पनि सहकारीले अटेर गर्दै आएका छन्। सरकारले सहकारीलाई तेस्रो खम्बाको रूपमा स्वीकार गरेको छ। तर, कुल गार्हस्थ उत्पादनमा यसको योगदान ४५ प्रतिशत मात्रै छ। सांसद खतिवडाले सहकारीलाई निर्यात प्रतिस्थापन र आयात प्रवद्र्धनमा सघाउने गरी ऐन संशोधन हुनुपर्ने बताए। सहकारी क्षेत्र भद्रगोल भएको भन्दै उनले समृद्धि हासिल गर्न सहकारीले उत्पादनमा लगानी गर्नुपर्ने बताए। सहकारी विभागका रजिस्ट्रार डा टोकराज पाण्डेले सहकारी ऐन २०७४ कार्यान्वयनमा नआई संशोधन सुरु हुनु उचित नभएको बताए। हाम्रो जोड ऐन कार्यान्वयनमै हुन्छ, उनले भने। सहकरी अभियानले नाजायज माग उठाएर ऐन संशोधनको बखेडा झिक्न थालेको उनको भनाइ छ। सहकारी सजिलो कारोबारमा आकर्षित भएका छन्, उनले भने, अब फरक व्यवसायमा लगानी गर्नुपर्छ। राष्ट्रिय सहकारी महासंघका सञ्चालक एवं राष्ट्रिय सहकारी बैंकका अध्यक्ष केबी उप्रेतीले कृषि, बहुउद्देश्यीय नाम राखेर बचत मात्रै गर्न नपाइने बताए। तर, अहिलेको जस्तो मुख्य कारोबारको व्यवस्था भने हटाउनुपर्ने उनले जोड दिए। नेपाल बचत तथा ऋण केन्द्रीय सहकारी संघ (नेफ्स्कुन)का अध्यक्ष परितोष पौड्यालले मुख्य कारोबारको व्यवस्था संशोधन गर्दा दुरगामी असर पर्ने बताए। कृषि सहकारी केन्द्रीय संघका अध्यक्ष खेमबहादुर पाठकले ऐन संशोधन अपरिहार्य भएको भन्दै बचत तथा ऋणको कारोबार कृषि सहकारीले पनि गर्न पाउनुपर्ने बताए। बहुउद्देश्यीय केन्द्रीय सहकारी संघका सचिव माधव तिमिल्सिनाले मुख्य कारोबारको प्रावधान जटिल विषय भएको भन्दै संशोधन गर्नुपर्ने बताए। अहिलेको ऐनले गैरकानुनी काम गर्न वाध्य बनाएको उनको गुनासो छ। राष्ट्रिय सहकारी महासंघका महाप्रबन्धक चित्राकुमारी सुब्बाले उत्पादन र सेवामा जान ऐन वाधक भएकाले तत्काल संशोधन गर्नुपर्ने बताइन्।"
निर्णय पर्खाइमा बुटवल धागो,"रूपन्देही : बुटवल धागो कारखानालाई लिजमा चलाउन दिने प्रस्ताव गरिएको छ। निजी क्षेत्रलाई लिजमा चलाउन दिने प्रस्तावसहितको फाइल गत असोज महिनामै मन्त्रिपरिषद्मा पुगेको हो। तर, मन्त्रिपरिषद् बैठकबाट अहिलेसम्म कुनै निर्णय भएको छैन। लिजमा सञ्चालन गर्न दिने भनेर मन्त्रिपरिषद्मा प्रस्ताव गएको धेरै भइसक्यो, उद्योग विभागका महानिर्देशक जीवनप्रकाश सिटौलाले भने, निर्णय केही आएको छैन। हामी प्रतिक्षामा छौं। लिजमा दिँदा कारखाना पुनः सञ्चालन गर्ने वा भवनलाई अरु प्रायोजनमा प्रयोग गर्ने दुवै विकल्प खुला राखिएको धागो कारखानाका अध्यक्षसमेत रहेका सिटौलाले बताए। मन्त्रिपरिषद्को निर्णय आएपछि मात्रै थप प्रक्रिया सुरु हुने सिटौलाको भनाइ छ। बुटवल औद्योगिक क्षेत्रको पूर्वपट्टि १२ वर्षदेखि बुटवल धागो कारखाना अलपत्र अवस्थामा छ। २०६४ सालबाट कारखाना पूर्णरूपमा बन्द छ। अध्यारो भवनभित्र करोडौंका मेसिन जीर्ण र बेवारिसे छन्। बुटवल उद्योग वाणिज्य संघका पूर्वअध्यक्ष नवराज श्रेष्ठले सरकारले धागो कारखानाबारे छिटो टुंगो लगाउनुपर्ने बताए। लामो समय भयो। गफ मात्र सुनिन्छ। त्यतिका जग्गा र भवन छ, उनले भने, यहाँ उद्योग गर्न चाहनेले जग्गा पाएका छैनन्। एउटा निर्णय गरेर कि चलाए हुन्थ्यो कि सधैंका लागि बन्द गरे हुन्थ्यो। श्रेष्ठले सरकारले निर्णय गरेर दिएमा निजी क्षेत्र चलाउन तयार रहेको बताए। तर, काराखाना सञ्चालन हुन आधुनिक मेसिन आवश्यक पर्ने उनले बताए। अन्य उद्योग चलिरहँदा धागो कारखानासमेत निजी क्षेत्रले चलाउन सक्ने उद्योगीहरू बताउँछन्। उद्योग चलाउन हाल भएको मेसिन भने उपयोगी हुँदैनन्। नयाँ प्रविधिका मेसिन आवश्यक हुने उनीहरूको भनाइ छ। सरकारले उचित निर्णय गरेमा बुटवलका व्यावसायिक संस्था तथा समूह धागो कारखाना चलाउन तयार रहेको श्रेष्ठले बताए। २०३९ सालमा स्थापना भएको बुटवल धागो कारखानाले २०४८ सालबाट व्यावसायिक रूपमा धागो उत्पादन सुरु गरेको थियो। घाटामा गएपछि कारखाना संकटमा परेको हो। २०६६ सालमा धागो कारखानाका साढे ४ सय कर्मचारीलाई उनीहरूले पाउने भुक्तानी दिएर विदा गरिएको थियो। १ सय ४४ रोपनी जग्गा र कारखानाको भवन अहिले प्रयोगविहीन जस्तै छ। धागो कारखाना अवलोकन गर्न थुप्रै उद्योगमन्त्री आए। तर, ठोस निर्णय हुन सकेको छैन। कारखानाका मेसिन वर्षौं पुराना र जीर्ण भइसकेका छन्। मेसिन थपेर कारखाना चल्न सक्ने तर लागत बढी लाग्ने बुटवल धागो कारखानाका निमित्त महाप्रबन्धक डोलराज शर्मा बताउँछन्। यथास्थितिमा चल्दैन केही पुराना र बाँकी नयाँ मेसिन थपेर चलाउन सकिन्छ, उनले भने। बुटवल धागो कारखानामा ६० प्रतिशत सरकारको लगानी छ। ८ प्रतिशत सर्वसाधारणको पनि सेयर छ। बाँकी साल्ट ट्रेडिङ, खेतान समूहलगायतको लगानी छ।"
फौजदारी अपराध संहिताविपरीत फैसला,"हेटौंडा : जिल्ला अदालत मकवानपुरले फौजदारी अपराध संहिता २०७४ को व्याख्यामा सामान्य चोरी र डाँका चोरीको भिन्नता खोज्ने प्रयास गरेको छ। मुलुकी फौजदारी अपराध संहिता २०७४ को दफा २४४(२) (घ)मा तीन जना वा तीन जनाभन्दा बढीको जमात भई चोरी गरेमा डाँका गरेको मानिने उल्लेख छ। सोही दफाको सजाय खण्डमा उक्त अपराधमा ५ देखि १० वर्षसम्म कैद र ५० हजारदेखि एक लाख रुपैयाँसम्म जरिवाना गर्न सक्ने प्रावधान छ। कसुरमा ३ जनाको संलग्नताले मात्रै डाँकाचोरीजस्तो जघन्य अपराध स्थापित हुन नसक्ने गरी जिल्ला अदालत मकवानपुरले फैसला सुनाएको हो। मोटर ग्यारेजबाट एक हजार ९ सय ५० मूल्य बराबरको सामान तीन जना मिलेर चोरी गर्दैमा डाँका चोरीजस्तो जघन्य अपराधको सजायमा फैसला गर्नु न्यायको दृष्टिले समेत उपयुक्त नहुने एमीकस क्युरीको सुझाबलाई मनन गर्दै अदालतले फैसला गरेको छ। हेटौंडा१० स्थित बसपार्कबाट अदालतले गरेको मूल्यांकनअनुसार जम्म्मा १ हजार ९ सय ५० रुपैयाँ बराबरको गाडीको सामान चोरी गरेको आरोपमा मकवानपुर प्रहरी र जिल्ला सरकारी वकिलको कार्यालयले राम घलान, लक्ष्मण घलान र विजय महतलाई उक्त प्रावधानअनुसार डाँका गरेको दाबीसहित पाँच वर्षदेखि १० वर्षसम्म कैद र ५० हजारदेखि एक लाख रुपैयाँसम्म जरिवाना माग गरेको थियो। तर, न्यायाधीश डिल्लीरत्न श्रेष्ठको इजलासले चोरीको मुद्दामा तीनै जनालाई १ वर्ष ६ महिना कैद र १५ हजार रुपैयाँ जरिवानाको फैसला गरेको छ। सामान्य चोरी र चोरी डाँका कसुरको गाम्भीर्यताअनुसार सजाय हुनुपर्ने फौजदारी न्यायशास्त्रको मान्यतालाई आधार मान्दै अदालतले चोरी मुद्दामा संहिताले तोकेको सजायभन्दा फरक फैसला गरेको हो। चोरीको उक्त घटनामा बल प्रयोगबिना डर, त्रास नदेखाई वा पीडितलाई धम्की नदिई चोरी गरेकाले अभियोग दाबी पुग्न नसक्ने फैसलामा उल्लेख छ। जिल्ला अदालतले मुलुकी अपराध संहिताको उक्त प्रावधान कसुरको गम्भीरता र कसुरदारको दोषको मात्राअनुसार सजाय समानुपातिक नभएको भन्दै देशमै पहिलो पटक फरक फैसला गरेको अदालतका स्रेस्तेदार केशव कौशिकले बताए। सामान्य प्रकृतिका चोरीमा पनि ३ जनाभन्दा बढी मानिस संलग्न हुन सक्छन् तर त्यसको अपराध पाँच वर्ष सजाय गर्न योग्य नहुन पनि सक्छ, उनले भने, त्यसैले देशशर यस्ता प्रकृतिको अपराधबारे जिल्ला अदालतमा रहेको अन्योललाई चिर्ने काम भएको छ। अदालतको फैसलामा मुलुकी अपराध संहिताको दफा २४४(२)(घ) मा तीन जना वा तीन जनाभन्दा बढीको जमात भई भन्ने प्रावधानमा डाँका कसुरको गम्भीर्यता, सजाय तथा प्रस्तुत मुद्दाको सन्दर्भमा जमात भन्ने शब्दको विधायिकी प्रयोग अर्थपूर्ण रहेको उल्लेख छ। फैसलामा उक्त प्रावधानअनुसार डाँका कसुर हुनका लागि त्यस्तो कार्य सामान्यतः १ वा २ व्यक्तिको प्रयासबाट सम्भव नहुने प्रकृतिको चोरीलाई डाँकाको कसुर भन्ने विधायिकी मनसाय रहेको र यस्तो प्रकृतिको चोरी १ जनाबाट पनि हुने सम्भव हुनसक्ने भनिएको छ। उक्त प्रावधानअनुसार सामान्य प्रकृतिको चोरीमा पनि ३ जना संलग्न भएकाले पाँच वर्षभन्दा बढी कैद हुन सक्ने भएपछि जिल्ला अदालतले देशमै पहिलो पटक अधिवक्ताहरू एकराज बास्तोला, ईश्वरराज ढकाल र केशवप्रसाद काफ्ले रहेको एमिकस क्युरी गठन गरेको थियो। मुलुकी अपराध संहिताको उक्त प्रावधानको व्याख्यामा जटिल कानुनी प्रश्न देखिएकाले मुद्दा निरुपणका लागि एमिकस क्युरी गठन गरी त्याहाँबाट प्राप्त सुझावलाई समेत आधार मानेर फैसला आएको हो, श्रेस्तेदार कौशिकले भने। अधिवक्ता ढकालले डाँका, चोरी हुन व्यक्तिको ज्यान लिने, निजलाई गम्भीर चोट पुर्याउने, डर त्रास देखाउने, जोखिमी हातहतियार साथमा लिई चोरी गर्नुपर्ने दफा २४४ को (२)(क)(ख)(ग)(घ) निरन्तरता आवश्यक रहेको बताए। दफा घ लाई मात्र आधार मानेर तीन वा सोभन्दा बढीको जमातको सहभागितालाई मात्रै आधार मानेर डाँका अभियोग लगाउन न्यायको दृष्टिले उपयुक्त नहुने उनको भनाइ छ। तर, देशभरका प्रहरी र सरकारी वकिलको कार्यालयले भने सामान्य चोरी मुद्दामा पनि ३ जना भन्दा बढीको संलग्नता देखिए उक्त प्रावधानलाई टेकेर अदालतमा सजाय मागदाबी गर्दै मुद्दा दायर गरिरहेका छन्। उक्त प्रावधानलाई टेक्नै पर्ने बाध्यता रहे पनि न्यायाधीशहरूले अपराधअनुसार सजायको अनुपात नमिलेको बताउने गरेका छन्। जिल्ला अदालत मकवानपुर। अन्नपूर्ण"
कूटनीतिक एकरूपता,"पछिल्लो समय नेपालमा मिलेनियम च्यालेन्ज कर्पोरेसन (एमसीसी) सम्बन्धमा धेरै बहस भइरहेका छन्। विशेषतः नेपाल कम्युनिस्ट पार्टी (नेकपा) भित्र यसको चर्को बहस भइरहेको देखिन्छ। कतिपय नेपाली नेताहरूले एमसीसी इन्डोप्यासिफिक रणनीति (आईपीएस) अन्तर्गत चीनलाई घेर्ने सैनिक योजना भएको बताइरहेका छन्। त्यसैगरी कतिपय नेता र विज्ञ यसको प्रावधान असंगत रहेको र सच्याएर मात्र स्वीकृत गर्नुपर्ने मान्यता राख्छन्। यी बहस कुनै पनि स्वतन्त्र राष्ट्रको सार्वभौमिकता र स्वाधीनताका आधारमा जायज छ र हो पनि। यसै सन्दर्भमा चिनियाँ राजदूतले चीनले मात्र सहयोग गरेर नेपाललाई नपुग्ने र आफ्नो हितमा हेरेर निर्णय गर्न बताएकी थिइन्। उता अमेरिकी राजदूतले नेपाललाई एमसीसी आवश्यक नभए नलिनू भनेर कडा शब्दमा नै भने पनि। नेपालले यसै एमसीसीमा सहभागी हुन सन् २००८ बाट प्रयास गरेको थियो। एमसीसी विश्वव्यापी गरिबी न्यूनीकरण गर्न अल्पविकसित तथा विकासोन्मुख देशलाई दिने सहायताका लागि संयुक्त राज्य अमेरिकाले सन् २००४ मा स्थापना गरेको थियो। हाल एमसीसीअन्तर्गत एसियाली मुलुकहरूसँगै अफ्रिकाली मुलुकहरू, पूर्वीयुरोपेली मुलुकहरू र दक्षिण अमेरिकी मुलुकहरूमा यसका कार्यक्रम सञ्चालित छन्। सन् २०११ मा एमसीसीमा नेपाल छनोट भएको थियो र सन् २०१४ मा सम्झौताको कार्यविधि तयार गरिएको थियो। दाता राष्ट्रलगायत छिमेकीलाई चिढ्याउने होइन, समग्र देशकै एउटै आवाज बन्ने गरी उपयुक्त र उचित कूटनीतिको प्रतिपादन गरिनुपर्छ। यो एमसीसीअन्तर्गत नेपालले ५० मिलियन डलरबराबरको अनुदान सहयोग रकम पाउनेछ। सन् २०१७ मा तत्कालीन अर्थमन्त्री ज्ञानेन्द्रबहादुर कार्कीले उक्त सम्झौतामा हस्ताक्षर गरेका थिए। साथै कार्यक्रम कार्यान्वयन सम्झौता वर्तमान अर्थमन्त्री युवराज खतिवडाले २०१९ सेप्टेम्बरमा गरेका थिए। त्यसैगरी २०७५ वैशाख ५ गतेको नेपाल राजपत्रमा मिलेनियम च्यालेन्ज एकाउन्ट नेपाल विकास समिति गठनको आदेश जारीसमेत गरिएको छ। यसर्थ नेपाल सरकारले औपचारिक रूपमा स्वीकार गरिसकेको छ। यसबाहेक काठमाडौंमा सम्बन्धित कार्यालयसमेत खोलिएको छ। हाल नेकपाभित्र एमसीसीअन्तर्गत सहयोग लिने वा नलिनेभन्दा पनि यो सैन्य स्वार्थसहित नेपाल भित्रिन खोजेको उनीहरूको बुझाइ छ। एमसीसी अमेरिकाको सैन्य रणनीति आईपीएसकै अंग भएको बताइरहेका छन्। तर अमेरिकाले आईपीएस एमसीसी स्थापनाको धेरै पछि भर्खरै ल्याएको नीति हो। हुन त अमेरिकी कूटनीतिज्ञहरूले समयसमयमा एमसीसी आईपीएसकै अंग भएको भन्दै नहिँडेका पनि होइनन्। साथै यी दुवै अमेरिकी कार्यक्रम भएकाले अन्तर्निहित छैन भनेर भन्न पनि सकिन्न। तर नेपाल एमसीसीको स्टेटमेन्टअनुसार अघि बढ्ने हो। नेपाल असंलग्न परराष्ट्र नीति अपनाएको एउटा स्वतन्त्र राष्ट्र हो। नेपालको हितअनुकूल अगाडि बढ्ने वातावरण नेपालले बनाउने हो। हाल नेपालमा चीनको नवीन रेशममार्गमा आबद्ध भई यसै बेल्ट एन्ड रोडमार्फत अनुदान सहयोग र लगानी भित्रिरहेको छ। भरपर्दो र नजिकको छिमेकी चीनको यो महत्वाकांक्षी परियोजनामा नेपाल संलग्न हुन पनि धेरै आनाकानी गरेको थियो। यसलाई पनि भारत घेर्ने योजनाका रूपमा या चिनियाँ सैन्यशक्ति विस्तारको रूपमा हेरिएको थियो। नवीन रेशममार्गलाई पश्चिमाहरूले डेब्ट ट्रयापका रूपमा धेरै हल्लीखल्ली पनि गरे। तर यो निराधार हल्ला सेलाइसकेको छ। यसर्थ नेपालले आफ्नो वाञ्छनीय फाइदा हेर्नुपर्छ। अरूको हस्तक्षेपलाई स्वीकार्नु सरासर गलत हो। यसले सार्वभौम मुलुकमाथि नराम्रो धक्का मात्रै पुर्याउँदैन, हेप्न दिने अवस्थाहरूको सिर्जनालाई ठाउँ उपलब्ध गराउँछ। यसप्रति नेपाल सजग र सचेत रहने मात्रै होइन, राष्ट्र हितअनुसार कूटनीतिक उपाय अवलम्बन गर्नुपर्छ। अब नेपालले राजनीतिक उथलपुथल र संविधानको स्थापनापछि समग्र देश विकासमा ध्यानकेन्द्रित गर्नुपर्छ। यसका लागि पहिलो आवश्यकता भनेको वैदेशिक लगानी, अनुदान र सहयोग नै हुन्। पछिल्लो समयमा विश्वमा आर्थिक उत्थान गरेका देशहरू सबैले वैदेशिक सहयोग नै भित्याएर आफ्नो लक्ष्य प्राप्तितर्फ अग्रसर छन्। त्यसभित्र नेपालको दुवै छिमेकी मुलुक पनि पर्छन्। एमसीसी या नवीन रेशममार्ग या अरू कुनै त्यसबाट सर्वप्रथम देशको सर्वोपरि हितलाई फाइदा पुग्छ भने आनाकानी किन गर्ने? तर यो पनि धु्रवसत्य हो कि कसैले सहयोग गरेबापत कुनै बेला फाइदा लिन पनि सक्छन् या अन्तर्निहित स्वार्थ लुकेको पनि हुन्छ। साथै सहयोगसँगै सर्त पनि हुन्छन्, त्यसमा फाइदा केकति हेर्ने हो र त्यहीअनुरूप बढ्ने हो। तर आजको नेपाललाई वैदेशिक लगानी, सहयोग, अनुदान तथा सहुलियतपूर्ण ऋण अहं आवश्यकता बनेको छ। देशको समग्र विकासका लागि अत्यावश्यक छ। विकास दुर्गम गाउँसम्म सहज बाटो पुग्नु हो। पूर्वाधारको निर्माण हुनु हो। आम्दानी बढ्नु हो। रोजगारका अवसर सिर्जना हुनु हो। उज्ज्यालो भविष्य प्राप्त गर्नु हो। यसरी हरेक नेपाली समृद्ध र खुसी बन्न चाहिने प्रमुख तत्व वर्तमान अवस्थामा यसै वैदेशिक अनुदान, सहयोग र लगानीमा निहित छ। साथै यी लगानीकर्ता, दातृ संस्था या दाता मुलुक पनि आफ्नो लगानी र अनुदान उचित रूपमा प्रयोग होस् र यसबाट लाभ मिलोस् भन्ने चाहना राख्छन् नै। यसैबीच अमेरिकी सरकार पनि एमसीसीलाई संसद्बाट पारित गराउन चाहन्छ। या भनौं एमसीसीको प्रावधानमा नै यो उल्लेख छ। हाल सत्तापक्षका केही नेता यसैकारण पनि विरुद्धमा उभिएको बुझिन्छ। हो, नेपालले सर्वप्रथम आफ्नो राष्ट्रिय हित र स्वार्थ हेर्नुपर्छ र आपत्तिलाग्दा प्रावधान हटाउन सक्नुपर्छ। यसैबीच आजको अर्को आवश्यकता बनेको छ, नेपाल राष्ट्रले हेर्ने एकरूपताको नियम। परराष्ट्र नीति, कूटनीति, अनुदान, ऋण तथा लगानी सम्बन्धमा सत्ता र विपक्ष या पार्टीबीच र पार्टीका शीर्षस्थ नेताका मात्रै होइन, नेपाल राष्ट्रको एउटै मत बनाउने प्रयास अर्को टड्कारो आवश्यकता हो। त्यसैगरी दुई छिमेकीसहित अमेरिकालगायतका अरू विश्व परिप्रेक्ष्यमा शक्तिशाली ठहरेका राष्ट्रहरूलाई नचिढ्याउने र सही कूटनीतिक पहल चाल्नेतर्फ लाग्नुपर्छ। एमसीसी नेपालका लागि लाभदायक नै हुनेछ, त्यसमाथि नेपाल र अमेरिकाबीच सन् १९४८ मा दौत्य सम्बन्ध स्थापना भएदेखि नै अमेरिकाले नेपालको सार्वभौमसत्ता, स्वतन्त्रता र भौगोलिक अखण्डताको रक्षा, लोकतन्त्रको संवद्र्धन र समृद्धि हासिल गर्न सहयोग गर्दै आएको छ। त्यसैगरी सदाबहार सहयोगी उत्तरी छिमेकी र दोस्रो आर्थिक शक्तिराष्ट्र चीनको सहयोग अझै विस्तार हुँदै गएको छ। चिनियाँ राष्ट्राध्यक्ष सी चिनफिङको नेपालको राजकीय भ्रमण क्रममा यसै एमसीसीले पाँच वर्षलाई दिएबराबरको सहयोग रकम चीनले तीन वर्षका लागि दिने घोषणा गरेको थियो। नेपाल दुई ढुंगाबीच मात्रै होइन, परस्परको ढुंगासमेत खस्ने ठाउँमा रहेको जोखिम क्षेत्रमा छ भन्न सकिन्छ। सीको भ्रमण क्रममा नेपाल र चीनबीच सम्झौता हुने भनिएको सुपुर्दगी सन्धि हुन सकेन। उता अर्को छिमेकी भारतको हस्तक्षेपकारी नीति, सीमा अतिक्रमण र भूपरिवेष्ठित राष्ट्रको अधिकार हनन गर्दै बारम्बार नाकाबन्दी लगाउनेजस्ता कामलाई चेक ब्यालेन्स गर्न पनि नेपालले कुटिल नीति चाल्न आवश्यक छ। यस मानेमा फेरिन नसक्ने छिमेकीबाहेक नेपाललाई अरू शक्तिराष्ट्रको खाँचो अवश्य रहनेछ। कमजोर नेपालका लागि सबै आवश्यक छ। सर्वप्रथम दुई छिमेकीसँग सुमधुर सम्बन्धको निरन्तरता आवश्यक छ र अथ्र्याउन आवश्यक छ। के नेपालले नवीन रेशममार्गमा आबद्ध भएर भारतलाई हानि गर्छ? के एमसीसीमा सहभागी भएर चीनको हितविपरीत कार्य गर्छ र? चीनका लागि पनि नेपाल भरपर्दो छिमेकी मित्रराष्ट्र हो। नेपाल र सारा नेपालीले एक चीन नीति अर्थात् एक देश दुई व्यवस्थाको समर्थन गर्दै आएको छ। साथै नेपाली भूमि चीनविरुद्ध प्रयोग हुन नदिने पक्षमा नेपाल प्रतिबद्ध छ। हरेकपटक दुई देशका नेताबीचको भेटमा यो प्रतिबद्धता दोहोर्याउँदै आएका पनि छन्। नेपाल र चीनबीच सन् १९५५ मा दौत्य सम्बन्ध स्थापना भएको थियो। यस वर्ष ६५औं वर्ष लागेको छ। यसै अवसरमा यो समर्थन र प्रतिबद्धतालाई नेपालकै संसद्बाट पारित गराउन सके भरपर्दो छिमेकीबीचको सम्बन्ध अझै बलियो हुनेछ। अन्त्यमा, दाता राष्ट्रलगायत छिमेकीलाई चिढ्याउने होइन, समग्र देशकै एउटै आवाज बन्ने गरी उपयुक्त र उचित कूटनीतिको प्रतिपादन गरिनुपर्छ। साथै नेपालको पूर्वाधार, आर्थिक र समग्र विकासमा देशहित अनुकूल, राष्ट्रियता र जनताका पक्षमा रहेर थप विदेशी लगानी भित्याउने वातावरण बनाउनुपर्छ।"
धार्मिकस्थल पुनर्निर्माणमा खटिँदै सेना,"सुर्खेत : धार्मिकस्थल पुनर्निर्माणमा नेपाली सेना खटाउने तयारी भएको छ। प्रधानसेनापति पूर्णचन्द्र थापाका अनुसार ऐतिहासिक धार्मिक स्थल पुनर्निर्माणमा सेना खटाउने तयारी भएको हो। धार्मिक स्थल पुनर्निर्माण गरी युद्ध संग्रहालय निर्माणको तयारीमा सेना जुटेको उनले जानकारी दिए। वीरेन्द्रनगरमा भूतपूर्व सैनिक सम्मेलनको उद्घाटन गर्दै प्रधानसेनापति थापाले सरकारले अघि सारेको भम्रण वर्षलाई प्रभावकारी बनाउन सेनाले पुनर्निर्माण अभियान सुरु गरेको बताएका हुन्। केही जिल्लामा पुनर्निर्माणको र संग्रहालय निर्माणको काम सुरु भइसकेको छ, उनले भने, अब सातै प्रदेशका धार्मिक तथा सांस्कृतिक स्थलको सम्वद्र्धनमा सेना जुट्नेछ। थापाले अवकाश प्राप्त सैनिकहरूको सेवा र समर्पणको यथोचित सम्मान गरिने बताए। देशको सामाजिक तथा आर्थिकस्तर सुधारका लागि सेनाको ध्यान केन्द्रित भएको उनको भनाइ छ। सैनिक कल्याणकारी कोषलाई अल्पकालीन, मध्यकालीन र दीर्घकालीन योजनासहित पारदर्शी बनाइने समेत उनले प्रतिवद्धता व्यक्त गरे। एक करोडबाट सुरु भएको सैनिक कल्याणकारी कोषमा हाल ४४ अर्ब बजेट छ। कोषले २१ करोड ७४ लाख कर्जा सिफारिस गरेको छ। कोषले २० प्रतिशत कर्जा भूतपूर्व र बहालवाला सेनालाई सहुलियत दरमा उपलब्ध गराउँदै आएको छ। व्यवसायको प्रकृति हेरेर एक लाखदेखि सात लाखसम्म कर्जा उपलब्ध गराउँदै आएको कोषले थप कर्जा लगानी गर्ने रणनीति बनाएको छ। व्यवासयमा जोडिएका सेनाहरूले उत्पादन गरेका वस्तुकोसमेत बजारीकरण गर्न हेडक्वार्टरले अध्ययन गरिरहेको छ, महारथी थापाले थपे, सेवानिवृत्त भएपछि आर्थिक आयआर्जनबाट परिवारलाई टेवा पुयाउन स्वरोजगार कार्यक्रमलाई थप प्रभावकारी बनाउने छौं। महिला उद्यमशीलता कर्जा कार्यक्रमसमेत सुरु गर्ने उनले घोषणा गरे। यो कार्यक्रमबाट बहालवाला र भूतपूर्व सैनिक, तिनका परिवार र एकल महिलाको आर्थिक अवस्था सुधार तथा जिविकोपार्जनमा सहजका लागि पाँच वर्षभित्र भुक्तानी गर्ने गरी १५ लाखसम्म ऋण उपलब्ध गराइने उनले बताए। सम्मेलनमा सुर्खेत, दैलेख, जाजरकोट, जुम्ला, मुगु, कालिकोट र डोल्पाका भूतपूर्व सैनिकको सहभागिता रहेको थियो। ००० आफ्ना छोराछोरीलाई नेपाली सेनामा भर्ति हुन प्रेरणा दिने अभिभावकलाई सम्मानपत्र दिँदै प्रधानसेनापति महारथी पूर्णचन्द्र थापा। नन्दराम जैसी।"
जग्गाको कारोबार गर्न सरकार नियन्त्रित संयन्त्र,"काठमाडौं : स्टक एक्सचेन्ज मोडलको सरकार नियन्त्रित संयन्त्रमार्फत जग्गाको कारोबार गर्ने तयारी गरिएको छ। जग्गाको कारोबार व्यवस्थित र पारदर्शी बनाउनको लागि सरकारले भूमि बजारमार्फत संयन्त्र बनाएर जग्गा किनबेच गर्ने भएको हो। यसका लागि भिन्नै नियमावली बनाइँदै छ। भूमि व्यवस्था, सहकारी तथा गरिबी निवारणमन्त्री पद्माकुमारी आर्यालले जग्गाको किनबेच सरकारी संयन्त्र बनाएर गर्ने तयारी भइरहेको बताएकी छन्। जग्गा किनबेचलाई व्यवस्थित र पारदर्शी बनाउन भूमि बजारको अवधारणा ल्याएको उनको भनाइ छ। भूमि बैंकमार्फत नै सरकारी संयन्त्र बनाएर जग्गाको करोबार गर्ने तयारी भइरहेको बताएकी छन्। मन्त्री अर्यालका अनुसार भूमि बजार र भूमि बैठक स्थापनालगायत विषय समावेश गरी भूउपयोग नियमावलीको मस्यौदा तयार भएको समेत जानकारी दिएकी छन्। जग्गा कारोबार आजसम्म अनौपचारिक ढंगबाट सञ्चालन भइरहेको छ। कहाँ जग्गा किन्न बेच्न पाइन्छ ? कस्तो जग्गा छ? कहाँ छ? भन्ने विषयमा जानकारी लिने संयन्त्र अहिले कतै छैन। कसले जग्गा किनेको छ, कसले बेचेको छ भन्ने जानकारी पाउन समस्या छ। कारोबारमा करोडौं रुपैयाँको कर र पुँजीगत लाभकरसमेत छलि भइरहेको छ। जग्गा प्रशासनको कारोबार भूमाफियाको हातमा छ। सर्वसाधारणले जग्गा किनबेच गर्नुपर्यो भने भूमाफिया दलाल समात्नुपर्ने बाध्यता छ। अनधिकृत दलालले जग्गा कारोबार कब्जा गरेका छन्। जसले गर्दा जग्गाको अस्वाभाविक मूल्य बिक्री भएको छ। मन्त्रालयका प्रवक्ता एवं सहसचिव जनकराज जोशीले सरकारले अध्ययन टोली बनाएर जग्गाको कारोबारको सम्बन्धमा नयाँ अवधारणा ल्याउन लागेको बताए। सरकारको १५औं योजनामा पनि अब जग्गाको कारोबार भूमिबजारमार्फत गर्ने उल्लेख गरेको छ। कम्पनी मोडेलमा वा निजी क्षेत्रले गर्ने भन्ने विषयमा छलफलकै क्रममा रहेको प्रवक्ता जोशीले बताए। उनका अनुसार सबै जग्गाको सूचीकृत गरिनेछ। जग्गाको पारदर्शी कारोबारको भूमिबजार आवश्यक रहेको निश्चित सरकारले गरेको छ, प्रवक्ता जोशीले भने, ऐन, कानुन सुनिश्चित गरेर छिट्टै यो व्यवस्था लागू हुन्छ। जग्गा कारोबार अनुगमन र अनुमान योग्य हुनुपर्छ। पूर्वसचिव बाबुराम आचार्यले भूमिबजारमार्फत जग्गाको काराबोर हुनु सकारात्मक भएको बताए। कम्पनीबिना जग्गा किनबेच गर्न नपाउने व्यवस्था हुनुपर्छ, उनले भने, भूमि बजारमार्फत जग्गाको कारोबार गर्नु राम्रो हो। उनले यो विषय सकारात्मक भए पनि कार्यान्वयनको कुरा महत्वपूर्ण रहेको बताए। जग्गा किन्न र बेच्न सजिलो हुनुपर्यो, उनले भने। पूर्व भूमि व्यवस्था सचिवसमेत रहेका आचार्यले पारदर्शिता र कम्पनीको आचारसंहिता व्यवस्था हुनुपर्ने बताए। उनले जग्गा नापजाँचको अधिकार पनि निजी कम्पनीलाई दिनुपर्ने बताए। उनले जग्गा किनबेच गर्दा र नापी गर्दा लाग्ने रकम पनि तोकिनुपर्ने उनको भनाइ छ। योग्यता पुगेको अर्थात् इन्जिनियरिङमा स्नातक गरेकाले मात्रै जग्गाको नापजाँच गर्ने व्यवस्थासमेत गर्नुपर्ने उनको भनाइ छ। जमिनको मूल्य सन्तुलन कायम गर्न सम्पत्ति शुद्धीकरण अनुसन्धान विभागले काम गरिरहेको मन्त्री आर्यालले जानकारी दिएकी छन्। जमिन सन्तुलनको खाडल छ, त्यसको जमिनको मूल्य सन्तुलन कायम गर्न सम्पत्ति शुद्धीकरण लागेको छ, उनले भनिन्। उनले भूमिको व्यवस्थापन नहुँदासम्म देशको विकास नहुने बताउँदै पहिला यसको व्यवस्था गर्न जरुरी रहेको महसुस सरकारले गरेको स्पष्ट परेकी छन्। ९ सय ४६ रोपनी फिर्ता, १३ लाख ३३ हजार वर्गमिटर रोक्कासरकारले व्यक्तिले अतिक्रमण गरेको सरकारी, सार्वजनिक र गुठीको जग्गा फिर्ता गर्न थालेको छ। व्यक्तिको नाममा रहेको ९ सय ४६ रोपनी ७ आना २ पैसा, १२५ बिघा १६ कठ्ठा १६ धुर तथा २ हजार ८२९ वर्गमिटर जग्गा सरकारको नाममा ल्याइसकिएको छ भने १३ लाख ३३ हजार ७८३ वर्गमिटर शंकास्पद जग्गा सरकारले रोक्का गरेको छ। मन्त्रालयले दुई वर्षको अवधिमा गरेका प्रगति विवरणबारे जानकारी दिन आयोजना गरिएको पत्रकार सम्मेलनमा भूमि व्यवस्था, सहकारी तथा गरिबी निवारणमन्त्री पद्माकुमारी अर्यालले सरकारले अब हजारका हजार जमिन सरकारका नाममा फिर्ता गर्ने बताएकी छन्। सर्लाहीको बर्थहवाबाट अतिक्रमित जग्गा फिर्ता गर्ने अभियान थालेको उनले बताइन्। उनले अनधिकृत व्यक्तिले आफ्नो नाममा बनाएको जग्गा फिर्ता गर्ने अभियान थालिएको जानकारी दिइन्। जमिनको व्यवस्थापन निकै कठिन कार्य हो। हामीकहाँ थुप्रै जमिन विभिन्न नाममा दोहन भएका छन्। त्यसलाई फर्काउने अभियानमा सरकार लागेको छ , मन्त्री अर्यालले भनिन्। उच्च अदालतका पूर्वन्यायाधीश मोहनरमण भट्टराईको सरकारी, सार्वजनिक तथा गुठी जग्गा संरक्षणसम्बन्धी जाँचबुझ आयोगले बुझाएको पहिलो प्रतिवेदनअनुसार ३ सय ४८ बिघा जमिन अस्पष्ट र दोहोरो स्रेस्ताको रहेकाले लगत कट्टा गरी कारबाही प्रक्रिया अगाडि बढाइने भएको छ। त्यसैगरी, गुठी जग्गाअन्तर्गत बागेश्वरी गुठी, काठमाडौं महानगरपालिकामा लक्ष्मीनारायण गुठीलगायत अन्य क्षेत्रको गरी झन्डै १०८ बिघा व्यक्तिको नाममा रहेको गुठीको जग्गा सरकारका नाममा फिर्ता ल्याउने प्रक्रिया अगाडि बढेको मन्त्री अर्यालले बताइन्। मन्त्री अर्यालले सार्वजनिक जग्गा अतिक्रमण गर्ने कार्यमा संलग्न कर्मचारी, भूमाफिया सरकारले कडा कारबाही गर्ने बताएकी छन्। मन्त्री अर्यालले बालुवाटारस्थित ललिता निवासको जग्गा अनियमितता गर्नेमाथि छिट्टै कारबाही अघि बढ्ने बताएकी छन्। ललिता निवासको सरकारी जग्गा व्यक्तिको नाममा नामसारी भएको विषयमा अहिले मन्त्रालय, अख्तियार दुरुपयोग अनुसन्धान आयोग र प्रहरीको केन्द्रीय अनुसन्धान ब्युरो (सीआईबी) ले अनुसन्धान गरिरहेको छ। जटिल विषय भएका कारण अनुसन्धानमा समय लागेको भन्दै मन्त्री अर्यालले अदालतले प्रश्न उठाउन सक्ने भएकाले विधि पुर्याएर अनुसन्धान गरिएको मन्त्री अर्यालले बताइन्। उनले लिम्पियाधुरासहितको नक्सा बनाउन प्राविधिक टोली खटिरहेको जानकारीसमेत दिइन्। जग्गा किनबेचलाई व्यवस्थित र पारदर्शी बनाउन भूमि बजारको अवधारणा ल्याइएको हो।"
क्रसर उद्योगको छानविन गर्न समिति,"काठमाडौं : देशभर सञ्चालित क्रसर उद्योगको अवस्थाबारे जानकारी लिन सरकारले छानविन समिति गठन गरेको छ। अवैद्य रुपमा ढुंगा, गिटी, बालुवा, लगायत नदी तथा खानीजन्य पदार्थको उत्खनन र प्रयोग बढेपछि सरकारले सत्यतथ्य बुझ्न समिति गठन गरेको हो। गृहमन्त्री रामबहादुर थापा बादल को अध्यक्षतामा मन्त्रालयमा सोमबार बसेको बैठकले गृहकै सहसचिवको संयजकत्वमा पाँच सदस्यीय समिति गठन गरेको छ। समितिमा संघिय मामिला तथा सामान्य प्रशासन मन्त्रालय, वन तथा वातावरण मन्त्रालय, उद्योग वाणिज्य तथा आपूर्ति मन्त्रालय र भौतिक पूर्वाधार तथा यातायात मन्त्रालयका सहसचिव सदस्य छन्। यो समितिलाई नदी तथा खानीजन्य पदार्थको उत्खनन र प्रयोगका सम्बन्धमा दर्ता भए नभएको, मापदण्ड पुगे नपुगेको र पर्यावरण अनुकुल भए नभएको विषयमा यकिन गरि विस्तृत विवरण सहितको प्रतिवेदन बुझाउन भनिएको छ। बैठकले खानी तथा नदीजन्य पदार्थ माटो, ढुंगा गिटी वालुवाको उत्खनन र प्रयोगलाई व्यवस्थित गर्न तयार गरिएको राष्ट्रिय मापदण्ड लाई मन्त्रिपरिषदबाट पारित गर्न आग्रह गर्ने निर्णय गरेको छ। बैठकमा संघिय मामिला तथा सामान्य प्रशासन मन्त्री हृदयस त्रिपाठी, वन तथा वातावरण मन्त्री शक्ति बहादुर बस्नेत, उद्योग वाणिज्य तथा आपूर्ति मन्त्री बसन्त नेम्वाङ, भौतिक पूर्वाधार तथा यातायात मन्त्री लेखराज भट्ट र तीन वटै सुरक्षा निकायका प्रमुख बसेका थिए। मन्त्रालयका अनुसार हाल देशभर ६ सय कम्पनीले मात्रै अनुमति लिएर क्रसर उद्योग सञ्चालन गर्दै आएका छन्। तर ६ हजार बढीले अनुमति बेगर सञ्चालन गरेको रिर्पोट बैठकमा मन्त्रीहरुले पेस गरेका थिए। धनुषाको मिथिला नगरपालिका५ स्थित औरही खोलामा जथाभावी तरिकाले उत्खनन् गरि बालुवा र गिट्टी झिकेको कार्यलाई रोक्न खोज्दा स्थानीय दिलिपकुमार महतोको टिपरले किचेर हत्या गरेपछि गृहमन्त्री थापाले क्रसर उद्योगलाई मापदण्डमा ल्याउनुपर्ने कुरा बैठकमा बताएका थिए।"
सहकारी घोटाला प्रकरण : ५३ विरुद्ध अदालतमा ठगी मुद्दा दायर,"कपिलवस्तु : सहकारीको १२ करोड रुपैयाँ घोटालामा संलग्नमाथि अदालतमा मुद्दा दायर भएको छ । कपिलवस्तु बचत तथा ऋण सहकारी संस्था लिमिटेडमा भएको रकम हिनामिना गरेका ५३ जनालाई प्रतिवादी बनाई प्रहरीले मुद्दा दायर गरेको हो । सहकारीका कर्मचारी, कार्यसमिति तथा अन्य विभिन्न समितिका पदाधिकारी र लेखा परीक्षक सहित ५३ जना उपर सोमबार जिल्ला अदालतमा ठगी तथा संगठित अपराधमा मुद्दा चलाईएको हो । करिब दुई महिना लामो अनुसन्धानपछि मुद्धा दायर गरिएको प्रहरीले जनाएको छ । सहकारीका अध्यक्ष रामेन्द्रसिंह रावल, उपाध्यक्ष जय प्रकाश पाण्डेय, सचिव देवेश जयसवाल, कोषाध्यक्ष प्रशान्त गुप्ता, लेखा समिति संयोजक बाबुराम भण्डारी लगायतको समितिलाई मुद्दा दर्ता गरिएको छ । त्यसैगरी आर्थिक वर्ष २०६७।०६८ देखि हाल सम्मका पदाधिकारीलाई मुद्धामा विपक्षी बनाईएको छ । प्रहरीले बुझाएको प्रतिवेदनका आधारमा सरकारी वकिलले ५३ जना उपर अभियोग पत्रका साथ अदालतमा मुद्दा दर्ता गराएका छन् । प्रतिवादी ५३ जना मध्ये सहकारीका प्रबन्धक अविनाश पाण्डेय, कर्मचारीहरु राजेश कान्दु, श्रवण कुमार गुप्ता र राकेश ठाकुर प्रहरीको नियन्त्रणमा छन् । प्रतिवादी मध्ये बाँकी ४९ जना फरार रहेका जिल्ला प्रहरी कार्यालयले जनाएको छ । प्रहरी नियन्त्रणमा रहेका ४ जना आरोपीको सोमबारबाटै बयान लिने काम शुरु भएको अदालतका श्रेस्तेदार चिन्तामणि शर्माले बताए । प्रहरी अनुसन्धानका क्रममा मुख्य आरोपी राजेश कान्दुसँगको लामो बयान र अनुसन्धानपछि २०६७ सालदेखि हालसम्मका कर्मचारी, सञ्चालक समिति, लेखा परीक्षक सवैलाई विपक्षी बनाई मुद्दा दायर गरिएको प्रहरी नायब उपरीक्षक सुनील मल्लले बताए । २०६७।०६८ सालदेखि हुदै आएको लेखा परीक्षणमा लाखौं रुपैया हिनामिना भएको भए पनि सो हिनामिनालाई लेखा परीक्षण प्रतिवेदनमा उल्लेख गरिएको छैन । लेखा परीक्षण सही ढंगबाट हुँदै आएको भए गल्ती कमजोरी भएकै वर्षबाट सच्याउन मिल्थ्यो, तर लेखा परीक्षकहरुले सही ढंगबाट लेखा परीक्षण गरेको देखिएन, सहकारीका अध्यक्ष रामेन्द्र सिंह रावलले बताए । आफुहरुलाई समेत प्रतिवादी बनाई मुद्धा दर्ता गरिएको थाहा पाएको र त्यसको प्रतिउत्तर अदालतमा उपस्थित भई दिने अध्यक्ष रावलले बताए । यति धेरै रुपैया घोटाला भएपछि सो सहकारी २ महिना भन्दा अघिदेखि बन्द छ । यो सहकारी संस्था जिल्लाकै अग्रणी र प्रतिष्ठित सहकारी संस्थाको रुपमा चिनिएको थियो । सहकारीका सयौं बचतकर्ताले बचत रकम झिक्न नपाउँदा आफ्ना अति आवश्यक कामकाज गर्न नपाएको गुनासो गरेका छन् ।"
'दण्डहीनतामा राज्य गम्भीर बनोस्',"काठमाडौं : विश्वकै सबैभन्दा क्रुर तानशाह भनेर चिनिएका जर्मनीका एडोल्फ हिटलरले दोस्रो विश्व युद्धको समयमा यहुदीमाथिको दर्दनाक नरसंहार अबको विश्वले कहिल्यै भोग्न नपरोस भन्दै होलोकाष्ट (सामूहिक हत्या) डे स्मरण गरिएको छ। ७५ औं अन्तर्राष्ट्रिय होलोकाष्ट डे मनाउने क्रममा नेपालका लागि जर्मन, इजरायल र युरोपेली महासंघ (ईयू) का राजदूतका साथै राष्ट्रसंघीय आवासीय प्रतिनिधिले काठमाडौंमा विश्व शान्तिको कामना गरे। विश्व शान्ति र न्यायमा सबै जुट्न पर्ने भन्दै त्यसको शिक्षाको लागि पनि सहकार्यमा काम गरिरहेको जानकारी दिइयो। दोस्रो विश्वयुद्ध र राष्ट्रसंघ स्थापानको ७५ औं वर्षको रूपमा लिँदै विश्व शान्तिको कामना गरेका थिए। पुल्चोकस्थित राष्ट्रसंघीय भवनमा आयोजित कार्यक्रममा उनीहरूले नेपाल पनि शान्तिमा अघि बढेको र यहाँको १० वर्षे द्वन्द्वमा निधन भएकाहरूका बारेमा चासो राख्दै दण्डहीनताको पाटोमा राज्य गम्भीर हुनुपर्ने बताए। द्वन्द्वको समयको घटना र वेपत्ता परिवारलाई न्यायलगायतमा उनीहरूले चासो देखाए। नेपालमा पनि विगत १० वर्ष लामो द्वन्द्वमा परेको र त्यहाँ १७ हजार भन्दा बढीले ज्यान गुमाएको अवस्थालाई स्मरण गर्दै भावी पुस्ताका लागि शान्तिको अपरिहार्यता स्पष्ट पार्न खोजिएको थियो। युद्धको विभिषिकाबाट समाज, देश र विश्वलाई बचाउन सबैले निरन्तर प्रयास गर्नुपर्ने राजदूतहरूको धारणा थियो। होलेकास्ट डेबारे जानकारी दिन र त्यस समयको अवस्था बुझाउन एक महिनादेखि पाँच सय भन्दा बढी माध्यामिक तहका विद्यार्थीलाई यसबारे अभियानामा संलग्न गराइएको थियो। १५ सरकारी र १० निजी विद्यालयमा यस्ता कार्यक्रम भएका थिए। इजरायल र जर्मन दूतावासले हरेक वर्ष यहुदी संहारको दुःखद् घटनाको सम्झनामा यस्तो कार्यक्रम गर्छन्। राष्ट्रसंघीय कार्यालयमा सोमबार बिहान पत्रकार सम्मेलन र अपराह्न जर्मन राजदूतको निवासमा उक्त घटनाको स्मरण गर्दै शान्तिको लागि द्वीप प्रज्ज्वलन समेत गरिएको थियो। पछिल्लो पुस्ताको भविष्यका लागि दिगो शान्तिमा विश्वले जोड दिनुपर्ने नेपालस्थित कूटनीतिक नियोगका प्रमुखले बताएका छन्। लाखौं यहुदीको क्रुर हत्यापछि यहुदीले बासस्थान खोजी गरेको र त्यहिँबाट इजरायल जन्मिएको थियो। इजरायली राजदूतले त्यो अवस्थाबारे जानकारी दिन विद्यालयमा नै होलोकास्ट डे बारे कोर्ष राख्न सुझाए। हिटलरको शिविरबाट मुक्ति पाउन केहीले भागेर ज्यान जोगाएका थिए। हिटलरको वितृष्णाको कारण अमूल्य जीवन गुमाएको भन्दै अवका दिनमा जीवनको अमूल्यता, सत्य, समानता, सम्मानलगायतमा पछिल्ला पुस्ताले जानकारी पाउन पर्ने बताइएको थियो। हिटलरले जर्मनीमा नस्लवादी साम्राज्य खडा गरेका थिए। उनले यहूदीलाई दो श्रो दर्जाका मानवको सज्ञा दिँदै त्यसप्रकारको क्रुर हत्या गरेका थिए। यहुदीप्रतिको हिटलरको घृणाका कारण लाखौं मानिसले जीवन गुमाएको र त्यहीँबाट दो श्रो युद्ध निम्तिएको थियो। मारिने मध्ये १५ लाख बच्चा मात्र थिए। ठूलो हिंसा अन्यत्र भए पनि नेपाल त्यसबाट अछुतो नरहेको भन्दै दिगो शान्तिमा नेपालले जोड दिनुपर्ने धारणा उनीहरूको छ। मिडिया विधयेकबारेमा सन्तुलन हेर्न पर्ने भन्दै त्यसबारेमा विज्ञ छलफल सरकारको अपरिहार्यता देखिएको बताए। अहिले सरकारले विधयेक ल्याउने र बाहिर बिरोध हुने कार्य भइरहँदा बीचको बाटोमा रहेर नागरिक स्वतन्त्रताको सम्मान गर्न सुझाएका छन्। उनीहरूले १७ हजारभन्दा बढी नेपालीको ज्यान लिएको, हजारौं नेपालीको अंगभंग गराएको र हजारौं नेपालीलाई घरबार बिहीन बनाएको त्रासदपूर्ण अवस्थाबाट नेपालमा शान्ति कायम भएको जनाइएको थियो। बाटो विराएर सशस्त्र द्वन्द्वमा लागेका नागरिकलाई शान्तिपूर्ण लोकतान्त्रिक पद्धतिको राजनीतिक मार्गमा आएर राजनीतिक मुलधारमा आएको विषयमा पनि चर्चा भएको थियो।"
शिक्षाको विकासबाट मात्र समृद्धि,"शिक्षा जीवनको आधार हो। मानव भएर जन्मेका आधारमा प्राप्त जीवनलाई सफल, सार्थक र समृद्ध बनाउने सबल कडी प्रभावकारी शिक्षा हो। शिक्षा प्राप्ति र प्रत्याभूतिमा धेरै त्याग र लगानी हुँदै आएको पाइन्छ। मानव पुँजीको उपलब्धता र विस्तारको आधारभूमि मानिने शिक्षालाई समाजमा सकारात्मकता, सिर्जनात्मकता, सहिष्णुता र सदाचारिताको विस्तार र वितरण गर्ने माध्यम बनाइनु आवश्यक छ। कलिला मस्तिष्कका सुरुवाती दिनदेखि नै असल संस्कारयुक्त, बुझाइ र भोगाइको संयोजन हुन सक्ने हो भने विकसित मष्तिष्क उन्नत, ऊर्जाशील र उपलब्धिमूलक हुन सक्छ। शिक्षालाई सीपसँग र सीपलाई श्रमसँग जोड्नुपर्ने आवाज उठिरहेको सन्दर्भमा राष्ट्रिय विकास प्रयासमा महत्वपूर्ण भूमिका खेल्ने शिक्षा क्षेत्रमा राज्यका तर्फबाट भएको लगानीको नियमन र निजी क्षेत्रबाट भएको लगानीको व्यवस्थापन गर्नु जरुरी छ। शिक्षा क्षेत्रमा हुने निजी लगानीलाई व्यापारीकरणका रूपमा मात्र नहेरी समाज सेवाको एक अंगका रूपमा बुझ्नुपर्ने आवश्यकता छ। विद्यालयमा पढिने शिक्षा सीपयुक्त हुन आवश्यक छ। शैक्षिक उन्नयनबाटै मुलुकको समृद्धितर्फको यात्रामा सफलता प्राप्त गर्न सकिनेमा दुईमत छैन। सरकारी विद्यालयमा अपेक्षाकृत विद्यार्थी आकर्षित नहुने गरेका भन्ने समस्या समाधान गर्न हाम्रा विद्यालयहरूलाई थप सबलीकृत र स्तरीकरण गरिनु जरुरी छ। माथिल्लो तहमा छात्रवृत्ति प्राप्त गर्न तल्लो तह निजी विद्यालयमा अध्ययन गरी अन्तिम समयको परीक्षा सरकारी विद्यालयबाट दिने र छात्रवृत्ति प्राप्त गर्ने गलत अभ्यास हटाउन अबका दिनमा छात्रवृत्ति प्राप्त गर्न कम्तीमा ६ कक्षादेखि सरकारी विद्यालयमा अध्ययन गरेको हुनुपर्ने व्यवस्था गरिनु उचित हुन्छ। शिक्षा क्षेत्रलाई राजनीति गर्ने थलोका रूपमा विकसित गरिने, शिक्षकका सेवा, सुविधाका लागि तर्जुमा भएका ऐननियमको निश्चित स्वार्थ समूहका लागि बारम्बार परिवर्तन गर्ने गरिएको पाइन्छ। आधारभूत तहको शिक्षाको नीतिगत विषयमा दाताहरूको हस्तक्षेपमुखी प्रभाव पर्नु सुखद पक्ष होइन। दश जोड दुईको विषय होस् वा प्राथमिक, माध्यमिक तह निर्धारणमा होस्, नीतिगत निरन्तरताको जरुरी छ। पाठ्यक्रम, निर्धारण र परिमार्जनलाई नियमित कार्यक्रममा समावेश गर्ने र नयाँ पाठ्यक्रम तर्जुमा गर्दा विद्यार्थीका हिजोका पूर्वाधाररूपी शिक्षामा सिकेका सिकाइभन्दा धेरै फरकअसर नपर्ने गरी तर्जुमा हुन आवश्यक छ। २०७६ कात्तिक १८ मा मन्त्रिपरिषद्बाट पारित राष्ट्रिय शिक्षा नीति, २०७६ ले शिक्षित, सभ्य, स्वस्थ र सक्षम जनशक्ति सामाजिक, न्याय, रूपान्तरण र समृद्धिलाई दूरदृष्टिका रूपमा लिएको छ। उक्त शिक्षा नीतिले सबै तहको शिक्षालाई प्रतिस्पर्धी, प्रविधिमैत्री, रोजगारमूलक र उत्पादनमुखी बनाई देशको आवश्यकताअनुरूपको मानव संसाधन विकास गर्ने लक्ष्य लिएको छ। शैक्षिक सुधारका सवालमा नीतिले अवलम्बन गरेका सोच, दृष्टि, कार्यनीति बृहत् र दूरगामी देखिन्छ। शिक्षा नीति कस्मेटिक संग्रहयुक्त सामग्रीका रूपमा रहनु र देखिनु हुँदैन। उक्त नीतिले लिएका अपेक्षा प्राप्तिका लागि मार्गदर्शनको प्रभावकारी कार्यान्वयन जरुरी छ। आर्थिक सर्वेक्षण २०७५७६ मा शैक्षिक सत्र २०७५ मा प्राथमिक तहको खुद भर्ना दर ९६५ प्रतिशत र माध्यमिक तहको ४६४ प्रतिशत पुगेको र कक्षा १० को टिकाउ दर ५८५ प्रतिशत रहेको तथ्यांकबाट देखिन्छ। शिक्षा क्षेत्रमा देखिएका सकारात्मक नतिजाका पछाडि शिक्षाका क्षेत्रमा विगतमा सबैका लागि शिक्षा, आधारभूत तथा प्राथमिक शिक्षा कार्यक्रम सहस्राब्दी विकास लक्ष्य, विद्यालय क्षेत्र सुधार योजनासमेतका कार्यक्रम सञ्चालन भएको तथ्य भुल्नु हुँुदैन भने विगतका प्रयासबाट तयार भएको विद्यमान पृष्ठभूमिलाई उन्नत बनाउन सबै पक्षको साथ आवश्यक देखिएको छ। शिक्षासम्बन्धी मौलिक हकको कार्यान्वयनका लागि तर्जुमा भएको अनिवार्य तथा निःशुल्क शिक्षासम्बन्धी ऐन, २०७५ को प्रभावकारी कार्यान्वयन जरुरी छ। पठन संस्कृति विकासका सवालमा पुस्तकमा सीमित अध्ययन सामग्रीका स्थान डिजिटलाइज सामग्रीले समेत लिँदै गर्दा सबै वडामा स्याट्लाइट पुस्तकालय पुर्याउने नीति कार्यान्वयन हुन सके गुणस्तरीय शिक्षामा सबै वर्गको पहुँच सुनिश्चित गर्न सकिन्छ। दिगो विकास लक्ष्य २०३० को लक्ष्य ४ मा सबैका लागि समावेशी र गुणस्तरीय शिक्षाको प्रत्याभूति गर्दै सिकाइका लागि जीवनपर्यन्त अवसरहरूलाई प्रोत्साहनप्रवद्र्धन गर्ने उल्लेख गरिएको छ। गुणस्तरीय, प्राविधिक एवं व्यावसायिक शिक्षामा सबैको पहुँच र लैगिंक असमानता हटाउने विषय अगाडि सारिएको छ। वैज्ञानिक, प्राविधिक, व्यावसायिक, सीपमूलक र रोजगारमूलक शिक्षाको व्यवस्था एवं निजी क्षेत्रको लगानी नियमन र व्यवस्थापनको विषय सरकारीस्तरका दस्ताबेजमा उठ्ने गरेको छ। सामाजिक, आर्थिक रूपान्तरणका लागि मानव संसाधनको विकास गर्ने सोच एवं गुणस्तरीय शिक्षामार्फत सिर्जनशील, दक्ष, प्रतिस्पर्धी, उत्पादनशील र नवप्रवर्तनशील, मानव स्रोतको विकास गर्ने लक्ष्य लिएको पन्धौं योजनाले अन्य विषयका अतिरिक्त डिजिटल पाठ्य सामग्री विकास गर्ने, विश्वविद्यालयमा उत्कृष्ट अंक हासिल गर्नेलाई सोझै शिक्षण पेसामा प्रवेश गराउने, बहुआयामिक गरिबीको क्षेत्रभित्र परेका र बुहबञ्चितीकरणमा परेका समेतलाई विद्यार्थी वित्तीय सहायता प्रणाली लागू गरिने, घुम्ती सीप विकास तालिमको व्यवस्थापन गरिने, सीप राहदानीको व्यवस्था गर्ने जस्ता विषयलाई उठान गरेका सन्दर्भमा ती योजना लागू हुन सके शिक्षाको प्रभावकारिता अभिवृद्धि हुन सक्नेछ। शिक्षाको सम्बन्ध बहुविधासँग छ। उन्नत आधुनिक कृषिबाट उत्पादित उपजहरूको व्यावसायिक बजारीकरण, नवीनतम खोजको प्रयोगशालाको प्रबन्ध, ज्ञान हस्तान्तरणका लागि वातावरण निर्माण हुन सके शिक्षाको ज्योतिले मुलुकलाई उज्यालो मार्ग हुँदै समृद्धिको यात्रातर्फ डोर्याउने निश्चित छ। सामुदायिक विद्यालय गाभिने क्रम बढेको छ। विश्वविद्यालयहरूमा स्वर्ण पदक प्राप्त गर्ने सवालमा देखिएका गलत प्रवृत्ति निरुत्साहित गर्न नसक्ने हो भने शिक्षा पूर्णतः औपचारिकतामा सीमित हुन पुगी काम नलाग्नेको जमात खडा गर्ने माध्यम शिक्षा हुन पुग्ने खतरातर्फ सजग हुनुपर्छ। शिक्षालाई राजनीतिक दर्शनको वीजारोपण गर्ने माध्यम बनाइनु हुँदैन। ज्ञानका सवालमा सर्वपक्षीय विषय अगाडि सारी शिक्षा क्षेत्रमा भएको विकृति, देखिएका विंसगति र पहिचान भएका समस्याको सम्बोधन हुन सके शिक्षाको प्रभावकारिता प्रबल भई समृद्धिमा सफलता प्राप्त हुने देखिन्छ। शिक्षा क्षेत्रमा अपेक्षित उपलब्धि हासिल हुन नसक्नु, विद्यालय बीचमै छाडेर जाने समस्या नियन्त्रणमा कठिनाइ हुनु, जनसंख्या शिक्षामा कमीका कारण विद्यालय जाने उमेरका बालबालिका आफ्ना भाइबहिनीको हेरचाहका लागि घरमै बस्न बाध्य हुनु जस्ता समस्याका अलावा शैक्षिक सुशासन र व्यवस्थापन कमजोर हुनु, भएका प्रतिभावान् जनशक्ति पलायन हुनु, विद्यालय र घरबीचको दूरी टाढा हुनु, दक्ष शिक्षकको अभाव हुनु, पर्याप्त बजेटको अभाव हुनु, शिक्षण प्रणालीलाई समयानुकूल बनाउन नसकिनु, प्रत्येक विद्यार्थीको पहिलो पाठशाला परिवार भएकाले पारिवारिक वातावरण सुखद, सुसंस्कारयुक्त, सुन्दर बनाउन आर्थिक, सामाजिक कमजोरीको विद्यमानता रहनु, विद्यालयमा विद्यार्थी टिकाइराख्न समस्या रहनु जस्ता समस्याका कारण शिक्षा क्षेत्रले अपेक्षित गति लिन सकेको पाइँदैन। राष्ट्र प्रेमलाई केन्द्रमा राखेर शिक्षाको प्रबन्ध गरिनु जरुरी छ। विद्यालयका पूर्वाधार विकास, नवीन प्रविधिको प्रयोग र शैक्षिक मापदण्डमा सुधार हुन जरुरी छ। विद्यालयको सहज पहुँच, गुणस्तरीय पाठ्यक्रम र पाठ्यसामग्रीको उपलब्धता, दक्ष शिक्षकको प्रबन्ध, विद्यालयमा भर्नामा आकर्षण र टिकाइराख्न देखिएका समस्याको सम्बोधन, शैक्षिक सुशासनको प्रत्याभूति, विद्यालय व्यवस्थापनमा वैज्ञानिकताको अनुसरण, लैंगिक विभेदको अन्त्यलगायतका काम हुन सके शैक्षिक उन्नयनबाटै मुलुकको समृद्धितर्फको यात्रामा सफलता प्राप्त गर्न सकिनेमा दुईमत छैन।"
