शीर्षक,विवरण
परनिर्भर भान्सा,"दसैंमा मासुपछि अत्यधिक रूपमा प्याजको उपभोग हुन्छ। मासुका परिकार बनाउन प्याज नभई हुँदैन। दसैंमा प्याजविना नेपालीका भान्छा र मासु खल्लो हुने भएका छन्। प्याजको उत्पादनमा गम्भीर रूपमा चासो नदेखाउँदा सरकारले नेपालीलाई वर्षभर चाहिने परिमाणअनुसार आफ्नै उत्पादनमा ध्यान दिन सकेको छैन। त्यसैले त हामी भारतमाथि आश्रित छौं। भारतीय आन्तरिक नीतिले नेपालीले विभिन्न उपभोग्य वस्तुका लागि भारतमाथि आश्रित हुनुपर्ने विडम्बना हो। खाद्यान्नसहित अन्य अत्यावश्यक कृषिजन्य वस्तुमा नेपाल आत्मनिर्भर नहुँदा नेपाली प्रत्येक वस्तुका लागि भारतको मुख ताक्नुपर्ने अवस्था छ। भारतीय उत्पादनमा आश्रित हुँदा भारतमा उत्पादन तलमाथि हुँदा त्यसका प्रत्यक्ष पीडा नेपाली उपभोक्ताले व्यहोर्नु पर्छ। नेपालमा कूल मागको करिब दुईदेखि पाँच प्रतिशतको हाराहारीमा मात्रै प्याज उत्पादन हुन्छ। उत्पादन हुने यो प्याज पनि स्थानीय उत्पादनकर्ताले आफैं उपभोग गर्ने र केही स्थानीय बजारमै खपत हुने गर्छ। यो वर्ष मनसुनी वर्षा निरन्तर रूपमा परेका कारण नेपालमा पनि प्याज खेती प्रभावित बन्यो। यसका साथै भारतमा उत्पादन भएका प्याज पनि भण्डारण गृहमै भिजेर अधिकांश नष्ट भयो। भारतमा उत्पादन भएको भर्खरैको प्याज पनि खेतमै भिजेकाले त्यहाँ नै प्याजको चर्को अभाव भएको छ। प्याजको चर्को अभाव भएपछि भारतले केही दिनअघिदेखि अनिश्चितकालका लागि प्याज निर्यातमा पूर्णरूपमा प्रतिबन्ध लगाएको छ। भारतको यो प्रतिबन्धका कारण दसैंजस्तो चाडपर्वको समयमा नेपालीका भान्छा खल्लो हुने भएको हो। बजारमा अहिले प्रतिकिलो प्याजको मूल्य स्थानअनुसार एक सय १० देखि १ सय ५० रुपैयाँसम्म पुगेको छ। नेपालमा उपभोग हुने कूल प्याजको परिमाणमध्ये करिब ९८ प्रतिशत भारतबाटै आयात हुन्छ। उत्पादनमा ध्यान नदिँदा भारतबाट आयात हुने प्याजका कारण व्यापार घाटालाई वृद्धि गर्न पनि ठूलो टेवा पुयाउँदै आएको छ। गत आर्थिक वर्ष २०७५७६ मा मात्रै पाँच अर्ब ६२ करोड २५ लाख मूल्यबराबरको एक लाख ७८ हजार चार सय ६८ किलो प्याज भारतबाट आयात भएको थियो। व्यापार घाटा वृद्धि गर्न सहयोग गर्दै आएको प्याजको आयात दर कम गर्न भने सरकारसँग कुनै कार्यक्रमसमेत छैन। सरकारसँग आफ्नै मौलिक जातको प्याजको बीउसमेत छैन। भारतबाटै आयातीत बीउलाई थप परिस्कृत गरी वृद्धि गर्ने कार्यक्रम सरकारले राखेको छ। नेपालमा उत्पादन हुने प्याजले देशभरको मागलाई एक महिना पनि धान्दैन। नेपालमा पाँच लाख मेट्रिक टन प्याजको माग छ। यसमध्ये स्वदेशमा करिब एकचौथाइ एक लाख ४८ हजार मेट्रिक टन मात्रै उत्पादन हुन्छ। नेपालमा वार्षिक दुई लाख ३५ हजार टन प्याज उत्पादन हुने सरकारको दाबी छ। सरकारले विगतमा प्याजको उत्पादन वृद्धि गर्ने कार्यक्रम सञ्चालन नगरेको होइन, तर उत्पादन, भौतिक पूर्वाधार निर्माणभन्दा विदेश भ्रमणलाई बढी ध्यान दिँदा उक्त कार्यक्रम असफल बनेको थियो। प्याज मिसनको नाममा ६० करोड रुपैयाँ गरिएको थियो, तर उक्त लगानी बालुवामा पानी खन्याएजस्तै भयो। आर्थिक वर्ष २०६४६५ देखि २०६९७० सम्मको अवधिमा सिराहा, सप्तरी, धनुषा, सर्लाही, बारा, पर्सा, रूपन्देही, दाङ, बाँके र बर्दिया जिल्लामा प्याज मिसन अभियान सञ्चालन गरेको थियो। कार्यक्रम असफल बनेपछि सरकारले २०७० मा यो कार्यक्रम खारेज गरेको थियो। यो परियोजना सुरु हुँदा गत आव २०६३६४ मा नेपालमा करिब ५९ करोडको प्याज आयात भएको थियो भने परियोजना समाप्त हुँदासम्मको समय आइपुग्दा आव २०६९७० मा करिब दुई अर्ब रुपैयाँको प्याज आयात भएको थियो। कार्यक्रमलाई पारदर्शी रूपमा कार्यान्वयनमा नल्याइँदा उक्त मिसन कार्यक्रम असफल मात्रै भएन, बरू प्याजमा पूर्णरूपमा नेपालीलाई परनिर्भर नै बनायो। प्याज उत्पादनका लागि अति आवश्यक पर्ने बीउ, मल, सिँचाइ र भण्डारण गृह निर्माणका हकमा सरकारले हालसम्म ठोस रणनीति कार्यान्वयनमा ल्याएको छैन। प्याजको उत्पादन वृद्धि गर्न बीउको विकास, उत्पादनमा वृद्धि र त्यसपछि भण्डारण गृहको निर्माण गर्न अति आवश्यक छ। त्यसपछि मात्रै प्याजका लागि नेपाली भारतलगायत अन्य मुलुकप्रति आश्रित हुने छैनन्।"
अनलाइनबाटै दसैंको सपिङ,"कुनै समय थियो, दसैंमा बजारमा ठूलै भीडभाड हुन्थ्यो। वर्षभरीमै एकपटक समय निकालेर सामान किन्न पसलपसल चहार्थे। गाउँतिरका मानिस सामान किन्न भन्दै बेंसी झर्थे। तर, समय बदलियो। सूचना प्रविधिको विकासले बजारलाई भर्चुअल बनाइदिएको छ। अहिले घरमै बसी आफूलाई मन लागेको सामान सुलभ मूल्यमा अर्डर गर्न सकिन्छ। जमाना अनलाइन सपिङको छ। घरमै बसी एक क्लिकको भरमा सामान अर्डर हुन्छ। व्यवसायीले प्राप्त अर्डरको आधारमा ग्राहकका घरदैलोसम्म सामान पुर्याउँछन्। यसले बजारसम्म जानेडुल्नेफर्कने समयको बचत गरेको छ। साथै बजारलाई छिटोछरितो समेत बनाएको छ। दसैंमा भीडभाड हुने जमानाको क्रमशः अन्त्य हुँदै गएको अनलाइन सपिङ कम्पनी रारा मार्टका प्रमुख कार्यकारी अधिकृत जीवन अमगाईं बताउँछन्। उनका अनुसार दसैंमा बजार डुली हिड्ने ग्राहकले अनलाइनबाट अर्डर लिने गरेका छन्। उनी भन्छन्, हाम्रो अनलाइनको प्रयोग गरेर सामान अर्डर गर्नेको संख्या दिनप्रतिदिन बढ्दो छ। दसैंलाई लक्ष्य गरेर रारा मार्टले स्वास्थ्य बिमा कार्यक्रम सार्वजनिक गरेको छ। कम्पनीले सपिङ पनि, निःशुल्क स्वास्थ्य बिमा पनि नामको नयाँ स्किमअन्तर्गत २० हजार रुपैयाँसम्मका सामान खरिदमा एक लाख रुपैयाँसम्मको स्वास्थ्य बिमा गर्ने योजना ल्याएको छ। दैनिक जीवनमा आवश्यक पर्ने करिब २० हजार प्रडक्ट र १ हजारभन्दा बढी भेन्डर छन्। सार्वजनिक गरिएको उक्त योजना सपिङ क्षेत्रमै पहिलोपटक आएको दाबीसमेत कम्पनीको छ। कम्पनीका अनुसार सार्वजनिक गरिएको उक्त योजना प्रिमियर इन्स्योरेन्स लिमिटेडसँग सहकार्यमा हो। उक्त योजनाअनुसार कम्पनीले अनलाइनमा राखेका उत्पादन सपिङ गर्दा निःशुल्क स्वास्थ्य बिमा हुने रारामार्टको दाबी छ। नेपालमा करिब ६ महिना अघिदेखि सुरु भएको उक्त रारामार्टबाट कुनै पनि सामान खरिद गर्दा खरिदकर्ता र उसको परिवारका सदस्यले निःशुल्क स्वास्थ्य बिमा सुविधाअन्तर्गत न्यूनतम २५ हजार रुपैयाँ र अधिकतम १ लाख रुपैयाँसम्मको बिमा सुविधा प्राप्त गर्न सक्नेछन्। स्वास्थ्य बिमाका लागि आफूले जति धेरै सपिङ गर्यो त्यहीँअनुसार स्वास्थ्य बिमा सेवा सुविधा पनि लिन सकिन्छ। रारा मार्टले अहिले चक्रपथ क्षेत्रभित्रका ग्राहकलाई फ्री डेलिभरीको व्यवस्था गरेको छ। कम्पनीका अनुसार रारा मार्टमा रहेका उत्पादनमध्ये जुनसुकै उत्पादन खरिद गरे पनि उक्त सुविधा लिन सकिनेछ। अध्यक्ष पाण्डेका अनुसार यो योजनाअन्तर्गत नेपाल तथा भारतका जुनसुकै अस्पतालबाट उपचार गराउँदा लाग्ने स्वास्थ्य उपचार खर्चमा बिमा रकमको सीमाभित्र रही विद्यमान व्यवस्थाअनुरूप उपचार खर्च प्राप्त गर्न सकिनेछ। भदौ २९ देखि नै दसैंमा खुसियाली डेलिवर गर्ने बाचा लिएर अनलाइन सपिङ साइट दराजले वर्षकै सबैभन्दा ठूलो सेलदराज दसैं धमाका अफर ल्याएको थियो। यो अभियान असोज १३ सम्म हुने भन्दै अभियानअन्तर्गत उपभोक्ताले ६० प्रतिशतसम्म छुट भएको मेगा डिल्स, दसैं दक्षिणा, मिस्ट्री बक्स, कलेक्टिबल भौचर, गेम जोन, तथा अन्य धेरै आकर्षक लाभ पाउन सक्ने जनाएको थियो। उपभोक्ताको किनमेल अनुभवलाई अझै रमाइलो बनाउनु दराजको प्राथमिकता हो भन्दै दराजले लोकप्रिय सेकसेक गेम फेरि यस अभियानमा लिएर आएको जनाएको थियो। घरायसी सामानदेखि गाडीसम्म अनलाइनमै अनलाइन सपिङ साइट दराज डटकमले गाडी र मोटरसाइकल पनि बिक्री सुरु गरेको छ। असोज ५ मा दसैंको अवसर पारी अब गाडी पनि बेच्ने कम्पनीले घोषणा गरेको थियो। सिप्रदी ट्रेडिङसँगको सहकार्यमा दराजले सुपथ मूल्यमा नेपालभर टाटा टियागो गाडी बेच्ने भएको छ। दराजमा यो गाडीको सुरुवाती मूल्य २० लाख ९५ हजार छ। दराजले यसअघि नै मोटरसाइकल बिक्री गरिरहेको छ। कम्पनीले टीभीएस मोटरसाइकल तथा स्कुटरमा आकर्षक अफर ल्याएको छ। टीभीएस अपाचे आरटीआर १८० २भी किन्दा ग्राहकले ३२ इन्चको टीभी सित्तैमा पाइने अफर यसको छ। त्यस्तै आरटीआर ३१० किन्दा २५ हजार रुपैयाँ नगद छुट पाउनेछन्। यसका साथै हेलमेट, पञ्जा तथा कभर पनि निःशुल्क पाउने कम्पनीले बताएको छ। हेर्दा सामान्यजस्तो लागे पनि अनलाइन सपिङ अहिले सञ्चालकका लागि आम्दानीको र ग्राहकका लागि झन्झटबाट मुक्ति पाउने गतिलो उपाय बनेको छ। सपिङ मलमा आकर्षण बढेसँगै अनलाइनबाट सपिङ गर्नेको संख्या पनि पछिल्ला दिन बढ्दै गएको छ। अनलाइनमा फेसबुक पेज खोलेर सम्पर्कका लागि आफैले बोक्ने मोबाइल नम्बरकै भरमा अनलाइनमार्फत दैनिक लाखौंको व्यापार हुने गरेका छन्। लाखौंको व्यापारबाट दैनिक हजारौं रुपैयाँ नाफा यसका सञ्चालकले लिने गरेका छन्। अनलाइन सपिङमा ग्राहकले फेसबुक पेजमार्फत आफूलाई मन लागेको सामान म्यासेन्जर वा त्यहाँ राखिएको टेलिफोन नम्बरमार्फत सम्पर्क गरेर सम्बन्धित व्यक्तिसँग अर्डर गर्नुपर्ने हुन्छ। यसरी अर्डर गरेपछि ग्राहकको ठेगानामा सम्बन्धित व्यवसायी सामान लिएर आइपुग्छन्। ग्राहकले फेसबुक पेजमा लाइक गरेअनुसार सामान नपाएमा सामान किन्दिन भन्न पनि पाउँछन्। बार्गेनिङ गर्नु नपर्ने अन्य पसलमा सामान किन्दा थोरै मूल्यका सामानलाई पनि चर्को मूल्य भन्ने र अत्यधिक छुट गराएर बिक्री गरे पनि सामानको वास्तविक मूल्यमा ४०५० प्रतिशतसम्म नाफा हुने गर्छ। यस्तो अवस्थामा बार्गेनिङ गर्न नसक्ने ग्राहकले चर्को मूल्य तिर्नुपर्ने हुन्छ। अनलाइन सपिङमा सबै प्रकारका ग्राहकलाई एकै प्रकारको मूल्य राखिन्छ। यसले गर्दा बार्गेनिङ गर्न सक्ने र अधिक मूल्य पर्यो भन्ने ग्राहक तथा सामान खोज्दै पसलपसल चहार्न नभ्याउनेका लागि अनलाइन सपिङ वरदानै हो। अनलाइन सपिङको आकर्षक पक्ष भनेको यसमा सामानको मूल्यमा बार्गेनिङ गर्ने झन्झटबाट मुक्ति पाउनु हो। फेसबुक तथा वेबसाइटमा पेजमा डिस्प्ले गरिएका सामानसँगै मूल्य पनि लेखिएको हुन्छ। ग्राहकले सामान मन परेमा त्यहाँ लेखिएको मूल्य पूरै तिर्नुपर्छ। यसमा कुनै छुटको व्यवस्था गरिँदैन। केही अनलाइन सपिङ व्यवसायीले निश्चित समय तोकेर सामान साट्न पाउने व्यवस्था पनि गरेका हुन्छन्। तर, पैसा भने फिर्ता पाइँदैन। अहिले विदेशमा बस्नेले आफ्ना आमाबुवा र आफन्तलाई दसैंमा सामान किनिदने सजिलो माध्यम बनेको छअनलाइन सपिङ। अमेरिकामा बस्ने छोराले स्वदेशमा रहेका आमाबाबुलाई दसैंमा लत्ताकपडा, खसी, चामल, चिउराको जोहो कसरी गरिदिने ? पहिले मनी ट्रान्सफरबाट खर्च पठाइदिनुको विकल्प नै थिएन। अब कसैले चिन्ता लिनै पर्दैन। विदेशमा बसेकाले घरमा सामान पठाउन अनलाइनकै प्रयोग गर्न सक्छन्। दसैंमा अनलाइन किनमेल साइटले आफ्नो पेजमा घरघरमा आवश्यक गर्ने सामग्री राखिसकेका छन्। फेन्सी ड्रेसदेखि, चस्मा, टीभी, फ्रिज, मोबाइल, वासिङ मेसिन, मदिरालगायत अनगिन्ती सामग्री अनलाइनबाट किन्न पाइन्छ। यस साइटमा सपिङ गर्दा पैसा मोबाइल बालेट तथा इबैंकिङको सुविधा लिएर सिधै भुक्तानी गर्न सकिन्छ। यसले नगद बोक्न र कारोबार गर्नुपर्ने झन्झटबाट सहजता मिल्छ। ग्राहक आकर्षण गर्न छुटैछुट प्रायः सबै अनलाइनलाई दसैं सामान बेच्नु, ग्राहक आकर्षण गर्नु र अनलाइनको ब्रान्डिङ गर्ने सबैभन्दा ठूलो मौका हो। यस्तै मौकालाई अनलाइन सपिङ सेन्टरले अधिकतम प्रयोग गर्न थालेका छन्। इसेवा पसलले अनलाइनमार्फत हुने हरेक सपिङमा छुट अफर राखेको छ। यो अनलाइनले नगद छुटदेखि पाँच प्रतिशत क्यास ब्याकसम्मको सुविधा दिएको छ। अनलाइन एयर टिकेटिङमा भने इसेवाबाटै सुरु भएको र यसले बम्पर प्राइजसम्मको अफर दिइरहेको छ। यस्तै इसेवा प्रयोग गरेर खरिद गरिने हरेक प्रकारको सामानमा ग्राहक आकर्ष छुट दिइएको छ। यसले विभिन्न प्रकारका ५१८ प्रकारका सामानलाई आकर्षक छुटसहितको अफर दिएको छ। यो इसेवाले न्यूनतम दुई प्रतिशतदेखि सामान अनुसार झन्डै ५० प्रतिशतसम्म छुट दिएको अनलाइनमा राखिएको विवरणमा उल्लेख छ। अन्य अनलाइनले पनि ग्राहक आकर्षण गर्न विभिन्न प्रकारको अफर ल्याएका छन्। चुनौती विश्वासको अनलाइन सपिङ एकपछि अर्को बढ्दै गएका छन्। इन्टरेटको सहजतासँगै अनलाइनबाट हुने कारोबार पनि बढिरहेको छ। मोबाइल इन्टरनेटको सहज सुविधासँगै अनलाइन सपिङ पनि बढ्दै गएको छ। यसका लागि अबको चुनौती नै अनलाइनप्रति विश्वास दिलाउनु हो। ग्राहकको विश्वास दिने अनलाइनको बजारीकरण पनि सोहीअनुसार बढ्छ। यसर्थ, अनलाइन सपिङबाट पाइने हरेक सामानमा तोकिएको गुणस्तर, समान नक्कली हुने वा नहुने हेर्नुपर्ने, पेमेन्ट प्रणालीप्रतिको विश्वास, ग्राहकले सामानमा पाउने वारेन्टी तथा ग्यारेन्टीको व्यवस्था हुनुपर्छ। ग्राहक ठगिनु भएन सचेत भएर कारोबार गर्दै जानुपर्ने बुझाइ नेपाल दूरसञ्चार प्राधिकरणका प्रवक्ता मीनप्रसाद अर्यालले बताए। उनका अनुसार यसलाई नियमन गर्न विद्युतीय कारोबार ऐन, तयारीमै रहेको सूचना प्रविधि ऐनमा भएको व्यवस्थासहितको कानुनी आधारबाट नियमन गराउनुपर्छ।"
सडक बोर्ड अगाडि नै दलदल,"काठमाडौं : काठमाडौं मीनभवनस्थित एनकेसिंह मार्ग, नापी कार्यालयअगाडि उकालो। सडक बनाउन थालेको ६ महिना भयो। सडक बोर्ड र डिभिजन सडक कार्यालय जाने बाटो हो यो। सडक विभागका पूर्वमहानिर्देशक रामकुमार लम्साल, पूर्वउपमहानिर्देशक एवं रेल विभागका पूर्वनिर्देशक योगेन्द्र राईको घर यहीं छ। विद्यालय र अस्पताल पनि छन्।सडक विभागले वर्षात्को मध्यमा यो सडक बनाउन थालेपछि स्थानीयले सास्ती बेहोर्नुपरेको हो। खनेर छोडेका कारण सडक थिलथिलो छ। हिँड्नै कठिन छ। सडकमा सवारीसाधान नचलेको ५६ महिना भइसकेको छ। सडक विभागका पूर्वउपमहानिर्देशक राईले मध्यवर्षामा सडक भत्काउन थालेर जनतालाई दुःख दिएको बताए। निर्देशिकाअनुसार जेठ, असार र साउनमा सडक खन्न पाइँदैन। उनका अनुसार त्यति बेला खानेपानी पाइप खन्नसमेत स्वीकृति दिन पाइँदैन। यस्तो बेला १२१५ फिट गहिरो ढल राख्ने कार्य भएको छ। झन्डै यहाँका घरहरू भत्किएनन्, उनले भने, त्यो काम अनुपयुक्त थियो, यसले विकास होइन जनतालाई सास्ती दिएको छ। सडक भत्काएर छाडेका कारण आफूहरू नाकाबन्दीमा परेको भनाइ उनको छ। हामीलाई नाकाबन्दीजस्तै भयो, गाडी ल्याउनै सकेनौं उनले भने, त्योभन्दा ठूलो पानीको समस्या भयो। यहाँ पानी पर्याप्त छैन, ट्यांकरबाट खरिद गर्नुपर्छ, ट्यांकर ल्याउन सडक छैन। एनकेसिंह इन्टरनेसनल मेमोरियल स्कुलकी शिक्षक रोशनी शर्माले कक्षा कोठामै विद्यार्थीले माक्स लगाउन बाध्य भएको गुनासो गरिन्। कक्षा कोठा धुलाम्मे हुन्छ, धुलोले कक्षाकोठामै माक्स लगाउनुपर्ने अवस्था छ, उनले भनिन्, सफा आएका विद्यार्थी घर फर्कंदा हिलाम्मे र धुलाम्मे हुन्छन् हामीले अभिभावकको गाली खानुपरेको छ। स्थानीय बासिन्दा एवं इन्जिनियर ओमप्रकाश श्रेष्ठले पिच भत्काएर ढल खनेका कारण जनताले सास्ती पाएको बताए। उनले पटकपटक सडक विभाग, मन्त्रालयसँग आग्रह गर्दा पनि सुनुवाइ नभएको बताए। उनले भने, सडकसम्बन्धी दुईदुई कार्यालय यहीं छन्, पूर्वहाकिमका घर यहीं छन्, यहाँ त यस्तो अवस्था छ भने, अरूतिर के होला। स्थानीय केशवप्रसाद पौडेलले बाटो खनिदिएर जनतालाई सास्ती दिएको बताए। तलबाट खन्नुपर्ने, माथिबाट खने, उनले भने, सडक त बिगारेबिगारे, खानेपानीको पाइप पनि फुटाइदिए, ढल बिगारिदिए। भत्काउँदै बनाउँदै गरेका कारण विगत दुईतीन वर्षदेखि नै स्थानीयले दुःख पाएको उनले बताए। सडक बोर्डका कार्यकारी निर्देशक कृष्णबहादुर बस्नेत आफूले पनि यो सडक बनाउन पटकपटक सचिवदेखि मन्त्रीसम्मलाई आग्रह गरेको बताए।उनका अनुसार मन्त्रीकै अगाडि सचिवलाई भनेपछि सम्याउन लागि डोजर पठाइएको छ। उपत्यका सडक विस्तार आयोजनाले सडक एक वर्षपहिले पाँच करोड रुपैयाँ लागतमा बनाएको थियो। त्यहाँ ढल राख्ने भएपछि भत्काइएको छ।सडक विभागका प्रवक्ता शिवहरि सापकोटाले पानीले गिलो भएकाले काम गर्न नसकिएको बताए। उनले त्यहाँ ढल हाल्ने काम भइसकेको बताउँदै छिटै काम सक्ने दाबी गरे। दलदल छ, त्यसैले त्यहाँ काम हुन नसकेको हो, उनले भने, त्यो दलदल हटेपछि सडकको काम हुन्छ। उपत्यका सडक विस्तार आयोजनाका प्रवक्ता विश्वविजयलाल श्रेष्ठले कर्मचारी सबै दसैं बिदामा गइसकेकले त्यो सडकको यथार्थ विवरण दिन असमर्थ भएको प्रतिक्रिया दिए।"
चेत्ने बेला भएन र ?,"कृषि मन्त्रालयमा डिङ हाँक्ने मन्त्री, सचिव, महानिर्देशक र कथित कृषिविद्हरू नेपालीले भोग्दै आइरहेका पीडासित साक्षात्कृत छन् ? गत साता भारतले प्याज निकासीमा प्रतिबन्ध लगायो। यसको सीधा असर नेपाल, बंगलादेशलगायत दक्षिण एसियामै परेको छ। प्याज रोप्ने समयमा सुक्खा भएको, जेनतेन रोपेपछि जम्ने गरी पानी परेका कारण प्याज उत्पादनमा भारी गिरावट आएकाले मूल्य अकासिएपछि भारतले निकासीमा रोक लगाउनुपरेको बताउँदै आएको छ। भारतले आन्तरिक खपतबाहेक गत वर्ष २२ करोड ६७ लाख क्वीन्टल प्याज निर्यात गरेको थियो (न्युयोर्क टाइम्स, ३ अक्टोबर, २०१९)। यसैगरी नेपालले गत वर्ष भारतबाट १६ लाख ७८ हजार क्वीन्टल प्याज आयात गरेको थियो। अहिले आयात ठप्प भएपछि नेपालमा प्याज विलुप्त भएको छ। प्याज एउटा प्रतिनिधिमूलक उदाहरण हो। नेपालको कूल व्यापार वार्षिक १५ खर्ब १५ अर्ब रुपैयाँ छ। यसमा आयात मात्रै १४ खर्ब १८ अर्ब रुपैयाँ रहेको राष्ट्र बैंकको तथ्यांकले देखाएको छ। यसमध्ये निर्यात करिब ९७ अर्ब रुपैयाँ मात्रै छ। कूल निकासीमध्ये पनि भारतसित जम्मा ५६ अर्ब ५९ करोड रुपैयाँ छ। सबैभन्दा बढी व्यापार घाटा पनि भारतसित छ ८ खर्ब ५५ अर्ब रुपैयाँ। छिमेकी चीनसित भने यस्तो व्यापार घाटा २ खर्ब ५ अर्ब रुपैयाँ रहेछ। अझ भारतबाट औपचारिक कारोबारको ३५ प्रतिशतबराबरको सामान अनौपचारिक तवरबाट भित्रिने गरेको बेलाबेला विद्वान्हरूले सार्वजनिक गर्दै आएका छन्। यसले हाम्रो समग्र अर्थतन्त्रको तस्बिरलाई एउटै तथ्यांकले उजागर गरेको छ। नेपालमा जतिसुकै डिङ हाँके पनि मुलुकको आर्थिक अवस्थाले नेता र कर्मचारीतन्त्रको हैसियत पनि छर्लंग पारेको छ। तैपनि हाम्रा नेताहरूलाई लाजै छैन र हुँदैन पनि। मानौं केही भएकै छैन। आज भारतबाट प्याज आयात ठप्प हुँदा नेपालीका भान्छा मात्र प्रभावित भएको छैन, पर्यटन र रेस्टुरेन्ट व्यवसाय, प्याजमा आधारित उद्योगलाई पनि असर परेको छ। प्याजको विकल्प छैन। यद्यपि यो नखाए पनि बाँच्न नसकिने होइन। तर नेपालमा नखाईकन बाँच्नै नसकिने कुरामा पनि हामी पूर्णतः निर्भर छौं। गत वर्षको पहिलो चार महिनामा विभिन्न देशबाट हामीले चामल मात्रै नौ अर्ब ३६ करोड रुपयाँको आयात गरेछौं। दाल, गहुँ, तेल, घिउ, आलु, लसुन, प्याज, तरकारी, धनिया र जिरा गरेर चार महिनाको अवधिमा कूल खाद्यान्न १८ अर्ब रुपैयाँको गरिएको रहेछ। यी तथ्यांकले नेपालको बढ्दो परनिर्भरता छर्लंग पारेको छ। आत्मनिर्भर हुन सकिने कृषि क्षेत्रका सामान्य उत्पादन पनि आयात हुन्छ भने हामी नेपालीको प्रवृत्तिलाई पनि यसले झल्काएको छ। एकातिर बढ्दो व्यापार घाटा र अर्कोतिर उच्च बजेट घाटा, त्यसमाथि नकारात्मक शोधनान्तर बचत रहेको मुलुकको अवस्था सहजै अनुमान गर्न सकिन्छ। आत्मनिर्भर हुन सकिने कृषि क्षेत्रका सामान्य उत्पादन पनि आयात हुन्छ भने हामी नेपालीको प्रवृत्तिलाई पनि यसले झल्काएको छ। बसीबसी किनेर मात्र खाने गरेका छौं। भारतबाट आयात हुने रायोको सागलाई पनि डलर तिर्नुपर्छ। किनकि डलर नतिरी भारु साटिँदैन। त्यो डलर हामीले रेमिट्यान्सबाट प्राप्त गरिरहेका छौं, जुन दिगो होइन। नेपालको अविकासलाई मद्दत पुर्याउने वैदेशिक रोजगार अर्थात् पाखुरा बेच्ने परिपाटी व्याप्त छ। सरकारले संसद्मा पेस हुने नीति तथा कार्यक्रममा सगौरव घोषणा गर्छ वैदेशिक रोजगारमा जानेलाई प्रोत्साहित गरिनेछ। यो भन्दैन कि स्वदेशमै रोजगार सिर्जना गरिनेछ। नेपाली किसानले दुःख गरेर फलाएको उत्पादनले भने बजार पाउँदैन। योजतिको विडम्बना अरू के होला ? नेपाली धान गोदामै सड्छ। फलेको स्याउ वस्तुभाउलाई कुँडो खुवाउन बाध्य पारिन्छ। काउली र बन्दाकोभीले बजार नपाएर बारीमै डोजर लगाइन्छ। कदाचित किसानले फलाएको फसल स्वदेशी उपभोक्तासम्म पुगेछ भने पनि आधा दर्जनभन्दा बढी बिचौलिया पार गर्नुपर्छ। किसानसित प्रतिकेजी ६० रुपैयाँमा उठाइएको कुनै उत्पादन उपभोक्तासम्म आइपुग्दा प्रतिकेजी दुई ४० रुपैयाँसम्म पुग्छ। धान, तरकारीलगायतका नगदेबालीमा व्याप्त बिचौलिया मात्र मोटाएका छन्। उखुजस्तो नगदेबाली लगाएका किसान मिलका साहुजीबाट प्रताडित छन्। उखु उठाउँछन्। चिनी बेच्छन्। तर किसानलाई भुक्तानी दिँदैनन्। भनेपछि अब नेपाली किसानले के गर्ने त ? यो सब किन भइरहेको छ ? कृषि मन्त्रालयमा डिङ हाँक्ने मन्त्री, सचिव, महानिर्देशक र कथित कृषिविद्हरू नेपालीले भोग्दै आइरहेका यस्ता पीडासित साक्षात्कृत छन् ? रेमिट्यान्स भरपर्दो स्रोत होइन। कुनै देशको श्रम नीति परिवर्तन भएमा नेपालीहरू कतिखेर फर्काइन्छन् ठेगान छैन। देश नै रेमिट्यान्सले चलेकाले अर्थमन्त्री र अर्थसचिवहरू ढुक्क छन् डलर आइरहेकै छ। देशको प्रमुख स्रोत नै रेमिट्यान्स भएको छ। यो राष्ट्रिय सुरक्षाका लागिसमेत घातक छ। आज प्याज निकासीमा प्रतिबन्ध लाग्दा यहाँको बजार नै प्रभावित हुन्छ भने भोलि धान वा गहुँ निकासीमा रोक लाग्यो भने के गर्ने ? परनिर्भरता मुलुकको राष्ट्रिय सुरक्षा, सार्वभौमिकतासित पनि जोडिएको हुन्छ। आत्मनिर्भर बन्नेतर्फ सोचसम्म कहींकतै पलाएको छैन। यस्तो सोच किन भएन ? यसमा धेरै ठूलो कुरै छैन नियत नभएर। नेता, मन्त्री र उच्चपदस्थ कर्मचारीको एकमात्र ध्याउन्न कहाँबाट कमिसन आउँछ भन्ने छ। कमिसन नआउने भए किन गर्ने भन्ने मानसिकता मात्र होइन, वृत्ति नै छ। यसलाई कुनै पनि निकायले धुन र पखाल्न सक्दैन। किनभने, पहिले टाउको गतिलो हुनुपर्छ। निर्देशित गर्ने टाउकोले हो। टाउकोको सन्दर्भ देशको प्रणालीसित गएर जोडिन्छ। एउटा नेताले चुनाव जित्न कति करोड खर्च गर्नुपर्छ ? खर्च नगरी चुनाव नजितिने परिपाटी छ। आफ्नै दलको केन्द्रीय सदस्य हुन लाखौं खर्च गर्नुपर्छ। त्यो पैसा कहाँबाट आउँछ ? कसैले गरिदिएको लगानी उठाउनुपर्छ। त्यही उठाउने क्रममा ध्याउन्न नै कमिसनमा हुन्छ। जुनसुकै दलका शक्तिशाली मन्त्रीले पनि काम गर्न नसक्नुको प्रमुख कारणमा कमिसन वृत्ति हो। उनीहरूलाई काम गर्न केले रोकेको छ ? सडकको खाल्डाखुल्डी पुर्न केले रोक्यो ? अर्काे उदाहरण हेरौं। नेपालमा कूल खेतीयोग्य जमिनको क्षेत्रफल ३० लाख ९१ हजार हेक्टर छ। यसमध्ये मुस्किलले आधा क्षेत्रफलमा मात्र धान खेती हुन्छ। मौसमले साथ दियो भने ५५ लाख ६३ हजार टनसम्म धान उत्पादन भएको अभिलेख छ। मुलुकको सन्दर्भमा यो अति धेरै उत्पादन हो। यसमा सरकारले विशेष प्रयास गरेर भएको होइन, बेलैमा पानी परेर। धान रोप्ने र हुर्कने बेलामा पानी परेन भने उत्पादन घट्छ। जसले आर्थिक वृद्धि दर तलमाथि तुल्याइदिन्छ। गत वर्ष ७१ प्रतिशत आर्थिक वृद्धि हुँदा सरकार मक्ख पर्यो। मानौं उसैले गराएजस्तो। यस वर्ष त सरकारले समयमै रासायनिक मल उपलब्ध गराउन सकेन। चाहिने सात लाख मेट्रिक टन, व्यवस्था गर्यो त्यसको आधा मात्रै। यसको असर आर्थिक वृद्धिमा पर्ने नै छ। पानी नपर्दा उचित सिँचाइको बन्दोबस्ती छैन। कूल खेतीयोग्य जमिनमध्ये २५ लाख ३६ हजार हेक्टरमा बाह्रै महिना सिँचाइ उपलब्ध (इयर राउन्ड इरिगेसन) गराउन सकिने प्रकृतिको छ। सिँचाइ विभाग स्थापनाको सात दशकसम्म आइपुग्दा जम्मा चार लाख ३० हजार हेक्टरमा मात्र बाह्रै महिना पानी पुर्याउन सकिन्छ, त्यो पनि भरपर्दो छैन। जस्तै सुनसरी मोरङ सिँचाइ आयोजनाको सम्पूर्ण कमाउन्ड क्षेत्रलाई इयर राउन्ड इरिगेसनमा राखिएको छ, तर पुछार (टेल) क्षेत्रतिर पानी नै जाँदैन। त्यसबाहेक पहाडमा १० लाख ३७ हजार र तराईमा १५ लाख हेक्टर सिँचाइयोग्य जमिन छ। तर १४ लाख २५ हजार हेक्टरमा मात्र सिँचाइ पूर्वाधार छन् (पानी नै पुग्ने होइन)। यी तथ्यांकले देखाउँछ राष्ट्रको ध्यान कतातिर छ भन्ने। सिँचाइ पुगेकै छैन। पुगेका ठाउँमा रासायनिक मल पुग्दैन। किसानले जेनेतन जोगाड गरेर फलाएछन् भने बजार छैन। बजार भएका ठाउँमा बिचौलिया मात्र छन्। यो कुचक्र छ हाम्रो कृषिको। हाम्रो कृषि कहिल्यै पनि व्यावसायिक बन्न सकेन, केवल निर्वाहमुखी मात्र छ। कृषिमा मात्र आत्मनिर्भर हुने हो भने हाम्रो व्यापार घाटा उल्लेखनीय रूपमा घट्ने मात्र होइन, छिमेकीका यस्ता नीतिबाट विचलित हुनु पर्दैन। नाकाबन्दीपछि पनि नआएको चेत एकाएक आउला भनेर भन्न त सकिन्न, तर चाहना भने राख्न सकिन्छ"
त्रिभुवन अन्तर्राष्ट्रिय विमानस्थल : योग्य कम्पनी नछान्दा रोकियो ठेक्का,"काठमाडौं : त्रिभुवन अन्तर्राष्ट्रिय विमानस्थलको एप्रोन, ट्याक्सी वेलगायत विस्तारको काममा योग्य कम्पनी नछान्दा ठेक्का प्रक्रिया रोकिएको छ। विमानस्थलको जहाज पार्किङ क्षेत्र, ट्याक्सी वे विस्तारका लागि मागिएको आर्थिक प्रस्ताव शुक्रबार खोल्ने तयारी थियो तर अन्तिम समयमा आएर स्थागित भएको छ। प्राविधिक प्रस्तावपछि आर्थिक प्रस्ताव मागिन्छ। नेपाल नागरिक उड्ययन प्राधिकरणका सूचना अधिकारी त्रिलोचन पौडेलले प्रस्तावमा प्राविधिकरूपमा योग्य कम्पनी छुटेको गुनासो आएको जानकारी दिए। उनले भने, अन्य आवेदक कम्पनीले लिखितरूपमै गुनासो गरेपछि हाललाई आर्थिक प्रस्ताव खोल्ने काम स्थागित गरिएको छ। अब यसको प्रस्ताव दसैंपछि मात्रै खोलिनेछ। उनका अनुसार काम गर्न सक्ने अन्य कम्पनीको प्रस्ताव पुनः मूल्यांकन गर्न माग भएको छ। प्राधिकरण अन्तर्गतको हवाई यातायात क्षमता वृद्धि आयोजनाले गत अप्रिल २ मा आठ अर्ब रुपैयाँभन्दा बढीको कामका लागि सार्वजनिक प्रस्ताव मागेको थियो। यो प्रस्तावमा चिनियाँ कम्पनीद्वय सीएमएसीई सीआरबीजीसँगको जेभीमा र चाइना नेसनल एरो टेक्नोलोजी इन्टरनेसनल इन्जिनियरिङ कर्पोरेसनको मात्रै प्राविधिक प्रस्ताव स्वीकृत भएको थियो। यी दुवै कम्पनीको प्रस्तावलाई शुक्रबार ११ बजे छनोट प्रक्रिया तय गर्न प्राधिकरणले बोलाएको थियो। चित्तबुझ्दो गरी प्राविधिक प्रस्ताव छनोट नभएको भन्दै परेको लिखितको माग सम्बोधन गर्नुपर्ने भएकाले हाललाई आर्थिक प्रस्ताव खोल्ने काम स्थगित भएको पौडेलले बताए। प्राधिकरणले गत अप्रिल २ मा अन्तर्राष्ट्रिय बोलपत्र आह्वान गरेको थियो। यसको मे १७ मा प्रस्ताव पेस गर्ने अन्तिम मिति तय भएको थियो। उक्त, मितिभित्र प्राविधिकरूपमा छनोट भएका दुईसहित सातवटा कम्पनी सहभागी थिए। यो ठेक्कामा सहभागी हुन चाइना नेसनल एरो टेक्नोलोजी इन्टरनेसनल इन्जिनियरिङ कर्पोरेसन, चाइना स्टेट कन्स्ट्रक्सन इन्जिनियरिङ कर्प, नम्बर ४ कन्स्ट्रक्सन कम्पनी लिमिटेड अफ युनान कन्स्ट्रक्सन एन्ड इन्भेस्टमेन्ट होल्डिङ ग्रुप, सीएएमसीईसीआरबीईजी जेभी, नर्थवेस्ट सिभिल एभिएसन एअरपोर्ट कन्स्ट्रक्सन ग्रुप, चाइना जेङसु इन्टरनेसनल इकोनोमिक एन्ड टेक्निकल कोअपरेसन ग्रुप लिमिटेड र कोभेकसीआईजीसीटुन्डी जेभीले प्रस्ताव हालेका थिए। प्राविधिक प्रस्तावमा पनि आफूहरूलाई छनोट नगरेर प्राधिकरण उच्च कर्मचारीले मिलेमतो गरेको आरोप अन्य चिनियाँ कम्पनीको छ। आर्थिक प्रस्तावसम्म नपुगी योग्य कम्पनीलाई पन्छाएर प्राधिकरणले सिन्डिकेट गरेर दुई कम्पनीको मात्रै प्राविधिक प्रस्ताव स्वीकार गरेकामा चिनियाँ कम्पनीले गुनासो गरेका हुन्। प्राधिकरणले प्राविधिकरूपमा योग्य कम्पनीलाई पन्छाएकाले पुनः मूल्यांकन गर्न माग गर्दै गत सोमबार नर्थवेष्ट सिभिल एभिएसन एयरपोर्ट कन्ट्रक्सन ग्रुप कम्पनीले पुनःमूल्यांकन गर्न माग गरेको छ। यसले भैरहवा विमानस्थल विस्तारको काम गरिरहेको छ। यो कम्पनीले प्राविधिक प्रस्तावमा पुनःमूल्यांकन गर्न तथा प्राधिकरणले तोकिएको सर्त पूरा गर्दागर्दै पनि आफ्नो प्रस्ताव अस्वीकृत गर्नुको कारण मागेको छ। प्राधिकरणले तोकिएको योग्यता छनोटमा तय गरेका सबै मापदण्ड पूरा गर्दा पनि आफूहरूलाई पन्छाएको भन्दै यो कम्पनीले पर्यटन मन्त्रालयसमक्ष गुनासो दर्ता गराएको छ। यसको जानकारी नागरिक उड्डयन प्राधिकरणको केन्द्रीय कार्यालय, विमानस्थल विस्तार परियोजना र सार्वजनिक खरिद अनुगमन कार्यालयलाई पनि दिएको छ। यस्तै प्राधिकरणले आफ्नो प्रस्तावलाई पन्छाएर सार्वजनिक खरिद नियावली विपरीत योग्य नभएका कम्पनी छनोट गरेको विषयको जानकारी पनि आयोजनालाई गत मंगलबार गराएको छ। निवेदनमा खरिद नियमावलीको पालना नगरेको दाबी गरिएको छ। विमानस्थल क्षमता वृद्धि आयोजना प्रमुख बाबुराम पौडेलका अनुसार आवेदन दिने कम्पनीले लिखितरूपमै गुनासो गरेका छन्। उनीहरूको मागअनुसार छलफल गर्न र असन्तुष्ट कम्पनीको पनि माग सम्बोधन गर्न शुक्रबार तय भएको प्रस्ताव खोल्ने काम दसैं सकिएको दुई दिनपछिलाई सारिएको हो। हाल आवेदन दिएका र प्राविधिक प्रस्ताव छनोट भएका कम्पनीमा भर्खरै विमानस्थलको धावनमार्ग मर्मत गरेको र पोखरा विमानस्थल बनाइरहेको कम्पनी भएकाले दुव योग्य भएको दाबी आयोजना प्रमुख पौडेलको छ। सार्वजनिक खरिद नियमावली विपरीत बोलपत्र परीक्षण गर्दा एकै कम्पनी वा तिनका सहायक कम्पनीले संयुक्त प्रस्ताव पेस गर्न नपाइने उल्लेख छ। एकै कम्पनी वा उसका सहायक कम्पनीले विभिन्न संयुक्त कम्पनी बनाएर प्रस्ताव पेस गर्न नपाइने प्रावधानविपरीत प्राविधिकरूपमा छनोट भएका कम्पनी र यसका सहायक कम्पनी एकै भएकोलगायत दाबी छ।"
विदेशी ज्वाइँलाई कहिले नागरिकता ?,"काठमाडौं : नेपाली महिलासँग विवाह गर्ने पुरुषलाई अंगीकृत नागरिकता दिने विषयमा नेपालको संविधान मौन छ। संविधानको धारा ११ (८) मा संघीय कानुनबमोजिम अंगीकृत नागरिकता व्यवस्था गर्न सकिने उल्लेख छ। तर, विदेशी ज्वाइँबारे केही उल्लेख छैन। नेपाल नागरिकता ऐन, २०६३ मा पनि यसबारे केही उल्लेख छैन। बरू ऐनको दफा ५ (४) ले नेपालमा विज्ञान दर्शनशास्त्र, कला, साहित्य, विश्वशान्ति, मानव कल्याण वा नेपालको औद्योगिक, आर्थिक वा सामाजिक क्षेत्रमा विशेष योगदान पुर्याएको आधार पेश गर्ने व्यक्तिलाई अंगीकृत नागरिकता दिने व्यवस्था छ। यसका लागि नेपाली वा नेपालमा प्रचलित भाषा बोल्न र लेख्न जान्ने, नेपालमै कुनै व्यवसाय गरी बसेको, अन्य मुलुकको नागरिकता त्याग गरेको वा घोषणा गरेको, कम्तीमा १५ वर्ष नेपालमा बसेको, नेपाली नागरिकलाई अंगीकृत नागरिकता दिने कानुनी व्यवस्था छ। असल चालचनल भएको र मानसिक रूपले स्वस्थ भएका व्यक्तिलाई पनि अंगीकृत नागरिकता दिन सकिने व्यवस्था छ। तर, नेपाली महिलासँग विवाह गरेका पुरुषको हकमा भने यो लागू हुँदैन। यही नागरिकता ऐनलाई संशोधन गर्न बनेको विधेयक अहिले दफाबार छलफलका क्रममा संसद्को राज्यव्यस्था तथा सुशासन समितिमा छ। समितिले नेपाली महिलासँग विवाह गर्ने विदेशी नागरिकलाई नागरिकता दिन सक्ने व्यवस्था गर्दै प्रारम्भिक मस्यौदा तयार पारेको छ। अधिकांश सांसदले संविधानको धारा ११(८) बमोजिम यो व्यवस्था ल्याएको तर्क गरेका छन्। संविधानको धारा ११ मा नागरिकताका बारेमा बोलिएको छ। नेपाली पुरुषसँग विवाह गर्ने महिलाले पाउने अंगीकृत नागरिकताका बारेमा पछि। विदेशीलाई दिने सम्मानार्थ नागरिकताका विषयमा पनि उल्लेख छ, समिति सदस्य यशोदा गुरुङ सुवेदी भन्छिन्, संविधानले बोलेको छैन भन्ने कानुनविद्लाई मेरो प्रश्न त्यसो भए सबै खाले नागरिकताका बारेमा बोल्दाबोल्दै संविधानको धारा ११(८) किन राखियो ? विदेशी पुरुषले नागरिकता पाउने यसअघिको ऐनको सर्त पनि प्रस्तावित मस्यौदामा घटाइएको छ। यसका लागि अन्य मुलुकको नागरिकता वा राष्ट्रियता सरहको परिचयपत्र लिएको भए त्यागेको, असल चालचलनको सर्त राखिएको छ। यस्तै, नेपाली वा नेपालमा प्रचलित कुनै भाषा बोल्न जानेको हुनुपर्ने सर्त छ। यसअघि विदेशी पुरुषले नागरिकता लिन बोल्न मात्रै हैन लेख्न पनि जान्नुपर्ने उल्लेख थियो। समितिले प्रारम्भिक रूपमा तयार पारेको यो मस्यौदाप्रति समिति सदस्यले नै आपत्ति जनाएका छन्। संविधानले विदेशी ज्वाइँ का विषयमा नबोल्दा पनि समितिले जवरजस्ती ल्याएको उनीहरूको तर्क छ। संविधानले नै नबोलेको विषय समितिले प्रवेश गराउन मिल्दैन। संविधानले नेपालमा विवाह गरेर आउने विदेशी बुहारीको बारेमा मात्रै बोलेको छ। यो त बुहारीको भन्दा पनि सयौं गुणा हानिकारक हुन्छ, समिति सदस्य डा विजय सुब्बाले अन्नपूर्णसँग भने, सर्त सुविधा पनि कमजोर बनाएर विदेशी नागरिक भित्र्याउन खोजेको देखिन्छ। यो व्यवस्थाले नेपाललाई कमजोर बनाउन सक्ने उनको तर्क छ। सत्तापक्षीय सांसद झपट रावल विदेशको चिन्ता गर्ने मानसिकताका कारण समितिले प्रारम्भिक मस्यौदा तयार पारेको बताउँछन्। संविधानले यसबारे कल्पनै गरेको छैन। हामीले कसरी ऐन बनाउन सक्छौं, उनले भने, शरीर नेपाली, दिमाग र चिन्ता विदेशको हुनेले ल्याएको प्रवधानजस्तो देखियो। कांग्रेस सांसद देवेन्द्रराज कँडेलले ज्वाइँको विषय आइसकेपछि सर्वदलीय सहमति खोज्नुपर्ने बताए। संविधानले महिला र बालबालिकाको हकलाई प्राथमिकता दिएको छ। महिला र बालबालिका नागरिकताविहीन हुन् भन्ने छ। तर, विदेशीसँग विवाह गर्ने नेपाली महिलाका छोराछोरी यस्तो अवस्थामा पीडामा पर्ने अवस्था आउँछ, सांसद सुवेदीले भनिन्, त्यसकारण नेपाली महिलासँग विवाह गर्ने पुरुषले चाहेमा हैन कि राज्यले चाहेमा नागरिकता दिने व्यवस्था गरौं भन्ने मेरो तर्क हो। नेपाली महिलासँग विवाह गरी आउने विदेशी पुरुषलाई अंगीकृत नागरिकता दिने विषयमा विज्ञहरू पनि एकमत छैनन्। संविधानविद् डा वीपीन अधिकारी देशको आवश्यकताअनुसार ज्वाइँ लाई पनि नागरिकता दिन सक्ने बताउँछन्। ज्वाइँ नेपालमै बसेको, नेपालमै रोजगारी गरेको हुनुपर्छ, उनले भने, दाबी पुग्नेलाई नागरिकता दिनुपर्छ। गैरकानुनी रूपमा लिएकाको बदर गर्नुपर्छ। तर, नागरिकताको मुद्दालाई लिएर पटकपटक सर्वोच्चमा रिट हालेका वरिष्ठ अधिवक्ता वालकृष्ण न्यौपाने भने विदेशी ज्वाइँ लाई नागरिकता दिन संविधानले नदिने तर्क गर्छन्। ज्वाइँका बारेमा संविधानले बोल्दैन, उनले भने, यसअघिको ऐनमा पनि छैन। ज्वाइँलाई नागरिकता दिँदा देश सिक्मीकरणको बाटोमा जाने तर्क न्यौपानेको छ। हाम्रोजस्तो थोरै जनसंख्या भएको देशमा यस्तो गर्न थाल्यो भने विदेशीले विभिन्न प्रलोभनमा पारेर अभियानका रूपमा नेपाली महिला विवाह गर्न सक्छन्। त्यस्तो अवस्थामा विदेशीको बहुमत भयो भने ? , उनले अन्नपूर्णसँग भने, यस्तो व्यवस्था गर्नु खोज्नु नेपाल सिध्याउने र सिक्मीकरण गर्ने खेलमा लाग्नु हो। समितिमा छलफलका क्रममा रहेको विधेयकमा नेपाली पुरुषसँग विवाह गर्ने महिलालाई नागरिकता दिने विषयमा अल्झिएको छ। सत्तारुढ दलका सांसद सात वर्ष समय सीमा राखेर विदेशी बुहारीलाई नागरिकता दिने पक्षमा छन्। कांग्रेस, राजपा र समाजवादी पार्टीले पुरानै व्यवस्था राख्नुपर्ने अडान राखेपछि छलफल अघि बढ्न सकेको छैन। समितिमा यो विषयमा राष्ट्रिय सहमति खोजिने सहमति भएको छ।"
"'नेपाल झुक्दैन, सीको भ्रमण सफल हुन्छ'","काठमाडौं : प्रधानमन्त्री केपी ओलीले छिमेकी चीनसँगको सम्बन्ध थप उचाइमा पुग्ने बताएका छन्। चिनियाँ राष्ट्रपति सी चिनफिङको छिट्टै हुन लागेको भ्रमणले दुई देशको मित्रता सुदृढ हुने बताएका हुन्। हामी कोहीसँग झुक्दैनौं, कतै ढल्कँदैनौं, प्रधानमन्त्री ओलीले बिहीबार सरकारी सञ्चारमाध्यमका प्रतिनिधिसँग भने, नेपाललाई भूपरिवेष्टितबाट भूजडित, जलजडित, हवाईजडित र सञ्चारजडित बनाउन लागेका छौं। प्रधानमन्त्री ओलीले छिमेक सम्बन्ध सुमधुर, सुढृढ, विश्वसनीय र उचाइमा पुगेको दाबी गरेका छन्। राष्ट्रपति सी आगामी २५ गते नेपाल आउने भनिए पनि कार्यतालिका बाहिर ल्याइएको छैन। भ्रमणको तयारी भने तीव्र रूपमा भइरहेको छ। सडक मर्मतदेखि सुरक्षा समन्वयसम्मको तयारी भएका छन्। दुईपक्षीय वार्तामा नेपालले राख्ने प्रस्तावबारे पनि छलफल जारी छ। प्रधानमन्त्री ओलीले चीनसँग आफूले मित्रता अभिवृद्धिमा जोड दिने भएकाले यसमा लाभहानिको हिसाबकिताब नहुने स्पष्ट पारे। चीनका राष्ट्रपति सीको भेटघाटमा सरकार र जनस्तरको सम्बन्ध अभिवृद्धि हुने उनको भनाइ छ। प्रधानमन्त्री ओलीले भने, भ्रमणले पक्कै प्रतिफल प्राप्त होला। तर सपिङ लिस्ट बनाएर कुरा हुँदैन। मित्रताको मूल्य सर्वाधिक हुन्छ। चीनसँग लगानी, व्यापार र प्रविधि हस्तान्तरणबारे छलफल हुने पनि प्रधानमन्त्रीले बताएको प्रेस सल्लाहकार कुन्दन अर्यालले जानकारी दिए। प्रधानमन्त्री ओलीले सीको भ्रमणको तिथि नतोकी छिट्टै हुनेमात्र बताए। नेकपाका अध्यक्षसमेत रहेका ओलीले चिनियाँ कम्युनिस्ट पार्टीसगँ सहकार्य भएकै आधारमा नेपाल सी विचारधारा मा गयो भनेर बदनाम गर्ने प्रयास भइरहेको बताए। केही समयअघि चिनियाँ कम्युनिस्ट पार्टीका विदेश विभाग प्रमुख सुङ ताओले नेकपाका शीर्ष नेताहरूलाई प्रशिक्षण दिएका थिए। सो क्रममा चिनियाँ कम्युनिस्ट पार्टी र नेकपाबीच ६ बुँदे सहमति भएको थियो।"
लोकतन्त्र सबल बनाउन,"दुईतिहाइ बहुमतको साम्यवादी सरकार सत्तामा रहेको साढे एक वर्ष भइसकेको छ। यो समय निर्वाचित सरकारको पाँच वर्षको अवधिको एकतिहाइ जति हो। झण्डै एकतिहाइ समय व्यतीत हुँदा पनि यसले आम जनताको समस्याको समाधान गर्न सकेको छैन। हुन त साढे एक वर्षमा सम्पूर्ण समस्या समाधानको अपेक्षा गर्नु व्यावहारिक पनि हुँदैन। तर सरकारले समस्या समाधानतर्फ सकारात्मक संकेतसम्म पनि देखाउन सकेको छैन। उदाहरणका लागि अहिलेसम्म बाटाका खाल्डाखुल्डीसम्म पनि पुरिएका छैनन्। झन् अहिले त छँदा खाँदाका राम्रा सडक ढल हाल्ने निउँमा क्षत्विक्षत् भएका छन्। काठमाडौंको मीन भवनबाट मिलनचोक बानेश्वरतिर जाने उकालोको सडक यसको ज्वलन्त उदाहरण हो। यतिखेर सडकमा जताततै ढलानका नाल अर्थात् ह्युम पाइप बगरल्ल तेस्र्याइएका देखिन्छन्। ती नाला थुपार्ने ठेकेदार कुन दुलामा पसेका हुन् थाहा छैन। बिहानले दिनको संकेत दिएजस्तै बचपनले मानिसका बारेमा जानकारी दिन्छ भनिएको छ। यो सत्य हो भने सरकारको धारावाहिक असफलता हेर्दा यो दुईतिहाइको सरकार विफल हुने संकेत देखिएको छ। नेपाली जनताले धेरै दुःख गरेर संघीय संरचना देशमा प्रवेश गराएका हुन्। यो विन्दुमा आइपुग्न १७ हजार मानिसले बलिदान दिनुपर्यो। तर सरकारको निकम्मापनले यो संरचना नै धरापमा पर्नेजस्तो भएको छ। संसदीय व्यवस्थाप्रति जनतामा उदासीनता बढ्दो छ। सरकारको विरोधमा आयोजित कार्यक्रममा उर्लिएको जनसागर यसको परिचायक हो। विगतमा सरकार अस्थिर भएर विकास हासिल गर्न नसकेकाले दुईतिहाइ सरकार स्थापना भएपछि स्थायित्व आउने र विकासका काम तीव्र गतिले हुने जनताको आशा थियो। तर त्यो आशा निराशामा परिणत हुने देखिएको छ। त्यसैले मानिस सरकारविरोधी जनसभामा सहभागी भइरहेका छन्। सरकारले छाया सरकारको व्यवस्था गरेर प्रतिपक्षलाई साथ लिएर जानुपर्ने हो, तर पानी बाराबारको वातावरण सिर्जना गर्यो। सरकार एकपछि अर्काे गल्ती गरिरहेको छ। विना पर्याप्त गृहकार्य चालिएका कदम लोककथामा वर्णित किचकन्याको पाइलाजस्तै उल्टा भएका छन्। फलतः नयाँ घोषणा गरिएका कार्यक्रम जनसमक्ष पुग्न नपाउँदै फिर्ता लिनुपरेको छ। नदीको जँग्घार तर्न हिँडेको सरकार मझधारबाटै बारबार फर्किएको छ। सिन्डिकेट हटाउने कदम होस् या निश्चित स्थानमा मात्र सार्वजनिक कार्यक्रम गर्न पाउने सूचना होस्, या गुठीसम्बन्धी नयाँ कानुन, दुईतिहाइ सरकारले ल्याएका यावत् कदम सबै ब्याकगेयरमा लागेका छन्। उचित कदम चाल्न पनि सरकारलाई चाहिनेभन्दा धेरै समय लागेको देखिन्छ। ३० दिनपछि कश्मीर मुद्दालाई भारतको आन्तरिक विषय हो भनेर सरकारले माल्दिभ्समा गएर वक्तव्य दिएको छ। युनाइटेड अरब इमिरेटसले जस्तै यो वक्तव्यअगाडि नै काठमाडौंमा दिन सकिन्थ्यो। यो दुरवस्थाको आरम्भ संघीय सरकारको निर्वाचन सम्पन्न हुनासाथ सुरु भयो। विरोधी दल प्रतीक्षारत सरकार हो। सरकार तथा विरोधी दल संसदीय प्रजातन्त्रका रथका दुई पांग्रा हुन्। तर प्रतिपक्षलाई सरकारले विजयको उन्मादमा बहकिएर अशिष्टताका साथ व्यवहार गर्यो। दुईतिहाइ सरकारका प्रधानमन्त्रीले विरोधी दलको पराजयका घाउमा नुनखोर्सानी छर्ने काम गरे। यो काम अनौपचारिक नेपथ्यमा मात्र होइन, संसद्मा समेत दोहोरिएकाले संसद्ले अभिलेखीकरण नै गर्नुपर्ने अवस्थाको सिर्जना भयो। दुईतिहाइ बहुमतको सरकारले संविधानमा संशोधन गरेर छाया सरकारको व्यवस्था गरेर प्रतिपक्षलाई साथ लिएर जानुपर्ने हो। तर पानी बाराबारको वातावरण सरकारले सिर्जना गर्यो। कतिसम्म भने यसको राजनीतिक दस्ताबेजमा नेपाली कांग्रेसलाई शत्रुका रूपमा चित्रण गरियो। यसले परिवर्तनका शक्ति एक ढिक्का हुन सकेनन्। परिणामस्वरूप संविधानको आकाशमा नै कालो बादल मडारिएको अनुभूति हुन थालिसकेको छ। नेपाली जनता चौहोरो मारमा परेका छन्। एक प्रकारले भन्ने हो भने गोलो चारधारे तलबारको निसाना भएका छन्। पहिलो त सरकारको कार्य सम्पादनले सम्भवतः अहिलेसम्मकै निकृष्ट रूप धारण गरेको छ। दोस्रो, संसदीय व्यवस्थाको आशाको किरण भनेको प्रमुख प्रतिपक्ष कांग्रेसको परिस्थिति झन् नाजुक छ। सुरुमा केही भ्रातृ संस्थाको निर्वाचन गर्न सफल भए पनि त्यसभन्दा पछि एउटा सिन्कोसम्म पनि भाँच्न प्रमुख प्रतिपक्षी सक्षम भएको छैन। कतिसम्म भने विभाग पनि गठन हुन सकेका छैनन्। संघीय संरचनामा देश गइसक्यो, कति पेसागत संस्थाले आफूलाई संघीय संरचनामा ढालिसके, तर कांग्रेसले आफूलाई राष्ट्रिय संरचनामा रूपान्तर गर्न सकेको छैन। राजनीतिक वृत्तमा कांग्रेस चीनको कोमिन्ताङ पार्टीजस्तो समाप्त हुने या नेपालकै राष्ट्रिय प्रजा परिषद्जस्तै खुम्चिने त होइन भनेर चर्चापरिचर्चा भइरहेका छन्। बाराक ओबामाले आफ्नी प्रतिद्वन्द्वी हिलारी क्लिन्टनलाई विदेशमन्त्री बनाए तर प्रतिपक्ष दलका सभापति र वरिष्ठ नेता यसबाट पाठ सिक्दैनन्। एकअर्कासित मिल्न सक्दैैनन्। तेस्रो, नयाँ राजनीतिक शक्तिका रूपमा देखिएको विवेकशील र साझा दल पनि छुट्टिएको छ। चौथो, नागरिक समाज उपर्युक्त तीन पात्रभन्दा समिान्त रूपमा राम्रो भए तापनि पनि विभिन्न गुटउपगुटमा विभाजित भएर अपेक्षाअनुरूप काम गर्न सकेको छैन। सरकारले राम्रो काम नगरेपछि अर्काे निर्वाचनमा सत्तामा आइहालिन्छ नि भन्नेजस्तो शास्त्रीय मानसिकतामा प्रतिपक्ष रहेको जस्तो देखिन्छ। ठीकै छ सरकार त नालायक भयो तर प्रतिपक्षले विजय हासिल गरेको स्थानीय निकायमा कहाँ राम्रो काम भएको छ त ? आगामी निर्वाचनमा मतदाताले यसको पनि लेखाजोखा गर्नेछन्। अहिलेका मतदाता त्यति लाटा छैनन्। प्रतिपक्षी दलले सरकारसित प्रतिस्पर्धा गर्दै जनताको भलाइका काम गरेर यसको श्रेय लिनुपर्ने हो। इजरायल यसको ज्वलन्त उदाहरण हो। यो देशमा बहुधा विरोधी दलको नेता विदेशमन्त्री हुन्छन्। दुवै दलले मिलेर काम गर्छन्। नयाँ लुगा काम नलाग्ने भएपछि पुरानै लुगा चुपचापसित धारण गरेजस्तै सरकार र प्रतिपक्षको कार्यसम्पादन राम्रो नभएमा प्रतिगमनकारी शक्तिले टाउको उठाउन सक्छ। त्यस्तो परिस्थितिमा जनता मौन रहन पनि सक्छन्। पूर्वराजा ज्ञानेन्द्रको क्षणिक अभ्युदय भएको घटना ताजै छ। फेरि पनि प्रतिगमनकारी शक्ति पहिलेकै या नयाँ अनुहारमा प्रस्तुत हुन पनि सक्छ। यस विषयमा सबै विशेषगरी परिवर्तनका संवाहक सरकार तथा प्रतिपक्ष सावधान हुनुपर्ने समय आएको छ। अझै पनि सरकारसित दुईतिहाइभन्दा बढी समय छ। यस अवधिमा सरकार तथा प्रतिपक्षले उत्तरदायित्वपूर्ण रूपमा काम गरेको खण्डमा अहिलेसम्म भएको परिवर्तनलाई संस्थागत गर्न सकिन्छ। लोकतन्त्र सबल हुन सक्छ र नेपाल स्वर्णिम भविष्यउन्मुख हुन सक्छ। नेपालीको सपना साकार हुन सक्छ।"
नेपाल कतै ढल्किएको छैन,"राष्ट्रसंघको ७४औं महासभामा नेपालको नेतृत्व गर्दै परराष्ट्रमन्त्री प्रदीप ज्ञवाली सहभागी भए। महासभा बैठकमा मन्त्री ज्ञवालीले आतंकवादलाई निस्तेज पार्न विश्व समुदाय एक हुनुपर्ने र नेपाल त्यसका लागि सहकार्य गर्न तयार रहेको उद्घोषसमेत गरे। उपप्रधान तथा स्वास्थ्यमन्त्री र वन तथा वातावरणमन्त्रीसहित अमेरिका आइपुगेका मन्त्री ज्ञवालीले सार्क राष्ट्रको विदेशमन्त्री स्तरीय अनौपचारिक बैठक आयोजना पनि गरे। महासभाअन्तर्गतका करिब दर्जन सहायक बैठकमा सहभागी भएका उनै ज्ञवालीसँग राष्ट्रसंघमा नेपालको उपस्थिति, नेपालको पछिल्लो राजनीति, कूटनीतिमा नेपालको स्थानलगायतमा केन्द्रित रहेर अन्नपूर्ण पोस्ट्का प्रतिनिधि अनिल अधिकारीले न्युयोर्कमा गरेको कुराकानी : अमेरिकी राष्ट्रपतिसँगको केही कुराकानी पनि भयो कि ? राष्ट्रपतिसँगको भेटवार्ता ज्यादै संक्षिप्त थियो। राष्ट्रप्रमुख तथा हेड अफ स्टेट्सँग अमेरिकी राष्ट्रपतिले भेटघाट गर्ने र दुई मुलुकबीचको सम्बन्धबारेमा कुराकानी गर्ने यो पुरानो चलन हो। त्यसैअनुरूप मैले भेटघाट गरें। अनि अमेरिकी राष्ट्रपतिले नेपालको हालखबर के छ भनेर सोध्नुभयो, मैले सोहीअनुरूप जानकारी गराएँ। नेपाली भन्नेबित्तिकै थप उत्साहित देखें। खुसी लाग्यो। सार्क राष्ट्रको विदेशमन्त्री स्तरीय साइडलाइन बैठक पनि भएको थियो। सार्कलाई अघि बढाउनेबारे के कुराकानी भयो ? हामी हरेक वर्ष महासभा बैठकमा आउँदा सार्क राष्ट्रको मन्त्रीस्तरीय अनौपचारिक बैठकमा सहभागी हुने गरेका छौं। यसपटक नेपाल अध्यक्ष राष्ट्र भएकाले मैले बैठक सञ्चालन गरें। ३४ वर्षअघि हाम्रा अग्रजले शान्त, समृद्ध र आर्थिक रूपले जोडिएको दक्षिण एसियाको परिकल्पना गरेका थिए। सार्कमार्फत केही काम सकारात्मक भएका छन्। सार्क जुन हिसाबले सक्रिय हुनुपर्ने थियो, त्यति भएको छैन। अठारौं शिखर सम्मेलन भएको नियमित कार्यकाल सकिएर पनि तीन वर्ष बितिसकेको छ। सार्कअन्तर्गतका केही देशका बीचमा मतभिन्नता छन्। त्यसकारणले पनि शिखर सम्मेलन रोकिएको छ। कश्मीर विषयले भारत र पाकिस्तानका मन्त्रीहरू सँगै देखिनु भएन। यस्ता विषय सार्कमा औपचारिक छलफल गर्न मिल्दैन तर अनौपचारिक छलफल भयो कि ? हो, सार्कमा हामी द्विपक्षीय छलफल गर्दैनौं। यसको आफ्नै आचारसंहिता छ। केही मतभिन्नता पक्कै छन्। बैठकमा भारतीय विदेशमन्त्री पहिला आउनुभयो। आफ्ना धारणा राखेर उहाँ निस्किएपछि पाकिस्तानी विदेशमन्त्री बैठकमा आउनुभयो। नेपाल दुवै देशको समस्या वार्ताद्वारा समाधान होस् भन्ने चाहन्छ। सार्क राष्ट्रअन्तर्गतका देशले यस प्रकारका समस्या कुनै न कुनै रूपले भोगिसकेका छन्। यसर्थ भारतपाकिस्तान विवाद पनि छिटै समाधान हुनेछ। महासभाको सम्बोधनबाहेक पनि तपाईं अधिकतम साइडलाइन बैठकमा सहभागी हुनुभयो, यसलाई कसरी समीक्षा गर्नुहुन्छ ? यसका तीनचारवटा पक्ष छन्। केही मलुकले राष्ट्रसंघअन्र्तगतका विभिन्न पदमा उम्मेदवारी दिएका छन्। त्यसमा नेपालको समर्थन माग्ने हिसाबले पनि छलफल भए। नेपालले आफ्नो धारणा दियो। युरोपका विकास साझेदार देशसँग हामीले छलफल गरेका छौं। नेपालमा लगानी गर्न आग्रह गरेका छौं। नेपाल आउन र लगानी गरेर फाइदा लिन मैले नर्वे, फिनल्यान्ड, आयरल्यान्डलगायतका मुलुकसँग आग्रह गरेको छु। अर्को श्रम गन्तव्य मुलुकका विदेशमन्त्रीहरूसँग पनि श्रम सम्झौतालाई अझै कसरी व्यवस्थित गराउन सकिन्छ। ती मुलुकसँग व्यापारिक, सांस्कृतिक हिसाबले कसरी जोडिन सकिन्छ, पर्यटनको सम्भावनाको खोजी गरौं भन्नेलगायतका विषयमा कुराकानी भयो। राष्ट्रसंघ पुनर्संरचनाको विषय कहाँ पुगेको छ ? हामी राष्ट्रसंघको सुधारका पक्षमा छौं। लामो समयदेखि कुराकानी पनि भई नै रहेका छन्। यसका धेरै पक्ष केलाउन सक्छौं। विशेषगरी राष्ट्रसंघका तीनवटा पिल्लर छन् शान्ति, मानव अधिकार र विकास। यी तीनै विषयलाई समान महत्वका साथ अगाडि बढाउनुपर्छ। किनकि, यी एकअर्कामा परिपूरक छन्। विकास अभावका शान्ति कायम हुँदैन। विकासको अभावमा मानवअधिकार प्रत्याभूति असहज हुन्छ। शान्ति र मानवअधिकार भएन भने विकास पनि हुँदैन। राष्ट्रसंघका आवासीय संयोजकहरूलाई जसरी अहिले अधिकार प्रत्यायोजन गरिएको छ। केही सुधारका लक्षण पनि देखिएका छन्। विकासशील, भूपरिवेष्ठित र साना टापु राष्ट्रको आवाज प्रतिनिधित्व होस् र ती राष्ट्रका आवाज अरू थप सुनुवाइ होस् भनेर विभिन्न चरणमा कुराकानी भएका छन्। नेपाली सेना, प्रहरी पाँच हजार बढी विश्व शान्तिमा खटिरहेका छन्, तर नेपालले अधिकृत स्तरमा राम्रो पद (फोर्स कमान्डर, सेक्टर कमान्डर, पर्यवेक्षकलगायत) पाउन सकेका छैनन्। यो विषयमा कुराकानीको अवसर प्राप्त भयो ? राष्ट्रसंघका दुवै सहायक महासचिवहरूसँग यो विषयलाई गम्भीरतापूर्वक उठाएको छु। गत वर्ष प्रधानमन्त्रीले महासचिव र उपमहासचिवसँग त्यसबारेमा कुराकानी गर्नुभएको थियो। गएको ६० वर्षदेखि विश्वमा शान्ति स्थापना गर्न जुन ढंगले नेपालले काम गरेको छ, त्यसको उच्च प्रशंसा हुँदै आएको छ। सबैभन्दा योग्य ढंगले काम गर्न सक्ने दक्षता पनि नेपालको सेनाप्रहरीले देखाएको छ। यस क्रममा ७५ जना सिपाहीले बलिदानसमेत दिएका छन्। यस हिसाबले नेपालको योगदान निकै ठूलो छ। राष्ट्रसंघ ठूला र सम्पन्न मुलुकका नेताले चलाएको संस्था भनिन्छ, यसमा नेपालको उपस्थिति कस्तो पाउनु भएको छ ? राष्ट्रसंघको एजेन्डामा कुनै समस्या छैन। राष्ट्रसंघको महत्वाकांक्षी र दूरगामी प्रभावको परिकल्पना भनेको दिगो विकास लक्ष्य २०३० हो। ती लक्ष्य निर्माण र कार्यान्वयनका पक्षमा साना मुलुकको ठूलो भूमिका छ। राष्ट्रसंघले बनाएका योजना कार्यान्वयन पक्ष हेर्दा विकसित देशको भूमिका ठूलो छ। चाहे राष्ट्रसंघलाई सहयोग गर्ने विषय होस् या कार्यान्वयनको। विकसित देशले आफ्नो आयको निश्चित प्रतिशत विकासशील देशको विकासमा खर्च गर्नुपर्छ भन्ने मान्यता छ, तर स्वीकृत गरिएको आधा पनि उनीहरूले लगानी गरिरहेका छैनन्। विश्वका करोडौं मान्छे अहिले पनि गरिबीको रेखामुनि छन्। अशिक्षाको भुमरीमा छन्, निरक्षर छन्। द्वन्द्वबाट विस्थापित छन्। शरणार्थी समस्या विकराल बन्दै गएको छ। तर, लगानी हतियार उत्पादनजस्ता गलत क्षेत्रमा केन्द्रित भएको छ। समस्या एजेण्डा र बनोटमा नभई कार्यान्वयन तहमा छ। तपाई यहाँ देशको वार्षिकी कर्मकाण्डी महासभामा व्यस्त रहँदा मुलुकमा नेकपा चीनतिर ढल्कियो भन्छन् नि ? मन्द मुस्कान। नेपालमा बेलाबेलामा चल्ने बहसले मलाई हाँसो नै उठ्छ। दुःख पनि लाग्छ। हामी निकै लामो इतिहास पार गर्दै यहाँसम्म आएका छौं। जस्तोसुकै परिस्थितिमा पनि सन्तुलित सम्बन्ध राख्ने पक्षमा हामी कहिल्यै पनि विचलित भएका छैनौं। केही कमजोरी हाम्रा पनि रहे होलान्, हाम्रा आन्तरिक मामलामा अलिबढी बाह्य चलखेललाई ठाउँ पनि दियौं होला। तर, नेपालको बाह्य सम्बन्ध हुने कुरालाई कतैतिर नढल्किएर नै हाम्रो देशलाई स्वतन्त्र राखेका हौं। यसैकारणले उपनिवेश मुलुक भन्न परेको छैन। पुरानो र स्वतन्त्र मुलुक भन्न पाएका छौं। भारत र चीन दुवै हाम्रा असल छिमेकी मुलुक हुन्। दुवैसँग विकासका लागि हामी जोडिन चाहन्छौं। हाम्रा लागि अनिवार्य र अवसर पनि हो। संसारको दोस्रो ठूलो अर्थतन्त्र र छैटौं ठूलो अर्थतन्त्रबीचमा रहेर त्यो अर्थतन्त्रसँग चलायमान हुन सक्यौं भने र हाम्रा आर्थिक गतिविधिलाई पनि त्यससँग जोड्न सक्यौं भने विकासमा ठूलो टेवा पुर्याउँछ। हामी अहोरात्र त्यही हिसाबले खटिएका छौं। यता ढल्किने वा उता ढल्किने भन्ने प्रश्न नै हुँदैन। नेपाल, नेपालतिर मात्रै ढल्किन्छ अन्यत्र होइन। नेकपाले चिनियाँ कम्युनिस्ट पार्टीमार्फत चीनसँग विकास भन्दा पनि विचार (सि विचारधारमा) जोड दिए झैं देखिन्छ त ? माक्र्सवादको निश्चित मोडल हुँदैन, क्रान्ति आयातनिर्यात गर्न सकिन्न, समाजवादको नक्कल पनि गर्न सकिन्न भनेर नेपाली विशेषतासहितको माक्र्सवाद र नेपाली माटोअनुसारको गतिविधि देखाइसकेपछि नेपाल कम्युनिस्ट पार्टी यता ढल्कियो, उता ढल्कियो भन्ने प्रश्नमा समाजमा रहेको अज्ञानता प्रतिबिम्बित भएको पाउँछौं। पूर्वाग्रह प्रतिबिम्बित भएको पाउँछौं। हामी चीनबाट धेरै कुरा सिक्न सक्छौं। तपाईंलाई कम्युनिस्ट मन नपर्न सक्छ, रातो झण्डा मन नपर्न सक्छ। तर चीनले गरेका प्रगतिबाट तपाई सिक्नु भएन भने हामी पछाडि पर्ने छौं। ४० वर्षका बीचमा ८० करोड जनतालाई उसले गरिबीको रेखाबाट बाहिर ल्यायो। चीनले यत्रो विकास कसरी गर्यो, के यो नसिक्ने ? चीनले कृषिप्रधान मुलुकलाई आधुनिक तथा औद्योगिक मुलुकका रूपमा बदल्यो र आज टेक्नोलोजीमा संसारलाई नै नेतृत्व गरिरहेको छ। हामीले सिक्नु पर्दैैन ? त्यो सिक्दा हामीलाई किन ज्वरो आउने ? हामीले लोकतन्त्रको मूल्यमान्यता अमेरिकाबाट सिक्यौं। फ्रान्सको क्रान्तिबाट प्रभावित भयौं। समानता, स्वतन्त्रता र भाइचारा उसले अगाडि बढायो। बेलायतको प्रजातन्त्र र भारतका गान्धीबाट हामीले केही नसिक्ने त ? राम्रा कुरा सिक्दा होहल्ला मच्चिएको देख्दा अचम्म लाग्छ। जनताका अपेक्षाबीच सरकारका कामबाट तपाईं आफैं पनि सन्तुष्ट हुनुहुन्छ ? हामीले खोजेजस्तो संविधान जारी भएको र बहुमतको सरकार बनेपछि जनताले उच्च अपेक्षा राख्नु स्वाभाविक हो। जनताका अपेक्षा र सरकारले डेलिभरी गर्ने कुराका बीचमा ग्याप भएको म मान्छु। यो कुरा सरकारले पनि महसुस गरेको छ। त्यसका केही कारण छन्, पहिलो वर्षलाई हामीले समृद्धिको आधार वर्ष भनेका छौं। घरको जग राख्दाको महिना माथिको संरचना देखिन्न। त्यसबेला भएका काम सबै माटोमुनि मात्रै भइरहेका हुन्छन्। घरको संरचना देखिन केही समय लाग्छ। सरकारले गरेका काम अहिले देखिने क्रममा छन्। राज्य संरचना बदलिएका कारणले पनि हामीलाई काम गर्न अप्ठ्यारो भएको हो। राज्य संरचनाअनुरूप कर्मचारी, कार्यालय र बजेट कार्यान्वयनको तहबाट हामीलाई समस्या भएकै हो। लामो समयसम्म आन्दोलनका पक्षमा लागेका हामी राजनीतिक दल र दलका नेता निर्माणमा अनुभवी थिएनौं। दलका नेतामा निर्माणको अनुभव कम छ। कर्मचारी तह पनि राजनीतिक हस्तक्षेपले थिलोथिलो भएको थियो। कर्मचारीका बीचमा समस्या थियो। सोचेजस्तो परिणाम हासिल गर्न नसकिएको सही हो। तर सुधार नै भएको छैन भन्ने तहको विश्लेषण गलत छ। हामीले ७१ को आर्थिक वृद्धिदर हासिल गरेका छौं। ऊर्जामा आत्मनिर्भर हुने अवस्थामा पुगेका छौं। निर्यात व्यापार बढाएका छौं। केही ठूला परियोजना अगाडि बढाएका छौं। गैरआवासीय नागरिकता दिने विषय कुन तहमा पुगको छ ? नेपालको संविधानले गैरआवासीय नागरिकताको व्यवस्था गरेको छ। उनीहरूलाई सामाजिक, सांस्कृतिक तथा आर्थिक अधिकारसहितको नागरिकता दिने कुरा गरेको छ। हामी संसद्मा नागरिकता विधेयकमा छलफल गरिरहेका छौं। त्यसलाई मूल कानुनमाथि आधारित रहेर अगाडि बढाउँछौं। हामीले त्यसको मस्यौदा तयार गरिरहेका छौं। सरकारले गैरआवासीय नेपालीलाई विकासको साझेदार ठान्छ। उनीहरूको ज्ञान, सीप दक्षता र स्रोतलाई पनि विकासको साझेदार ठान्छ। उनीहरूको बौद्धिकता र क्षमताको सदुपयोग होस् भनेर परराष्ट्र मन्त्रालयले ब्रेनगेन सेन्टर स्थापना गरेको छ। सहयोग लिन र दिने वातावरण निर्माणमा सरकार क्रियाशील छ। नागरिकताको विषय पनि छिटै टुंगिनेछ।"
नेकपाले सभामुख नछाड्ने,"काठमाडौं : नेकपाले सभामुख पद नछोड्ने भएको छ। कृष्णबहादुर महराको राजीनामापछि रिक्त सभामुखमा आफ्नै पार्टीका सांसदलाई बनाउन नेकपाले उपसभामुख शिवमाया तुम्बाहाम्फेलाई राजीनामा गराउने तयारी गरेको छ। सभामुख पद छोडने कुरै हुँदैन, नेकपाका सांसद रामनारायण बिडारी भन्छन्, उपसभामुख कांग्रेस वा अन्य दललाई दिएर भए पनि नेकपाले सभामुख पद छोड्दैन। संविधानविद् एवं कांग्रेस सांसद राधेश्याम अधिकारी पहिल्यै एक पद छोड्नुपर्नेमा नेकपाले अनेक बहाना गरेको आरोप लगाउँछन्। सभामुख वा उपसभामुखमध्ये उहाँहरूले एक पद पहिल्यै छोडनुपथ्र्यो, अधिकारी भन्छन्, त्यतिबेला अनेक बहाना बनाउनुभयो। अब पनि बहाना बनाउनुभयो भने संविधानमाथि आक्रमण हुन्छ। प्रतिनिधिसभाको निर्वाचनपछि तत्कालीन माओवादी केन्द्रबाट महरा सभामुख र तत्कालीन एमालेबाट तुम्बाहाम्फे उपसभामुखमा निर्वाचित भएका थिए। तर दुवै पार्टी एकतापछि एकै दलको सभामुख र उपसभामुख बनेको भन्दै कांग्रेसले विरोध जनाएको थियो। नेकपाले कुनै एक पद नछोडेपछि त्यससम्बन्धी परेको मुद्दा सर्वोच्च अदालतमा विचाराधीन छ। ०० उपसभामुखको राजीनामाबारे अन्योल सभामुख पद रिक्त रहेकाले उपसभामुखले कसलाई राजीनामा दिने भन्ने अन्योल छ। संविधानमा सभामुख र उपसभामुखले पदबाट राजीनामा दिएमा पद रिक्त हुने व्यवस्था रहे पनि दुवैले कसलाई राजीनामा दिने भन्नेमा मौन छ। प्रतिनिधिसभा नियमावलीले सभामुखले उपसभामुखलाई र उपसभामुखले सभामुखलाई सम्बोधन गरेर आफ्नो पदबाट लिखित राजीनामा दिन सक्ने व्यवस्था गरेको छ। नियमावलीको नियम २११ को (१) मा सभामुखले उपसभामुखलाई सम्बोधन गरी पदबाट राजीनामा दिन सक्ने व्यवस्था छ। उपसभामुख वा कुनै सदस्यले पदबाट राजीनामा दिँदा सभामुखलाई सम्बोधन गर्नुपर्ने हुन्छ। पूर्वसभामुख एवं नेकपा संसदीय दलका उपनेता सुवास नेम्वाङ उपसभामुखले राजीनामा दिँदा सभामुखलाई सम्बोधन गरेर दिन सक्ने तर्क गर्छन्। सभामुखलाई नभई सभामुखलाई सम्बोधन गरेर राजीनामा दिने व्यवस्था नियमावलीमा छ, नेम्वाङको तर्क छ, सभामुख नभएको अवस्थामा उपसभामुखलाई राजीनामा दिन केहीले पनि रोक्दैन। नियमावलीको नियम २११ को उपनियम २ मा सभामुख वा उपसभामुखमध्ये जसले राजीनामा दिए पनि बैठकको अध्यक्षता गर्ने व्यक्तिले बैठकमा पढेर सुनाउने व्यवस्था गरेको छ। दुवै जनाले राजीनामा दिए बैठकको जेष्ठ अध्यक्षले बैठकमा सुनाउन सक्ने कुरालाई हेक्का राखेर नियमावलीमा यस्तो व्यवस्था गरिएको नेम्वाङको तर्क छ। सांसद अधिकारी संविधान तोडमोड नगरेर पोलिटिकल सेटलमेन्ट गर्नुपर्ने बताउँछन्। उपसभामुखले म पदमा बस्दिनँ भन्नुभयो भने राजीनामा गर्न सक्नुहुन्छ, अधिकारी भन्छन्, तर संविधान तोडमोड गर्नेतर्फ नलागौं। सभामुख र उपसभामुख फरकफरक दलको हुनुपर्ने र एक जना महिला हुनैपर्ने संवैधानिक बाध्यताका कारण नेकपाले उपसभामुखबाट तुम्बाहाम्फेलाई राजीनामा गराएर सभामुख पद नछोडने संकेत गरेको हो। यस्तो छ अभ्यास नयाँ संविधान जारी भएपछि तत्कालीन सभामुख सुवास नेम्वाङ र उपसभामुख ओनसरी घर्तीले एकापसमा राजीनामा साटासाट गरे। सभामुखले उपसभामुख र उपसभामुखले सभामुखसमक्ष राजीनामा दिने संसद् नियमावलीको व्यवस्थाअनुसार एकैसाथ दुवै जनाले राजीनामा साटासाट गरेका कारण त्यतिबेला राजीनामाको प्रक्रिया विवादमा परेन। दुवै जनाले राजीनामा दिएपछि जेष्ठ सदस्य महन्थ ठाकुरले बैठकको अध्यक्षता गरे। संसद् सचिवालयले सभामुख र उपसभामुखको नयाँ प्रक्रिया सुरु गर्यो।"
