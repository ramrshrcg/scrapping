शीर्षक,विवरण
सांसदहरूको उदासीनता,"ठूला चाडबाडको बिदाइपछि मुलुक सामान्य अवस्थामा फर्किसकेको छ । सरकारी अड्डादेखि सडकसम्म चाप बढिसकेको छ । तर जनप्रतिनिधिहरू भने अझै मूल काममा फर्किएका छैनन् । संसद् अधिवेशन चालु नरहेको अवस्थामा संसदीय समिति (मिनी पार्लियामेन्ट) का बैठक बसेर जनजीविका र जनसरोकारका विषयमा गहन छलफल गर्नुपर्नेमा सांसदहरू बेपत्ता छन् । भारतले कालापानी, लिपुलेकलगायतका नेपाली भूमि मिचेर एकतर्फी नक्सा सार्वजनिक गरेपछि त्यस विषयमा छलफल गर्न बुधबार राज्य व्यवस्था समितिको बैठक बस्यो । बल्लबल्ल कोरम पुगेर त्यस विषयमा प्रधानमन्त्रीसँग छलफल गर्ने निष्कर्षमा समितिमा पुग्यो । धानमा बाला नलागेपछि दसैंको मुखमा धानबालीमा आगो लगाएका कृषकका समस्याबारे छलफल गर्न बोलाइएको कृषि समितिमा कोरम नै पुगेन । ६ महिनादेखि गोप्य छाप लगाएर प्रतिवेदन लुकाएको अन्तर्राष्ट्रिय सम्बन्ध समिति नेपाली भूमि भारतले मिच्दा पनि छलफलमा जुट्न सकेको छैन । नेपाली भूमि मिचिँदा पनि सरकारको धारणा, प्रयास र पहलबारे जनताले जान्न पाउने संसदीय समितिका बैठक नै नबस्दा सर्वत्र अन्योल छ । छिमेकी भारतले नेपालको सीमा मिचेर एकतर्फी नक्सा सार्वजनिक गर्दा पनि जनप्रतिनिधि मौन छन् । एकाध ठाउँमा भाषणबाहेक जनप्रतिनिधिहरूले आफ्नै देशको सीमारक्षाका लागि गहन छलफलसमेत गरेका छैनन्, जुन उदेकलाग्दो छ । राष्ट्रिय सरोकार, अखण्डता र सार्वभौमिकताबारे छलफल गर्ने थलो भनेकै जनप्रतिनिधि रहेको संसद् हो । तर, संसदीय समितिहरूको रहस्यमय मौनता र उदासीनताबारे प्रश्न उठ्नु स्वाभाविक हो । जनजीविकाका प्रश्नदेखि मुलुकको अखण्डता र सार्वभौमिकताका विषयमा छलफल गर्ने स्थल नै चुप बस्दा सर्वसाधारण मात्र सडकमा उफ्रिँदैमा निकास निस्कन सक्दैन । भारतीय कदमविरुद्ध सत्तासीन दलका युवा विद्यार्थी सडक तताइरहेका छन् । सरकारले भारतले सार्वजनिक गरेको नक्सालाई मान्यता नदिने बताइसकेको छ । जनस्तरबाट भारतको कदमको व्यापक विरोध छ, तर संसदीय समिति मौन छन् । संसद्को राज्य व्यवस्था समितिले प्रधानमन्त्रीसँग छलफल गर्ने तय गरे पनि अरू सांसदहरूको भूमिका प्रभावकारी देखिएको छैन। छिमेकी भारतसँग सम्बन्धमा चिसोपना आउन नदिई कूटनीतिक रूपमा समस्या समाधानका लागि आवश्यक निर्देशन र सुझाव दिनुपर्ने हो, संसदीय समितिहरूले । चाडबाडमा जनताले भोगेका समस्या, बढ्दो सवारी दुर्घटना, महँगीलगायत अहिले सर्वसाधारणका मुख्य सरोकारका विषय हुन् । तर यिनमा गहन छलफल गरी सरकारलाई आवश्यक निर्देशन दिने र जनजीवन सहज बनाउनेतर्फ सांसद र संसदीय समितिको ध्यान पटक्कै गएको छैन । संसद् अधिवेशन नभएका बेला पनि संसदीय समितिले जनसरोकारका विषयमा छलफल गर्न सक्छन् । मिनी पार्लियामेन्ट मानिने संसदीय समितिमै मसिनो र गहन ढंगले विषयवस्तुमाथि छलफल हुने गर्छ । तर सांसदहरूले भत्ता पकाउने उद्देश्यले मात्र भूमिका निर्वाह गरेका हुन् कि भन्ने आभाष भइरहेको छ । अर्कातर्फ जनप्रतिनिधिहरू एकपछि अर्को अपराधमा मुछिँदै जानुले संसद्को गरिमा र महत्व घट्दै गएको छ । सत्ताको बलमा जे पनि गर्न सकिन्छ भन्ने दम्भ, अहंकार र घमण्डका कारण यौन दुव्र्यवहारदेखि फौजदारी अभियोगमा भटाभट सांसदहरू पक्राउ पर्न थालेका छन् । यसले सांसद मात्र होइन, सिंगो व्यवस्था नै बद्नाम हुने खतरा देखिँदै छ । विगतमा पनि सुत्केरी भत्ता, पजेरो काण्ड, सांसद खरिदबिक्रीकै कारण संसदीय व्यवस्थाप्रति आम जनताका घृणा उत्पन्न भई निरंकुशतालाई मलजल पुगेको थियो । संसदीय व्यवस्थामा चुनाव जित्नु र हार्नु सामान्य प्रक्रिया हो । सत्तामा जानेले जनअपेक्षाअनुसार काम नगरे अर्को चुनावमा विपक्षीलाई जनताले मत दिन सक्छन् । तर व्यवस्थाप्रति नै जनतामा वितृष्णा उत्पन्न हुने कामका सत्तापक्ष र प्रतिपक्ष दुवै मुछिनु भनेको लोकतन्त्रका लागि शुभसंकेत मान्न सकिन्न । बढ्दो महँगी, अराजकता, विकासको धिमा गतिसँगै जनप्रतिनिधिहरू नै ठूलाठूला अपराधमा मुछिनु र जनतामा निराशा उत्पन्न हुँदै जानुले राजनीतिक दल र सांसदहरू बेलैमा सचेत बन्नैपर्छ । संसद्लाई प्रभावकारी र जीवन्त बनाउने काम सांसदहरूको हो । सांसदहरूले व्यक्तिगतदेखि संसदीय समितिहरूले सामूहिक रूपमा जनताका पक्षमा गर्ने निर्णय र कामले नै संसद्को प्रभावकारिता बढाउने हो । तर सांसदहरू मुख्य काम छाडेर सरुवा र बढुवाका फाइल बोक्दै मन्त्रालयहरूमा धर्ना दिने, ससाना आयोजनामा पनि कमिसन खोज्ने र चार करोड बजेट विनियोजनमा मात्र सीमित हुनेजस्ता कार्यले संसद्प्रति अविश्वास बढ्दै जान्छ । जनप्रतिनिधिहरूले जनताका पक्षमा प्रभावकारी काम गरेको दिन मात्र तिनको गरिमा र उचाइ पनि बढ्न जान्छ ।"
विदेशी सम्बन्धनका १५ कलेजसँग स्पष्टीकरण,"काठमाडौं : विदेशी सम्बन्धन लिएका १५ वटा कलेजको अनुमति रद्द गर्न सरकारले प्रक्रिया थालेको छ। मापदण्ड पालना नगरेको, सूचनाको बेवास्ता गरेको, नवीकरण नगरेको तथा धरौटी रकम अध्यावधिक नगरेपछि स्पष्टीकरण सोधिएको शिक्षा, विज्ञान तथा प्रविधि मन्त्रालयले जनाएको छ। मन्त्रालयले तोकेका सर्त पालनामा बेवास्ता गरेकाले यी कलेजको अनुमति रद्द गर्न लागिएको शिक्षामन्त्री गिरिराजमणि पोखरेलको भनाइ छ। यी कलेजले शैक्षिक कार्यक्रम सञ्चालन गर्न मन्त्रालयबाट अनुमति लिने बेला धरौटी रकम बुझाउनुपर्छ। मन्त्रालयको उच्च शिक्षा महाशाखाका अनुसार दुईवर्षे कार्यक्रमका लागि १० लाख र चारवर्षेलाई २० लाख रुपैयाँ जम्मा गर्नुपर्छ। यसबाहेक हरेक वर्ष विद्यार्थी संख्याअनुसार १ हजार ५ सयका दरले शुल्क बुझाएर नवीकरण गर्नुपर्ने व्यवस्था छ। यीमध्ये अधिकांशले कानुनी सर्त पालना गरेका छैनन्। १२ वटाले बेलायतको क्याम्ब्रिज विश्वविद्यालयबाट ए (एड्भान्स) लेभलको अनुमति पाएका थिए। तीनवटाले भने अन्य विषय पढाउने अनुमति लिएका थिए। स्पष्टीकरण सोधिएका कलेजमा एजे वाइल्ड इन्स्टिच्युट अफ एड्भान्स स्टडिज, ब्रिजवाटर इन्टरनेसनल, मल्पी इन्टरनेसनल, क्यापिटल कलेज एन्ड रिसर्च सेन्टर, एभरेस्ट एजुकेसन फाउन्डेसन, काठमाडौं भ्याली, पेन्टागन एजुकेसन नेटवर्क, ओरियन्ट, सरिन भ्याली स्कुल (एपेक्स लाइफ स्कुल), साउथ वेस्टर्न स्टर्न छन्। यिनीहरू काठमाडौंका हुन्। यी कलेजले ए लेभल सञ्चालन गर्ने अनुमति लिएको मन्त्रालयले जनाएको छ। बुटवलका स्काई इन्टरनेसनल र वेस्टर्न मेगालाई पनि स्पष्टीकरण सोधिएको छ। स्काईले एसिया प्यासिफिक युनिभर्सिटी अफ टेक्नोलोजी एन्ड इन्नोभेसनबाट मास्टर्स अफ साइन्स इन इन्फर्मेसन टेक्नोलोजी र मास्टर्स अफ बिजनेस एडमिनिस्ट्रेसनको सम्बन्धन लिएको थियो। वेस्टर्नले मलेसियाको लिंकन युनिभर्सिटी कलेजको सम्बन्धनमा चारवर्षे ब्याचलर अफ होटल म्यानेजमेन्ट र दुईवर्षे एमबीए पढाइ सञ्चालन गर्न अनुमति लिएको थियो। धनगढीको वेस्टर्न इनटरनेसनल बिजनेस स्कुललाई पनि स्पष्टीकरण सोधिएको छ। उसले डेल्टा इन्टरनेसनल युनिभर्सिटी अफ न्यू ओरलियन्सको सम्बन्धनमा चारवर्षे बीबीए र दुईवर्षे एमबीएको अनुमति लिएको थियो। स्पष्टीकरण सोधिएकामा पोखराका कसमस इन्टरनेसनल र गण्डकी बोर्डिङ हाइयर सेकेन्डरी स्कुल पनि छन्। दुवैले क्याम्ब्रिजको सम्बन्धनमा ए लेभलको पढाइ सञ्चालनको अनुमति लिएका थिए। काठमाडौंको ओरियन्ट, बुटवलको स्काई इन्टरनेसनल तथा वेस्टर्न मेगा र धनगढीको डेल्टा इनटरनेसनल कलेज भने सञ्चालनमै रहेको मन्त्रालयले जनाएको छ।"
"दशगजाको घर, डरैडर","नरैनापुर (बाँके) : गत ८ असारमा १६० दशमलव ८ मिलिमिटर वर्षा हुँदा बाँकेको नरैनापुर गाउँपालिकाका रोशनपूर्वा, घोडदौडिया, वहाउपूर्वालगायत एक दर्जन सीमावर्ती गाउँ डुबानमा परे। बस्तीदेखि मुस्किलले पाँच सय मिटर दुरीको सीमावर्ती क्षेत्रमा भारतले बनाएको बाँधजस्तै अग्लो सडकको निकास नहुँदा वर्षात्को पानी बाढी बन्यो। धेरै घरमा पानी पस्यो। अन्नबाली नष्ट भए। डुबानलगत्तै गाउँपालिका अध्यक्ष इस्तिायाक अहमद शाहले निरीक्षण गरेको फोटो मिडियामा भाइरल बन्यो। प्रमुख जिल्ला अधिकारी, प्रदेश र प्रतिनिधिसभा सदस्य पनि पुगेर गाउँलेलाई राहतको आश्वासन दिए। शुक्रबार बिहान नरैनापुर४ घोडदौडिया गाउँ पुग्दा स्थानीयले राहत वितरण गर्न आएका सरकारी अधिकारी सम्झेर डुबानको फेहरिस्त सुनाएका थिए। सडकमा पानीको निकास छैन। गाउँ डुबे। कसैले केही दिएन, स्थानीय विद्याराम यादवले दुःखेसो पोखे। अशोककुमार श्रीवास्तव सडक बन्नुअघि कहिल्यै गाउँ नडुबेको बताउँछन्। वडा नम्बर ४ का सदस्य घिराउ पठान पनि राहतका लागि पहल गर्न आग्रह गर्दै थिए। गाउँपालिकाका प्रमुख प्रशासकीय अधिकृत दलबहादुर बस्नेतले बाढी पीडितलाई राहत कतैबाट वितरण नभएको स्विकारे। यो बस्तीमा पाँच सय घर छन्। दशगजामै जोडिएको भारतीय गाउँमा डेढ सय घर सबै डुबानको समस्या झेल्छन्। भारतको बहराइच र श्रावस्ती जिल्लासँग जोडिएको बाँकेमा ६५ किलोमिटर सीमा क्षेत्र छ। सशस्त्र प्रहरी बलका अनुसार भारतीय पक्षले अहिलेसम्म सीमामा ४४ किलोमिटर सडक निर्माण गरिसकेको छ। सडक दशगजादेखि सय मिटरदेखि एक किलोमिटरको दुरीमा छ। जुन २ फिटदेखि ६ फिटसम्म अग्लो छ। कतिपय ठाउँमा अझै अग्लो छ। नेपालगन्ज उपमहानगरपालिकाको जमुनाहादेखि पूर्वदक्षिणमा डुडुवा र नरैनपुर गाउँपालिकासम्म राजमार्ग जस्तो देखिने यो सडक धेरैजसो पक्की छ।भारतले बाँकेको नरैनापुर गाउँपालिका ४ नरैनापुरमा दशगजाबाट एक सय मिटरको दुरीमा बनाएको पक्की सडक। नरैनापुर२ रोशनपूर्वामा त अहिले पनि बाढीको पानी दशगजामै भैंसी बस्ने आहाल छ। त्यहाँ हाँस तैरिरहेको देख्न पाइन्छ। नेपाल र भारतका दुवैतिरका घरको चापाकलको फोहर पानी त्यहीं पुग्दा पानी सुक्न पाउँदैन। पानी जमेकै ठाउँको उत्तरपूर्वमा अजिजुल रहमानको घर र पसल छ। बाढीले बस्ती डुबेको थियो। पानीको निकास छैन। पहिले बाटो नै बन्द थियो। अहिले अलिक सुकेको छ, उनले भने। उनको आँगनमै भेटिएका वडा नम्बर २ का अध्यक्ष मसुद अहमद शाह सुरुमा त दशगजा क्षेत्र छुन मिल्दैन भनेर पन्छिए। एकछिनपछि उनै पठानसँग आग्रह गरे, केही ट्राली माटो भरिदेउ न। कति पर्छ, लागेको पैसा म दिउँला। घोडदौडिया र रोशनपूर्वा मात्र होइन, सीमाका धेरै गाउँका सयौं घर यही भारतीय सडकका कारण डुबानको चपेटामा छन्। सडक सञ्जाल र सञ्चार सम्पर्क नभएर राज्यको उपेक्षामा रहेको बाँकेको विकट बघौडा क्षेत्रका बासिन्दा नेपाली भएर पनि भारतीय बजारमा परनिर्भर हुँदा पनि रमाउँथे। उनीहरू दशगजामा घर छ, मलाई के को डर छ भन्थे। यतिबेला त्यही सडकका कारण दशगजामै बस्ने डुबानको सबैभन्दा बढी जोखिममा छन्। सधैंको सास्ती लक्ष्मणपुर भारतले एकलौटी रुपमा निर्माण गरेको लक्ष्मणपुरस्थित राप्ती ब्यारेज (लक्ष्मणपुर बाँध) र कलकलवा तटबन्धले बाँकेका नरैनापुर, डुडुवा र राप्ती सोनारी तीन गाउँपालिकाका धेरै गाउँ (साबिकका ९ गाविस) हरेक वर्ष डुबानमा पर्दै आएका छन्। राप्ती नदीमा बाढी आउँदा भारतले लक्ष्मणपुर बाँधका १४ वटा गेट लगाइदिन्छ। यसले राप्ती नदी, गन्धेली, सोतिया र डुडुवा नालाको पानी निकास नभएर नेपाली भूमि डुबानमा पर्छ। सयौं बिघा खेतीयोग्य जमिन बगर बनेको छ। साबिक होलिया र बेतहनी गाविस (हाल डुडुवा१ र २) का धेरै बस्ती नै सरेका छन्। डुडुवा१ को सिंगो सन्तलिया गाउँ हजरत सामुदायिक वनको छेउ उचुवामा सरेको छ। वडाध्यक्ष पटेश्वर वर्मा भन्छन्, पुस्तौं पुस्ता बिताएको सन्तलिया गाउँ वर्षामा सधैं डुबानमा पर्छ। त्यसैले सबैले बस्ती सारे। यो बस्तीमा नेपालीका ७०८० घर थिए। लक्ष्मणपुर बाँध र कलकलवा तटबन्धबाट बाँकेका मात्र ६० हजारभन्दा बढी बासिन्दा प्रभावित भइसकेको लक्ष्मणपुर बाँधपीडित संघर्ष समितिको दाबी छ। सीमामा बस्नेहरू अहिले भनिरहेका छन्, दशगजामा घर छ। डरै डर छ।"
"सुस्तामा सीमा अतिक्रमण : जनता बोल्छन्, बोल्दैन सरकार","बुटवल : भारतीय पक्षबाट सीमा अतिक्रमणका कारण वर्षाैंदेखि पीडित छन्, नवलपरासीका सुस्तावासी। १४ हजार हेक्टर जमिन अतिक्रमणमा परेको छ। सीमामा स्तम्भ छैनन्। हामीले वर्षाैंदेखि रोइकराइ गर्दै आएका छौं तर राज्यले सुनेन, सुस्ता बचाऔं अभियानका उपाध्यक्ष आदम खाँ भन्छन्, सीमास्तम्भ स्पष्ट नभएको बहानामा भारतीय नागरिकले नेपालीमाथि थिचोमिचो गर्दै आएका छन्। दुई देशका स्थानीय प्रशासनको सहमतिमा २०६२ सालमा अस्थायी सीमा तोकेर तत्कालका लागि समस्या समाधानको उपाय निकालिएको थियो। धनैया रेता गाउँको १९ हजार ४ सय ८० हेक्टर जग्गासहितको जंगल क्षेत्र कसैले पनि जोतभोग नगर्ने समझदारी भएको उपाध्यक्ष खाँ सुनाउँछन्। छलफलमा भारतीय पक्षले आधाआधा बाँडेर लिन प्रस्ताव राखेको थियो। सुस्तावासीले विरोध जनाएपछि कसैले प्रयोग नगर्ने सहमतिमा छाडिएको थियो। तैपनि बेलाबेला अतिक्रमण प्रयास भइरहेको छ। गाउँमा उत्पादन गरिएको भेली डुंगामार्फत परासीतर्फ ल्याउँदै गरेका सुस्तावासी । सुस्ताको क्षेत्रफल ४० हजार ९ सय ८० हेक्टर हो। विवादमा ल्याएर कसैले नचलाउने सहमति भएको जग्गाबाहेक सुस्तावासीले ७ हजार हेक्टर मात्र उपभोग गर्दै आएका छन्। अरू समयमा सशस्त्र प्रहरीको गस्ती हुने भएकाले भारतीय मौन रहन्छन्, उनी भन्छन्, तर वर्षात्मा खोलाको बहाव बढेपछि सशस्त्र प्रहरी जान सक्दैनन्। त्यही समय कसैले जोतभोग नगर्ने गरी छाडिएको जग्गा खनजोत सुरु गर्छन्। अर्का स्थानीय लैला बेगमका अनुसार सशस्त्र प्रहरी नभए बाँकी भूमि पनि भारतीयले अतिक्रमण गर्ने थिए। पटकपटक नापनक्सासहित स्थायीस्तम्भ बनाउन हामीले सरकारसँग माग गर्यौं, उनी भन्छन्, काठमाडौंमा अनशन बस्दा सुस्तावासीले ज्यानसमेत गुमाए। तर, सरकारले भूमि रक्षा र सीमास्तम्भ बनाउन भारत सरकारसँग पहल गरेको छैन। हामी कहिलेसम्म भारतीयसँग लडिरहने ? सुस्ता गाउँ । तस्बिर : हरि शर्मा सुस्ता गाउँपालिका४ सुस्ता गाउँमा २ सय ६५ घरधुरी छन्। त्यहाँको जनसंख्या ३ हजार १ सय ३३ जनसंख्या छ। वर्षांैदेखि बसोबास गर्दै आएका अधिकांश स्थानीयसँग नागरिकता छैन। ३ सय ५० जनाको मात्र नागरिकता छ। सीमा मिचेर भारतको प्रहरी चौकी रूपन्देहीको बेलहिया नाकामा नेपाली भूमि अतिक्रण गरी भारतले उत्तर प्रदेश प्रहरी चौकी बनाएको छ। स्थानीयले विरोध गरिरहे पनि भारत पछि हटेको छैन। मर्चवारस्थित बगौलीको मन्झरियाको २० बिघा नेपाली भूमिमा भारतीय हस्तक्षेप छ। दसगजाछेउ सात वर्षदेखि नेपाली किसानले खेती गर्न पाएका छैनन्। डन्डा नदीले सीमा छुट्याए पनि ५२८एच स्तम्भ रहेको जमिन भारतीयले कब्जामा राखेको स्थानीय अब्दुल रहमान फकिर बताउँछन्। डन्डा नदीपारिको सो जमिनमा भारतीय सुरक्षा गस्ती चल्छ। त्यसको आडमा भारतीयले जंगल फाँडेर काठ लैजाने गरेका छन्। नेपाली किसानले लगाउने खेतीसमेत मासिदिने गरेको उनी बताउँछन्। लालपुर्जा नेपाली, भूमि भारतमा कपिलवस्तु र भारतको बलरामपुरसँग सीमा जोडिएको दसगजा क्षेत्रमा २५ वटा सीमास्तम्भ छैनन्। कृष्णनगर पश्चिम क्षेत्रको अर्रा नदी आसपासको सीमा क्षेत्रमा क्रसबोर्डर अकुपेसनका कारण सीमास्तम्भ नबनाइएको हो। त्यहाँ सीमा सर्भेका क्रममा भारतको संरक्षणमा रहेको जंगल क्षेत्र नेपालतर्फ र नेपाली किसानले खेती गर्दै आएको क्षेत्र भारततर्फ परेको छ। यस क्षेत्रका ३ मुख्य, १६ सहायक र ६ साना सीमास्तम्भ निर्माण हुन नसकेको सशस्त्र प्रहरी बल नम्बर २८ गण तौलिहवाका गणपति सशस्त्र प्रहरी उपरीक्षक जनक पुरी बताउँछन्। नेपालभारत संयुक्त सर्भे टोलीको नापीमा नेपालतर्फ परेको भारतको भूमिमा नेपाली किसानको लालपुर्जा छ। भारततर्फ रहेको नेपाली भूमिमा भारतीय जंगल छ, नेपालभारत सीमा सर्भेक्षण टोलीका एक अधिकृत भन्छन्, दुई देशका उच्च अधिकारीको वार्ता र सहमतिपछि मात्रै यी स्थानमा सीमास्तम्भ स्थापना गर्न सकिन्छ। स्रोतका अनुसार बढी मात्रा भारततर्फको भूमि र जंगल नेपालभारत सर्भे टोलीको नापीअनुसार नेपालतर्फ परेका कारण सीमास्तम्भ निर्माणमा भारतीय पक्षबाटै रोकावट भएको छ। जग्गाको तिरो तिरेको तिर्यै बर्दियाको गुलरियामा थपुवा, लट्कनिया, सुरजपुर, चौगुर्जी, राजापुरमा भिम्मापुर, खैरीचन्दनपुर, मानपुर र गेरुवामा जमुनी कण्ठपुरलगायत सीमावर्ती क्षेत्र अतिक्रमण चपेटामा छन्। खुला सिमानाका कारण नेपाली भूमि अतिक्रमणमा परेको भारतीय सीमावर्ती गुलरिया नगरपालिका१० का वडाध्यक्ष वीरेन्द्रकुमार चौधरी बताउँछन्। गुलरिया बान्धुपुरमा रहेको रंग नपोतिएको जंगे पिलर। तस्बिर : यादव आचार्य जमिन भारतीय पक्षले कब्जा गर्दा थपुवाका किसान खेतीपातीबाट वञ्चित छन्। पीडितले बर्सेनि सरकारलाई तिरो बुझाउँछन्। कर तिरेको आफ्नै जमिन भोगचलन गर्न नपाएपछि सीमा क्षेत्रका नागरिक समस्यामा छन्। नदी कटानलगायत बाढीका कारण सयौं बिघा सरकारी जमिन भारततर्फ पसेको छ। जिल्लाका सिमाना सोझ्याउन समयमै पहल नगरे कालान्तरमा यसको ठूलै क्षति व्यहोर्नुपर्छ, उनी भन्छन्। पिलर सारियो दाङको गढवा८ कोइलावास खबरी खोलामा रहेको सीमास्तम्भ २५ वर्षदेखि ६ मिटर वर सारिएको तथ्य खुलेको छ। यसबारे प्रशासनलाई जानकारी गराए पनि सुनुवाइ नभएको वडाध्यक्ष सद्धाम सिद्दिकी बताउँछन्। २३ वर्षअघि सीमास्तम्भ मर्मत गर्दा पनि पुरानो स्थान छाडेर नयाँमा राखिएको उनको भनाइ छ। सीमास्तम्भ पहिले तल थियो, अहिले माथि सारेका छन्। झन्डै ५६ मिटर नेपालतिर सीमास्तम्भ सारिएको छ, उनी भन्छन्, २५ वर्षपहिलेको अवस्था हेर्दा सीमा सरेको छ। हरि शर्मानवलपरासी, यादव आचार्यबर्दिया, गोपाल भण्डारीकपिलवस्तु"
सप्तरीका ४५० पिलर गायब,"राजविराज : सप्तरीमा नेपाल र भारत सीमा छुट्याउने साढे चार सय स्तम्भ गायब छन् । नेपालभारत सीमा क्षेत्रमा कतै सीमा स्तम्भ गायब छ भने कतै भारतीय पक्षबाट सीमा मिचेर साना स्तम्भ गाडिएको छ । ठूलो पिलर र सानो पिलरको फरक हेरे सजिलै नेपाली सीमा मिचिएको छुट्याउन सकिन्छ, तिलाठी कोइलाडी गाउँपालिका १ का ६८ वर्षीय जगतानन्द झाले भने । नेपालभारतको सिमानामा मुख्य ३४, सानो २८३ तथा सहायकसमेत गरी ६५० सीमा स्तम्भ अवस्थित हुनुपर्ने हो । अहिले दुई सय मात्र रहेको जिल्ला प्रशासन कार्यालय सप्तरीले जनाएको छ । गत वर्ष फेला परेको २०२ स्तम्भमध्ये पातो र रामनगर कोदरकट्टीका दुईवटा स्तम्भ यस वर्ष खोलाले बगाएको सशस्त्र प्रहरी बल ६ नम्बर गणका एसपी उद्धव न्यौपाने बताउँछन् । हराएका स्थानमा नयाँ नबनाइएकाले र पुराना स्तम्भ मर्मत नगरिएकाले भारतीय अतिक्रमण बढेको र भारत बिहार सुपौल जिल्ला कुनौलीका बासिन्दाले दसगजा क्षेत्रमा खेती गरिरहेको स्थानीय बताउँछन् । २२३ नम्बरको मुख्य स्तम्भ चारपाँच दशकअघि करिब सात सय मिटर दक्षिणतर्फ रहेको सीमारक्षक देवनारायण यादव दाबी गर्छन् । उतिबेला सखुवा काठको स्तम्भ बाढीले बगाएपछि भारतले सीमा मिचेर सिमेन्टको बनाएको उनको भनाइ छ । यादवले भने, कहिले जमिन अतिक्रमण गरेर, कहिले नाकाबन्दी त कहिले नयाँ नक्सा सार्वजनिक गरेर अनि नदीमा जबरजस्ती बाँध बाँधेर भारतले दुःख दिइरहेको छ । सीमा मिचेर स्तम्भ गाड्न थालेपछि दुई दशकअघिदेखि विरोध गरेको तिलाठी कोइलाडीका ६६ वर्षीय राजनारायण झाले बताए । उनले भने, नेपालभारतको संयुक्त टोलीले देखाएको स्थानभन्दा भारतीय एसएसबीले दबाबमा सीमा मिचेर फरक ठाउँमा गाडेको हो । तिलाठी कोइलाडी र कुनौलीस्थित नेपाल र भारत सिमामा रहेको दशगजा क्षेत्रमा लगाइएको धानबाली काट्दै एक भारतीय महिला । तब्बिर : मनोहर पोखरेल दसगजाछेउमै खेत भएका ५५ वर्षीय नवीन झाले पिलर नम्बर २२३६ देखाउँदै भने, वास्तविक सर्भे हुने हो भने यो पिलर पाँच सय मिटर दक्षिण पुग्छ । भारतले सीमा हेर्न ३३ किलोमिटरमा एसएसबीको क्याम्प राखे पनि नेपालतर्फ प्रहरी उपस्थिति अत्यन्त पातलो छ । सशस्त्र डीएसपी बद्रीनारायण चौधरीका अनुसार सीमा सुरक्षार्थ बोदे बर्साइनमा सुरक्षा बेस क्याम्प तथा रामनगर कोदरट्टी, छिन्नमस्ता, पातो, बननियाँ, तिलाठी, को बर्साइनमा बोर्डर आउट पोस्ट छ । सप्तरीमा कोसी नदीदेखि पश्चिम बलान खोलासम्म भारतसँग जोडिएको नेपाली सीमाको लम्बाइ ७८ किलोमिटर छ । सीमा सुरक्षार्थ खटिएका सशस्त्र प्रहरीको ध्यान भन्सार नाका छलेर आउनेजाने अवैध समान रोक्न केन्द्रित रहेकाले सीमा अवलोकन, निरीक्षण र सुरक्षा हुन नसकेको स्थानीयको गुनासो छ । सीमावस्था गन्जागोल रहेको र २१ स्थानमा दसगजा छुट्याउन नसकिने अवस्थामा रहेकोले आँखाले हेरेको र बुझेको भरमा सीमा चलिरहेको सशस्त्र प्रहरीको भनाइ छ । आफ्नो स्वाधीनता बचाउन हामी सबै एकजुट हुनुपर्छ । भारतीय ज्यादतीविरुद्ध जनता बोलिरहेका छन् । सरकार पनि प्रस्ट बोल्नुपर्छ, सीमारक्षक यादव भन्छन्, अतिक्रमित सम्पूर्ण जमिन फिर्ता गराउन राजनीतिभन्दा माथि उठेर सबै एकजुट हुनुपर्छ ।"
भारतले नक्सामा नेपाली भूमि राख्नु बलमिच्याइँ हो : परराष्ट्रमन्त्री,"काठमाडौं : परराष्ट्रमन्त्री प्रदीप ज्ञवालीले भारतको बलमिच्याइँका कारण नेपाली सीमा मिचिएको बताएका छन्। राज्य व्यवस्था तथा सुशासन समितिको बैठकमा बोल्दै मन्त्री ज्ञावालीले आइतबार यस्तो बताएका हुन्। 'ऐतिहासिक प्रमाणका आधारमा लिपुलेककालापानीलिम्पियाधुरा नेपालकै भूमि हो, हामीसँग प्रर्याप्त प्रमाण छन्', उनले भने,'यति हुँदाहुँदै पनि भारतले आफ्नो नक्सामा नेपाली भूमि राख्नु बलमिच्याइँ हो, समस्या सामधान गर्न सरकारले कूटनीतिक कदम चाल्छ।' विगतका सरकार निरंकुश तानाशाही हुँदा र नेताले सत्तालाई बढी प्रथामिकता यस्तो समस्या निम्तिएको मन्त्री ज्ञावालीले प्रष्ट पारे। अहिलेको सरकारले निडर भएर आफ्नो भूमिको सुरक्षा गर्ने समेत उनले बताए। 'विगतमा सरकार निरंकुश तानाशाही हुँदा र नेताहरुले सत्तालाई बढी प्रथामिकता दिँदा सीमा खुम्च्याउने काम भएको छ। त्यो बेला कूटनीतिक महल हुन सकेन', मन्त्री ज्ञावालीले भने,'अहिलेको सरकारले राष्ट्रियता, स्वाधिनता र सीमा सुरक्षाको विषयमा निडर भएरअघि बढ्छ।' शनिबार भारतीय नक्सामा नेपाली भूमि समेटिएको विषयमा छलफल गर्न प्रधानमन्त्री केपी ओलीले सर्वदलीय बैठक बोलाएका थिए । सर्वदलीय बैठकमा सहभागी प्रमुख प्रतिपक्षीलगायत सम्पूर्ण दलले भूमि रषामा राष्ट्रिय सहमति हुनुपर्नेमा जोड दिएका थिए । सीमा विवादको विषयमा आन्दोलनरत पक्षलाई उत्ताउला अभिव्यक्ति नदिनसमेत प्रधानमन्त्रीले आग्रह गरेका छन् । सरकारले भारतलाई मैत्रीपूर्ण ढंगले तथ्यतथ्यांक राखेर सम्झाएरै आफ्नो भूभाग फिर्ता लिने प्रधानमन्त्रीको भनाइ छ ।"
रामग्राममा खोजिँदै बुद्धको अस्तु,"परासी : बुद्ध सम्बन्धि थप पुरातात्विक प्रमाण संकलन गर्न रामग्राम स्तुप क्षेत्रमा अनुसन्धान सुरु भएको छ। यहाँ बुद्ध महापरिर्वाणपछिको अस्तुधातु राखिएको बताइन्छ। अस्तुधातु राखिएको स्थान भनिएकाले रामग्राम लुम्बिनीपछिको महत्वपूर्ण स्थान मानिएको छ। बेलायत युनिभर्सिटी (दुराहम) पुरातात्विक विभाग र लुम्बिनी विकास कोषका विज्ञहरूबाट भूभौतिक सर्भे (जियो फिजिक्स) प्रविधिमार्फत अनुसन्धान सुरु गरिएको हो। रामग्राम स्तुप पश्चिम नवलपरासीको रामग्राम नगरपालिका७ स्थित उजैनीमा छ। रामग्राम स्तुप क्षेत्रमा चुम्बिकीयसहित विभिन्न चारवटा प्रविधिबाट सर्भे सुरु गरिएको हो। पुरातात्विक सामग्री संकलन गर्न अघर(ड्रिलजस्तो प्रविधि), स्थलगत सर्भेक्षण, जियो फिजिक्स र नक्सांकनबाट काम सुरु गरिएको लुम्बिनी विकास कोष पुरातत्व शाखाका प्रमुख हिमालकुमार उप्रेतीले बताए। नेपालीसहित तीन जना विदेशीहरूको विज्ञ टोलीले सर्भे सुरु गरेको छ। विश्वसम्पदा सूचीको प्रक्रियामा रहेको रामग्रामलाई आवश्यक पर्ने प्रमाण जुटाउन पनि यो सर्भे सुरु गरिएको उप्रेतीको भनाइ छ। १० लगाएर सर्भे गरेपछि रामग्राम क्षेत्रको उत्खननसमेत हुनेछ। प्रविधिअन्तर्गत जमिनको सतहदेखि २ मिटर तलसम्म एक्सरे गरिनेछ। मेसिन प्रयोग गर्न नसके अघरको माध्यमबाट २०२० सेन्टिमिटरको माटो निकाल्दै परीक्षण गरिने बताइएको छ। अघरले मानव बस्तीको बसोबास कहिलेसम्मको थियो भन्ने पत्ता लाग्छ। यस्तै, स्थलगत सर्भे र नक्सामार्फत पुरातात्विक सामग्री संकलन गरिनेछ। सर्भेपछि रामग्राम स्तुप क्षेत्रमा प्राचीन बिहार, मानव बस्ती, अन्वेषण, बुद्धकालमा प्रयोग भएका अन्य सामग्रीको अवस्थाबारेमा पत्ता लाग्ने बेलायती युनिभर्सिटीका प्रोफेसर रविन कनिङघमले बताए। यसअघि सन १९९७, १९९९ र गतवर्ष (सन २०१८) मा पनि सर्भे सुरु गरिएको थियो। १९९७ र १९९९ मा भएको सर्भेमा बुद्धकालीन अन्वेषणहरू फेला परेको थियो। त्यसैको आधारमा १९९९ देखि २००४ सम्म पुरातत्वविद् शुक्रसागर श्रेष्ठको नेतृत्वमा चार पटकसम्म उत्खनन गरिएको पुरातत्व विभागका वरिष्ठ पुरातत्वविद् रामबहादुर कुँवरले बताए। त्यसबेला मौर्य र गुप्तकालीन सामग्रीहरू फेला परेका थिए। यस्तै, सन् २०१८ मा गरिएको सर्भेमा ठूलो बिहार, पोखरीलगायतका बुद्धकालीन सामग्रीहरू फेला परेपछि थप प्रमाण संकलन गर्न अहिलेको सर्भे सुरु गरिएको कुँवरको भनाइ छ। रामग्राम स्तुप क्षेत्र २४ बिघा क्षेत्रफलमा फैलिएको छ। अहिलेको सर्भेले पुरातात्विक दृष्टिकोणले स्तुपले ओगटेको वास्तविक क्षेत्रफल पनि निकाल्ने छ। सर्भे सुरु भएपछि स्थानीयले यसको संरक्षण र विकास हुनेमा विश्वास लिएका छन्। स्थानीय शम्भु उपाध्यायले सरकारी उदासिनताका कारण पछि परेको रामग्राम स्तुपको सर्भेले यस क्षेत्रको विकास र संरक्षण हुने विश्वास व्यक्त गरे। पटकपटक उत्खनन र संरक्षणका लागि सरकारसँग आग्रह गरे पनि वास्ता नगरेको उनले बताए। ढिलै भएपनि काम सुरु भएको छ। यसले रामग्राममा रहेका थप बुद्धकालीन सामग्री संकलन हुने विश्वास छ, उनले भने। रामग्राम नगरपालिकाका प्रमुख नरेन्द्रकुमार गुप्ताले स्तुपको विकासका लागि नगरपालिकाले सरकारसहित विभिन्न दातृ संस्थासँग आग्रह गर्दै आएको बताए। उनले विश्व सम्पदा सूचीमा सूचीकृत प्रक्रियामा रहेको रामग्राम स्तुपको पछिल्लो सर्भेले त्यसलाई सहयोग पुग्ने विश्वास व्यक्त गरे। बुद्धका ८ अस्तुधातुमध्ये सबै स्थानको निकालिए पनि यस क्षेत्रको निकाल्न नसकिएको बुद्ध किवंदत्तिमा उल्लेख छ। यहाँको अस्तु आठौं हो। अन्तिम अस्तु रहेको रामग्राममा विभिन्न देशबाट पर्यटकहरू आउने गरेका छन्। आवश्यक संरचना निर्माणसहित यसको संरक्षण हुन नसक्दा पर्यटकहरू केही समय बसेर जाने गरेका छन्।"
राजमोलाई सघाउन सहमत भए नेकपा बागी उम्मेदवार घर्ती,"बागलुङ : बागलुङ क्षेत्र नम्बर२ का प्रदेशसभा सदस्य उपनिर्वाचनमा बागी उम्मेदवारी दिएका नेकपाका नेता शेरमान घर्ती राष्ट्रिय जनमोर्चा (राजमो)का उम्मेदवारलाई सघाउने भएका छन्। नेकपा र राजमोबीच गठबन्धन गर्ने सहमति विपरित उम्मेदवारी दिएर गाउँ पसेका घर्तीको उम्मेदवारी फिर्ता गराउन नेकपाले ठूलो कसरत गर्नु परेको छ। उम्मेदवारी फिर्ताको अन्तिम समयमा तिव्र दबावपछि मनोनयन फिर्ता लिन तयार भएका शेरमानलाई ढोरपाटन नगरपालिकाका मेयर देवकुमार नेपालीको पहलमा हेलिकप्टरमार्फत सदरमुकाम ल्याइए पनि उम्मेदवारी फिर्ता गर्न समय सकिएका कारण प्रयास विफल भएको थियो। यद्यपि नेकपाले अन्तिम विकल्पको रुपमा घर्तीलाई पत्रकार सम्मेलन गरेर विज्ञप्तीमार्फत बागी उम्मेदवारी फिर्ता र राजमो उम्मेदवारलाई सघाउने उद्घोष गराउन सफल भएको जिल्ला अध्यक्ष इन्द्रलाल सापकोटाले जानकारी दिए। मुख्य निर्वाचन अधिकृतको कार्यालयबाट भने निर्धारित समयमा कुनै पनि उम्मेदवारले आधिकारीक रुपमा मनोनयन फिर्ता नगरेको मुख्य निर्वाचन अधिकृत वासुदेव न्यौपानले जानकारी दिए। आफूलाई उपेक्षा गरिएको गुनासो र विभिन्न एजेण्डासहित स्वतन्त्र रुपमा दर्ता गराएको उम्मेदवारी केन्द्र र जिल्ला तहका नेताहरुले पुरा गर्ने प्रतिवद्धता व्यक्त गरेपछि फिर्ता लिएको घर्तिले बताए। स्वभाविक रुपमा मेरा पार्टीप्रति केही गुनासो र पश्चिम क्षेत्रलाई फरक जिल्लाको रुपमा स्थापित गर्ने लगायतका माग थियो, शेरमानले भने, केन्द्रका नेताले मेरा मागलाई सक्दो पुरा गर्ने वचन दिनुभएको छ, त्यसैले उम्मेदवारी फिर्ता गरेको हुँ। २५ वर्ष राजमोको राजनीतिमा बिताएर तत्कालीन माओवादी प्रवेश गरेका घर्तीले अब राजमो उम्मेदवारलाई चुनाव जिताउन लाग्ने बताए। पश्चिमको राजनीतिमा सक्रिय घर्ती २५ वर्ष राजमोमा सक्रिय भएर तत्कालीन बोबाङ गाविसको अध्यक्षसमेत भएका थिए। पार्टीप्रति असन्तुष्टि जनाउदै उनी नेकपा माओवादी केन्द्रमा प्रवेश गरेका थिए। उनी माओवादीका तर्फबाट स्थानीय तहको चुनावमा ढोरपाटन नगरपालिकाको मेयरमासमेत चुनाव लडेका हुन्। वाम गठबन्धन तोड्नका लागि भित्र र बाहिरबाट अनेक षड्यन्त्र भइरहेका छन्, त्यसकै अशंको रुपमा यो घटना भएको हो, नेकपा जिल्ला अध्यक्ष सापकोटाले भने,शेरमानजी लामो समयदेखि वाम आन्दोलन र अभियानमा क्रियाशिल हुनुहुन्छ, उहाँको पार्टीले ढिलोचाडो त्याग र योगदानको कदर गर्छ। बागी उम्मेदवारी फिर्ता लिएसँगै अब नेकपा राजमो बीचको वाम गठबन्धन र नेपाली कांग्रेसबीच मुख्य प्रतिस्पर्धा हुनेछ। यस क्षेत्रमा २०७४ को प्रदेश सभा निर्वाचनमा पनि साविकको नेकपा एमाले, राजमो र माओवादी केन्द्र वाम गठबन्धन बनाएर चुनावी मैदानमा उत्रिएका थिए। जसमा राजमोका उम्मेदवार टेकबहादुर घर्ती ११ हजार ८ सय ८४ मत प्राप्त गरेर विजय बनेका थिए। घर्तीका प्रत्यासी नेपाली कांग्रेसका जीत शेरचन जो अहिले पनि उम्मेदवार छन्। उनले ८ हजार ६ सय ६४ मत प्राप्त गरेका थिए। उक्त चुनावमा ३ हजार २ सय ६० मतको अन्तर थियो। २०७० सालको निर्वाचनमा भने जिल्लाका तिनै क्षेत्रमा कांग्रेसले जित हात पारेको थियो। उपनिर्वाचनमा अब आठ राजनीतिक दलसहित एक स्वतन्त्र उम्मेदवार चुनावी मैदानमा छन्। कांग्रेसबाट शेरचन, राजमोबाट खिमविक्रम शाही, समाजवादी पार्टीबाट अशोकुमार बिक, राप्रपा संयुक्तबाट निमबहादुर भण्डारी, राप्रपाबाट गणेशबहादुर कुँवर, राष्ट्रिय जनमुक्ति पार्टीबाट यामबहादुर आले, संघीय लोकतान्त्रिक राष्ट्रिय मञ्चबाट अनिलकुमार राई, मंगोल नेशनल अर्गनाइजेशनबाट मित्रबहादुर मगर र स्वतन्त्र उम्मेदवार सन्तोष भण्डारी छन्।"
भूमि रक्षामा राष्ट्रिय सहमति,"काठमाडौं : कालापानी क्षेत्रमा भारतले नेपाली भूमि मिचेकामा सबै राजनीतिक दल एकमत देखिएका छन्। उनीहरूले उच्चस्तरीय कूटनीतिक पहल गरी फर्काउन सरकारलाई अभिभारा दिएका छन्। भारतले कालापानी, लिपुलेक र लिम्पियाधुरासहित ठूलो नेपाली भूमि आफ्नो नक्सामा राखेपछि मुलुकभर विरोध प्रदर्शन चर्किएको छ। सरकारले उक्त भूमि नेपालको भएको भन्दै भारतको एकपक्षीय ढंगबाट हुने कुनै पनि निर्णय मान्य नहुने चेतावनी दिएको थियो। यसबारे राष्ट्रिय सहमति जुटाउन प्रधानमन्त्री केपी ओलीले शनिबार सर्वपक्षीय बैठक बोलाएका हुन्। बैठकमा सहभागी दलका शीर्ष नेता, पूर्वपधानमन्त्री एवं कूटनीतिक विज्ञहरूले सीमा रक्षामा कटिबद्ध भएर लाग्न सरकारलाई आग्रह गरे। राष्ट्रिय सहमति र एकतालाई आधार बनाएर प्रभावकारी कूटनीतिक माध्यमबाट वार्ता अगाडि बढाउनुपर्ने सर्वपक्षीय बैठकको निष्कर्ष छ। नेपालको भूमि फिर्ता ल्याउन सरकारले अगाडि बढाउने सबै कदममा साथ रहने प्रतिबद्धता सबै दलले व्यक्त गरेको परराष्ट्रमन्त्री प्रदीप ज्ञवालीले जानकारी दिए। अभूतपूर्व राष्ट्रिय सहमति भएको छ। यसले सरकारलाई बलियो आडभरोसा मिलेको छ, परराष्ट्रमन्त्री ज्ञवालीले बैठकपछि पत्रकारसँग भने, सबैको एउटै सोच कालापानी निर्विवाद नेपाली भूमि हो जसमा कालापानी, लिपुलेक र लिम्पियाधुरा पर्छन् भन्ने हो। राष्ट्रियताका विषयमा एकपटक फेरि सबै दल एकै स्थानमा आएका हुन्। संविधान जारी भएपछि भारतले लगाएको आर्थिक नाकाबन्दीका समयमा पनि दल, सञ्चारमाध्यम, नागरिक समाज र सर्वसाधारण एकै स्थानमा उभिएका थिए। अहिले भारतले अघि सारेको नक्सामा नेपाली भूभाग परेको विषयमा पनि सबै एकै स्थानमा उभिएका हुन्। बैठकमा प्रधानमन्त्री ओलीले सीमाबारे राष्ट्रिय सहमतिले प्रभावकारी रूपमा वार्ता गर्न सरकार अग्रसर हुने बताएका थिए। यो राष्ट्रिय एकतालाई आधार बनाएर वार्ता अगाडि बढ्छ। हामी ससाना कुरामा अल्झदैनौं। हामी मित्रता सुदृढ गर्ने पक्षमा छौं। कूटनीतिक माध्यमबाटै निकास निस्कन्छ भन्नेमा हामी विश्वस्त छौं, प्रधानमन्त्रीलाई उद्धृत गर्दै परराष्ट्रमन्त्री ज्ञवालीले भने, अब सरकारले आन्तरिक छलफल गर्छ र विभिन्न आफ्ना संयन्त्रमार्फत वार्ता अगाडि बढाउँछ। ओलीले सीमा विवादका समस्या समाधान गर्न राष्ट्र नै एकजुट हुनुपर्ने भन्दै सरकार राष्ट्रिय भावनालाई दृढता र स्पष्टताका साथ कूटनीतिक रूपमा सीमाका समस्या समाधान गर्न अग्रसर रहेको बताएका थिए। हामी समग्र दक्षिण एसियामा समृद्धि, विकास र रूपान्तरण देख्न चाहन्छौं। त्यसैले यस क्षेत्रका मुलुकहरुले यस्ता विवादमा अल्झिनु हुँदैन। नेपालले पर्याप्त तथ्य र प्रमाणसहित कालापानी क्षेत्र नेपालको हो भनिसकेपछि विवाद समाधान हाम्रा लागि मात्र हैन भारतका लागि पनि आवश्यक छ, प्रधानमन्त्री ओलीले भने। प्रधानमन्त्री ओलीले हिजोका शैली स्वीकार्य नभएको भन्दै २१ औं शताब्दीमा सबै पक्षको संवेदनशीलताका पक्षमा सरकार रहेको बताए। ओलीलाई उद्धृत गर्दै बैठकमा सहभागी एक नेताले अन्नपूर्णसँग भने, हिजोका भाषा र शैली स्वीकार्य छैनन् र आज सहनुपर्ने आवश्यकता पनि छैन। अब समग्र पक्षमा छलफल गरिन्छ। यस विषयमा सरकार संवदेनशील छ। उत्ताउला अभिव्यक्तिले वातावरण बिगार्छ। भारतलाई हामी मैत्रीपूर्ण ढंगले तथ्यतथ्यांक राखेर सम्झाएरै आफ्नो भूभाग फिर्ता लिन्छौं। बैठकमा प्रधानमन्त्री ओलीले सीमाबारे राष्ट्रिय सहमतिले प्रभावकारी रूपमा वार्ता गर्न सरकार अग्रसर हुने बताएका थिए। उनले आवश्यक परे प्रधानमन्त्री तहबाट संवाद हुने बताए। नेपालभारत संयुक्त सीमा कार्यदल छ। त्यो कार्यदललाई कालापानी र सुस्तामा काम गर्ने क्षेत्राधिकार छैन। परराष्ट मन्त्रालयका सचिवस्तरीय संयन्त्र छ, उनले भने, परराष्ट्रमन्त्रीस्तरमा पनि संयन्त्र छ। यसलाई पनि प्रभावकारी रूपमा अगाडि बढाउँछौं। संघीय संसद्मा रहेका सबै दलका प्रतिनिधि, पूर्वप्रधानमन्त्री, पूर्वपरराष्ट्रमन्त्री, विषय विज्ञ सहभागी सर्वपक्षीय बैठकले नेपाली भूमि आफ्नो नक्साभित्र राख्ने भारत सरकारको कदमको विरोध गरेका हुन्। भारतले नक्सामा राखेको भूमि नेपाली भएकोमा कुनै विवाद नरहेको भन्दै उनीहरूले भारतीय समकक्षीसँग सीधा कुरा गर्न कुरा गर्न प्रधानमन्त्री केपी शर्मा ओलीलाई सुझाएका छन्। सर्वपक्षीय बैठकमा सहभागी केही विज्ञहरुले भने नेपालस्थित भारतीय राजदूत मञ्जिवसिंह पुरीलाई बोलाएर धारणा बुझ्न पनि सरकारलाई सुझाव दिएका छन्। दशकौंदेखि नेपाली भूमि अतिक्रमण गरेर सैनिक क्याम्प खडा गरेको भारतले आइतबार औपचारिक रुपमै नेपाली भूमि समेटिएको नक्सा सार्वजनिक गरेको थियो। भारतीय कदमको नेपालका दलका साथै नागरिकस्तरमै चर्काे विरोध गरिरहेका छन्। कांग्रेस सभापति एवं पूर्वप्रधानमन्त्री शेरबहादुर देउवाले भारतीय नक्सामा समेटिएका भूमि नेपाली भएकोमा विवाद नरहेको भन्दै कूटनीतिक प्रक्रियाबाट समाधान खोज्न सुझाव दिए। कालापानी नेपालकै भूमि हो, यो विवादको विषय नै होइन, बैठकपछि देउवाले भने, कालापानीपूर्वका हाम्रा सबै भूभाग फिर्ता लिन सरकारले उच्चस्तरीय कुटनीतिक र राजनैतिक पहल गर्नुपर्छ। देउवाले भारतद्वारा अतिक्रमित भूमि फिर्ता लिन सरकारले गर्ने कूटनीतिक पहलमा आफ्नो पार्टीको साथ र समर्थन रहने धारणा बैठकमा राखेको कांग्रेस प्रवक्ता विश्वप्रकाश शर्माले बताए। समाजवादी पार्टीका संघीय अध्यक्ष एवं पूर्वप्रधानमन्त्री डा बाबुराम भट्टराईले राजनीतिक तहबाटै सीमा विवाद सुल्झाउनुपर्ने सुझाव दिएका छन्। उनले सर्वपक्षीय बैठकमा चारबुँदे लिखित सुझाव पेस गरेका थिए। परराष्ट्र सचिवस्तरीय संयन्त्रले काम गर्न नसकेको भन्दै प्रधानमन्त्रीले भारतीय समकक्षीसँग सीमा विवादबारे पहल गर्नुपर्ने सुझाव दिए। इपीजी प्रतिवेदन अड्किएर बसेको छ। यसबाट धेरै समस्या समाधान हुन्छ। प्रधानमन्त्रीले भारतीय प्रधानमन्त्रीसँग पहल गर्दा उपयुक्त हुन्छ, उनले बैठकमा भने, अब उच्च राजनीतिक स्तरबाटै नयाँ संयन्त्र बनाएर, राजनीतिक आयोग नै बनाएर, यसको समाधान गर्नु उपयुक्त हुन्छ। त्यसका निम्ति हाम्रा प्रधानमन्त्रीले भारतीय प्रधानमन्त्रीसँग पहल गरेर सीमासम्बन्धी विवाद हल गर्न उच्चस्तरीय राजनीतिक आयोग बनाउनु उपयुक्त हुन्छ। तत्काल प्रधानमन्त्रीले पहल गर्नुहोस्। उनले लिम्पियाधुरादेखि लिपुलेकसम्मको भूमि नेपालकै भएको प्रशस्त आधार रहेको पनि बताए। सन् १८५६ मा बनेको नक्सामा पनि महाकालीको सिमाना लिम्पियाधुरा नै उल्लेख छ। २०१५ सालको चुनाव, २०१८ सालमा पनि नेपालले जनगणनामा पनि गरिसकेको तथ्य छ, भट्टराईले भने, नेपाली पक्षले बलियो तथ्य बटुलेर भारतसँग यसको हल गर्नुपर्छ। काली नदी लिम्पियाधुराबाटै निस्किएको तथ्य छ, नेपालले पेस गर्न सक्नुपर्छ। मन्त्रिपरिषद्का पूर्वअध्यक्ष खिलराज रेग्मीले प्रधानमन्त्री तहमै समाधान खोज्न सुझाव दिए। यो विषयलाई अब प्रधानमन्त्री तहमै संवाद गर्नुपर्छ, उनले भने।राप्रपाका अध्यक्ष एवं पूर्वपरराष्ट्रमन्त्री कमल थापाले नेपाली भूमि मिचिएकोमा सबै दल एक ठाउँमा रहेको उल्लेख गर्दै भारतीय सेना फिर्ता गर्न सरकारले कूटनीतिक पहल गर्नुपर्ने बताए। यी भूभाग नेपालको हो, होइन भनेर विवाद गर्नु जरुरी छैन, ती भूभागबाट यसअघि विसं २०१८ तिरै जनगणना भएको छ, मालपोत उठाएको छ, तिरो उठाएको रेकर्ड छ, अध्यक्ष थापाले भने, अतिक्रमित भूमि फिर्ता लिन र कालापानीबाट भारतीय सेना फिर्ता पठाउन प्रभावकारी ढंगबाट प्राथमिकताका साथ कूटनीतिक पहल गर्नुपर्छ। उनले सीमा रक्षाका लागि सरकार गम्भीर हुनुपर्नेमा जोड दिएका थिए। पूर्वपरराष्ट्रमन्त्री डा प्रकाशचन्द्र लोहनीले भारतले हालै जारी गरेको रानजीतिक नक्साबारे नेपालस्थित भारतीय राजदूतको धारणा बुझ्नुपर्ने सुझाव सर्वपक्षीय बैठकमा सहभागी सबैले दिएको बताए। त्यो भूमि हाम्रै हो भन्नेमा विवाद छैन। नेपाली भूमि मिचिएको भन्नेमा सबै एकैमत छन्, राप्रपा संयुक्तका अध्यक्षसमेत रहेका पूर्वपरराष्ट्रमन्त्री लोहनीले भने, यसबारे सरकारले भारतीय राजदूतलाई बोलाएर आधिकारिक धारणा बुझ्नुपर्छ। नेपालले एक इन्च पनि आफ्नो भूमि गुमाउनुहुँदैन। पूर्वपरराष्ट्रमन्त्री भेषबहादुर थापाले पनि कूटनीतिक पहलबाट सीमा समस्या समाधान गर्न सुझाव दिएका थिए। सरकारले नागरिक तहबाट भइरहेको दाबीले सरकारलाई सहयोग पुगे पनि दुई मुलुकबीचको सम्बन्धमा खलल पुर्याउने कुनै गतिविधि नगर्न नागरिकलाई आग्रह गरेको छ। कतिपय पूर्वराजदूतले सीमासुरक्षाका लागि नेपाली सेनालाई खटाउनुपर्ने समेत बताएका छन्। सीमा सुरक्षाका लागि अर्धसैनिक बल सशस्त्र प्रहरी बलको पूर्ण निगरानीमा हुनुपर्ने भनाइ उनीहरूको थियो। उत्ताउला अभिव्यक्तिले वातावरण बिगार्छ। भारतलाई हामी मैत्रीपूर्ण ढंगले तथ्यतथ्यांक राखेर सम्झाएरै आफ्नो भूभाग फिर्ता लिन्छौं।  प्रधानमन्त्री केपी ओली कालापानीपूर्वका हाम्रा सबै भूभाग फिर्ता लिन सरकारले उच्चस्तरीय कूटनीतिक र राजनीतिक पहल गर्नुपर्छ। कांग्रेस सभापति शेरबहादुर देउवा सीमा विवाद हल गर्न उच्चस्तरीय राजनीतिक आयोग बनाउन प्रधानमन्त्रीले पहल गर्नुपर्छ।  समाजवादी संघीय अध्यक्ष बाबुराम भट्टराई अतिक्रमित भूमि फिर्ता लिन र कालापानीबाट भारतीय सेना फिर्ता पठाउन कूटनीतिक पहल गर्नुपर्छ।  राप्रपा अध्यक्ष कमल थापा अभूतपूर्व राष्ट्रिय सहमति भएको छ। यसले सरकारलाई बलियो आडभरोसा मिलेको छ।  परराष्ट्रमन्त्री प्रदीप ज्ञवाली"
टनकपुरको जग्गा भारतीय कब्जामै,"महेन्द्रनगर : टनकपुर बाँधको १४५७ हेक्टर (३६ एकड) नेपाली भूमि भारतीय कब्जामा छ। भारतले सन् १९०८ मा विद्युत् उत्पादन गर्न महाकाली नदीमा एकतर्फी बाँध बनाएको थियो। सन् १९१० मा बाढीले बाँध बगाएपछि भारत सरकारले राणा सरकारलाई बाँध निर्माण गर्न जग्गा उपलब्ध गराउन पत्र पठायो। भारतीय आग्रहपछि राणा सरकारले कञ्चनपुरको ब्रह्मदेवसहित दोधाराचाँदनीको १२०९ हेक्टर (२९८८ एकड) जग्गा दिएको थियो। सीमाबारे जानकार ऋषिराज लुम्साली भन्छन्, भारतमा निर्मित अहिलेको शारदा नहर त्यतिबेला नेपाली भूमिमा थियो। ब्रह्मदेवसहित दोधाराचाँदनीको सट्टाभर्नाबापतको जग्गा भारतले बर्दियामा दिएको भने पनि टनकपुरमा पाउनुपर्ने १४५७ हेक्टर फिर्ता नदिएको लुम्साली बताउँछन्। नेपालले पनि वैधानिक हिसाबले त्यो जग्गा फिर्ता लिन सकेको छैन, लुम्साली भन्छन्, सरकारले ताकेता नगरेसम्म जग्गा फिर्ता गर्न भारत तयार हुनेछैन। कञ्चनपुरको ब्रह्मदेवमा नेपालकोे २९ हेक्टर जमिनमा भारतको टनकपुर जलविद्युत् आयोजनाको जलाशय छ। २०४८ जेठ १३ गते प्रधानमन्त्री बनेका गिरिजाप्रसाद कोइराला र तत्कालीन भारतीय प्रधानमन्त्री पीभी नरसिंह रावबीच टनकपुर सम्झौता भएको थियो। सम्झौताअनुसार टनकपुर बाँधका लागि भारतलाई नेपालले २९ हेक्टर भूभाग उपलब्ध गराएको थियो। टनकपुरको जग्गाबापत २ मेगावाट विद्युत् नेपालले पाउने टनकपुर सम्झौतामा उल्लेख रहेको लुम्सालीले बताए। तर कोइरालाले टनकपुर आयोजनामा समान हकको साटो राष्ट्रघाती सम्झौता गरेको भन्दै उनको विरोध भएको थियो। त्यसपछि २०५२ सालमा टनकपुर सम्झौतालाई एकीकृत महाकाली सन्धिसँगै मिसाएर वैधता दिइएको लुम्सालीले जानकारी दिए। महाकाली नदीको एकीकृत विकाससम्बन्धी गरिएको उक्त सन्धिको धारा (२) को उपधारा २ क मा भारतले टनकपुर बाँधबाट नेपालले पाउने पानी प्रवाह गर्न हेड रेगुलेटर र नेपालको सीमासम्म नहर निर्माण गर्नुपर्ने उल्लेख छ। यस्तै, भीमदत्त नगरपालिका१ भाषीदेखि १२ सय मिटर नेपालभारत जोड्ने टनकपुर लिंकरोड पनि भारतीय लगानीमै निर्माण गर्ने उल्लेख छ। तर हालसम्म न लिंकरोड बनेको छ न नेपालले पाउनुपर्ने जग्गा उपलब्ध गराइएको छ। भारतीय पक्षले केही दिनअघि नेपाली सीमासम्म नहर निर्माण गर्न सीमांकन गरेको छ। नेपालले दसगजासम्म सडक निर्माण गरिसकेको छ। भारतीय पक्षले आफ्नो भागको परेको सडक निर्माण नगर्दा लिंकरोड दसगजा पुगेर रोकिएको छ। नेकपाका कञ्चनपुर जिल्ला सचिव तथा प्रदेशसभा सदस्य तारा लामा तामाङले गिरिजाप्रसाद कोइराला प्रधानमन्त्री हुँदा टनकपुरमा राष्ट्रघाती सम्झौता भएको आरोप लगाए। स्थानीयका अनुसार टनकपुर सन्धिबाहेक अन्य क्षेत्रमा पनि भारतले सीमा मिच्दै आएको छ। कञ्चनपुरको उत्तरतर्फ पर्ने टनकपुर बाँधछेउको नेपाली भूमिमा भारतले एकलौटी सडक निर्माण गरेको छ। भीमदत्त नगरपालिका९ ब्रह्देव बजार छुनेगरी भारतीय पक्षले सडक विस्तार सुरु गरेको हो। भारतीय पक्षले ब्रह्मदेव बजारसम्म आफ्नै भूमि भएको दाबी गर्दैै आएको छ। टनकपुर बाँध निर्माण गर्दा ३ नम्बर पिलर हराएको थियो। अहिले उक्त पिलर नदीको बीचमा रहेको स्थानीय बताउँछन्। बाँध निर्माण सुरुदेखि नै टनकपुरमा विवाद छ। गत वर्ष भीमदत्त नगरपालिकाले नेपालकै भूमिमा सडक निर्माण गर्न खोज्दा भारतीय एसएसबीले रोकेको थियो। उक्त सडक अहिले सम्म निर्माण भएको छैन।"
