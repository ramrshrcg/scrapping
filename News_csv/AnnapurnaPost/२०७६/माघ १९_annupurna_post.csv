शीर्षक,विवरण
कोरोना नियन्त्रणको चुनौती,"चीनको हुपे प्रान्तबाट फैलिएको नयाँ प्रजातिको नोबेल कोरोना भाइरसले धेरै मुलुकमा त्रास फैलाएको छ। दुई दर्जन मुलुकमा फैलिसकेको यस भाइरसले महामारी ल्याउन थालेपछि विश्व स्वास्थ्य संगठन (डब्लूएचओ)ले विश्वव्यापी स्वास्थ्य संकटको घोषणा गरेको छ। तथापि, अन्तर्राष्ट्रिय यात्रा र व्यापारमा कुनै किसिमको प्रतिबन्ध सिफारिस गरिएको छैन। डब्लूएचओले समेत चीनलाई धेरै उच्च जोखिम मुलुकका रूपमा घोषणा गरेको छ। विश्वभर उच्च जोखिम देखिएको छ। यो भाइरसबाट मानिस कसरी संक्रमित भएका छन् भन्ने सम्बन्धमा वैज्ञानिक तवरबाट अझै पुष्टि हुन सकेको छैन। हाल यस विषयमा अनुसन्धान भइरहेको छ। यो भाइरसले मानिस र पशुहरूमा संक्रमण गर्छ। चीनमा १० हजारभन्दा बढीमा कोरोना भाइरसको संक्रमण देखिएको छ। १५ हजार दुई सय ३८ जना निगरानीमा छन्। भाइरस संक्रमणले उपचारमा संलग्न चिकित्सकसहित दुई सय १३ चिनियाँको मृत्यु भइसकेको छ। चीनबाहेक अन्य १९ मुलुकमा संक्रमितहरू फेला परेका कारण नियन्त्रणको चुनौती बढेको छ। भाइरसको केन्द्र मानिएको चीनको हुपे प्रान्तको राजधानी उहानमा दुई सयभन्दा बढी नेपाली विद्यार्थी बन्दीसरहको जीवन बिताउन बाध्य भएका छन्। कोठाभित्र थुनिएर बस्न बाध्य भएका उनीहरू स्वदेश फर्कन आतुर छन्। छिमेकी मुलुक भारत, बंगलादेश, माल्दिभ्स लगायतले आफ्ना नागरिकलाई फिर्ता लगिसकेका छन्। नेपाल सरकारले पनि नेपाली विद्यार्थीलाई संक्रमण नहुँदै फर्काउनुपर्छ। राज्यले अभिभावकको भूमिका निर्वाह गर्दै नेपालीलाई उद्धार गरी स्वदेश फर्काउन विलम्ब गर्नु हुँदैन। चार्टड विमानबाट उद्धार गरी अभिभावकीय दायित्व सरकारले पूरा गर्नुपर्छ। चीनसँग नेपालको सीधा हवाई सम्पर्क छ। नेपाल भ्रमण वर्ष, २०२० मनाइरहेको बेला संक्रमणको जोखिम झन् बढेको छ। नेपालमा धेरै आउने पर्यटकमा भारतीयपछि चिनियाँ पर्छन्। पर्यटक आगमन अधिक हुने स्थानहरू पोखरा, चितवन, लुम्बिनीलगायत क्षेत्रमा विशेष निगरानी राख्नुपर्ने आवश्यकता देखिएको छ। त्यस्तै चीनसँग सीमा जोडिएका तातोपानी र केरुङ नाकामा रहेको हेल्थ डेस्कलाई थप सुदृढ बनाउनुपर्ने टड्कारो देखिएको छ। यस्तो अवस्थामा त्रिभुवन विमानस्थल लगायतका स्थानमा विशेष निगरानी गर्नुपर्ने अवस्था छ। गत माघ ९ गते चीनको उहानबाट स्वदेश फर्किएका नेपाली विद्यार्थीको र्याल र रगतको नमुना परीक्षण गर्दा भाइरस भेटिएको पुष्टि भइसकेको छ। स्वास्थ्यमा संकटकाल घोषणापछि नेपाललगायत अल्पविकसित मुलुकले झन् बढी सतर्कता अपनाउनुपर्ने अवस्था छ। सरकारले स्वास्थ्य तथा जनसंख्या मन्त्री भानुभक्त ढकालको संयोजकत्वमा उच्चस्तरीय अनुगमन समिति बनाइसकेको छ। त्यस्तै स्वास्थ्य सचिवको अध्यक्षतामा निर्देशक समिति र गुणस्तर मापन तथा नियमन महाशाखाका प्रमुखको अध्यक्षतामा स्वास्थ्य प्राविधिक समिति गठन गरेर संक्रमण व्यवस्थापनको पूर्वतयारी गरेको छ। विभिन्न विमानस्थल एवं नाकाहरूमा स्थापना गरिएका हेल्थ डेस्कलाई स्रोतसाधन, प्रविधि, उपकरण र जनशक्तिले चुस्त पार्नुपर्छ। कोरोना भाइरसका कारण हुने रोगको हालसम्म कुनै खास उपचार पत्ता लागेको छैन। यस भाइरसविरुद्ध हालसम्म कुनै खोप उपलब्ध छैन। भाइरसले निम्त्याएका लक्षणका आधारमा उपचार गर्नुपर्ने अवस्था छ। रोग नियन्त्रण र संक्रमितको उपचारका लागि चीन सरकारले अपनाएका उपायहरूको उच्च मूल्यांकन गर्नुपर्छ। संकटको यो घडीमा नआत्तिनुका साथै अफवाह र हल्लाबाट समेत जोगिनुपर्छ। भाइरसको संक्रमणबाट आफू जोगिने र अरूलाई बचाउनेतिर ध्यान दिनुपर्छ। भाइरसको जोखिम न्यूनीकरणका लागि नियमित रूपमा साबुन पानीले हात धुनुपर्छ। खोक्दा, हाच्छ्युँ गर्दा नाक र मुख छोप्नुपर्छ। फ्लुजस्ता लक्षण देखिएमा चिकित्सकसँग परामर्श लिनुपर्छ। जंगली तथा घरपालुवा पशुपन्छीसँगको असुरक्षित सम्पर्कबाट टाढा रहनुपर्छ। पशुजन्य मासु तथा अन्डा राम्रोसँग पकाएर मात्र खानुपर्छ। यस्ता चेतनामूलक सन्देश सरकारले जनस्तरसम्म पुर्याउनुपर्छ। रोग फैलनबाट रोक्नुपर्ने पहिलो चुनौती देखिएको छ। रोगको सम्बन्धमा अफवाह फैलन नदिन र नागरिकलाई सुसूचित गराउन सरकारले सूचना प्रवाहलाई चुस्त पार्नुपर्छ। रोग निदानका लागि राष्ट्रिय जनस्वास्थ्य प्रयोगशालालाई व्यवस्थित बनाउनुपर्छ। नेपालले यसअघि संक्रामक रोगहरूविरुद्ध पाएको सफलतालाई कायम राख्नुपर्छ। कोरोना भाइरसविरुद्ध प्रवद्र्धनात्मक, उपचारात्मक तथा प्रतिकारात्मक सेवामा ध्यान दिनुपर्छ।"
दुुई महिनामै उप्कियो पिच,"काठमाडौं : स्वयम्भूनजिक कारखानाचोकबाट भित्र छिर्ने सात सय मिटर सडक नागार्जुुन नगरपालिकाले दुुई महिनाअगाडि कालोपत्रे गर्यो। अहिले सडकमा कालोपत्रे उप्किएर खाडल बनेका छन्। मपदण्ड पूरा नगरी बनाएका कारण कालोपत्रेले दुुई महिना पनि नथामेको नागार्जुुन नगरपालिका४ का स्थानीयले बताए। नगरपालिकाले मापदण्ड पूरा नगरी पिच गरेको देखिन्छ, एक स्थानीयले भने, कालोपत्रे देखाउन मात्र गरिएको रहेछ। उक्त सडक बनाउन नगरपालिकाले ०७५ चैतमा कालिञ्चोक कन्स्ट्रक्सनसँग सम्झौता गरेको थियो। तर, वर्षात्को मौसम भएकाले त्यस बेला काम सुुरु नभएको नगरपालिकाका इन्जिनियर कञ्चन खनालले बताए। त्यसपछि कात्तिक मसान्तपछि कालोपत्रे गरियो। २० एमएको मोटाइको पिच गर्न ५४ लाख ९१ हजार रुपैयाँमा कालिञ्चोक कन्स्ट्रक्सनसँग ठेक्का सम्झौता भएको जानकारी दिए। कालोपत्रे दुुई महिना नबित्दै उप्किएको हो, उनले भने, ढललगायतका कारण पनि कालोपत्रे उप्किएको हुुन सक्छ। लामो समयसम्म ढलको समस्याले गर्दा पिच गर्न सम्भव थिएन। तर, सबैले काम छिटो गरौं भन्न थालेपछि चिसो अवस्थामै सडक कालोपत्रे गरिएकाले उप्किएको इन्जिनियर खनालको भनाइ छ। हामीले ढलको समस्या भएकाले तत्काल काम नगर्ने भनेका थियौं, उनले भने, सबैको दबाबका कारण चिसोमै काम गर्यौं। त्यो पनि एउटा कारण बन्यो। तर, यति छिट्टै कालोपत्रे उप्किएकाले ठेकेदारले मापदण्डविपरीत बनाएर अनियमितता गरेको स्थानीयको आशंका छ। नगरपालिकाले ठेकेदारको काम सन्तोषजनक नभएको भनेर पत्र काटिसकेको इन्जिनियर खनालले बताए। हामीले कालिञ्चोक कन्स्ट्रक्सनका नाममा पत्र काटिसकेका छौं, उनले भने, ठेकेदारलाई पुुनः काम गर्न लगाउँछौं।"
सामाजिक सञ्जालमा विज्ञापन : भुक्तानीमा कडा नियन्त्रण,"काठमाडौं : सामाजिक सञ्जालबाट गरेको विज्ञापनको भुक्तानी बैंकिङ प्रणालीबाहिर गएर गरे कारबाही भोग्नुपर्ने भएको छ। अनौपचारिक माध्यमबाट विदेशमा भुक्तानी पठाउने र विदेशबाट त्यसरी रकम प्राप्त गर्ने कार्य गैरकानुनी हो, राष्ट्र बैंकले भनेको छ, त्यसरी कारोबार गरेको पाइएमा कानुनबमोजिम कारबाही हुनेछ। राष्ट्र बैंकले शुक्रबार सूचना जारी गर्दै फेसबुक, ट्विटर, युट्युबजस्ता सामाजिक सञ्जालमा विज्ञापन गरेबापत पैसा तिर्दा वा लिँदा बैंकिङ प्रणालीको प्रयोग गर्न भनेको हो। विज्ञापन एजेन्सीहरूका अनुसार गुगल र सामाजिक सञ्जालको विज्ञापनमा वार्षिक डेढ अर्ब रकम बाहिरिने गरेको अनुमान छ। यो अनुमानभन्दा बढी रकम बाहिरिएको हुन सक्ने सूचनाप्रविधिका विज्ञ बताउँछन्। त्यस्तो विज्ञापनमा नेपालीले पैसा खर्चिरहेका छन् भने युट्युबजस्ता इन्टरनेट प्लेटफर्ममार्फत धेरैले विदेशबाट पैसा आर्जन गरिरहेका छन्। गीत, हास्यव्यंग्यलगायत सामग्री युट्युबमा राखेर नेपालीले ठूलो कमाइ गरिरहेको विवरण सार्वजनिक हुने गरेका छन्। त्यस्तो आम्दानीबाट नेपाली बैंकमा विदेशी मुद्रा जम्मा हुन सकेको छैन। त्यही कारण भुक्तानी र प्राप्ति अनौपचारिक माध्यमबाट गरिनुहुन्न भन्ने मान्यतामा विदेशी विज्ञापन बजारलाई कडाइ गर्न लागिएको राष्ट्र बैंकका अधिकारीले बताएका छन्। त्यस्तो किसिमको कारोबारलाई व्यवस्थित गर्न के गर्नुपर्छ ? हामी छलफल गर्न तयार छौं, राष्ट्र बैंकको विदेशी विनिमय व्यवस्थापन विभाग प्रमुख बमबहादुर मि श्र भन्छन्, हामी वैधानिक पद्धतिको विकास होस् भन्न चाहन्छौं। ट्विटर, फेसबुकजस्ता संस्थाले नेपालबाट औपचारिक रूपमा पैसा लैजाने वा ल्याउने वैधानिक बाटो नभए त्यसलाई वैधानिकीकरण गर्नुपर्ने विभाग प्रमुख मि श्र बताउँछन्। यसका लागि राष्ट्र बैंकले विज्ञापन एजेन्सीलाई पनि विदेशी विनिमय कारोबार गर्ने इजाजत दिन लचक हुने संकेत गरेको छ। यो वर्षको मौद्रिक नीतिमा सामाजिक सञ्जालमा हुने विज्ञापनको भुक्तानीलाई व्यवस्थित गर्ने उल्लेख थियो। त्यसको कार्यान्वयन मात्र अघि बढाएका हौं, उनी भन्छन्। सरोकारवालाले नेपालबाट पुँजी पलायन गर्न, नेपालमा तस्करी बढाउन र रेमिट्यान्स आम्दानीको वास्तविक विवरण लुकाउन यस्ता प्रकारका विज्ञापन भुक्तानीले सघाउ पुर्याएको बताउँदै आएका छन्। उनीहरूका अनुसार अमेरिका, अस्ट्रेलिया र युरोपेली मुलुकबाट आउने रेमिट्यान्सको केही हिस्सा यस्ता विज्ञापनमा खर्च हुने गरेको छ। रेमिट्यान्सको डलर विदेशमै विज्ञापन गर्न खर्च गरेपछि तिनका आफन्तलाई भने नेपालमा तस्करीको आम्दानीले सट्टाभर्ना गर्ने गरेको उनीहरूको भनाइ छ। इन्टरनेटमा आधारित विज्ञापनको बाह्य भुक्तानीलाई औपचारिक माध्यममा ल्याउन नसक्दा मुलुकको भुक्तानी सन्तुलनको तथ्यांक तथ्यपरक हुन सकेको छैन। कति पैसा नेपाल भित्रियो र कति बाहिरियो भन्ने वास्तविक तथ्यांक प्राप्त हुन नसकेपछि अर्थतन्त्रको खास रूप देख्न पाइँदैन। यस्तो व्यवधानलाई चिर्न नसक्दा सरकार र केन्द्रीय बैंकले आफ्नै अर्थव्यवस्थाको लगाम गुमाउन सक्छन्। विज्ञापन बजारमा प्रभाव प्रिज्मा एडभरटाइजिङका प्रमुख रञ्जित आचार्य नयाँ व्यवस्थाले सामाजिक सञ्जालमा हुने विज्ञापन बजार केही हदसम्म प्रभावित हुने बताउँछन्। अहिलेको उपभोक्ता सामाजिक सञ्जालमै छ, उनी भन्छन्, त्यसकारण सबै कारोबार रोक्नेभन्दा व्यवस्थित गर्न कानुनी बाटो खोल्नुपर्छ। ठूलो कारोबार हुने मुलुकहरूमा गुगल, फेसबुक, युट्युबले कार्यालय नै खोले पनि नेपालजस्तो सानो बजारमा त्यसो गरेका छैनन्। अहिलेकै अवस्थामा बैंकिङ प्रणालीबाट पैसा पठाउन असहज रहेको उनी बताउँछन्। उनका अनुसार यसबाट बाहिर जाने पैसा रोकिए पनि परम्परागत सञ्चारमाध्यममा विज्ञापन बढ्ने आधार भने छैन। अहिले कोही पनि युट्युब छाडेर नेपाली टेलिभिजन हेर्न थाल्दैनन्। नेपाली कार्यक्रम पनि टेलिभिजनभन्दा युट्युबमा हेर्न सजिलो भएको छ, उनी भन्छन्, विज्ञापनको बजार परम्परागत आमसञ्चारमाध्यममा फर्किने सम्भावना ज्यादै कम छ। फेसबुक, युट्युब केही पनि नचल्ने अवस्थामा मात्रै त्यसो होला, जुन सम्भव छैन। सानातिना नीतिगत परिवर्तनले उपभोक्ताको बानी परिवर्तन नहुने उनी बताउँछन्। यस्तो व्यवस्थाले विदेशी मुद्रा आर्जन गर्ने (मूलतः युट्युब च्यानल)हरूलाई भविष्यमा करको दायरामा ल्याउन सघाउ पुग्ने जानकार बताउँछन्। मि श्र भने कर प्रशासन आफ्नो कार्यक्षेत्र नभएकाले त्यता चासो नरहेको प्रस्ट्याउँछन्। हाम्रो ऐनअनुसार हामीले करको कुरा गर्न मिल्दैन, उनी भन्छन्, विदेशी मुद्राको सञ्चिति र करोबारसँग चाहिँ यो मुद्दा जोडिन्छ। विदेशी विनिमय नियमित गर्ने ऐनले कुनै पनि किसिमको विदेशी मुद्रा कारोबार राष्ट्र बैंकबाट इजाजत लिएर मात्र गर्नुपर्ने भन्ने व्यवस्था छ। ऐनले बिगोको तीन गुणासम्म जरिवाना भराउन सक्ने र १ करोडभन्दा बढी बिगो भए ३ वर्षसम्म कैद सजाय हुने व्यवस्था गरेको छ। राजनीतिक नियुक्तिका पदमा बहाल रहेका व्यक्तिले त्यस्तो बदमासी गरे थप दुई वर्ष कैद र दोब्बर सजाय हुन्छ।"
चीनबाट फर्काइँदै नेपाली,"काठमाडौं : कोरोना भाइरसबाट अति प्रभावित चीनको हुपे प्रान्तमा रहेका नेपालीलाई तत्काल स्वदेश फर्काइने भएको छ। बेइजिङस्थित नेपाली दूतावासले उनीहरूलाई फर्काउन प्रक्रिया अघि बढाएको छ। यसका लागि नेपालबाट विशेष जहाज पठाउने तयारी भएको दूतावासले जनाएको छ। यस्तै, आइतबार बिहानसम्म फारम भर्न समय तोकिएको छ। सोहीअनुसार नेपालीले फारम भरेर दूतावासमा पठाउन थालेका छन्। स्वदेश फर्काउँदा विभिन्न प्रक्रिया पूरा गर्नुपर्ने भएकाले सर्तसहित सहमतिपत्र तयार पारिएको हो। विमानबाट नेपाल ल्याउँदा खाना त्यहीं राख्ने, बसेको स्थानबाट अन्यत्र जान नदिने, परीक्षणपछि मात्र पठाइनेजस्ता उपाय अवलम्बन गरिनेछ। अन्य मुलुकले आफ्ना नागरिकलाई लैजाँदा पनि यस्तै नियम लगाएको जानकारी हुपेमा रहेका विद्यार्थीले दिएका छन्। त्यहाँ चिकित्सा शिक्षा अध्ययन गरिरहेकाहरूले यो विषयमा जोड दिएका हुन्। हुपे प्रान्तभित्र भाइरसप्रभावित मुख्य क्षेत्र उहानसहित विभिन्न सहरमा रहेका नेपालीमा संक्रमण भने देखिएको छैन। कोरोना त्रासका कारण उनीहरूले त्यहाँ बन्दी जीवन बिताइरहेका छन्। १२ दिनदेखि बन्दी अवस्थामा रहेको समाचार शनिबार अन्नपूर्णमा प्रकाशन भएपछि सरकारले उनीहरूको उद्धार गर्ने विषयमा निर्णय लिएको हो। सरकारले फिर्ता लैजाने भनेको सुनियो। खुसी लागेको छ, उहानमा रहेकी प्रमिला देवकोटाले अन्नपूर्णसँग भनिन्, जतिसक्दो छिटो हामीलाई यहाँबाट लगियोस्। सोमबारसम्म सरकारले उनीहरूलाई स्वदेश ल्याउन सक्ने जनाइएको छ। भाइरस संक्रमणको शंका भएकालाई चीनमै अब्जरभेसनमा राख्ने सर्त फारममा राखिएको छ। उहानबाट ल्याउने नेपाली पनि सरकारले तोकेको स्थानमा बस्नुपर्ने हुन्छ। तोकेको क्वारेन्टाइनमा बस्ने सर्तमा विद्यार्थीले हस्ताक्षर गरेर पठाउनुपर्ने र त्यसको हार्डकपी फर्किने दिन दिनुपर्ने दूतावासको सूचनामा उल्लेख छ। सरकारले भनेबमोजिम सतर्कता अपनाउन तयार रहेको नेपाली विद्यार्थीले बताएका छन्। सरकारले तोकेको स्थानमा बस्नुपर्ने जानकारी दिएको देवकोटाले सुनाइन्। इमेल वा विच्याटमा दूतावासले पठाएको कागजातको सर्त मान्ने भन्दै हस्ताक्षर गरी नेपाली विद्यार्थीले दूतावास फिर्ता पठाइसकेका छन्। अन्य विदेशीलाई पठाउँदा पनि चीनले यस्तै प्रतिबद्धता खोजेको थियो। दूतावासको वेबसाइटमा आवेदन फारम राखेर नेपाली विद्यार्थीलाई भर्न आह्वान गरिएको छ। जहाज तयारी अवस्थामा संस्कृति, पर्यटन तथा नागरिक उड्ययनमन्त्री योगेश भट्टराईले चीनमा रहेका नेपाली विद्यार्थीलाई स्वदेश फर्काउन जहाज तयारी अवस्थामा राखिएको बताएका छन्। कोरोना भाइरस र यसबाट पर्यटन क्षेत्रमा परेको असरका विषयमा भएको छलफलमा मन्त्री भट्टराईले चीनमा अध्ययनरत विद्यार्थीलाई फिर्ता ल्याउन प्रक्रिया अघि बढाइएको जानकारी दिए। नेपाली विद्यार्थी चीनमा सुरक्षित रहेको जानकारी लिइरहेको पनि उनले सुनाए। नेपालीको सुरक्षा ग्यारेन्टी गर्छौ : चिनियाँ दूतावास चिनियाँ दूतावासले चीनमा रहेका नेपालीको सुरक्षामा चीन सरकारले कुनै कमी नगरेको बताएको छ। कोरोना भाइरसबाट जीवन रक्षा र उपचारको ग्यारेन्टी चीनले गरेको दूतावासले विज्ञप्तिमार्फत जनाएको छ। उहान र आसपास सहरमा नेपाली विद्यार्थी रहेकाले उनीहरूको जीवन र मेडिकल केयरको ग्यारेन्टी गरिएको छ, दूतावासकोे विज्ञप्ति लेखिएको छ, यस्तो अवस्थामा अध्ययनरत नेपालीको अधिकार र इच्छाको रक्षा गर्न चीन सदैव तयार छ। त्यसमा पहलकदमी गरिरहेको छ। धेरै नआत्तिन र ढुक्क हुन हामी आग्रह गर्दछौं। चीनमा रहेका नेपालीको सुरक्षा र स्वास्थ्योपचारको सुनिश्चितता गर्छौं। दूतावासले संक्रमणका कारण नेपालको पर्यटनमा परिरहेको असरबारे चीन जानकार रहेको जनाएको छ। यो समस्यापछि अधिकतम चिनियाँ नेपाल आउने आश्वासन उसले दिएको छ।"
