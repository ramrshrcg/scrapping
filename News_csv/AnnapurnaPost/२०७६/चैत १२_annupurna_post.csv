शीर्षक,विवरण
ज्याला मजदूरीको मार सम्बोधन,"कोरोना भाइरस फैलन नदिन थप रक्षात्मक कदम अपनाउँदै एक साताका लागि देशव्यापी बन्दाबन्दी (लकडाउन) घोषणा भएको छ। महामारी फैलिंदै गर्दा लकडाउन गर्नैपर्ने वाध्यात्मक स्थिति थियो। अत्यावश्यक सेवाका स्वास्थ्यकर्मी, सुरक्षाकर्मी, विद्युत्, पानी, फोहोरमैला संकलन, भन्सार तथा क्वारेन्टीन बाहेकका सबै सेवा तथा व्यवसाय बन्द भएका छन्। पहिलो एक साताका लागि घोषणा भएको बन्दाबन्दी अवस्था हेरेर सरकारले पुनः थप गर्न समेत सक्छ। अथवा, सरकारले थप नगरे पनि उद्यम, व्यवसाय सामान्य अवस्थामा फर्कन अझै लामो समय लाग्ने देखिन्छ। यस्तो अवस्थामा निम्न आय भएका वा ज्यालादारीबाट जीवन गुजारा गर्नेहरुको जीवन संकटमा परेका हुन सक्छन्। आर्थिक गतिविधि ठप्प भएपछि दैनिक ज्याला मजदूरीमा काम गर्नेहरुको रोजीरोटी सबैभन्दा पहिला बन्द भएको छ। एक जना ज्याला मजदूरी गर्नेसँग आश्रित उसको जहान परिवार, बालबच्चा, वृद्धवृद्धा समेत भोकै पर्नुपर्ने बाध्यतामा छन्। उनीहरु रोगबाट भन्दा भोकबाट प्रताडित हुनुपर्ने स्थितिमा परेका हुन सक्छन्। एकातिर कोरोना भाइरसको महामारीसँग जुझ्न शरिरमा रोग प्रतिरोधी क्षमता बलियो बनाउनुपर्ने समय छ। अर्कोतिर मानिसहरु दुई छाक हातमुख जोर्न पनि गाह्रो पर्ने अवस्था आँखै अगाडि छ। यस्तो पीडा हामी कहाँमात्र होइन, कोरोना भाइरसको महामारी सामना गरिरहेका सबैजसो मुलुकमा व्याप्त छ। मंगलबार बिहानदेखि सामाजिक सञ्जालमा एउटा भिडियो भाइरल भइरहेको छ, टर्कीका सडकमा मानिसहरुले खानाका प्याकेटहरु (ड्राइ फुड) राखिदिएका छन्। ताकि अत्यावश्यक पर्ने मानिसहरुले सहजै खानेकुरा पाऊन् र त्यहाँ भोकमरी नलागोस्। यो त परोपकारका लागि केही मानिसहरुले गरेको कामको एउटा उदाहरण भयो। तर अन्य देशहरुमा सरकारले आर्थिक राहतका योजनाहरु अघि सारिरहेको छ। अर्थतन्त्र बचाउने, रोजगारी कायम राख्ने, गरिबी र भोकमरी बढ्न नदिने उद्देश्यले यस्ता राहतका प्याकेजहरु आएका छन्। हामीकहाँ सरकारले राहत प्याकेजका लागि तयारी गरिरहेको भन्ने सुनिन्छ तर अझसम्म कुनै पनि राहतका कार्यक्रम सार्वजनिक गरिएको छैन। कोरोना भाइरसका कारण बढीजसो सहरी क्षेत्र आक्रान्त छन्। सहरी क्षेत्रमै गरिबीको दर बढी छ। दैनिक ज्याला मजदुरीमा जीवन निर्वाह गर्नेहरु रहने भएकाले लुप्त गरिबी पनि सहरमै बढी छ। यस्तो अवस्थामा तिनलाई सम्बोधन गर्ने यथोचित् उपाय सरकारले लिनुपर्छ। सरकारका सामु एकातिर नागरिकको जीवन रक्षा गर्नुपर्ने काम छ भने अर्कोतिर तिनको गुजारा चल्ने विकल्प पनि दिनुपर्ने चुनौती बढेको छ। भोलि धेरै मानिसहरु क्वारेन्टिनमा बस्नुपर्ने अवस्थामा तिनलाई के खुवाउने भनेर सोच्नुपर्ने अवस्था छ। सरकारले आइतबारको मन्त्रिपरिषद्को बैठकबाट कोरोनाविरुद्धको कोष स्थापना गरेको छ। उक्त कोषमा दुई दिनमै ८ करोड रुपैयाँभन्दा बढी संकलन भइसकेको अनुमान गरिएको छ। कोषको आकार बढ्दो क्रममा छ। कोषमै योगदान गर्नेमध्येका एक पूर्व अर्थसचिव रामेश्वरप्रसाद खनालले भनेका छन्, कोषको प्रयोग रोजगारी गुमाएका दैनिक ज्यालादारीमा काम गर्नेलाई राहत दिन प्रयोग गरिदिए हुन्थ्यो। कोषमा योगदान गर्ने अन्य धेरै व्यक्ति तथा संस्थाहरुले आपत्मा पर्नेले सहयोग पाओस् भन्ने सदिक्षा राखेका छन्। त्यसकारण सरकारले स्थापना गरेको यो कोषलाई कोरोनाका बिरामीको उपचारसँगै आर्जनको बाटो खोसिएका ज्यालामजदूरी गर्नेलाई राहत दिनका लागि समेत प्रयोग गर्न सकिने उद्देश्यले सञ्चालन गर्नुपर्ने हुन्छ। हुँदाखाने र गरिबलाई यस्तो समय चुनौतीका पहाडले थिचिदिन्छन्। तिनका लागि बोलिदिने, तिनको आवाज सुनिदिने परोपकारी कमै हुन्छन्। फेरि एकादुईले दुईचार जनालाई उपकार गरेर समस्याको समाधान पनि त हुँदैन। त्यसकारण सरकारले उनीहरुको आवाज सुन्नुपर्छ। यो आवाज सरकारसम्म पुगिरहेको जस्तो देखिदैंन। सरकारले अन्य धेरै व्यवस्थापनमा अल्झनुपर्दा यो पाटोमा सोच्न या यसका लागि गृहकार्य गर्न नभ्याएको हुनसक्छ। तर ज्यालामजदूरीमा जीवन निर्वाह गर्ने अतिविपन्नका समस्यालाई अन्देखा गर्न भने मिल्दैन। तसर्थ, यथाशक्य छिटो ज्यालामजदूरीमा बाँच्नेले खेपिरहेको मारलाई सरकारले सम्बोधन गर्नुपर्छ।"
कोरोना रोकथाम तथा नियन्त्रण समितिका १२ निर्णय,"काठमाडौं : कोरोना (कोभिड १९) भाइरस संक्रमण रोकथाम तथा नियन्त्रण उच्चस्तरीय समन्वय समितिको बैठकले बुधबार एक दर्जन महत्वपूर्ण निर्णय गरेको छ। बुधबार दिउँसो रक्षा मन्त्रालयस्थित पुतली बगैचामा समितिका संयोजक उपप्रधान तथा रक्षामन्त्री ईश्वर पोखरेलको अध्यक्षतामा बसेको बैठकले लकडाउनपछिको अवस्थाको समीक्षा गर्दै विभिन्न निर्णय गरेको हो। समितिले गरेका १२ निर्णय १स्वास्थ्य तथा जनसंख्या मन्त्रालय र कृषि तथा पशुपन्छी विकास मन्त्रालयको स्वास्थ्य सम्बन्धी प्रोटोकल पालना गरी चीनतर्फका रसुवागढी र तातोपानी नाकाबाट मालसामान आयात निर्यात कार्य सुचारु गर्ने। यससम्बन्धी आवश्यक समन्वय गृह मन्त्रालय र अर्थ मन्त्रालयले गर्ने। २अति आवश्यक बैंकिङ सेवा गृह मन्त्रालय र अर्थ मन्त्रालयको समन्वयमा सुचारु गर्ने। ३औषधि, खाद्यवस्तु, पानी, दूध, फलफूल, तरकारी, पशुपन्छी र माछाको दाना, कुखुराका चल्ला ढुवानी गर्ने र फर्केर जाने सवारी साधनलाई सुचारु गर्ने। यस्ता सवारी साधनले यात्रु ओसारपसार गर्न नपाउने। ४औषधि उत्पादन, ग्याँस बोटलिङजस्ता कार्यमा संलग्न हुने श्रमिकहरूलाई कार्यस्थलसम्म आउन जानका लागि सम्बन्धित उत्पादक संस्थाले सवारी साधनको व्यवस्था गर्ने। गृह मन्त्रालयले सो सवारी साधनका लागि आवश्यक अनुमति दिने। ५ ठूला खाद्य स्टोर तथा पसलहरूले आवश्यक खाद्यवस्तुहरू होम डेलिभरी गर्ने व्यवस्था मिलाउने। यसका लागि गृह मन्त्रालयले सीमित संख्याका सवारी साधनलाई अनुमति दिने। ६स्थानीय तहले वडास्तरमा दूध, तरकारी, फलफूल लगायत अन्य खाद्यवस्तु बिक्री वितरण गर्ने पसलहरूमा भीडभाड नहुने, मास्क र स्यानिटाइजरको प्रयोग गर्ने र ग्राहकहरूबीच भौतिक दूरी कायम हुने गरी सञ्चालन गर्न सहजीकरण गर्ने। ७अति आवश्यक परी खाद्यान्न ढुवानी गर्नुपरेमा गृह मन्त्रालय, संस्कृति, पर्यटन तथा नागरिक उड्डयन मन्त्रालय र उद्योग, वाणिज्य तथा आपूर्ति मन्त्रालयको समन्वयमा हवाई ढुवानी गर्ने व्यवस्था मिलाउने। ८इन्डक्सन चुल्हो प्रयोग गर्न प्रोत्साहन दिन अर्थ मन्त्रालय, ऊर्जा, जलस्रोत तथा सिंचाइ मन्त्रालय र उद्योग, वाणिज्य तथा आपूर्ति मन्त्रालयले समन्वय गरी विद्युत महसूल र भन्सार महसूल छूट दिने व्यवस्था मिलाउने। ९गृह मन्त्रालय र संस्कृति, पर्यटन तथा नागरिक उड्डयन मन्त्रालयको स्वीकृतिमा नेपालका विभिन्न स्थानहरूमा रहेका विदेशी नागरिकहरूलाई हवाई उद्धार गरी काठमाडौं ल्याई त्रिभुवन अन्तर्राष्ट्रिय विमानस्थलबाट आफ्नो देश फर्की जान सहजीकरण गर्ने। यसरी ल्याइएका विदेशीहरूलाई विमानस्थलबाटै आफ्नो देश फर्की जाने उडानको समय नमिलेको अवस्थामा सो अवधिभर विमानस्थल नजिकको होटेलमा निजहरूकै खर्चमा क्वारेन्टाइनमा राख्ने। १०स्थानीय तहहरूले आआफ्नो क्षेत्रभित्रका वडाहरूमा तेस्रो मुलुक र भारतबाट आएका व्यक्तिहरूको स्वास्थ्यसम्बन्धी विवरणसहितको अभिलेख प्रत्येक दिन अद्यावधिक गर्ने। स्थानीय स्वास्थ्य संयोजकले कोभिड१९ को लक्षण देखिएका व्यक्तिहरूको विवरण प्रत्येक दिन प्रमुख जिल्ला अधिकारीलाई उपलब्ध गराउने। यस्तो विवरण प्रमुख जिल्ला अधिकारीले राष्िट्रय आपत्कालीन कार्यसञ्चालन केन्द्रमा र सो केन्द्रले आपत्कालीन स्वास्थ्य कार्यसञ्चालन केन्द्रमा प्रत्येक दिन साँझ ६ बजेभित्र पठाउने। ११प्रदेश र स्थानीय तहहरूले क्वारेन्टाइनको व्यवस्था गरी सञ्चालन गर्ने व्यवस्था मिलाउने। १२सञ्चार तथा सूचना प्रविधि मन्त्रालयले प्रधानमन्त्री तथा मन्त्रिपरिषद्को कार्यालय, गृह मन्त्रालय र स्वास्थ्य तथा जनसंख्या मन्त्रालयमा ४ अंकको टोल फ्री टलिफोन सेवा जडान गर्ने व्यवस्था मिलाउने।"
घरभित्रै बस्न राष्ट्रपति र प्रधानमन्त्रीको आग्रह,"काठमाडौं : राष्ट्रपति विद्यादेवी भण्डारी र प्रधानमन्त्री केपी ओलीले सर्वसाधारणलाई घरभित्रै बसिदिन आह्वान गरेका छन्। विश्वव्यापी महामारीको रूपमा फैलँदै गरेको कोरोना भाइरस (कोभिड १९) को रोकथाम र नियन्त्रणका लागि सर्वसाधारणलाई घरभित्रै बसिदिन राष्ट्रपति र प्रधानमन्त्रीले बुधबार आह्वान गरेका हुन्। राष्ट्रपति भण्डारीले बुधबार एक सन्देश जारी गर्दै सरकारका आधिकारिक निकायले जारी गरेका निर्देशन एवं आचारसंहिता पालना गर्दै घरमै बसेर आफू र आफ्नो परिवारको अमूल्य जीवनको रक्षा गर्न आह्वान गरेकी हुन्। उनले कोरोनाको रोकथाम तथा नियन्त्रणका लागि नेपाल सरकारले चैत ९ देखि २१ गतेसम्म मुलुकभर अत्यावश्यकबाहेक सबै सेवा र हाललाई अन्तर्राष्ट्रिय सीमानाकासमेत बन्द गर्ने निर्णयबाट आमजनताको दैनिक जीवनमा केही कठिनाइ भए पनि सरकारको सुझबुझपूर्ण र सामयिक निर्णयलाई सबैले गम्भीरतापूर्वक आत्मसात् गर्नुपर्ने बताएकी छन्। कोरोना भाइरसको संक्रमण रोक्न सामाजिक दूरी कायम गर्दै सरसफाइसहित घरमा बस्नु नै उत्तम विकल्प हुने कुरामा पुनः जोड दिन चाहन्छु, राष्ट्रपति भण्डारीले सन्देशमा भनेकी छन्। उनले नेपाल सरकारद्वारा कोरोनाको संक्रमण रोक्नका लागि लागू गरिएको लकडाउनको अवधिमा घरमै बस्नुपरेको अवस्थालाई सिर्जनात्मक, रचनात्मक र उत्पादनमूलक बनाउन ध्यानाकर्षणसमेत गराएकी छन्। उनले यस समयलाई सबैले मुलुकको अर्थतन्त्रलार्ई स्वावलम्बी र आत्मनिर्भर बनाउनका लागि के गर्न सकिन्छ भन्ने विषयमा अध्ययन, अनुसन्धान र चिन्तन मनन गर्ने काममा सदुपयोग गर्न पनि सुझाव दिएकी छन्। राष्ट्रपतिले यस घडीमा संयमित बन्दै घातक भाइरसविरुद्धको अभियानलाई सुदृढ तुल्याएर अमूल्य मानव जीवनको रक्षार्थ सम्बद्ध सबै पक्षलाई आआफ्नो ठाउँबाट क्रियाशील हुन आह्वानसमेत गरेकी छन्। उनले कोरोनाविरुद्ध लड्न स्वास्थ्यसम्बन्धी भौतिक पूर्वाधार तथा प्राविधिक तयारीसहित आवश्यक प्रबन्ध मिलाउन संघ तथा प्रदेश सरकार, जिल्ला समन्वय समिति, नगरपालिका र गाउँपालिकाबीच सुदृढ समन्वय कायम हुनुपर्ने भन्दै त्यसका लागि सम्बद्ध सबै पक्षको ध्यानाकृष्टसमेत गराएकी छन्।प्रधानमन्त्री भन्छन्, घरभित्रै बसिदिनुसप्रधानमन्त्री केपी ओलीले पनि देशवासीलाई घरभित्रै बसिदिन आग्रह गरेका छन्। आफूले पनि निवासबाटै सरकार सञ्चालन गरिरहेको भन्दै प्रधानमन्त्री ओलीले सर्वसाधारणलाई पनि घरभित्रै बसिदिन आग्रह गरेका हुन्। मिर्गौला पुनः प्रत्यारोपणपछि आफ्नै सरकारी निवास बालुवाटारमा स्वास्थ्यलाभ गरिरहेका प्रधानमन्त्री ओलीले बुधबार सामाजिक सञ्जालमा ट्विट गर्दै घरमा बसिदिन सर्वसाधारणलाई आग्रह गरेका हुन्। म पनि घरमै बसेर सरकार सञ्चालन गरिरहेको छु, तपार्इंहरू पनि घरमै बस्नुहोस्, प्रधानमन्त्री ओलीले भनेका छन्।"
कोभिड१९ महामारी : राज्य र नागरिकको सहकार्य आवश्यक,"काठमाडौं : सत्तारुढ नेपाल कम्युनिष्ट पार्टी (नेकपा) निकट नेपाल बुद्धिजीवी सङ्गठनले नागरिकप्रति संवेदनशील राज्य र आत्मअनुशासित नागरिकको एकताको बलमा कोभिड१९ विरुद्ध दृढतापूर्वक लड्न सकिने जनाएको छ। विश्वका सरकार र नागरिक कोभिड१९ का विरुद्ध योजनाबद्ध र अनुशासित ढङ्गले सङ्घर्ष गरिरहेको उल्लेख गर्दै सो सङ्गठनले सफलता हासिलका लागि राज्य र नागरिकको सहकार्य अत्यावश्यक भएकामा जोड दिएको छ। सङ्गठनका संयोजक डा दिनेशचन्द्र देवकोटा र सहसंयोजक कृष्ण केसीले जारी गरेको विज्ञप्तिमा नेपाल सरकारका तर्फबाट नागरिकका लागि अत्यावश्यक वस्तुको आपूर्ति र स्वास्थ्य परीक्षणमा देखिएको संवेदनशीलता र महामारीविरुद्ध लड्न नागरिकलाई गरेको आग्रह नागरिकको सुरक्षाका लागि नै भएको स्पष्ट गरेको छ। 'सरकारले लिएका नीतिगत र व्यवहारिक निर्णयलाई दृढतापूर्वक पालना गरेर मात्र सम्भावित जोखिमलाई न्यूनीकरण गर्न सकिन्छ। यसतर्फ सचेत रहन हामी अपिल गर्दछौँ। बुद्धिजीवीहरु समाजका सचेत र अगुवा नागरिक हुनुका नाताले नागरिकलाई सही सूचना र सन्देश प्रवाह गर्नु, समस्या परेका बखत खुला दिलले सहयोग गर्नु पनि हाम्रो जिम्मेवारी हो', विज्ञप्तिमा भनिएको छ।"
प्रतिनिधिसभाको बैठक २३ गतेसम्म स्थगित,काठमाडौं : संघीय संसद् अन्तर्गत प्रतिनिधिसभाको बैठक चैत २३ गतेसम्मका लागि स्थगित भएको छ। चैत ६ गते दिउँसो १ बजेका लागि बोलाइएको बैठक सरकारले अघि सारेको कोरोना संक्रमण नियन्त्रण अभियान सफल बनाउन भन्दै स्थगित गरिएको थियो। चैत १३ गतेसम्मका बैठक स्थगित गर्ने निर्णय गरेपनि बुधबार एक सूचना जारी गर्दै चैत २३ गते आइतबारसम्म स्थगित गर्ने निर्णय भएको संघीय संसदको कार्यवाहक महासचिव गोपालनाथ योगीले जानकारी दिए। कोरोना भाइरसको महामारी नियन्त्रणका लागि मंगलबार बिहान ६ बजेदेखि 'लक डाउन' गरिएको छ । नोबेल कोरोना नियन्त्रण गर्न ईश्वर पोखरेलको संयोजकत्वमा बनेको उच्चस्तरीय समितिको सोमबार साँझ बसेको बैठकले पूर्ण रुपमा लक डाउन गर्ने निर्णय गरेको थियो। प्रधानमन्त्री केपी शर्मा ओलीले सार्वजनिक र निजी क्षेत्रबाट प्रदान गरिने अत्यावश्यक बाहेकका सबै सेवा बन्दको घोषणा गरेका थिए। शुक्रबार राष्ट्रका नाममा सम्बोधन गर्दै चैत ९ गतेदेखि २१ गतेसम्म सार्वजनिक र निजी क्षेत्रबाट प्रदान गरिने अत्यावश्यक बाहेकका सबै सेवा बन्दको घोषणा गरेका हुन्। सरकारले नरोकेको अत्यावश्यक सेवामा केके पर्छ ?
सहज बैंकिङ सुविधा दिने बैंकर्स सङ्घको प्रतिबद्धता,"काठमाडौं : कोरोना सङ्क्रमण फैलन नदिन सरकारले घोषणा गरेको साताव्यापी लकडाउनलाई पूर्ण कार्यान्वयन गर्दै वाणिज्य बैंकले उपभोक्तालाई सहज बैंकिङ सुविधा दिने प्रतिबद्धता जनाएका छन् । नेपाल बैंकर्स सङ्घको आज बसेको अनलाइन बैठकले विपद्को समयमा सर्वसाधारणको कमाइको पूर्ण सदुपयोग हुने गरी बैंकका आवश्यक शाखा खोलेर पूर्ण सेवा दिने निर्णय गरेको हो । बैठकपछि सङ्घले जारी गरेको प्रेस विज्ञप्तिअनुसार उपभोक्तालाई एटीएममा पर्याप्त रकम उपलब्ध गराउने, एटीएम नभएका शाखा सीमित समयका लागि खुला गर्ने निर्णय गरेको छ । विज्ञप्तिमा भनिएको छ, 'लकडाउनका बेलामा पनि वाणिज्य बैंकका शाखाले एलसी ट्रेजरीलगायत अत्यावश्यक सेवा दिनेछ ।' बैठकले अत्यावश्यक वस्तुको आयातमा बैंकले दिने सेवा सबै शाखाबाट उपलब्ध गराउने निर्णय गरेको छ । निर्णयमा भनिएको छ, 'बैंकका शाखाले एटीएममा पर्याप्त रकम राख्नेछन् । ती शाखाबाट नगद कारोवार हुने छैन । एटीएम नभएका शाखा भने सीमित समयका लागि खुला गरिनेछ । एटीएम भएको स्थानमा शाखा खोलिने छैन ।' बैंकका शाखाले दुई आधिकारिक व्यक्तिको सम्पर्क नम्बर ग्राहकलाई उपलब्ध गराउने र ग्राहकले ती व्यक्तिलाई अत्यावश्यक परेको खण्डमा सेवा लिन सम्पर्कसमेत गर्न सक्नेछन् । यस्तै सङ्घले ग्राहकलाई डिजिटल बैंकिङमार्फत कारोवार गर्न आग्रह गर्दै स्थानीय तथा सरकारी निकायलाई बैंकका कर्मचारीलाई स्वास्थ्य तथा सुरक्षा उपकरण उपलब्ध गराइदिनसमेत आग्रह गरेको छ ।"
"म घरमै बसेर सरकार सञ्चालन गरिरहेको छु, तपाईँ पनि घरमै बस्नुहोस् : प्रधानमन्त्री","काठमाडौं : प्रधानमन्त्री केपी शर्मा ओलीले आफूले निवासमै बसेर सरकार सञ्चालन गरिरहेकाले सबैलाई घरमै बस्न आह्वान गरेका छन्। बुधबार साँझ ट्वीट गर्दै प्रधानमन्त्री ओलीले सबैलाई घरमा बस्न आग्रह गरेका हुन्। ओलीको सन्देशमा भनिएको छ, म पनि घरमै बसेर सरकार सञ्चालन गरिरहेको छु, तपाईँहरु पनि घरमै बस्नुहोस्। विश्वव्यापी सङ्क्रमण भइरहेको कोरोना (कोभिड१९) भाइरस रोकथाम र नियन्त्रणका लागि जारी लकडाउन को बुधबार दोस्रो दिन प्रधानमन्त्री ओलीले घरमा बस्न आग्रह गर्दै ट्वीट गरेका हुन्। विश्वभर कोरोना भाइरसको त्रास छ। नेपालमा समेत अहिलेसम्म तीनजना संक्रमितको उपचार भइराखेको छ। सरकारले समयमै सचेत भएर कोरोना भाइरस रोकथाम र नियन्त्रणको सरकारी प्रयासलाई सफल बनाउन लकडाउन उलंघन नगर्न आग्रह गर्दै आएको छ।                !_ बन्दबन्दीमा_नेपाल      ()  ,"
एनआरएनएको भूमिका खोज्दै सरकार,"काठमाडौं : उच्च शिक्षा र रोजगारीका लागि विदेशमा रहेका नेपाली कतिलाई कोरोना भाइरस (कोभिड१९) संक्रमण भएको छ भन्ने तथ्यांक संकलनमा सरकार जुटेको छ। परराष्ट्र मन्त्रालयले यस विषयमा आफ्ना नियोगमार्फत गैरआवासीय नेपाली संघ (एनआरएनए), अवैतनिक दूत र त्यहाँको सरकारी (स्थानीय) तथ्यांक उपयोग गर्न भनेको छ। सरकारले खाडी मुलुकमा कति नेपालीलाई कोरोना संक्रमण भएको र कति जना कम्पनीको क्वारेन्टाइनमा रहेको तथ्य खुलाउन सकेको छैन। यकिन तथ्यांक पाउन दूतावासको एकल प्रयासले मात्र सम्भव देखिँदैन। त्यसका लागि नेपाली समुदायको हातेमालो आवश्यक हुने परराष्ट्रका अधिकारीको भनाइ छ। त्यसकै लागि एनआरएनएसँग पहल गर्न भनिएको हो। एनआरएनएले कामदारबाट रकम उठाएर राजनीति गर्ने तर उनीहरू संकटमा पर्दा वास्ता नगर्ने भन्ने सन्देश जान नदिन पनि सरकारले उनीहरूलाई सचेत गराएको हो। दुई वर्षमा सम्मेलन गर्ने र सरकारी बजेटमा कार्यक्रम गरेर हल्ला गर्ने एनआरएनएलाई यसमा चासो राख्न आग्रह गर्न सरकारले दूतावासलाई निर्देशन दिएको थियो। नेपालीहरू दिनहुँ प्रभावित भइरहेको अवस्थामा एनआरएनएले त्यहाँ रहेका नेपालीको संख्या पहिचान गरी त्यसको तथ्यांक उपलब्ध गराउन सक्ने बुझाइ सरकारको छ। एनआरएनएको १ सय ७५ भन्दा बढी मुलुकमा राष्ट्रिय समन्वय परिषद् (एनसीसी) छ। ती संयन्त्रमार्फत उनीहरूले नेपालीको वास्तविकता पत्ता लगाउन सक्छन्। त्यसमा अग्रसर हुन सरकारले उनीहरूलाई आग्रह गरेको परराष्ट्र अधिकारीले बताएका छन्। सबैजसो राजदूतले टेलिफोन सम्पर्कमा एनआरएनए र सरकारी निकायसँग समन्वय गरी नेपालीमा संक्रमण पत्ता लगाई उनीहरूको उपचारमा पहल गरिएको बताएका छन्। अमेरिकामा चार, पोर्चुगल, बहराइनमा तीनतीन, यूएईमा दुई र बेलायतमा एक जनामा संक्रमण भएको भनिएको छ। संक्रमितको संख्या योभन्दा बढी हुन सक्ने सरकारी अधिकारीको आकलन छ। अन्य मुलुकमा पनि नेपाली यसरी बिरामी परेको छ कि भन्ने विषयमा सरकारले उनीहरूको अवस्थाबारे जानकारी माग गरेको हो। अमेरिका र बेलायतमा एकएक गैरआवासीय नेपालीको मृत्यु कोरोनाका कारण भएको छ। बेलायतमा ७० कटिसकेका र अमेरिकामा ५० पुगेका नेपालीको मृत्यु भएको हो। यूएईमा रहेकाको उपचार भएको र दुवै बिरामी ठीक हुने अवस्थामा पुगेको जानकारी आबुधाबीस्थित दूतावासले दिएको छ। पोर्चुगलका तीन नेपाली पनि ठीक हुने अवस्थामा रहेको पोर्चुगल हेर्ने पेरिसस्थित दूतावासले जनाएको छ। त्यहाँ क्वारेन्टाइनमा रहेका नेपालीमा संक्रमण देखिएको छैन। दूतावासका अधिकारी इमेल र फोनमा मात्र काम गरिरहेका छन्। उनीहरू मानिसको सम्पर्कमा आएका छैनन्। सोही कारण पनि समुदायमार्फत संख्या यकिन गर्न खोजिएको हो। परराष्ट्रसचिव शंकरदास वैरागीले सबैसँगको सहकार्यमा आफ्ना नागरिकको चासो दिँदै समस्या परेको भए जसरी पनि उपचार गराउने र संकटमुक्त गराउने पहल नेपाल सरकारले गर्ने बताए। एनआरएनए अध्यक्ष कुमार पन्तले आफ्नै संयोजकत्वमा उच्चस्तरीय हेल्थ कमिटी बनाएको र आईसीसीमार्फत संयोजकै तोकेर अध्ययन थाल्ने भनेका थिए। त्यसमा कति काम भयो भनेर दूतावास अधिकारीले थाहा पाउन सकेका छैनन्। परराष्ट्र मन्त्रालयले यसबारे चासो राखिरहेको छ। उनीहरूले नियोग तथा दूतावासहरूसँग सहकार्य गरी समस्या समाधानमा हातेमालो गर्ने भने पनि त्यसमा उत्साहित नभएको आरोप दूतावास अधिकारीको छ। उनीहरू निर्वाचनअघि मात्र जुर्मुराउने हुन अन्य बेला कुनै कार्यक्रम हुने भयो र मञ्चमा बस्न पाउने अवस्थामा बढी अग्रसर हुने यस्ता सामाजिक कार्यमा दैनिक कर गरिरहनुपर्ने अनुभव एक कूटनीतिज्ञले सुनाए। उनीहरूको आन्तरिक बैठकले कोर्डिनेटरमार्फत सम्बन्धित मुलुकमा उत्पन्न सामाजिक, आर्थिक तथा नेपाली समुदायको स्वास्थ्य अवस्थाको वस्तुगत मूल्यांकन गर्ने र हेल्थ कमिटीलाई जानकारी गराउने भनिए पनि प्रभावकारी देखिएको छैन। उनीहरूको चासोमा त्यहाँको अवस्था मूल्यांकनभन्दा भिसामा समन्वय गर्नेजस्ता विषय परेको छ। कोरोना भाइरसले उत्पन्न सामाजिक, आर्थिक तथा स्वास्थ्य स्थितिको असर तथा प्रभावबारे उनीहरुले पनि ध्यान दिनुपर्ने परराष्ट्र नेतृत्व तहको धारणा छ।"
तातोपानी र रसुवा नाका खोल्ने निर्णय,काठमाडौ : उपप्रधान तथा रक्षामन्त्री ईश्वर पोखरेल नेतृत्वको समितिले कोभिड१९ रोकथाम तथा नियन्त्रण उच्चस्तरीय समितिले मालसामान आयात निर्यात गर्न सिन्धुपाल्चोकको तातोपानी र रसुवाको रसुवागढी नाका खुलाउे निर्णय गरेको छ। बुधबार बसेको बैठकले माघ १५ गतेदेखि बन्द रहेको उक्त नाका खुलाउने निर्णय गरेको हो। स्वास्थ्य तथा जनसंख्या मन्त्रालय र कृषि तथा पशुपन्छी विकास मन्त्रालयको स्वास्थ्य सम्बन्धी प्रोटोकल पालना गरी चीनतर्फका रसुवागढी र तातोपानी नाकाबाट मालसामान आयात निर्यात कार्य सुचारु गर्ने निर्णय भएको छ। उक्त निर्णय अनुसार त्यसको आवश्यक समन्वय गृह मन्त्रालय र अर्थ मन्त्रालयले गर्ने उल्लेख छ।
प्रधानमन्त्रीलाई गगन थापाको पत्र : जोखिमसँग जुध्न आक्रमक नेतृत्व चाहियो,"काठमाडौं : नेपाली कांग्रेस नेता एवं पूर्वस्वास्थ्यमन्त्री गगन थापाले कोरोना भाइरस (कोभिड १९) को परीक्षणको दायरा बढाउन सरकारसँग आग्रह गरेका छन्। पछिल्ला समय विदेशबाट आएका नेपालीहरुमा कोरोना संक्रमण पुष्टि भएको भन्दै उनले परीक्षणको दायरा बढाउन आग्रह गरेका हुन्। सरकारले कोरोनाको सम्भावित संक्रमण र जोखिम रोक्नका लागि गरेका पहलहरु पर्याप्त नभएको उनले बताए। बुधबार प्रधानमन्त्री केपी शर्मा ओलीलाई खुला पत्र लेख्दै सांसद थापाले कोरोना परीक्षण थोरै व्यक्तिमा मात्र भएको उल्लेख गर्दै यसको दायरा बढाउन ध्यानाकर्षण गराएका हुन्। उनले एक साताको सीमाबन्दी र लकडाउनका बेला कोरोना परीक्षणलाई व्यापकता दिन सरकारलाई सुझाएका छन्। परीक्षण दायरा बढाउन हाल राष्ट्रिय जनस्वास्थ प्रयोगशालामा रहेको परीक्षण क्षमतालाई पूर्ण सदुपयोग गरौं। सबै ल्याबलाई सबै सिफ्टमा सञ्चालन गर्दा दैनिक सयौं जनाको परीक्षण हुन्छ, उनले पत्रमा लेखेका छन्, थप विस्तार गर्न आवश्यक जनशक्ति, किट र उपकरण व्यवस्था गरौं। काठमाडौं बाहिर वीपी कोइराला स्वास्थ्य विज्ञान प्रतिष्ठान, पोखरा स्वास्थ्य विज्ञान प्रतिष्ठान र भेरी अस्पताल नेपालगञ्जका प्रयोगशालाबाट कोभिड १९ को परीक्षण गर्ने सरकारी निर्णय चाँडो कार्यान्वयनमा ल्याउन पनि उनले आग्रह गरेका छन्। नेता थापाले कोरोना परीक्षणको प्रबन्ध झझन्टिलो भएकाले आशंका गरेका व्यक्तिहरु पनि परीक्षण गर्नबाट भाग्ने अवस्था सिर्जना भएको पत्रमा उल्लेख गरेका छन्। उनले परीक्षण किट, उपकरण र जनशक्ति उपलव्ध थप गर्न पनि आग्रह गरेका छन्। प्रधानमन्त्रीज्यू, व्यापक परीक्षण गर्दा दुईवटा संभावना रहन्छः एउटा पनि पोजेटिभ देखिएन, गजब भयो। त्यो हामी सवैका निम्ति सुखद क्षण हुनेछ, उनले भनेका छन्, यसले यो भयभित अवस्थाबाट हामीलाई सहज मात्र बनाउँदैन, अब अगाडि कसरी बढ्ने भनेर मार्गदर्शन पनि गर्छ। दोस्रो, केही संक्रमित भेटिए भने तिनलाई अलग राख्ने र तिनको सम्पर्कमा रहेका अन्य व्यक्तिहरु पत्ता लगाएर क्वारेन्टाइनमा राख्ने। नेता थापाले शंकास्पद व्यक्ति परीक्षण गर्न खोज्दै आउने नभई सरकार उनीहरुलाई खोज्न जाने रणनीति अख्तियार गर्नुपर्ने सुझाएका छन्। उनले परीक्षणको दायरा बढाउन स्वास्थ्यकर्मी र जनस्वास्थ्यकर्तालाई अग्रभागमा राखेर स्थानीय सरकारलाई पूर्ण रुपमा परिचालित गर्नपनि सुझाएका छन्। यस्तो गर्न सक्दा संक्रमित व्यक्तिको समयमानै पहिचान हुने र तिनलाई अलग गरिने भएकाले उनीहरुको कारणले अरु संक्रमणमा पर्ने क्रम भंग हुनेछ। यस्तो अवस्थामा कोरोना संक्रमण विरुद्धको हाम्रो रणनीति सिमाना अझै केही समय बन्द राख्ने, लकडाउन तन्काउने र संक्रमितको पहिचान गरी अलग गर्ने र जोखिममा रहेका प्रत्येकलाई घर भित्र वा तोकिएको ठाँउमा क्वारेन्टाइन गर्ने हुनेछ, थापाले खुला पत्रमा लेखेका छन्। साथै उनले संक्रमित मुलुकबाट आएका व्यक्तिलाई निगरानीमा राख्नुपर्नेमा जोड दिँदै सिमावन्दी र लकडाउनले मात्र ढुक्क हुने स्थिति नरहेकोतर्फ सरकारलाई सचेत गराएका छन्। उनले अस्पतालहरूलाई जति सक्दो तयारी अवस्थामा राख्न र स्वास्थ्यकर्मीको स्वास्थ्य सुरक्षामा ध्यान दिन आग्रह गरेका छन्। न्युनतम पूर्वाधारको समेत व्यवस्थापन हुन सकेको छैन। एकातर्फ माक्स, स्यानिटाइजर, व्यक्तिगत सुरक्षा सामग्रीलगायत न्युनतम सामाग्रीको अभाव छ, स्वास्थ्यकर्मीको सुरक्षा छैन, उनले भनेका छन्, अस्पतालमा गर्नुपर्ने न्युनतम तयारी समेत हुन सकेको छैन भने अर्कोतर्फ विरामीको शंका लागेका व्यक्ति कसरी अस्पतालसम्म ल्याउने भन्ने कुनै संयन्त्र छैन, अन्य अत्यावश्यक स्वास्थ्य सेवासमेत प्रभावित भएको छ, सबै तहको सरकारहरू र सम्बन्धित निकायहरूसँग समन्वयको अभाव छ, नागरिकले सुचना र जानकारी समेत सही ढङ्गले पाउन सकेका छैनन, नागरिक थप भयभित भएको अवस्था छ। निर्णय गर्ने मात्र नभई कार्यान्वयन गर्ने समय भएको भन्दै उनले प्रधानमन्त्रीलाई जोखिमसँग जुध्न आक्रमक ढंङ्गले समाधानका लागि अग्रसरता लिने सुझबुझपूर्ण नेतृत्व चाहिएको बताएका छन्। आफूले विगतमा छोटो समयका लागि स्वास्थ्य मन्त्रालयको जिम्मेबारी सम्हालेकाले मुलुकको स्वास्थ्य सेवाको सामथ्र्य र सीमितताको सामान्य आंकलन रहेको उनले बताएका छन्। उनले आफूले आलोचना गर्न नभई सरकारले गरिरहेका कामलाई बल पुर्याउने उद्देश्यले सुझावसहितको आह्वान गरेको प्रष्ट पारेका छन्। उनले प्रतिकूल स्वास्थ्यका बावजुद पनि संकटको घडीमा प्रधानमन्त्री कामकाजमा फर्कनु सह्रानीय भएको उल्लेख गरेका छन्। उनले मुलुकले व्यहोरिरहेको संकटको सामना गर्न सुरुदेखि नै सरकारको साथमा सबै दलहरु उभिएको र अन्तिमसम्म पनि साथ दिने प्रतिबद्धता जनाए।"
कोरोना रोकथाम कोषमा गण्डकी प्रदेशको १८ करोड,"पोखरा : गण्डकी प्रदेश सरकारले कोरोना रोकथामका लागि १५ करोड रूपैयाँको कोष स्थापना गरेको छ। प्रदेश मन्त्रिपरिषदको बुधबारको बैठकले उक्त कोष स्थापना गरेको आन्तरिक मामिला तथा कानुन मन्त्री हरिबहादुर चुमानले जानकारी दिए। हामी सबै मन्त्रीको एक महिनाको तलब कोषमा राख्ने, सांसद र निजी क्षेत्र एवं संघसंस्थालाई पनि अनुरोध गर्ने निर्णय गर्यौं, मन्त्री चुमानले भने, अर्थमन्त्री किरण गुरूङ संयोजक रहने गरी म, भौतिक पूर्वाधार र सामाजिक विकासमन्त्री तथा प्रमुख सचिव सदस्य रहेको रोकथाम तथा व्यवस्थापन समिति बनाएका छौं। प्रदेश सरकारले कोरोनाका बिरामीको निशुल्क उपचार गर्नेदेखि अरू व्यवस्थापनमा उक्त कोषको रकम खर्च गर्ने जानकारी मन्त्री चुमानले दिए। गण्डकीले प्रदेशमा भएका ५० बेडमाथिका सबै अस्पतालका आइसोलेसन वार्ड अनिवार्य गरेको छ। क्वारेन्टाइनका लागि पनि ठाउँ छुट्याएको छ। प्रदेश सरकारले सबै ११ जिल्लाकै जिल्ला अस्पताललाई कोरोना रोकथाम गर्न यसअघि दिएको ५५ लाख र फेरि त्यति नै रकम थप्ने भएको जानकारी सरकारका प्रवक्तासमेत रहेका भौतिक पूर्वाधार विकासमन्त्री रामशरण बस्नेतले दिए। मन्त्री बस्नेतका अनुसार भारत लगायत विदेशबाट आएका १७ जनालाई प्रदेशले व्यवस्था गरेको क्वारेन्टाइनमा राखिएको छ। कृषि तालिम केन्द्र मालेपाटन पोखरामा प्रदेशले क्वारेन्टाइन बनाएको छ।"
कोरोना संक्रमित युवतीसँगै आएका दोलखाका दम्पत्ती प्रशासनको सम्पर्कमा,चरिकोट : नोबेल कोराना भाइरस (कोभिड१९) को पुष्टि भएकी किशोरीसँगै कतार एयरवेज विमानबाट नेपाल फर्केका दोलखाका २ जना काठमाडौं र दोलखा प्रशासनको सम्पर्कमा आएका छन् । सम्पर्कमा आएका दुवैजना श्रीमानश्रीमती भएको दोलखाका प्रमुख जिल्ला अधिकारी भीमकान्त शर्माले जानकारी दिए । नेपाल प्रहरीको साइबर क्राइम व्युरोले दुबैजनाको मोबाइल लोकेसनको ट्राभल हिस्ट्री र टावर कनेक्टिङ हिस्ट्रीलाई ट्रयाकिङ गर्दा उनीहरू दोलखा प्रवेश नगरेको दोलखाका डीएसपी रेवतीरमण पोखरेलले जानकारी दिए । प्रजिअ शर्माका अनुसार दुबैजना भक्तपुरको काँडाघारीस्थित आफ्नै घरमा सेल्फ क्वारेन्टाइनमा बसिरहेका छन् । उनीहरुमा कोरोना भाइरसको संक्रमणको कुनैपनि लक्षण नदेखिएको प्रजिअ शर्माको भनाई छ । उनीहरु दुबैलाई काठमाडौ प्रशासनले आफ्नो निगरानी र सम्पर्कमा ल्याई बिहीबार परीक्षण समेत गराउने तयारी गरेको प्रजिअ शर्माले जानकारी दिए ।
कोरोना भाइरस : स्वास्थ्यकर्मीले बनाए व्यक्तिगत सुरक्षा उपकरण,"डोल्पा : जिल्ला अस्पताल डोल्पाका स्वास्थ्यकर्मीले व्यक्तिगत सुरक्षा उपकरण आफै बनाएका छन्। बिरामीलाई उपचारका क्रममा सुरक्षित रहन प्लाष्टिकका व्यक्तिगत सुरक्षा उपकरण (पिपिई) निर्माण गरेका हुन्। स्वास्थ्य विभागले व्यक्तिगत सुरक्षा उपकरण (पिपिई) समयमा उपलब्ध नगराएपछि जिल्ला अस्पतालका डाक्टरहरुले बजारकै प्लाष्टीकबाट आफै निर्माण गरेर प्रयोगमा ल्याएको सहायक प्रमुख जिल्ला अधिकारी लक्ष्मीदेबी शर्माले जानकारी दिइन् । उनका अनुसार डाक्टरले व्यक्तिगत सुरक्षा उपकरण (पिपिई) बनाएर नमुना जिल्ला प्रशासनमा पठाएको र अब बजारबाट प्लाष्टिक किनेर नेपाल आर्मीले सिलाउने छन्। रावलले भने, 'आपतकालिन बेलामा यतिसम्म भएपनि सुरक्षित हुनेछन्। माथिबाट सरकारले उपलब्ध गराउने बेलासम्म यिनै उपकरण प्रयोग गर्ने तयारीमा छौं।' व्यक्तिगत सुरक्षा उपकरण (पिपिई) कम्तीमा पनि १५ देखि २० थानसम्म निर्माण गरेर अस्पताल,आइसोलेसन कक्ष र क्वारेन्टाइनमा खटिने सबै स्वास्थ्यकर्मीलाई प्रयोग गर्न लगाउने डाक्टर सिजन रावलले बताए । यति बेला जिल्ला अस्पतालमा ग्लोब्स,माक्स,बुटलगायतका सामाग्रीको मौजात निकै कम छ । जोखिममा स्वास्थ्यकर्मीले काम गरिरहेका छन्।"
सात तस्बिरमा लकडाउनको दोस्रो दिन,ललितपुर : कोरोना (कोभिड १९) भाइरस संक्रमण नियन्त्रणका लागि सरकारले देशभर लकडाउन गरेको छ। मंगलबारबाट सुरु भएको लकडाउन बुधबार दोस्रो दिन हो। राजधानीसहित देशभरका मुख्य सहर र सडकमा लकडाउनको प्रभाव परेको छ। सरकारले अत्यावश्यकबाहेक सबै सवारी साधन बन्द गरेर घरमै बस्न आग्रह गरेपछि सडक खालीखाली छन्। अन्नपूर्णका फोटो पत्रकार अशोक दुलालले ललितपुरका विभिन्न ठाउँमा पुगेर बुधबार देखिएको लकडाउन प्रभावलाई आफ्नो लेन्समा कैद गरेका छन् । ललितपुरको लगनखेलमा सवारीपास जाँच्दै सुरक्षाकर्मी। ललितपुरको पाटनस्थित सडकमा थुपारिएको फोहोर। ललितपुरको जावलाखेलस्थित एक मेडिकलमा स्वास्थ्यकर्मी। ललितपुरको पुल्चोक सकडमा पानी ओसार्दै युवक। ललितपुरको चापागाँउस्थित बज्रवाराही चापागाउँ अस्पतालमा आइसुलेसन वार्ड बनाउने क्रममा काम गर्दै कामदार।
"भारतबाट आएका एकजना क्वारेन्टाइनमा, सम्पर्कमा रहेकाको खोजि गरिँदै","जुम्ला : जुम्लाको कर्णाली प्रविधिक शिक्षालयमा स्थापना गरिएको क्वारेन्टाइनमा भारतबाट आएका एकजना भर्ना गरिएको छ । दश दिनअघि भारतबाट नेपाल आएका जुम्ला सिंजा गाउँपालिकाका ३१ वर्षीय पुरुषलाई सात दिनदेखि ज्वरो आएको र तीन दिनदेखि खोकी लागेको भन्दै बुधबार जुम्लाको कर्णाली स्वास्थ्य विज्ञान प्रतिष्ठान जुम्ला आएपछि लक्षण कोरोनासँग मिल्दो भएपछि क्वारेन्टाइनमा राखिएको प्रतिष्ठानका मेडिकल डाइरेक्टर मंगल रावलले जानकारी दिए । उनी भारतबाट आएपछि कोसँग भेटे, कहाँ गए भन्ने विषयमा खोजि भइरहेको छ। जिल्लाका सबै स्थानमा र गाउँपालिकामा सुरक्षाको सबै प्रबन्ध मिलाइएको छ । यसको खोजिका लागि जिल्ला प्रशासन कार्यालयले पनि सबै स्थानमा जनकारी गरिसकेको जुम्लाका प्रमुख जिल्ला अधिकारी दुर्गा बञ्जाडेले जानकारी दिइन्। प्रतिष्ठानले अरु सबै व्यवस्था पूर्णरुपमा तयारी गरेपनि बिरामीको रिपोर्टले समस्या हुने देखिन्छ । जुम्ला जस्तो दुर्गाम ठाउँमा परीक्षणका लागि स्वाब पठाउन गारो हुने देखिन्छ । प्रतिष्ठानका मेडिकल डाइरेक्टर रावलका अनुसार जुम्लामा रहेको प्रतिष्ठानमा जुम्ला कालिकोट, मुगु , डोल्पा हुम्ला बाजुरा लगायका दुर्गम जिल्लाबाट बिरामी आउने सम्भावना छ। जुम्लालगायत छिमेकी जिल्लामा भारतबाट आउनेको संख्य धेरै छ।"
चार चिनियाँ नागरिकसहित १३ जना क्वारेन्टाइनमा,धनकुटा : कोरोना भाइरस कोभिड१९ विश्वभर फैलिएको बेला धनकुटामा रहेका चार जना चिनियाँ नागरिकलाई क्वारेन्टाइनमा पठाइएको छ। तमोर बहुउद्देश्यीय जलाशयमा सम्भाव्यता अध्ययन गर्न तीन महिना अघि नेपाल आएका उनीहरू केही दिन यता धनकुटा नगरपालिका९ मुलघाटमा रहेको रिभर साइड रिसोर्टमा बस्दै आएका उनीहरुलाई रिसोर्टमा क्वारेन्टाइन निर्माण गरेर राखिएको प्रहरी कार्यालय धनकुटाका प्रमुख एसपीसुदर्शन प्रसाद कोइरालाले बताए। उनीहरुको जिल्ला अस्पतालमा स्वास्थ्य परिक्षण गरिएको र चिकित्सकको निगरानीमा रहेको र कोभिड१९ को संक्रमणको लक्षण देखिए तुरुन्त अस्पताल भर्ना गरेर स्वाब परीक्षण गरेर उपचार गर्ने व्यवस्था मिलाइने धनकुटाका प्रमुख जिल्ला अधिकारी केशवप्रसाद बिमलीले जानकारी दिए। त्यस्तै वैदेशिक रोजगारीबाट फर्किएका ९ जनालाई पनि क्वारेन्टाइनमा राखिएको छ। पाख्रिवास नगरपालिकाका६ र चौविसे गाउँपालिकाका३ जना रहेका छन्। उनीहरुलाई स्थानीय स्वास्थ्यकर्मी र प्रहरीको निगरानीमा राखिएको छ।
श्रीमानको हत्यामा श्रीमती र उनका प्रेमीको संलग्नता !,"जनकपुरधाम : होलीमा (फागुन २७ गते) खाना खाएर सुतेका धनुषाको सहिदनगर नगरपालिकाका ६० वर्षीय राजकिशोर मण्डल बिहान मृत अवस्थामा भेटिए। उनको टाउँकोमा गम्भीर चोट थियो। प्रहरी अनुसन्धानको क्रममा मृतककै श्रीमती र प्रेमी मिलेर हत्या गरेको रहस्य सार्वजनिक भयो। अनुसन्धानको क्रममा प्रहरीले मृतक मण्डलकी कान्छी श्रीमती कोशिला देवीलाई पक्राउ गर्यो। अनुसन्धानको क्रममा कोशिला र उनका प्रेमी २७ वर्षीय राकेश मण्डलले पूर्वयोजनामै हत्या गरेको रहस्य खुलेको छ। कान्छी श्रीमती कोशिला र उनका प्रेमी राकेशकुमार मण्डलको योजनामै हत्या भएको खुलेको धनुषाका प्रहरी नायव उपरीक्षक रामेश्वर कार्कीले बताए । घटनाको प्रकृति नै रहस्मय थियो, बुधबार पत्रकार सम्मेलनमा उनले भने, कान्छी श्रीमती र उनका प्रेमी दुवैले योजना बनाएर खानामा नसालु ट्याबलेट खुवाएर निदाएपछि हत्या गरेको अनुसन्धानबाट खुलेको छ। सुतेकै ठाउँमा दुवैजना मिलेर राजकिशोर मण्डललाई कंक्रिट पत्थरले निधारमा पटकपटक प्रहार गरेर विभत्स तरिकाले हत्या गरेको देखिन्छ। अभियुक्त दुवैले मण्डललाई पत्थरले टाउकोमा प्रहार गरी कर्तव्य गरी मारेको भनी स्वीकारसमेत गरिसकेको प्रहरी नायव उपरीक्षक रामेश्वर कार्कीले बताए।"
कोरोना परीक्षण : चीनले नेपाललाई दियो दुई हजार थान किट,"बेइजिङ : नेपाललाई चीनले दुई हजार थान टेस्टिङ किट सहयोग स्वरूप उपलब्ध गराएको छ। बेइजिङ सावन्त बायोटेक्नोलोजी कम्पनी लिमिटेडले बुधबार बेइजिङस्थित चीनका लागि नेपाली दूतावासलाई दुई हजार थान कोरोना भाइरस जाँच्ने एन्टिजेन डिटेक्सन रिएजेन्ट हस्तान्तरण गरेको हो। कार्यवाहक राजदूत सुशीलकुमार लम्सालले उक्त किट बुधबार नै नेपाली महावाणिज्य दूतावास ल्हासामा पठाइसकेको पनि बताए। दूतावासका अनुसार, स्थलमार्ग सुलभ र छिटो रूपमा नेपाल पुग्ने भएकोले ल्हासाबाट पठाइएको हो। बुधबार एक हस्तान्तरण समारोहबीच बेइजिङ सावन्त बायोटेक्नोलोजी कम्पनी लिमिटेडका महाप्रबन्धक याङ क्वोफिङले कुल ३० हजार अमेरिकी डलर मुल्य बराबर पर्ने उक्त टेस्टिङ किट हस्तान्तरण गरेका थिए। महाप्रबन्धक याङले दुई देशबीच जनस्तरमा रहेको घनिष्ट सम्बन्धको आधारमा आपत परेको बेलामा सहयोग गर्नु कर्तव्य भएको भन्दै सहयोग गरेको बताए। उक्त कम्पनीद्वारा उत्पादित कोरोना भाइरस टेस्टिङ किट विश्वका धेरै मुलुकमा प्रयोग भएका छन्। सहयोग हस्तान्तरण समारोहमा कार्यवाहक राजदूत लम्सालले नेपाल सरकारको तर्फबाट सहयोग स्वीकार गर्दै चिनियाँ कम्पनीलाई सहयोग गरेकोमा खुशी व्यक्त गरे। यो सहयोग नेपाल चीन मित्रताको उत्कृष्ट उदाहरण हो, उनले भने, यसबाट नेपालमा परीक्षण उपकरणको अभावमा सहयोग पुग्ने विश्वास छ। हाल नेपालमा कोरोना भाइरस सङ्क्रमणको सन्त्रासबीच लकडाउन भएको छ। देशभर लडकडाउन भए पनि भाइरस परीक्षणका लागि आवश्यक किटको अभाव छ। कार्यक्रममा बेइजिङ नगरपालिका वाणिज्य ब्यूरोका निर्देशक थान छङहाइ, बेइजिङ अन्तरर्राष्ट्रिय आर्थिक तथा व्यापार विकास संघका सहमहासचिव चाङ ख्हचन, बेइजिङ काठमाण्डु अन्तरराष्ट्रिय आर्थिक तथा व्यापारिक सेवा केन्द्रका निर्देशक लिउ च्येनली, उक्त कम्पनीका बजार निर्देशक वाङ लिलीका साथै दूतावास कर्मचारीको उपस्थिति थियो।"
धनगढीमा लकडाउनको अवज्ञा,"धनगढी : सरकारले लकडाउन गरेको दोस्रो दिन धनगढीमा धेरैले अवज्ञा गरेका छन्। समान्य कामका लागि पनि मानिस सडकमा देखिए भने सामान्य बिरामी पनि अस्पताल गइरहेको पाइयो केही त बिरामी भेट्ने भन्दै बहाना बनाएर हिँडेको पनि पाइयो। कुनै पार्टीको बन्द वा हडतालको जस्तै चार, पाँचजना एकै ठाउँमा बसेर कुराकानी गरिरहेका भेटिए । 'साथीको घर जान लागेको, यही नजिकै हो,' धनगढीको विशालनगरका नरेश विकले भने। साइकलमा दुबैजना साथै गइरहेका थिए। 'छिटो जाउँ, अबदेखि सडकमा नदेखिनु, नजिकै रहेको प्रहरीले सचेत गरायो। कैलालीको फुलबारीमा रामकुमार चौधरी सहितका ९ जनाको टोली लकडाउनकै बेला बुधबार डोटीबाट धनगढी पुग्यो । 'हामी निर्माण मिस्त्री हौं, सबैतिर लकडाउन भयो, काम पनि बन्द भयो, अनी दिपायलबाट अत्तरियासम्मका लागि बस पाइयो, त्यहाँबाट चार घण्टा लगाए हिँडेर आएको,' धनगढीको रातोपुलमा पुगेका उनले भने,' 'हामीलाई फुलबारी घरसम्म जानु दिनुस्।' उनीहरुले, पहाडबाट आएको गाडीको नम्बर भने बताएनन् । देशभरी लकडाउन भइरहेका बेला, सार्वजनिक यातायाका साधन पनि यसको उलंगन गरिरहेका छन् । अन्नपूर्णको टोली दिउँसो धनगढीको क्याम्पस चोक पुग्यो । क्याम्पस चोकमा आउन जानेलाई कुनै रोकतोक थिएन । चोकमै रहेको नेपाल प्रहरीको अस्थायी बीटमा एकजना हवल्दार सहित तीनजना प्रहरी सितलमा बसिरहेका थिए । सडकमा मानिसहरु साइकल, मोटरसाइकल र पैदल हिँडिरहेका थिए । 'मनेहराबाट आएको, शिबनगर आफन्तकोमा जाने हो, यही नेर त हो नी, हामीले सोधेपछि २१,२२ वर्ष उमेरका लाग्ने मनोज पाण्डेले भने, 'लक डाउन भनेको घरमै बस्नु त हो, तर यही नजिकै हो, आफन्तको घर पनि ।' अहिले पनि सहर बजारकै मानिसमा कोरोनाका बारेमा गम्भीरता छैन । 'पहिलो दिनको भन्दा आज लकडाउनको प्रभाव बढी छ, तर अझै १० प्रतिशत जति रोक्न आवश्यक छ,' धनगढीको रातोपुलमा अनुगमनमा भेटिएका धनगढी उपमहानगरपालिकाका मेयर नृपबहादुर ओडले भने, 'मलाई पनि यो लक डाउनको अवज्ञा गरेको मन परिरहेको छैन ।' मेयर ओडले प्रमुख जिल्ला अधिकारी र प्रहरी प्रमुखलाई लकडाउनका अवज्ञा भइरहेको खबर गरेपछि लगत्तै कैलालीका एसपी सुदीप गिरि सडकमा आए । उनले कैलाली पुल, रातो पुल र टाफिक चौराहामा आवतजावत गर्नेलाई कडा चेकजाँच गरिने बताए । सरकारले दैनिक उपभोग्य सामाग्री, खाद्यान्न, खाना बनाउने ग्यास र अन्य अत्यावश्यक वस्तुका पसल खुला रहने जनाएको छ तर त्यसको समय नतोकिएकाले स्थानीय सामान नपाउने हो की भन्ने चिन्तामा छन्। कतै पसल खुलेको देख्ने वित्तिकै सामान भण्डारण गर्न थालेका छन् । 'बेलुकी पसल खोल्ने वित्तिकै भीडभाड भइहाल्छ, अनी प्रहरी आइहाल्छ,' रातोपुलका खुद्रा पसल गरिरहेका एक पसलेले भने। बुधबार धनगढीको टाफिक चोक बाहेकका स्थानमा शसस्त्र प्रहरीको उपस्थिति देखिएन । मुख्य सडकबाट भीत्र प्रवेश गर्ने चोकमा पनि प्रहरीको उपस्थिति न्यून देखियो । 'लकडाउन भनेको बालबच्चा लिएर सडकमा घुम्नु हो त।धनगढी बसपार्कका व्यवसायी सुवाश बमले आमाछोरी हात समातेर मर्निङ वाक गरेको तस्बिर हालेर स्टाटस लेखेका छन्।"
प्यूठानमा तयार भयो १२ बेडको क्वारेन्टाइन,"प्यूठान : प्यूठान नगरपालिकाले विजुवारस्थित कालिका विकास केन्द्र नेपालको सभाहलमा १२ बेडको क्वारेन्टाइन तयार पारेको छ । कोरोनाको संक्रमणको संभावित बिरामी राख्नका लागि कक्ष तयार भइसकेको नगरप्रमुख अर्जुन कुमार कक्षपतीले जानकारी गराए । कोरोनाको संक्रमणबाट हुन जोगिनका लागि क्वारेन्टाइनले विशेष राहत मिल्ने कक्षपतीले विश्वास राखे । यो सँगै नगरपालिकाले वडा नम्बर ४ स्थित खेलकुद मैदान पारीपट्टी बाझोबारीमा २५ बेड र पूण्यखोलास्थित खेलकुद कवर्ड हलमा १० बेड क्षमताको अरु क्वारेन्टाइन निर्माण प्रक्रिया अघि बढाएको छ । बिहीबारसम्म ती क्वारेन्टाइन तयार भइसक्ने नगरप्रमुख कक्षपतीले जानकारी गराए । उनले बाझोवारीमा क्वारेन्टाइन निर्माणका लागि शसस्त्र प्रहरी बल, कार्य तथा सीमा सुरक्षा विभाग (विपत व्यवस्थापन शाखा)बाट टेन्ट सहयोग भएको बताए । क्वारेन्टाइनमा पाँचछ जना स्वास्थ्यकर्मीलाई खटाइने छ । विपतको बेला खट्ने कर्मचारीलाई विशेष प्रोत्साहन गरिने समेत नगरप्रमुख कक्षपतीले बताए । झिमरुक गाउँपालिकाले पनि ओखरकोट मच्छि स्थित बालशिक्षा माध्यमिक विद्यालयमा ५ बेड क्षमताको क्वारेन्टाइन तयार पारेको छ । गाउँपालिकाका अध्यक्ष तिलक जिसीले क्वारेन्टाइनमा आवश्यक सामग्रीको व्यवस्थापन समेत तयार गरिएको बताए । भारतलगायत तेस्रो मुलुकबाट गाउँ भित्रने संख्या दिनानुदिन बढ्दै गइरहेकाले एक आपसमा सम्पर्क नगरी आफ्नै घरमा बस्न गाउँपालिकाले आव्हान समेत गरेको छ । भारत सहित अन्य मुलुकबाट गाउँ भित्रने संख्याको एकिन गर्न वडा वडामा तथ्यांक संकलन कार्य शुरु भइरहेको समेत जिसीले बताए ।"
"सिन्धुलीमा १ जना आइसोलेसनमा भर्ना, भारतबाट फर्किएका १० जना होम क्वारेन्टाइनमा","सिन्धुली : सिन्धुली अस्पतालमा एकजनालाई आइसोलेसनमा भर्ना गरिएको छ । ज्वरो र रुघाखोकी देखिएपछि कमलामाई नगरपालिका २ का १९ वर्षीय एक युवकलाई आइसोलेसनमा भर्ना गरिएको हो । भारतको सिलगुढीबाट पाँच दिनअघि फर्किएका युवकलाई ट्राभल हिस्ट्री र ज्वरो आएका आधारमा आइसोलेसनमा राखेर उपचार थालिएको अस्पतालका प्रवक्ता डाक्टर प्रसन्न राजभण्डारीले जानकारी दिए । ती युवकको र्याललगायतका नमुन परीक्षणका लागि टेकु अस्पताल पठाइएको पनि डाक्टर राजभण्डारीले जानकारी दिए । भातरको सिलगुढीमा हुँदै ज्वरो आएको र घर आएपछि पनि पुनः ज्वरो र रुघाखोकी देखापरेपछि परिवारले उनलाई अस्पताल ल्याएका थिए । 'अहिले उक्त युवकलाई ज्वरो र खोकी कम भएको छ । हामीले अहिले नर्मल उपचार गरिरहेका छौं । उनको ल्याब रिपोर्ट आएपछि के भएको भन्ने एकिन गरिने र त्यसकै आधारमा उपचार गरिने छ,' उनले भने । मंगलबार साँझा जिल्लाको मरिण गाउँपालिकाबाट समेत एकजना बिमारी अस्पताल भर्ना भएका छन् । एक साताअघि मलेसियाबाट घर फर्केका पुरुषलाई पनि स्वास्थ्यमा समस्या देखिएपछि अस्पतालमा आएका हुन् । उनको हिस्ट्रीका आधारमा उपचारपछि क्वारेन्टाइनमा राख्ने विषयमा छलफल भइरहेको डाक्टर राजभण्डारीले जनाए । उनलाई आइसोलेसनमै राख्नुपर्ने अवस्था नभएको डाक्टरको भनाई छ । उता भारतबाटै मजदुरी गरेर फर्केका कमलामाई नगरपालिका ७ का १० जना पुरुषलाई होम क्वारेन्टाइनमा बस्न भनिएको छ । २० देखि ३० वर्ष उमेर समूहका १० युवा केही दिन अघिमात्र भारतबाट फर्केका थिए । उनीहरु पनि कोरोनाको आशंकामा स्वास्थ्य परीक्षण गर्न अस्पताल आएका र स्वास्थ्य जाँचका क्रममा ज्वरो नदेखिएपछि उनीहरुलाई क्वारेन्टाइनमा बस्न पठाइएको हो । उनीहरु होम क्वारेन्टाइनमा बसेको पनि बताइएको छ । उता कोरोनाको संभावित संक्रमणबाट बच्न र बचाउनका लागि सरकारले गरेको लकडाउनको दोश्रो दिन पनि सिन्धुली सुनसान जस्तै बनेको छ । पहिलो दिन निषेधाज्ञा उलंघन गर्ने २१ वटा सवारी साधनलाई नियन्त्रणमा लिइएको भएपनि दोश्रो दिन बुधबार भने सामान्य अवस्था रहेको जिल्ला प्रहरी कार्यालय सिन्धुलीकी प्रमुख रन्जु सिग्देलले जानकारी दिइन् । जिल्लामा अत्यावश्यक बाहेकका सवारी साधन र पास लिएका बाहेकलाई रोक लगाइएको छ ।"
पोखरीमा खसेको खैनीको डब्बा झिक्न जाँदा डुबेर मृत्यु,वीरगन्ज : वीरगन्ज महानगरपालिका १ छपकैयाको नयाँ बस्तीमा रहेको वाटर ट्रिटमेन्ट प्लाण्टको पानी भण्डारण गरिने पोखरीमा डुबेर एकजनाको मृत्यु भएको छ । मृत्यु हुनेमा कालीका कन्ट्रक्सनमा कार्यरत छपकैया घर भएका राजेन्द्र साह सोनार रहेका छन् ।महानगरका घर र नालाबाट उत्सर्जन हुने फोहोर पानी प्रशोधनका लागि महानगरपालिकाले नयाँवस्तीमा ट्रिटमेण्ट प्लाण्ट बनाएको छ । त्यही ट्रिटमेण्ट प्लाण्टको पोखरीमा डुबेर सोनारको मृत्यु भएको हो । बुधबार अपरान्ह ४ बजे तिर सू्र्ती (खैनी)को डब्बा पोखरीको पानीमा खसेपछि झिक्न भनेर गएका सोनार आफै चिप्लिएर पोखरीमा खसेर डुबेका हुन् । २० फिट गहिरो पानी रहेको पोखरीमा डुबेका सोनारलाई सशस्त्र प्रहरीको गोताखोरको टोलीले पोखरीमा डुबेको आधाघण्टा पछि मृत अवस्थामा फेला पारेको हो । सोनारको शव पोष्टमार्टमका लागि नारायणी अस्पतालमा पठाइएको वडा प्रहरी कार्यालय विर्ताका प्रहरी निरीक्षक निर्मल पनेरुले जानकारी दिए ।
भक्तपुरमा दुईजना आइसोलेसन वार्डमा,"भक्तपुर : कोरोना भाइरसको संक्रमणको आशंकामा भक्तपुरका दुईजनालाई आइसोलेसन वार्डमा राखिएको छ । महानगरीय प्रहरी परिसर भक्तपुरका प्रमुख प्रहरी उपरीक्षक सविन प्रधानले कोरोना भाइरसको संक्रमणजस्तो लक्षण देखिएपछि उनीहरुलाई भक्तपुर अस्पतालको आइसोलेसन वार्डमा राखिएको हो । उनीहरुको नाक तथा घाटीको श्राव (स्वायब) परीक्षणका लागि टेकु पठाइएको उनले बताए । अर्को एकजनालाई भने उपचार गरेर घर पठाइएको उनको भनाइ थियो । 'दुईजनालाई भक्तपुर अस्पतालको आइसोलेसन वार्डमा सिफ्ट गरिएको छ, प्रहरी उपरीक्षक प्रधानले भने, 'एकजनालाई भने उपचारपछि घर पठाइएको छ ।' आइसोलेसन वार्डमा राखिएका दुईजना सरकारले नेपाल प्रवेश गर्न प्रतिबन्ध लगाउनुअघि विदेशबाट घर फर्केका हुन् । कोरोना भाइरसको संक्रमणको सम्भावनालाई लक्षित गरी भक्तपुरका ९ वटा अस्पतालमा ३१ शैय्याको आइसोलेसन वार्ड तयार गरिएको छ । आवश्यकताअनुसार आइसोलेसन शैय्याको संख्या बढाउन सकिने गरी तयारी अवस्थामा रहेको ती अस्पतालहरुले जनाएका छन् । हाल भक्तपुर अस्पतालमा दुई, नेपाल कोरिया मैत्री नगरपालिका अस्पतालमा ६, सहिद धर्मभक्त राष्ट्रिय प्रत्यारोपण केन्द्र, मध्यपुर, डा इवामुरा मेमोरियल, भक्तपुर क्यान्सर अस्पताल र काठमाडौं मोडेल अस्पतालमा चारचार, नागरिक र सिद्धि स्मृति अस्पतालमा दुईदुई शैय्याका आइसोलेसन वार्ड तयार गरिएको छ । भक्तपुर अस्पतालकी मेडिकल सुपरिटेन्डेन्ट डा सुमित्रा गौतमले आवश्यकअनुसार आइसोलेसन शैय्या बढाउन सकिने गरी सबै अस्पताल तयारी अवस्थामा रहेको बताइन् । भक्तपुर अस्पतालले १९ शय्याको सिंगो मेडिकल वार्डलाई आइसोलेसन वार्डमा परिणत गर्न सकिने गरी तयारी अवस्थामा राखेको उनको भनाइ थियो । 'मेडिकल वार्डलाई नै आइसोलेसन वार्ड बनाउने गरी काम भइरहेको छ, मेसु डा गौतमले भनिन्, 'त्यहींबाट संक्रमितको सम्पूर्ण स्वास्थ्य परीक्षणको व्यवस्थासमेत गर्ने भएका छौं ।' उनका अनुसार अस्पतालमा संक्रमित आइहालेको अवस्थामा उनीहरुको उचित उपचारको लागि आवश्यक स्वास्थ्य जनशक्तिलाई अस्पतालमै बस्ने व्यवस्थासमेत गरिएको छ ।डा इवामुरा मेमोरियल अस्पतालले पनि आवश्यक परे आइसोलेसन वार्डलाई २५ शैय्यासम्म पुर्याउन सकिने जनाएको छ । त्यस्तै मध्यपुर थिमि नगरपालिकाद्वारा सञ्चालित नेपाल कोरिया मैत्री नगरपालिका अस्पतालले पनि आइसोलेसन वार्डलाई २५ शय्यासम्म पुर्याउन सकिने बताएको छ । सहिद धर्मभक्त राष्ट्रिय प्रत्यारोपण केन्द्रले पनि आइसोलेसन वार्डको शय्या बढाउन सकिने गरी तयारी अघि बढाएको जनाएको छ । केन्द्रका कार्यकारी निर्देशक डा। पुकारचन्द्र श्रेष्ठले चार शय्यालाई बढाएर २० शैय्या पुर्याउन सकिने जानकारी दिए । 'आवश्यक भए मेडिकल र सर्जिकल वार्डलाई खाली गरेर आइसोलेसन वार्डमा परिणत गर्न सकिने तयारी गरेका छौं,' उनले भने । खरिपाटी क्वारेन्टाइनमा पुगे ७३ त्यस्तै भक्तपुरको चाँगुनारायण नगरपालिका ७ खरिपाटीस्थित नेपाल विद्युत प्राधिकरणको तालिम केन्द्रस्थित क्वारेन्टाइन स्थलमा बस्नेहरुको संख्या ७३ पुगेको छ । महानगरीय प्रहरी परिसर भक्तपुरका प्रमुख प्रहरी उपरीक्षक प्रधानले ६७ जनाबाट सुरु गरिएको क्वारेन्टाइन स्थलमा अहिले ७३ जना पुगेको छ । विभिन्न देशबाट हवाई मार्गबाट नेपाल आइपुगेकालाई यहाँ राखिएको हो । विदेशबाट आएकाहरु अनिवार्य १४ दिन क्वारेन्टाइनमा बस्नुपर्ने विश्व स्वास्थ्य संगठनको मापदण्ड रहेको छ । सोहीअनुसार उनीहरु आफ्नै खर्चमा खरिपाटी क्वारेन्टाइनमा बसेका छन् । प्रहरी उपरीक्षक प्रधानका अनुसार क्वारेन्टाइनमा बसेकाहरुको पहिलो २४ घन्टाको घाटी तथा नाकको श्राब (स्वायब) भने लिइएको छैन । अब एकैपटक १४ दिनपछि मात्रै उक्त स्वायबको जाँच गरिने उनले जानकारी दिए । केही समयअघि कोरोना भाइरसको उद्गमस्थल मानिएको चीनको वुहान सहरबाट उद्धार गरेर ल्याइएका एकसय ७५ जनालाई विद्युत तालिम केन्द्रका क्वारेन्टाइन निर्माण गरी त्यहाँ राखिएको थियो । त्यसबेला क्वारेन्टाइनमा बसेकाहरु सबै सुरक्षित घर फर्केपछि सरकारले यसलाई निरन्तरता दिने निर्णय गरेको थियो ।"
लक डाउन उल्लंघन गर्ने १७० सवारी नियन्त्रणमा,"दमौली : 'लक डाउन' उल्लंघन गरेको आरोपमा तनहुँ प्रहरीले १ सय ७० सवारी नियन्त्रणमा लिएको छ । लक डाउनको दोस्रो दिन पृथ्वी राजमार्गमा बिनाअनुमति यात्रा गरेका ट्याक्टर, मोटरसाइकल र स्कुटरमा सवार ती व्यक्तिका साधन नियन्त्रणमा लिइएको प्रहरी उपरीक्षक विनोद शिलवालले बताए । 'बिना कुनै पास अटेर गरेर यात्रा गर्नेलाई दिनभर विभिन्न भागबाट नियन्त्रणमा लिइएको हो,' उनले भने । ती सबै साधन जिल्ला प्रहरी कार्यालयको नियन्त्रणमा छन् । यसरी नियन्त्रणमा पर्नेमा मोटरसाइकल र स्कुटर अधिक छन् । तर मालवाहक सवारी साधनलाई भने प्रहरीले आवतजावतमा कुनै रोक लगाएको छैन।"
धादिङमा भारतबाट आएका २५ जना क्वारेन्टाइनमा,"धादिङ : तीन दिनअघि भारतबाट फर्किएका नीलकण्ठ नगरपालिका ६ भोर्लेका ९ युवा सदरमुकामको क्वारेन्टाइनमा भर्ना भएका छन् । भारतमा कोरानाको संक्रमण फैलिएको र त्यहाँबाट आउनेमा पनि कोरोना लागेको हुनसक्ने आशंकामा उनीहरुलाई क्वारेटाइनमा राखिएको नीलकण्ठ नगरपालिकाका स्वास्थ्य संयोजक विष्णु प्रसाद रिजालले बताए । त्यस्तै भारतबाटै आएका धादिङको गोगनपानीका १६ युवालाई गल्छि गाउँपालिका ६ बैरेनीमा निर्माण गरिएको क्वारेन्टाइनमा राखिएको छ । १६ जना युवामध्ये एकजनालाई ज्वरो आएपछि सबै जनालाई क्वारेन्टाइनमा राखिएको गाउँपालिकाको स्वास्थ्य शाखाका प्रमुख राम प्रसाद ज्ञवालीले जानकारी दिए । उनीहरु सबैलाई १४ दिनसम्म क्वारेन्टाइनमा राखेर स्वास्थ्य परीक्षण गरिनेछ । क्वारेन्टाइनमा राखिएका युवालाई खानाको व्यवस्था गाउँपालिका र नगरपालिकाले गर्ने भएको छ। धादिङ जिल्लाका सबै स्थानीय तहले आफ्नो मातहतका स्वास्थ्य चौकी र विद्यालयमा बाहिरी जिल्लाबाट आएका र विदेशबाट आएकालाई निगरानीमा राख्नको लागि क्वारेन्टाइमा वार्ड बनाएका छन् । ज्वालामुखी गाउँपालिका अध्यक्ष विनोद तिमल्सेनाले भने, 'पालिकाका ७ वटै वार्डका एउटाएउटा विद्यालयमा क्वारेटाइन कक्ष बनाएका छौँ, आफ्नो वडा तथा गाउँमा कोही विदेशबाट आएका भए तत्काल क्वारेन्टाइनमा ल्याउन वडा सदस्य, स्वास्थ्यकर्मी र स्वयसेविकालाई खबर गरेका छौँ ।' जिल्ला सदरमुकाममा बनाइएको क्वारेन्टाइन।तस्बिर : अन्नपूर्ण"
"दाङमा कोरोना विशेष अस्पताल , १० करोडको कोष","दाङ : प्रदेश सरकारले दाङमा एक सय बेडको कोरोना विशेष अस्पताल स्थापना गरेको छ । २ करोडको लागतमा तुलसीपुर उपमहानगरपालिका १७ बेलझुण्डीमा नेपाल संस्कृत विश्व विद्यालय आयुर्वेद अध्ययन संस्थानको शिक्षण अस्पतालको भवनलाई प्रयोग गरेर कोरोना विशेष अस्पताल स्थापना गरिएको हो । अस्पताल बुधबार देखिनै सञ्चालन गरिएको प्रदेशको आन्तरिक मामिला तथा कानुनमन्त्री कुलप्रसाद केसीले बताए । अस्पतालमा विशेष दरबन्दी सिर्जना गरेर व्यवस्थापन गरिएको उनले बताए । उपचारमा कुनै पनि कमि आउन नदिने गरि व्यवस्था मिलाइको मन्त्री केसीले बताए । प्रदेशभरी चार स्थानमा कोरोना विशेष असपताल स्थापना भएको र मन्त्रीको संयोजकत्वमा व्यवस्थापन समिति तयार गरेर अस्पताललाई सञ्चालन गरिने बताए । दाङमा स्थापना गरिएको अस्पताल सुविधा समपन्न भएको भन्दै बिरामी र चिकित्सकको सुरक्षालाई विशेष ध्यान दिइएका उनले बताए । मन्त्री केसीले सरकारी तथा निजी अस्पताललाई पनि आइसोलेसन बेडसहितको व्यवस्थापन गरेको र सबै तयारी रहेको बताए । उनले प्रदेशमा ३७ जनालाई आइसोलेसन कक्षमा राखेर उपचार गरिरहेको बताए । केसीले विशेष अस्पतापलमा कार्यरत चिकित्सक तथा कर्माचारीलाई दुई प्रतिशत सेवा सुविधा बढाइएको बताए । सुरक्षामा खटिनेका लागि ५० प्रतिशत सुविधा बढाइएको छ । अस्पताल सञ्चालनको लागि राप्ती प्रादेशिक अस्पताल तुलसीपुरका मेसु डा सर्वेश शर्मालाई जिम्मा दिइएको छ । यसैबिच अस्पताल सञ्चालन तथा व्यवस्थापनको लागि समितिको बैठक समेत सञ्चालन गरिएको छ । आन्तरिक मामिला तथा कानुन मन्त्री संयोजक सदस्यमा घोराही उपमहानगरपालिकाका प्रमुख, तुलसीपुर उपमहानगरपालिकाका प्रमुख, दाङका प्रमुख जिल्ला अधिकारी, राप्ती स्वास्थ्य विज्ञान प्रतिष्ठानका प्रमुख, जिल्ला स्वास्थ्य कार्यालयका प्रमुख, आयुर्वेद अध्ययन संस्थान नेपाल संस्कृत विश्वविद्यालय र सदस्य सचिवमा राप्ती प्रादेशिक अस्पतालका प्रमुख रहेको समितिनिर्माण गरिएको छ । प्रदेश सरकारले कोरोना भाइरस नियन्त्रण, प्रतिकार्य र रोकथामका लागि आइसोलेसन अस्पताल निर्माण, सञ्चालन र व्यवस्थापन गर्न मन्त्रीहरु संयोजक रहेको व्यवस्थापन समिति समेत गठन गरे पछि दाङमा विशेष अस्पताल निर्माण गरिएको हो । दाङ सहित लुम्बिनी प्रादेशिक अस्पताल बुटवलका लागि संयोजक उद्योग, पर्यटन, वन तथा वातावरण मन्त्री, सदस्यहरुमा बुटवल उपमहानगरपालिका नगरप्रमुख, तिलोत्तमा नगरपालिका नगरप्रमुख, रुपन्देहीका प्रमुख जिल्ला अधिकारी, सामाजिक विकास मन्त्रालयका स्वास्थ्य महाशाखा प्रमुख, देवदह मेडिकल कलेजका प्रमुख र सदस्य सचिवमा लुम्बिनी प्रादेशिक अस्पताल बुटवलका मेडिकल सुपरिटेण्डेण्ट रहेका समिति निर्माण गरेर काम गरिएको छ । भीम अस्पताल, भैरहवाका लागि संयोजक सामाजिक विकासमन्त्री, सदस्यहरुमा सिद्धार्थनगर नगरपालिकाका नगरप्रमुख, रुपन्देहीका प्रमुख जिल्ला अधिकारी, स्वास्थ्य आपूर्ति व्यवस्थापन केन्द्रका निर्देशक, जिल्ला स्वास्थ्य कार्यालय रुपन्देहीका प्रमुख, युनिभर्सल मेडिकल कलेज अफ मेडिकल साइन्सेजका प्रमुख र सदस्य सचिवमा भीम अस्पतालका मेडिकल सुपरिटेण्डेन्ट छन् । त्यस्तै सुशील कोइराला प्रमुख क्यान्सर अस्पताल खजुरा बाँकेका लागि भौतिक पूर्वाधार विकास मन्त्रालय संयोजक, सदस्यमा नेपालगञ्ज उपमहानगरपालिकाका प्रमुख, बाँकेका प्रमुख जिल्ला अधिकारी, खजुरा गाउँपालिकाका अध्यक्ष, भेरी अस्पतालका मेडिकल सुपरिटेण्डेन्ट, क्यान्सर अस्पतालका प्रमुख, नेपाल प्रहरी अस्पताल नेपालगञ्जका प्रमुख, नेपालगञ्ज मेडिकल कलेजका प्रमुख र बाके जिल्ला जनस्वास्थ्य कार्यालयका प्रमुख सदस्य सचिव रहेका छन् । १० करोडको कोष प्रदेश ५ सरकारले नोवेल कोरोना भाइरस नियन्त्रणका लागि १० करोडको कोष बनाउने भएको छ । मन्त्रिपरिषदको सोमबार बसेको बैठकले १० करोड रुपैयाँको कोष बनाउने निर्णय गरेको हो । कोषमा मुख्यमन्त्री र मन्त्रीले एक महिनाको तलब जम्मा गर्नेछन् ।"
कोरोना भाइरस संक्रमित पुष्टि गर्न नमुना काठमाडौं पठाइयो,"रुकुम : तीन दिनअघि भारतको केरालाबाट फर्केका रुकुम पश्चिमका एक युवामा कोरोना भाइरस संक्रमणको आशंकामा क्वारेन्टाइनमा राखिएको छ । जिल्लाको आठविसकोट नगरपालिकाका २० वर्षीय एक युवामा कोरोना भाइरसको लक्षण देखिएपछि उनलाई उपचारका लागि जिल्ला अस्पताल सल्ले पुर्याइएको थियो । ती युवामा कोरोना भाइरसको संक्रमण भए नभएको पुष्टि गर्नका लागि नमुना संकल गरेर काठमाडौं पठाइएको जिल्ला अस्पताल सल्लेका निमित्त प्रमुख डाक्टर राजकुमार भुजेलले जानकारी दिए । उनकाअनुसार ती युवालाई अहिले सदरमुकाम खलंगामा रहेको मुसिकोट खलंगा बहुमुखी क्याम्पसमा निर्माण गरिएको क्वारेन्टाइनमा राखिएको छ । भारतबाट घर पुगेदेखि उनलाई ज्वरो आउने, सुख्खा खोकी लाग्ने, टाउको दुख्नेलगायतका समस्या भएपछि उपचारका लागि अस्पताल पुर्याइएको थियो । जिल्ला अस्पतालमा कोरोना भाइरस परीक्षण तथा उपचारका लागि आवश्यक सामग्री नहुँदा पुष्टि गर्न समस्या भएको डाक्टर भुजेलको भनाइ छ । जिल्लामा भारत तथा विदेशबाट आएका व्यक्तिको तथ्यांक संकलन गर्न थालिएको प्रमुख जिल्ला अधिकारी उपेन्द्रराज पौड्यालले जानकारी दिए । जिल्लामा रहेका स्थानीय तह र प्रहरीको सहभागितामा भारत तथा विदेशबाट आएका व्यक्तिको पहिचान गरेर तथ्यांक संकलन गरी उनीहरुको अवस्थाको बारेमा समेत जानकारी लिनेगरिएको उनले बताए।"
कतारबाट आएर होटलमा बसेका थिए तेस्रो कोरोना संक्रमित,काठमाडौं : कोरोना भाइरस कोभिड१९ बाट संक्रमण हुने तेस्रो व्यक्ति दुबईबाट नेपाल आएर केही दिन होटलमा बसेको खुलासा भएको छ। बुधबार स्वास्थ्य तथा जनसंख्या मन्त्री भानुभक्त ढकालले पत्रकार सम्मेलन गर्दै खुलासा गरेका हुन्। मन्त्री ढकालका अनुसार संक्रमित व्यक्ति चैत ६ गते एयर अरेबियाको फ्लाइट नम्बर जी ९५३७ बाट नेपाल आएक थिए। उनी धादिङका ३२ वर्षका पुरुष रहेको उनले जानकारी गराए। मन्त्री ढकालले पत्रकार सम्मेलनमा तेस्रो संक्रमित व्यक्ति कुन होटलमा बसे भन्ने खुलाएनन्। उनको स्वास्थ्य सेवा विभाग जनस्वास्थ्य प्रयोगशाला टेकुमा परीक्षणका क्रममा रिपोर्टमा कोभिड१९ पोजिटिभ देखिएको थियो। यो सँगै नेपालमा कोभिड१९ को सक्रमित संख्या तीन पुगेको छ।
कोरोना संक्रमित युवतीसँगै आएका तनहुँका एकजना सरकारको सम्पर्कमा,"दमौली : फ्रान्सबाट जहाजमाआएकी कोरोना संक्रमित युवतीसँगै आएका तनहुँका एक युवा सरकारको सम्पर्कमा पुगेका छन् । भीमाद २ घरभइ पोखरा बस्दै आएका ती व्यक्ति हाल घरमै रहेको बुझिएको छ । तनहुँका प्रहरी उपरीक्षक विनोद शिलवालले व्यक्तिको विवरणसहितको जानकारी सरकारी निकायमा पठाएको र उनी सम्पर्कमा रहेको बताए । विदेशबाट आएका ९८ जना 'होम क्वारेन्टाइन' मा दुई साताको अवधिमा भीमाद नगरपालिकामा विदेशबाट ९८ जना आएका पाइएको छ । कोरोनाको सम्भावित जोखिमबाट बच्नका लागि उनीहरु सबैलाई होम क्वारेन्टाइनमा राखिएको र नियमित स्वास्थ्य अवस्था जाँचिएको स्वास्थ्य अधिकारीले जनाएका छन् । तनहुँमा कोरोनासम्बन्धी मामिला हेर्ने स्वास्थ्य कार्यालयका अधिकारी शंकरबाबु अधिकारीले सबैजनाको तथ्यांक राखिएको र स्वास्थ्य अवस्थाबारे नियमित जानकारी लिइएको बताए । 'उनीहरु अहिले घरमै छन्,' उनले भने, 'हामी सम्पर्कमा छौं ।' शुक्लागण्डकीमा ७ लाई होम क्वारेन्टाइन शुक्लागण्डकीस्थित जीपी कोइराला स्वासप्रश्वास केन्द्रमा खाडी मुलुक तथा भारतहुँदै आएका सात यात्रुले सम्पर्क गरेका छन् । उनीहरुको सामान्य स्वास्थ्य परीक्षण गरिएको र अवस्था सामान्य रहेकाले बाहिर नगइ घरमा नै बस्नका लागि अनुरोध साथ पठाइएको केन्द्रका प्रमुख डा रामकुमार श्रेष्ठले बताए । 'अवस्था सामान्य रहेकाले घरमै रहन भनेका छौं,' उनले भने, 'नियमित सम्पर्कमा राखेका छौं ।' व्यासमा पनि सेल्फ क्वारेन्टाइन बंगलादेशबाट आएकी एक चिकित्सा विद्यार्थी एक कलेज भवनमा बसेकी छन् । यसैगरी विभिन्न खाडी मूलुकबाट आएका चारजनालाई घरमै बस्नका लागि अनुरोध गरिएको व्यास १ का वडाध्यक्ष खरसिं दरैले बताए । 'उनीहरुको अवस्था सामान्य छ,' उनले भने, 'घरबाहिर नजानका लागि सचेत गराएका छौं ।' सबै पत्रपत्रिका बन्द तनहुँका विभिन्न भागबाट निस्कने पत्रपत्रिका बन्द भएका छन् । दमौलीबाट निस्कने सातसहित जिल्लाका आठ दैनिकले प्रकाशन बन्द गरेका छन् । बजार बन्दको अवस्थामा सञ्चारकर्मीको र कर्मचारीको सुरक्षाका लागि पत्रिका बन्द गरिएको पत्रकारहरुको भनाइ छ ।"
भारतबाट आएकालाई होटल र होस्टेल क्वारेन्टाइनमा राखियो,"सुर्खेत : भारतबाट सुर्खेत फर्किएका १०२ जनालाई वीरेन्द्रनगरस्थित एक होटल क्वारेन्टाइनमा राखिएको छ । जिल्ला प्रहरी कार्यालय सुर्खेतका अनुसार वीरेन्द्रनगर १० दैलेख रोडचोकमा रहेको होटल अशोकमा ७२ जनालाई र अन्तनिर्भर समाजको होस्टेलमा ३० जनालाई क्वारेन्टाइन राखिएको हो । होटलमा क्वारेन्टाइनका लागि २७ वटा कोठा भाडामा लिइएका छन् । होटल र होस्टेलभित्र क्वारेन्टाइनमा राखिएका नेपालका विभिन्न भन्सार नाकाबाट सुर्खेत भित्रिएका हुन् । उनीहरुको निगरानीका लागि होटलमै स्वास्थ्यकर्मीसहित सुरक्षाकर्मी परिचालन गरिएको कर्णाली प्रदेश सामाजिक विकास मन्त्री दलबहादुर रावतले बताए । उनका अनुसार होटल र होस्टेलमा क्वारेन्टाइन राखिएकाको सबै खर्च प्रदेश सरकारले व्यहोर्ने भएको छ । वीरेन्द्रनगरको खुलामञ्चमा क्वारेन्टाइन निर्माणाधिन अवस्थामा रहेकाले तत्कालका लागि होटलमा क्वारेन्टाइन राखिएको जिल्ला प्रहरी कार्यालयका सूचना अधिकारी गोपाल रायमाझीले बताए । उनका अनुसार लकडाउनको अवज्ञा गर्दै सडकमा जथाभावी हिड्नेलाई समेत प्रहरीले कारवाही गरिरहेको छ । सुर्खेतमा लकडाउनको समयमा चलाएका तीनसय ३५ बढी सवारी नियन्त्रणमा लिइएको छ । इलाका प्रहरी कार्यालय छिन्चु, लेकवेशी, बावियाचौर, प्रहरी पोष्ठ गोठीकाँडा, प्रहरी चौकी सुब्बाकुना र बड्डीचौरले सवारी साधन नियन्त्रणमा लिएको हो । कोरोना भाइरसको संक्रमण फैलिन नदिन र उच्च सतर्कता अपनाउन गरिएको लकडाउनका बेला नागरिकलाइ घर बाहिर ननिस्कन माइकिङ गर्न थालिएको हो ।"
बीपी प्रतिष्ठानलाई कोरोना परीक्षण अनुमति,काठमाडौं : सरकारले बीपी कोइराला स्वास्थ्य विज्ञान प्रतिष्ठान धरानलाई कोरोना ल्याव परीक्षण गर्न अनुमति दिएको छ। बुधबार स्वास्थ्य तथा जनसंख्या मन्त्री भानुभक्त ढकालले त्यसका लागि परीक्षण कीट सामग्रीसहित व्यवस्था गरेको बताए। त्यस्तै नेपालगञ्ज र विराटनगरबाट संकलन भएका नमुना भने दिनको एक पटक हजाइजहाजबाट ल्याउने व्यवस्था मिलाइएको जानकारी दिए।
कोरोना संक्रमित बढ्ने संकेतपछि सरकार थप रणनीतिमा,"काठमाडौं : स्वास्थ्य तथा जनसङ्ख्या मन्त्रालयले थप एक जनामा कोरोना भाइरस कोभिड१९ पोजिटिभ देखिएपछि थप रणनीति अपनाउने भएको छ। कोरोना भाइरसको नमूना परीक्षणका क्रममा विदेशबाट आएकामा पोजिटिभ देखिएपछि थप रणनीति अपनाउन लागिएको हो। मन्त्रालयका प्रवक्ता डा विकास देवकोटाले अहिले अपनाइएको रणनीतिलाई थप मजबुत बनाउँदै लगिने बताए। खाडी मुलुकबाट आएका एक जनामा नमूना परीक्षणका क्रममा बुधबार कोभिड१९ पोजिटिभ देखिएको हो। यसअघि फ्रान्सबाट कतार हुँदै आएकी १९ वर्षीया युवतीमा कोभिड१९ पोजिटिभ देखिएको थियो। उनीहरु दुवैको अहिले शुक्रराज ट्रपिकल तथा सरुवा रोग अस्पताल टेकुमा उपचार भइरहेको छ। यसअघि चीनबाट आएका एक जनामा सङ्क्रमण देखिए पनि उपचारपछि निको भएका थिए। 'हिजोसम्म एउटा मात्र केस थियो। उहाँलाई हामीले निको बनाएर पठाएका थियौँ तर अहिले लगातार थप दुई वटा केस देखिन थालेपछि अब हामीले केही रणनीति बनाउनुपर्ने हुन्छ', डा देवकोटाले भने। उनका अनुसार पहिलो रणनीतिमा अहिले बाहिरबाट मानिसलाई अत्यन्त व्यवस्थित गरेर होम क्वारेन्टाइनमा राख्ने र त्यसबाट अरुलाई सार्न नदिने तथा क्वारेन्टाइनमा बसेकालाई केही समस्या परेमा तिनको उपचार सरकारले गर्छ। उनले विदेशबाट आएका सबैको परीक्षण गर्न जरुरी छैन भन्दै सबै आआफ्ना घरमा बसे भने सङ्क्रमण फैलिन नपाउने बताए। 'विदेशबाट आएका सबै न सङ्क्रमित हुनुहुन्छ न त नमूना परीक्षण जरुरी रहेको छ। उनीहरु आफ्नै घरमा एक्लै बसून् भनेर लकडाउन गरिएको हो' उनले भने 'विदेशबाट आएकाको लक्षण देखियो भने आइसोलेशनमा राखेर परीक्षण गर्ने हो।' अझै सङ्क्रमण देखिने उनले अझै पनि कोभिड१९ पोजिटिभ देखिन सक्ने बताए। 'कोभिड१९ पोजिटिभ देखिन सक्छ भनेर नै हामी तयारी अवस्थामा बस्नका लागि लकडाउन गरिएको हो। देखिएकोलाई सरकारले उपचार गर्ने र बाँकी घरघरमा बस्ने हो' उनले भने। कोभिड१९ पोजिटिभ बढ्दै गए भने अस्पतालमा तयारीलाई तीव्रता दिइने बताउँदै डा देवकोटाले अस्पतालमा सघन उपचार कक्ष थप गरेर सङ्क्रमितको उपचार गरिने जानकारी दिए। उनका अनुसार अहिले शुक्रराज ट्रपिकल तथा सरुवा रोग अस्पताल टेकुमा थप १० सघन उपचार कक्ष निर्माण शुरु गरिएको छ। यसैगरी पाटन स्वास्थ्य विज्ञान प्रतिष्ठानको एउटा भवनमा र बलम्बुस्थित सशस्त्र प्रहरी बल अस्पताललाई पनि छुट्टै कोरोनाका बिरामी राख्नका लागि अस्पताल बनाउन थालिएकाले अहिले देखिएका समस्या समाधान गर्न सकिने उनको भनाइ थियो। उनका अनुसार अहिलेको शुक्रराज अस्पतालमा एक हप्तामा चार हजार जनाको नमूना परीक्षण गर्न सक्ने क्षमता छ। सरकारले खरिपाटीमा एक हजार शैय्या निर्माण गर्ने निर्णयको कार्यान्वयन हुँदैछ। निजी अस्पताल पनि छुट्टै भवन दिन सक्ने बनाउन मन्त्रालयले चिठी पठाएकाले बिरामी राख्न समस्या नहुने उनको भनाइ थियो। रोकथाममा चुनौती मन्त्रालयका प्रवक्ता डा देवकोटाले कोरोना भाइरस रोकथाम गर्न केही चुनौतीसमेत रहेको बताए। कतिपय अस्पतालले बिरामीको नमूना नै परीक्षण नगरी फर्काउने (रिफर) गर्ने गरेकाले केही चुनौती थपिएको उनको धारणा थियो। 'यदि सम्भावित सङ्क्रमित हो भने आइसोलेशनमा राख्नुपर्छ', उनले भने 'तर अस्पतालले आइसोलेशनमा नराखेर रिफर गर्ने गरेका छन्। त्यस्तो गर्न मिल्दैन। अस्पतालको आफ्नै आइसोलेशन वार्डमा त्यस्ता सङ्क्रमितलाई राख्नुपर्छ।' विश्वव्यापी सामग्रीको संकट भएका बेला व्यक्तिगत सुरक्षा सामग्री (पिपिई) केही अस्पतालले आफैं बनाइरहेको समेत उनले जानकारी दिँदै लुकाइएका सामग्री आफूहरुले खोजी गरिहेको बताए। 'जे जति छ, त्यो हामीलाई दिनुहोस्। लुकाउन पाइँदैन', उनले भने 'लुकाएको थाहा पाए हामी खोज्छौं।' उनले अपुग सामग्री चीनबाट ल्याउने प्रक्रिया रहेको पनि जानकारी दिए।"
त्रियुगामा निःशुल्क एम्बुलेन्स सेवा सञ्चालन,उदयपुर : कोरोना भाइरस (कोभिड१९) को संक्रमणका कारण त्रियुगा नगरपालिकाले सर्वसाधारणको उपचारका लागि सुरक्षा कवचसहितको निःशुल्क एम्बुलेन्स सेवा सञ्चालन गर्ने भएको छ। स्वास्थ्य कार्यालय उदयपुरका प्रमुख मोहनप्रसाद सुवेदीको अध्यक्षतामा नगरपालिकामा बसेको सर्वपक्षिय बैठकले रोग नियन्त्रण र जनताको सहजताका लागि यस्तो निर्णय गरेको हो। जिल्ला अस्पताललगायत अन्य स्वास्थ्य संस्थाबाट रेफर गरिएका संक्रमितहरुलाई तत्काल ठूला अस्पतालसम्म लैजान स्वास्थ्यकर्मी र चालकलाई सुरक्षा कवचसहितको एप्रोनको व्यवस्था गरिने निर्णय गरिएको सुवेदीले बताए। नगरपालिकाका नगरप्रमुख वलदेव चौधरीले नगरपालिका क्षेत्रभित्र कोरोना भाइरस भित्रिन नदिन नगरका विभिन्न स्थानमा शरिरको तापक्रम नाप्ने यन्त्रसहितको हेल्पडेक्स अर्थात स्वास्थ्य सहायता केन्द्र स्थापना गर्ने र यसका लागि आवश्यक पर्ने बजेट उक्त नगरपालिकाले व्यवस्था मिलाउने निर्णय गरिएको बताए।
गौरीफन्टा नाकाबाट आएका ५० जना क्वारेन्टाइनमा,"अछाम : गौरीफन्टा नाकाबाट उद्वार गरेर अछाम ल्याइएका ५० जनालाई सदरमुकाम मंगलसेनको क्वारेन्टायनमा राखिएको छ। १२ जना बालबालिका अन्य महिला पुरुष गरी ३८ गरी ५० जनालाई क्वारेन्टाइनमा राखिएको हो। सुदुरपश्चिम प्रदेश सरकारको समन्वय तथा प्रहरीको स्कटिङमा अछाम ल्याइएका सबै स्थानीय तहका नागरिकलाई १४ दिनसम्म मंगलसेनमा रहेको कृषि ज्ञान केन्द्रमा निमार्ण गरिएको क्वारेन्टाइनमा राखिएको अछामका प्रमुख जिल्ला अधिकारी पुण्य बिक्रम पौडेलले जानकारी दिए।सम्बन्धित स्थानीय तहमा जनप्रतिनिधिसँग समन्वय गरेर मंगलसेनमै १४ दिनसम्म राख्न लागिएको उनले बताए। उनीहरुको स्वास्थ परिक्षणपछि क्वारेन्टाइनमा राखिएको मंगलसेन नगरपालिकाका स्वास्थ शाखा प्रमुख मानबहादुर सोडारीले बताए। उनले भने स्वास्थ परिक्षण गर्यो, ज्वरो, रुघाखोकी कसैलाई पनि देखिएको छैन्। दैनिक उनीहरुको स्वास्थ परिक्षण हुनेछ। उनीहरुलाई सम्झाउन निकै गाह्रो भयो, अपराधीको जस्तो व्यवहार गर्ने भन्दै हामीलाई रिसाउनसमेत थाले। मेयर साबले सम्झाएपछि क्वारेन्टाइनमा बस्न सहमत भएका छन्।"
कोरोना संक्रमण रोक्न महानगरले सडकमा औषधि छर्किदै,"काठमाडौं : कोरोना भाइस रोकथाम गर्न काठमाडौं महानगरपालिकाले बुधबारदेखि महानगर क्षेत्र भित्रका विभिन्न स्थानमा (डिसइन्फेक्सन स्प्रे) कीटनाशक औषधि छर्कन थालेको छ । विश्वव्यापी महामारीका रूपमा फैलिंदै गइरहेको कोरोना भाइरसको संक्रमण महानगर क्षेत्रभित्र फैलिन नदिन यस्तो प्रयासको थालनी गरेको काठमाडौं महानगरपालिकाका प्रमुख विद्यासुन्दर शाक्यले जानकारी दिए । 'काठमाडौं महानगपालिकाले बढी भीडभाड हुने भित्रि सहरका असन, इन्द्रचोकसँगै टेकु अस्पताल, कालीमाटी तरकारी बजार, वीर अस्पताल अगाडिलगायतका स्थानमा आजबाटै कीटनाशक औषधि छर्कने कार्यको सुरुवात गरेको छ,' मेयर शाक्यले भने, 'सार्वजनिक स्थानमा किटनाशक औषधि छर्किने, सडक पानीले पखाल्ने, ब्रुमरले सडक सफा गर्ने जस्ता कामलाई निरन्तरता दिन्छौँ।' काठमाडौं महानगरले पहिलो चरणमा चार हजार लिटर क्षमताका तीनवटा ट्याङ्करमार्फत कीटनाशक औषधि छर्किने मेयर शाक्यले जानकारी दिए।"
ज्वरो र रुघाखोकीका बिरामीले एम्बुलेन्स सेवा पाएनन्,"बेनी : म्याग्दीमा ज्वरो र रुघाखोकीका बिरामी एम्बुलेन्स सेवाबाट बञ्चित भएका छन् । विश्वव्यापी महामारीको रुपमा फैलिएको कोरोना भाइरसको त्रासका कारण एम्बुलेन्स चालकले ज्वरो र रुघाखोकीका बिरामी बोक्न नमानेका हुन् । बेनी नगरपालिका ४ सुर्केमेलामा ज्वरो र रुघाखोकीका बिरामीलाई अस्पताल पुर्याउन एम्बुलेन्स बोलाउँदा व्यक्तिगत सुरक्षाका सामग्री (पिपिसी) नभएको भन्दै चालक आउन नमानेका वडा अध्यक्ष गोविन्दप्रसाद पौडेलले बताए । तीनचार दिनदेखि थलिएकी १९ वर्षीया महिलालाई बेनी अस्पताल लैजान परिवारका सदस्यले आग्रह गरेपछि वडा अध्यक्षले नेपाल रेडक्रस सोसाइटी म्याग्दी शाखाको एम्बुलेन्सका चालकलाई सम्पर्क गरेका थिए । 'बेनी अस्पतालको एम्बुलेन्स काठमाडौं गएको रहेछ । रेडक्रसको एम्बुलेन्स चालकले कोरोनाको जोखिमका कारण व्यक्तिगत सुरक्षाका सामग्री नभए सम्म ज्वरो र रुघाखोकीका बिरामी नबोक्ने बताए,' उनले भने, 'अन्य निजी गाडीले पनि बिरामी बोक्न मानेनन् । बिरामी घरमै छन् । औषधि लिन आफन्त बेनी गएका छन् ।' म्याग्दीमा रेडक्रस सोसाइटीको जिल्ला शाखा, दरवाङ उपशाखा, बेनी अस्पताल र अन्नपूर्ण गाउपालिकाको चार वटा एम्बुलेन्स छन् । अन्य रोगका बिरामी र दुर्घटनाका घाइतेलाई सेवा दिएका छन् । व्यक्तिगत सुरक्षाका सामग्री नहुँदा सम्म ज्वरो र रुघाखोकीका बिरामी बोक्न जोखिम हुने चालकले बताए नेपाल रेडक्रस सोसाइटीको जिल्ला शाखाको एम्बुलेन्स सञ्चालन उपसमितिका संयोजक सुरज केसीले एम्बुलेन्स चालकको व्यक्तिगत सुरक्षाको सामग्री मगाइएको बताए । सामग्री आएपछि ज्वरो र रुघाखोकीका बिरामीले पनि एम्बुलेन्स सेवा पाउने उनले बताए । बेनी अस्पतालमा कोरोनाका बिरामीको उपचारमा आवश्यक पर्ने पर्याप्त व्यक्तिगत सुरक्षाका सामग्रीको अभाव भएको चिकित्सकले बताएका छन् । १८ सेट व्यक्तिगत सुरक्षाका सामग्री आएको अस्पतालका प्रमुख डाक्टर मनोज घिमिरेले बताए । 'बिरामी बोक्ने एम्बुलेन्सका चालक, नजिकै बस्ने कुरुवा, उपचारमा संलग्न चिकित्सक, स्वास्थ्यकर्मीका लागि पिपिसी सामग्री आवश्यक पर्छ, 'उनले भने, 'थप सामग्री व्यवस्थापन गर्न समितिका पदाधीकारीलाई माग गरिएको छ ।' लकडाउन घोषणा भएपछि मंगलबार बेनी अस्पतालमा ज्वरोका बिरामीको उपचारका लागि छुट्टै कक्ष बनाइएको छ । कोरोनाका शंकास्पद बिरामीको उपचारका लागि बेनीको हिलसाइडस्थित माउन्ट एभरेष्ट आवासीय माविको पुरानो भवनको ५ वटा कोडामा १० शैया क्षमताको अस्थायी अस्पताल स्थापना गरिएको छ ।"
कोरोना संक्रमित युवतीसँगै जहाजमा आएका ताप्लेजुङका दुईजना क्वारेन्टाइनमा,ताप्लेजुङ : कोरोना संक्रमण पुष्टि भएकी युवतीसँगै कतारबाट जहाजमा आएका ताप्लेजुङका दुईजनालाई क्वारेण्टाइनमा राखिएको छ । उनीहरु गत चैत्र ४ गते युवती चढेको जहाजमा आएका १ सय ५८ जनामध्येका हुन् । कतारबाट आएका एकसहित परिवारका तीनजनालाई क्वारेण्टाइनमा राखिएको जिल्ला समन्वय समिति प्रमुख घनेन्द्र मादेनले बताए । ती युवा ताप्लेजुङ आएर परिवारसँग बसेका थिए । अर्का एकजनालाई भने मोरङको टाँडीस्थित क्वारेण्टाइनमा राखिएको छ । उनी ताप्लेजुङ नआइ मोरङमै बसेका थिए । उद्योग बाणिज्य संघको माथिल्लो तलामा २० शैयाको क्वारेण्टाइन र जिल्ला अस्पतालमा आइसोलेसन बनाइएको छ । क्वारेण्टाइनका लागि समितिले सदरमुकामको रेडक्रस र सुकेटारको पाथीभरा क्षेत्र विकास समितिको भवन हेरेको छ । ताप्लेजुङमा कोरोनाको संक्रमणबाट त्रसित हुनुपर्ने अवस्था नरहेको तर सावधानीभने कडाइका साथ गर्नुपर्नेमा मादेनको जोड रहेको छ ।
प्रदेश २ मा ५ सय बेडको आइसोलेसन तयार,"जनकपुरधाम : प्रदेश २ सरकारले कोरोना (कोभिड१९) को संक्रमण फैलिन नदिन ठाउँ ठाउँमा क्वारेन्टाइन र आइसोलेसन वार्डको स्थापना थालेको छ । प्रदेश २ का ८ जिल्लामा कोरोना भाइरस संक्रमित शंकास्पद व्यक्ति भेटिन थालेपछि समाजिक विकास मन्त्रलयले पर्सा, बारा, धनुषा, सिरहा र सप्तरीका विभिन्न ठउँमा कोरेन्टाइन र आइसोलेसन वार्ड स्थापनको द्रुत गतिमा थालेको छ । सरकारले बुधबारदेखि संचालनमा ल्याउनेगरी धनुषाको नगराइन नगरपालिका १ स्थित आयुर्वेद अस्पतालमा ५०, प्रयोगवबिहीन अवस्थामा रहेको जनकपुरधामस्थित मणिपाल शिक्षण अस्पतालको भवनमा ५०, वीरगंजस्थित डेन्टल केडिया अस्पतालमा ५० वेडको क्वारेन्टाइन निर्माण द्रूत गतिमा भइरहेको प्रदेश स्वास्थ्य निर्देशनालयका वरिष्ठ प्रशासक विजय झाले जानकारी दिए । उनका अनुसार सिरहाको धनगढीमाइ नगरपालिकास्थित महेन्द्र गेनाइ अस्पतालमा ५० बेडको क्वारेन्टाइन निर्माण थालिएको छ, 'भने संक्रमित बिरामी देखिएमा क्वारेन्टाइनमै आइसोलेसन वार्ड विस्तार गरिनेछ जनाएको। यस्तै सप्तरीको रुपनीस्थित प्रहरी अस्पतालमा २०, रौतहटको गौरस्थित होटेल सिया प्यालेसमा ५०, नर्सिङ इस्टिच्युटमा ५०, नेशनल मेडिकल वीरगंजमा आइसियुसहितको ५० वेडको आइसोलेसन वार्ड निर्माण भइसकेको जनाए । बेडको क्वारेन्टाइन निर्माण थालिएको वरिष्ठ प्रशासक झाले बताए । प्रदेशसँगै जिल्ला प्रशासनसँग समन्वय गरी स्थानीय तहहरुले समेत क्वारेन्टाइन र आइसोलेसन वार्ड निर्माण गर्न लागेको बताए । कोरोना संक्रमितको पोजेटिभ केशमा जानकी मेडिकल कलेजद्वारा जानकी मेडिकल प्रशिक्षण अस्पतालमा संक्रमितको उपचार गर्ने गरी २० बेडको आइसोलेसन वार्ड निर्माण थालिएको बताए । उनले भने, 'सिटि हस्पिटललाई स्पेशल जोन बनाएर स्पेशल चिकित्सकको टिमले मात्र उपचार गर्नेगरी तयार गरिदैँ छ ।' प्रादेशिक अस्पताल जनकपुरका मेडिकल सुपरिटेन्ड डा नागेन्द्र यादवको संयोजकत्वमा आइसोलेसन वार्ड र क्वारेन्टाइनमा खटाइने चिकित्सको व्यवस्थापनको जिम्मेवारी दिइएको छ । यस्तै सुरक्षा निकाय, प्रशासन, चिकित्सकलगायतका पदाधिकारी रहने गरी समाजिक विकासमन्त्री नवल किशोर साहको संयोजकत्वमा प्रदेश स्तरीय कोभिड१९ व्यवस्थापन समिति गठन गरिएको छ। बैठकबाट समाजिक विकास मन्त्रालयले दातृ संगठनलाई समेत सहयोग गर्न अपिल गरिएको छ । समितिले आवश्यक उपचार उपकरण, जनशक्ति र अर्थ सहयोग गर्ने बताइएको छ । प्रदेश जनस्वास्थ्य प्रयोगशालालाई शंकास्पद बिरामीको नमुना संकलन गरी काठमाडौँस्थित टेकु अस्पताल पठाउने बताइएको छ। आन्तरिक मामिला तथा कानुन मन्त्रालयले विपद व्यवपस्थापनका लागि प्रदेशका ८ जिल्लाको विपद व्यस्थापन कोषमा ५०५० लाख, नेपाल प्रहरी प्रादेशिक कार्यालयलाई २०, सशस्त्र प्रहरी प्रादेशिक कार्यालयलाई २०, राष्ट्रिय अनुसन्धान विभाग प्रादेशिक कार्यालयलाई ५ लाख उपलब्ध गराएको छ । यसैगरी समाजिक विकास मन्त्रालयले क्रिटिकल केयरका लागि प्रादेशिक अस्पताललाई १२, जिल्ला अस्पताललाई ५५ लाख, प्रादेशिक स्वास्थ्य आपूर्ति केन्द्रलाई औषधि र पर्सनल केयर इक्युपमेन्टको लागि १०, प्रादेशिक जनस्वास्थ्य प्रयोगशालालाई ५, जनचेतनामुलक प्रचारप्रसारको लागि स्वास्थ्य निर्देशनालयलाई ५, मन्त्रालयमार्फत नीतिगत खर्चका लागि १०, सरोकारवालालाई सचेतनामुलक अभियानका लागि १५, स्थानीय तह स्वास्थ्य संयोजकको लागि १०, एकीकृत अनुगमनको लागि ५ लाख, रेफरल एम्बुलेन्स सेवाका लागि ३ छुट्टयाइएको छ ।"
कोरोनाको सतर्कताका लागि बारपाक र लाप्राकमा कटुवाल खटाइयो,"गोरखा : एकै ठाउँमा झुरुप्प बाक्लो बस्ती रहेको बारपाक र लाप्राक गाउँमा कोरोनाको सम्भावित संक्रमणबाट सतर्कता अपनाउन कटुवाल कराएका छन् । बिगत तीनदिनदेखि निरन्तर कटुवाल कराउन लगाइएको बारपाकका वडाअध्यक्ष लालबहादुर गुरुङले जानकारी दिए। एकहजार भन्दा धेरै घरधुरी रहेको बारपाकभरी सूचना, सन्देश पुर्याउन दुइजना कटुवाल खटाइएको उनले बताए । धार्चे गाउँपालिका४ लाप्राकमा करिब ६ सय घरधुरी एकैठाउँमा छन् । यहाँ बिहानदेखि साँझसम्म कराउनका लागि एकजना कटुवाल खटाइएको गाउँपालिकाका अध्यक्ष सन्तोष गुरुङ बताउछन् । सरकारले लागु गरेको लकडाउनलाई कडाइका साथ कार्यान्वयन गर्न कटुवालले विशेष भूमिका निर्वाह गर्ने उनले बताए। कटुवालले कोराना भाइरसको बारेमा जानकारी दिनुका साथै यसबाट जोगिने उपायका बारेमा सन्देश दिने गरेका छन् । सात वटै वडामा सूचना सन्देश प्रवाह गर्न धार्चे गाउँपालिकाले कटुवाललाई तलब दिने गरेको छ । बारपाकको स्वास्थ्यचौकीमा स्वास्थ्य परीक्षण गर्न हेल्थडेस्क स्थापना गरिएको वडाअध्यक्षले जानकारी दिए । साथै राजनीतिक दलका नेता, जनप्रतिनिधि, स्वास्थ्यकर्मी, सामाजिक अगुवाहरु सम्मिलित पाँचपाँच जनाको समूहले घरदैलो कार्यक्रम गर्ने, पोष्टर, पम्प्लेट गर्ने गरेका उनले बताए । धार्चे गाउँपालिकाले पनि लाप्राकको गुप्सीभञ्ज्याङ र अर्मलामा हेल्थडेस्क स्थापना गरेर स्वास्थ्य परीक्षण गरिएको अध्यक्ष गुरुङले जानकारी दिए ।"
"कोरोनाले विश्वभर १८ हजार ९०७ को मृत्यु, ४ लाख बढी संक्रमित","जेनेभा : विश्वभरि महामारीका रुपमा फैलिँदै गएको कोरोना भाइरसको सङ्क्रमणबाट मङ्गलबारसम्म विश्वका विभिन्न देशमा गरी १८ हजार ९०७ जनाको मृत्यु भएको छ। विश्व स्वास्थ्य सङ्गठनले सार्वजनिक गरेको विवरणअनुसार संसारभरि ४ लाख २२ हजार ८२९ जना कोरोना भाइरसबाट सङ्क्रमित भएका छन्। सङ्क्रमित व्यक्तिहरुमा १ लाख ९ हजार १०२ जना उपचारपछि घर फर्किएका छन् भने दुई लाख ९४ हजार ८२० व्यक्ति हाल उपचारारत छन्। कोरोना भाइरस कोभिड१९ को सङ्क्रमण हालसम्म १९२ देशमा देखा परिसकेको छ। चीनको हुबे प्रान्तको उहान शहरबाट शुरु भएको कोभिड१९ लाई विश्व स्वास्थ्य सङ्गठनले विश्वव्यापी महामारीको सङ्ज्ञा दिएको छ। सोही बमोजिम नागरिकलाई सतर्कता अपनाउन पनि विश्व स्वास्थ्य संगठनले विश्वका सबै देशका नागरिकलाई आग्रह गरिरहेको छ। कोरोना भाइरस सङ्क्रमणबाट चीनमा ३ हजार २८१ जनाको मृत्यु भएको छ भने। त्यहाँ ८१ हजार २१८ जना सङ्क्रमित रहेका छन्। चीनबाट बुधबार प्राप्त एक समाचारअनुसार ७३ हजार ६५० व्यक्ति उपचारपछि घर फर्किएका छन्। हाल कोरोना भाइरसका कारण अत्यन्त प्रभावित इटालीमा यस रोगको सङ्क्रमणका कारण ६ हजार ८२० जनाको मृत्यु भएको छ। हाल ६९ हजार १७६ जना सङक्रमित रहेका छन्। आठ हजार ३२६ व्यक्ति उपचारपछि घर फर्किएका छन्। इरानमा कोरोना भाइरसको सङ्क्रमणका कारण १ हजार ९३४ जनाको मृत्यु भएको छ। हाल २४ हजार ८११ जना सङक्रमित रहेका छन्। सात हजार ८ हजार ३७६ जना उपचारपछि घर फर्किएका बताइएको छ। कोरोना भाइरसको सङ्क्रमणको कारण स्पेनमा २ हजार ९९१ जनाको मृत्यु भएको छ। हाल ४२ हजार ५८ जना सङक्रमित रहेका छन्। मङ्गबार प्राप्त एक समाचारका अनुसार तीन हजार ७९४ व्यक्ति उपचारपछि निको भएर घर फर्किएका छन्। जर्मनीमा कोरोना भाइरसको सङ्क्रमणको कारण १५९ व्यक्तिको मृत्यु भएको छ। हाल ३२ हजार ९९१ जना सङक्रमित रहेका छन्। यसैबीच ३ हजार ९० उपचारपछि निको भएर घर फर्किएका छन्। संयुक्तराज्य अमेरिकामा कोरोना भाइरस सङ्क्रमणका कारण ७८२ जनाको मृत्यु भएको छ। हाल ५४ हजार ८६७ जना सङक्रमित भने ३७८ उपचारपछि निको भएर घर फर्किएका छन्। फ्रान्समा कोरोना भाइरस सङ्क्रमणका कारण १ हजार १०० जनाको मृत्यु भएको छ। मङ्गलबार प्राप्त एक समाचारअनुसार २२ हजार ३०४ सङ्क्रमित रहेका छन् भने ३ हजार २८१ उपचारपछि घर फर्किएका छन्। दक्षिण कोरियामा कोरोना भाइरस सङ्क्रमणको कारण १२६ व्यक्तिको मृत्यु भएको छ। नौ हजार १३७ सङ्क्रमित भएका छन्। सोमबार प्राप्त एक समाचारका अनुसार तीन हजार ७३० उपचारपछि निको भएर घर फर्किएका छन्। स्विट्जरल्याण्डमा कोरोना भाइरस सङ्क्रमणको कारण १२२ व्यक्तिको मृत्यु भएको छ। नौ हजार ८७७ सङ्क्रमित भएका छन्। यसैबीच १३१ जना भने उपचारपछि घर फर्किएका छन्। बेलायतमा कोरोना भाइरस सङ्क्रमणको कारण ४२२ व्यक्तिको मृत्यु भएको छ। आठ हजार ७७ सङ्क्रमित भएका छन्। यसैबीच १३५ जना भने उपचारपछि निको भएर घर फर्किएका छन्। नेडरल्याण्डमा कोरोना भाइरस सङ्क्रमणको कारण २७६ व्यक्तिको मृत्यु भएको छ। पाँच हजार ५६० सङ्क्रमित भएका छन्। यसैबीच २ जना भने उपचारपछि निको भएर घर फर्किएका छन्। अष्ट्रियामा कोरोना भाइरस सङ्क्रमणको कारण २८ व्यक्तिको मृत्यु भएको छ। पाँच हजार २८३ सङ्क्रमित भएका छन्। यसैबीच ९ जना भने उपचारपछि निको भएर घर फर्किएका छन्। बेल्जियममा कोरोना भाइरस सङ्क्रमणको कारण १२२ व्यक्तिको मृत्यु भएको छ। चार हजार २५९ सङ्क्रमित भएका छन्। यसैबीच ४६१ जना भने उपचारपछि निको भएर घर फर्किएका छन्। नर्वेमा कोरोना भाइरस सङ्क्रमणको कारण १२ व्यक्तिको मृत्यु भएको छ। दुई हजार ८६६ सङ्क्रमित भएका छन्। यसैबीच ६ जना भने उपचारपछि निको भएर घर फर्किएका छन्। कोरोना भाइरस सङ्क्रमणको कारण अष्ट्रेलियामा ८, ब्राजिलमा ४६, स्वेडेनमा ४०, पोर्चुगलमा ३३, क्यानाडामा २६ , डेनमार्कमा ३२, मलेसियामा १६, आयरल्याण्डमा ७, पोल्याण्डमा १०, ग्रीसमा २०, इन्डोनेसियामा ५५, फिलिपिन्समा ३५, हङकङमा ४, इराकमा २७, अल्जेरियामा १९ , भारतमा ११, पाकिस्तानमा ६, थाईल्याण्डमा ४, सिङ्गापुरमा २, रुसमा १, पेरुमा ७, मेक्सिकोमा ४, इजिप्टमा २०, पानामामा ६, अर्जेन्टिनामा ६, लेबनानमा ४, संयुक्त अरव इमिरेट्समा २, ताइवानमा २, सानमारिनोमा २१, हंगेरीमा ९, मोरक्कोमा ५, अफगानिस्तानमा १, नाइजेरियामा १, बङ्गलादेशमा ४, घानामा २, सुडानमा १ व्यक्तिको मृत्यु भएको प्राप्त समाचारमा जनाइएको छ। बुधबारसम्म सङ्क्रमित मात्र देशहरुका नेपाल, म्यानमार काजाकिस्तान, कङ्गो भ्याटिकन सिटी, चाड, भुटान, लिबिया, सिरिया, पपुवा न्यु गिनी, अङ्गोला, बेनिन आदि रहेका छन्। एएफपी"
"ट्रकमा मोटरसाइकल ठोक्किँदा एकको मृत्यु, दुई घाइते",भक्तपुर : अरनिको राजमार्गअन्तर्गत भक्तपुरको सूर्यविनायक नगरपालिका८ जगाती बस पकेट नजिकै रोकिराखेको एक ट्रकमा मोटरसाइकल ठोक्किँदा चालकको मृत्यु भएको छ। त्यस्तै मोटरसाइकलमा सवार दुई घाइते भएका छन्। महानगरीय प्रहरी परिसर भक्तपुरकाअनुसार तेल सकिएर रोकिराखेको ना ६ ख ११०३ नम्बरको ट्रकलाई सूर्यविनायकबाट काभ्रेतर्फ जाँदै गरेको बा ९० प ४०४० नम्बरको मोटरसाइकलले मंगलबार साँझ पछाडिबाट ठक्कर दिएको थियो। ठक्करबाट मोटरसाइकलमा सवार ३ जनामध्ये चालक सिन्धुपाल्चोक जुगल गाउँपालिका घर भई हाल भक्तपुर नगरपालिका१० कमलविनायक बस्ने २८ को उत्तरबहादुर तामाङको उपचारको क्रममा मृत्यु भएको परिसरका प्रवक्ता प्रहरी नायब उपरीक्षक दीपक गिरीले जानकारी दिए। उनका अनुसार मोटरसाइकलमा सवार २८ वर्षीय आकाश तामाङ र ११ वर्षीया बालिका कोलसङ डोल्मा तामाङ घाइते भएका छन्। ठक्करबाट घाइते तीनैजनालाई तत्काल उपचारको लागि भक्तपुरको सल्लाघारीस्थित डा इवामुरा मेमोरियल अस्पताल लगिएको थियो। त्यहीं उपचारको क्रममा चालक उत्तरबहादुरको मृत्यु भएको प्रहरी नायव उपरीक्षक गिरीले बताए। उनका अनुसार गम्भीर घाइते भएका आकाशलाई भने थप उपचारको लागि काठमाडौंको सिनामंगलस्थित केएमसी लगिएको छ। कोलसङलाई भने उपचारपस्चात डिस्चार्ज गरिएको छ। घटनामा संलग्न दुवै सवारीसाधन र ट्रक चालक चितवनको भरतपुर महानगरपालिका१६ का २६ वर्षीय दुर्गाबहादुर तामाङलाई महानगरीय प्रहरी वृत जगातीको नियन्त्रणमा राखिएको छ। घटनाबारे थप अनुसन्धान कार्य अघि बढाइएको भक्तपुर प्रहरीले जनाएको छ।
"कर्णालीमा कोरोनाको त्रास : न पर्याप्त चिकित्सक, न औषधि","सुर्खेत : कोरोना भाइसरको संक्रमण रोक्न पूर्वतयारी भइरहँदा कर्णालीमा औषधि र स्वास्थ्यकर्मीको अभाव छ। कोरोनाको त्रासले सर्वसाधारण गाउँ केन्द्रित भए पनि दुर्गममा पर्याप्त औषधि र विशेषज्ञ डाक्टर छैनन्। आवश्यक डाक्टर र औषधि नहुँदा सर्वसाधारण थप त्रसित छन्। भौगोलिक विकटताका कारण दुर्गममा सामान्य रोगले पनि महामारीको रूप लिने गर्छ। २०७१ मा जाजरकोटमा पर्याप्त औषधि र स्वास्थ्यकर्मी नहुँदा झाडापखालाबाटै करिब दुईसय जनाको ज्यान गएको थियो। समयमै उपचार नहुँदा गतवर्ष हुम्लामा फ्लुकै कारण दुई सातामा १२ जनाले ज्यान गुमाए। औषधि र उपचार नपाएरै सामान्य रोगले महामारीको रूप लिने कर्णालीमा यसपाली पनि दुर्गममा आवश्यक औषधि र डाक्टरको व्यवस्थापन हुन सकेको छैन। प्रदेशका हिमाली र दुर्गम जिल्लामा अहिले पनि विशेषज्ञ डाक्टर छैनन्। सदरमुकाममा केही मात्रामा औषधि भए पनि दुर्गममा सिटामोल पाउनै मुस्किल छ। प्रदेश सरकारले कोरोनाविरुद्धको सचेतना र आवश्यक पूर्वाधारहरू हाल प्रदेश राजधानी वीरेन्द्रनगरमा केन्द्रित गरेको छ। सचेतनामुलक कार्यक्रम सञ्चालन गरिए पनि आवश्यक औषधि र डाक्टरको व्यवस्थापनमा प्रदेश र स्थानीय सरकार चुकेका छन्। जसकाकारण संक्रमण फैलिएको खण्डमा दुर्गमका नागरिकले सहजै उपचार पाउने अवस्था छैन। जिल्ला अस्पतालमा केही औषधि उपलब्ध भए पनि दरबन्दीअनुसारका डाक्टर भने छैनन्। बिरामीले सामान्य चेकजाँचमै चित्त बुझाउनुपर्ने बाध्यता छ। डोल्पा अस्पतालमा चारजना विशेषज्ञ डाक्टर र पाँचजना नर्सको दरबन्दी छ। तर हाल यहाँ करारका डाक्टर र दुईजना नर्सले मात्र धानिरहेका छन्। मुगुमा पनि पर्याप्त डाक्टर छैनन्। जिल्ला अस्पतालमा चार जना विशेषज्ञसहित १० जना डाक्टरको दरबन्दी छ। तर, हाल यहाँ एकजना पनि विशेषज्ञ डाक्टर छैनन्। अन्य ६ जना डाक्टरले काम चलाएका छन्, जनस्वास्थ्य सेवा कार्यालयका प्रमुख डाक्टर निर्मल नगरकोटीले भने, हामीकहाँ एक जना पनि विशेषज्ञ डाक्टर छैनन्, स्टोरमा केही औषधि त छ। तर, संक्रमण फैलिएको खण्डमा त्यो पर्याप्त नहुन सक्छ। सदरमुकामा केही औषधि भए पनि गाउँमा बिरामीले सामान्य सिटामोल नपाउने अवस्था छ। कर्णालीका कालिकोट र जाजरकोटमा पनि समस्या उस्तै छ। जिल्ला अस्पतालका प्रमुख डाक्टर भिष्म पोख्रेलले भने, मौसम परिवर्तन हुँदा दैनिक दुईसयसम्म बिरामी उपचारका लागि आउँछन्, हामीसँग दक्ष जनशक्तिको अभाव छ। यहाँ आठजना डाक्टरको दरबन्दी छ। तर, एक जनालेमात्र सेवा दिनुपरेको छ। उनकाअनुसार तीन जना विशेषज्ञ डाक्टरको दरबन्दी रिक्त छ। यसअघि महामारीले आक्रान्त बन्दै आएको जाजरकोटमा पनि आवश्यक डाक्टर छैनन्। अधिकांश स्वास्थ्य संस्थाहरू करारकै कर्मचारीको भरमा छन्। जिल्ला अस्पतालमा ६५ जना स्वास्थ्यकर्मीको दरबन्दी छ। तर, हाल यहाँ १८ जनामात्र कार्यरत छन्। स्थानीय तहमा रहेका स्वास्थ्य संस्थामा आवश्यक औषधि पनि उपलब्ध छैन। दुर्गममा रहेका स्वास्थ्य संस्थामा औषधि र डाक्टरको कमजोर उपलब्धता भइरहँदा कर्णालीको राजधानीमै रहेको प्रदेश अस्पतालमा पनि जनशक्तिको अभाव छ। वीरेन्द्रनगरमा रहेको प्रदेश अस्पतालमा पनि हाल दरबन्दी अनुसारका डाक्टर र स्वास्थ्यकर्मी उपलब्ध छैनन्। प्रदेश अस्पतालका सूचना अधिकारी विनोद बस्नेतले भने,अस्पतालमा ५० जना विशेषज्ञ डाक्टरको दरबन्दी छ। तर, हाल सात जनामात्र कार्यरत छन्। मेडिकल अधिकृतको दरबन्दी २५ जना हो, हाल एक जनामात्र कार्यरत छन्। करारमा भर्ना भएका स्वास्थ्यकर्मीको भरमा उपचार गर्नुपर्ने बाध्यता रहेको उनको भनाइ छ। जिल्ला अस्पताल दैलेखमा सात जना विशेषज्ञ डाक्टरको दरबन्दी छ। तर, हाल अस्पतालमा एक जनामात्रै डाक्टर निरञ्जन पन्त कार्यरत छन्। पाँच जना मेडिकल अधिकृतको दरबन्दी भए पनि सबै रिक्त छन्। अर्कोतर्फ जिल्ला अस्पतालहरूमा आइसोलेसन कक्ष तयार भए पनि उपकरण र डाक्टर नहुँदा जटिलता पैदा भएको छ। तर, प्रदेश सरकारले भने आवश्यक औषधि र स्वास्थ्यकर्मीको व्यवस्थापन गरिने जनाएको छ। प्रदेश स्वास्थ्य निर्देशनालयका निर्देशक रिता भण्डारीले भनिन्, दुर्गममा औषधि अभाव हुन नदिन हामी सचेत छौं, केन्द्रबाट पनि औषधि मगाएका छौं। आवश्यक स्वास्थ्यकर्मीको व्यवस्थापनको पहल भइरहेको छ, हामी यो विषयमा गम्भिर छौं।"
लकडाउन उल्लङ्घन गर्ने ३०२ सवारी साधन नियन्त्रणमा,"काठमाडौँ : कोरोना भाइरस (कोभिड१९) को रोकथामका लागि नेपाल सरकारले लागू गरेको लकडाउन उल्लङ्घन गर्ने सवारी साधनलाई प्रहरीले नियन्त्रणमा लिएको छ। बुधबार बिहान ८ बजेसम्ममा महानगरीय ट्राफिक प्रहरी महाशाखाले काठमाडौँ उपत्यकाका विभिन्न स्थानबाट ३०२ सवारी साधनलाई नियन्त्रणमा लिएको हो। अटेर गरी लकडाउन उल्लङ्घन गरी सञ्चालन गरेका सवारी साधनलाई विभिन्न स्थानबाट ट्राफिक प्रहरीले नियन्त्रणमा लिएको महाशाखाका प्रवक्ता प्रहरी उपरीक्षक जिवन कुमार श्रेष्ठले जानकारी दिए। प्रहरीले घरबाट अनावश्यक रूपमा निस्केका सर्वसाधारणलाई सम्झाएर घरतर्फ नै फर्काएको जनाएको छ। अत्यावश्यक सेवा र पासका सवारी साधन मात्रै चल्न पाउने, अन्य सवारी साधनलाई नचलाउन र सर्बसाधारणलाई घरबाट ननिस्कन आग्रह गरिएको छ।"
९२ नेपाली नाकामा अलपत्र,"नेपालगन्ज : भारतका विभिन्न राज्यबाट आएका ९२ जना नेपाली जमुनाहा नाकामा अलपत्र परेका छन् । रोकिनेमा अधिकांश भारतको महाराष्ट्र प्रदेशको गोवा र बेंगलौरबाट आएका छन् । मंगलबार बिहान ३ बजे रूपैडिहा पुगेकालाई प्रहरीले मूल बाटोमा रोकेपछि उनीहरू चोरबाटो हुँदै जमुनाह आएका हुन् । गोवाबाट भोकभोकै तीन दिनमा जमुनाहा आइपुग्दा प्रहरीले घर जान नदिएको बाँकेको राप्ती सोनारी९ ढकेरीका वीरबहादुर खत्रीले बताए । सुर्खेतको गुर्भाकोट ४ का खिमबहादुर वली र छिन्चु सुर्खेतका तारा केसीले भारतीय प्रहरीले नै चोर बाटो देखाएको बताए । उनीहरुलाई दिउँसो चिउरा र चाउचाउ खान दिइएको थियो। सीमामा रोकिएकाहरूलाई दिउँसोसम्म के गर्ने भन्ने प्रस्ट निर्देशन नआएको सीमा प्र्रहरी र स्वास्थ्यकर्र्मीले बताए । सीमामा रोकिएको १७ घन्टापछि मंगलबार साँझ उनीहरूलाई आआफ्नै जिल्ला पठाउने तयारी गरिएको बाँकेका प्रमुख जिल्ला अधिकारी कुमार बहादुर खड्काले जानकारी दिए । बाँकेमा राख्न क्षमता नभएकाले उनीहरूलाई आआफ्नै जिल्लाका सेल्फ क्वारेन्टाइनमा बस्न निर्देशन दिदै पठाउने तयारी गरिएको हो, उनले भने।"
कोरोना भाइरस : उपचार सामग्री अभाव भन्दै अस्पताल बन्द,"बागलुङ : कोरोना भाइरसका कारण जिल्ला सदरमुकाममा रहेको मुक्तिनाथ अस्पताल बन्द भएको छ। बागलुङ बजारको मुख्य चोकमा सञ्चालित मुक्तिनाथ हस्पिटल प्रालि मंगलबार सूचना टाँस गरेर बन्द गरिएको हो । अस्पतालको सटरमा टाँस गरिएको सूचनामा लेखिएको छ विश्वभरी महामारीको रुपमा फैलिएको कोरोनाका कारण प्राप्त सामग्री नभएकाले २३ दिनको अवस्था हेरेर पुनः सूचारु गर्ने गरी हाललाई हस्पिटल बन्द गरिएको छ।' कोरोनाको जोखिम बढेसँग अस्पताल बन्द गराएपछि अस्पतालको चौतर्फी आलोचना भएको छ । जिल्ला र सिंगो देश संकटमा परेका बेला अनेक बाहना गरेर अस्पताल बन्द गर्नु दुर्भाग्य भएको अधिकारकर्मी राम शर्माले बताए । 'यो त युद्धमा भागेको सिपाही जस्तो भयो, यस बेला त अझ बढी उत्तरदायित्व बहन गरेर विश्वास आर्जन गर्न सक्नुपथ्र्यो,' शर्माले थपे, 'अस्पताल सञ्चालकले लज्जाबोध हुने निर्णय गरेछ ।' मुक्तिनाथ अस्पताल प्रालिका अध्यक्ष सन्तोष रावलले अस्पतालमा कोरोनाको उपचारका लागि प्राप्त सामग्री नहुँदा बन्द गर्नु परेको बताए । 'कोरोनासँग सम्बन्धित जाँचका लागि सामग्रीको अभावमा हाम्रा कर्मचारी, स्वाथ्यकर्मीले असुरक्षित महसुश गरे, फेरी समस्या पर्ला भनेर बन्द गरिएको हो,' अध्यक्ष रावलले भने, 'फोनमा बुधबारसम्मका लागि बन्द गर्ने सल्लाह गरेका थियौं । अहिले नै धेरै दबाब आइरहेको छ । केही दिन बन्द गर्ने भने पनि हामीले तत्काल खुलाएका छौं ।' यद्यपी अस्पताल खुलाए पनि तत्काल स्वास्थ्यकर्मी सुरक्षित नहुने अवस्था रहेको उनले बताए ।"
कोरोना आशंकामा भीम अस्पताल भर्ना गरिएका बिरामीको रिपोर्ट नेगेटिभ,"भैरहवा: कोरोना आशंकामा भैरहवाको भीम अस्पतालमा भर्ना गरिएको बिरामीको रिपोर्ट नेगेटिभ आएको छ । शनिबार अस्पताल भर्ना गरिएका उनको शरीरबाट नमुना संकलन गरेर कोरोना संक्रमण परीक्षणका लागि ट्रपिकल तथा सरुवा रोग अस्पताल टेकुमा पठाइएको थियो । बुधबार आएको कोरोना परीक्षणको रिपोर्टमा ती व्यक्तिमा कोरोना संक्रमण नदेखिएको (नेगेटिभ) भैरहवा भीम अस्पतालका सूचना अधिकारी गोपाल उपाध्ययले जानकारी दिए । दश दिनदेखि ज्वरो आएपछि उनी प्युठानको अस्पताल, लुम्बिनी प्रादेशिक अस्पताल बुटवल, युनिभर्सल मेडिकल कलेज भैरहवाहुँदै भीम अस्पताल पुगेपछि उनलाई चिकित्सकले भर्ना गरी उपचार सुरु गरेका थिए । उनी भारतको कोरोना प्रभावित सहर चेन्नईबाट आएको र तत्कालै ज्वरो देखिएपछि कोरोना संक्रमणको आशंमा परीक्षण गरिएको थियो । चिकित्सक आवश्यक स्वास्थ्य सुरक्षा कवचको अभावमा पनि शंकास्पद बिरामीको उपचार गर्दा उच्च जोखिममा छन् । सरकारले स्वास्थ्य सुरक्षा कवचको व्यवस्था भनिएपनि हालसम्म व्यवस्था हुन सकेको छैन ।"
विमानस्थलमा शून्य उडान,"काठमाडौं : बाह्य तथा आन्तरिक उडान ठप्प भएपछि त्रिभुवन अन्तर्राट्रिय विमानस्थल सुनसान भएको छ। सोमबारसम्म आन्तरिक उडान हुँदै आएको भए पनि मंगलबार भने कुनै पनि उडान नभएको विमानस्थलले जानकारी दिएको छ। एक हप्ताका लागि सरकारले लकडाउन गर्दै सम्पूर्ण उडान बन्द गर्न निर्देशन दिएसँगै विमानस्थल सुनसान देखिएको हो। मंगलबार कुनै पनि अन्तर्राष्ट्रिय उडानको तालिका नभएकाले उडान शून्य भएको प्रवक्ता देवचन्द्रलाल कर्णले जानकारी दिए। चैत १० गतेबाट सम्पूर्ण बाह्य उडान बन्द भएपछि सोमबार ४ वटा एयरलाइन्सले खाली जहाज ल्याएर काठमाडौंबाट यात्रु भने ओसारेको विमानस्थल बताउँछ। अत्यावश्यक परिस्थितिमा सरकारको विशेष स्वीकृति लिएर उडान भर्न सकिने भए पनि मंगलबार कुनै पनि उडान तालिका नभएको उनको भनाइ छ। दैनिक ६५ भन्दा बढी अन्तर्राष्ट्रिय र ३ सयभन्दा बढी आन्तरिक उडान हुँदै आएको थियो। दैनिक १२ हजारभन्दा बढी यात्रुको चहलपहल हुने विमानस्थलमा मंगलबार सुनसान देखिएको हो। तर, बुधबार वा बिहीबारबाट अन्तर्राष्ट्रिय उडान हुन सक्ने कर्णले बताए। नेपाल भ्रमणमा रहेका पर्यटक बेखर्ची हुने र भिसाको अवधि पनि सकिने हुँदा सम्बन्धित एयरलाइन्सले यात्रुलाई गन्तव्यमा पुर्याउन उडान भर्नुपर्ने उनको भनाइ छ। यता, नेपाल सरकार अध्यागमन विभागले मार्च २२ तारिकदेखि अप्रिल ३ सम्मका लागि विभागको काम बन्द गरिसकेको छ। विभागले सूचना जारी गर्दै मार्च २१ सम्म भिसा अवधि भएका पर्यटकको हकमा शर्तअनुसार काम गर्ने उल्लेख गरेको छ। भिसा थप्ने सन्दर्भमा २१ मार्चसम्म भिसा अवधि भएको हुनुपर्ने, भिसा थपका लागि विभाग सुचारु भएको ७ दिनमा निवेदन दिनुपर्ने र २१ मार्चअघि नै भिसा अवधि सकिएर पनि भिसा थप गर्न नआएको हकमा अध्यागमन कानुन अनुसार दण्ड जरिवाना गरिने भनिएको छ। कानुनअनुसार भिसा सकिएको अवधि १५ दिनभन्दा कम भए ३ अमेरिकी डलर र १५० दिनभन्दा बढी भिसा नथपिएको भए ५ अमेरिकी डलर जरिवाना तोकिएको छ।"
भारतबाट आएकालाई क्वारेन्टाइनमा,डोटी : कैलालीको गौरीफन्टा नाकामा अलपत्र परिरहेका भारतमा मजदुरी गर्दै आइरहेका डोटीका युवालाई मंगलबार साँझ मात्रै जिल्लामा ल्याइएका छन्। नेपाल प्रवेश गरेका सबैलाई क्वारेन्टाइनमा राखिएको छ। भरतबाट आएका दुई सय ५० जनालाई आआफ्नो स्थानीय तहमा पुर्याएर क्वारेन्टाइनमा राखिएको हो। सबैकोे खाने र बस्ने व्यवस्था सम्बन्धित पालिकाले लिएको प्रमुख जिल्ला अधिकारी टेक नारायण पौडेलले जानकारी दिए। उनीहरुबाट कोरोना संक्रमणको जोखिम बढिरहेकाले कम्तिमा १४ दिन क्वारेन्टाइनमा राख्नुपर्ने र समय समयमा उनीहरुको स्वास्थ्य जाँच गराइने प्रजिअ पौडेलले बताए। भारतबाट आएका मध्य शिखर नगरपालिकामा ७२ जना रहेका छन्। उनीहरुलाई नगरपालिका१० स्थित सिद्धेश्वर माविमा क्वारेन्टाइन स्थापना गरेरा राखिने नगर प्रमुख सिताराम जोशीले बताए। दिपायल सिलगढी नगरपालिकाका २२ जना र केआईसिंह गाउँपालिकाका ११ जना गरी ३३ जनालाई सेती सभाहल राजपुरमा राखिएको दिपायल सिलगढी नगरपालिका प्रमुख मञ्जु मलासीले बताइन। उनीहरुको सबै व्यवस्थापन पालिकाले नै गन गाउँपालिकाका प्रमुख लोकेन्द्रबहादुर शाहीले बताए। उता बड्डीकेदार गाउँपालिकामा आएका ५१ जनालाई बिपीनगरस्थित केदार ज्योती क्याम्पसमा राखिएको र उनीहरुको स्वास्थ्य परीक्षणसमेत भएको स्वास्थ्य शाखाका इन्चार्ज योगेन्द्रबहादुर शाहीले बताए। बोगटान फुड्सील गाउँपालिकाका ३३ जनालाईसमेत त्यहाँका विद्यालयमा राखिएको बताइएको छ। आदर्श गाउँपालिकामा आएका ५६ जनालाई शारदा मावि मौवा र सायल गाउँपालिकाका ५ जनालाई वडा नम्बर ३ को वडा कार्यालयका कोठामा राखिने गाउँपालिकाले बताएको छ। पूवीचौकी गाउँपालिकामा भने पछिल्लो समय दुई जना मात्रै भारतबाट आएका छन्। उनीहरुलाई सम्बन्धित वडामा राखिने बताइएको छ। मंगलबार ल्याइएका व्यक्तिलाई क्वारेन्टाइनमा राखिएको भए पनि केही दिन अगाडि भारतबाट हजारौं संख्यामा आएका डोटीबासी आआफ्नो घरमा बसिरहेका छन्। उनिलाई परिवारबाट अलग (सेल्फ क्वारेन्टाइन) मा बस्नु भनेर पटक पटक सम्झाउँदासमेत नमानिरहेको जनप्रतिनिधी बताउँछन्। उनीहरुका कारण समुदायमा एक किसिमको त्राससमेत फैलिएको छ।
लकडाउनले राउण्ड अन्नपूर्ण पदयात्रीको बिचल्ली,"जोमसोम : सरकारले कोराना भाइरस (कोभिड१९) सक्रमण फैलिन सक्ने भन्दै सोमबारदेखि देशभर लकडाउन गरेको छ। लकडाउनका कारण पर्यटक आउजाउमा समस्या परेको छ। लकडाउनकै कारण राउण्ड अन्नपूर्ण पदमार्ग हुँदै मुस्ताङको मुक्तिनाथ झरेका करिब ६ दर्जन तेश्रो मुलुकका पर्यटक बिचल्लीमा परेका छन्। कोरोना भाइरस संक्रमणको डरले मुस्ताङको प्रमुख पर्यटकीयस्थल जोमसोम, मार्फा, कागबेनी र मुक्तिनाथका होटल तथा अन्य पर्यटन व्यवसायीले लकडाउनपछि अघोषित रुपमा सेवा बन्द गरेका छन्। एकाध खुलेका होटलले पनि विदेशी पर्यटक राख्न सकस मानेका छन्। यस्तै ,विदेशी पर्यटकले पनि आफ्नो देश फर्कन इच्छुक नरहेको पाईएको र यथास्थानमै बस्न चाहेकाले होटल व्यवसायीमा थप कोरोना त्रास बढेको हो। मुक्तिनाथ र कागबेनीमा केही तेश्रो मुलुकका पर्यटक होटलबाट बाहिरिन नचाहेको बुझिएको छ। तर स्थानीय गाउँ समाजले भने विदेशी पर्यटक राख्न नपाइने व्यवसायीलाई दवाव परेपछि होटल व्यवसायी थप अप्ठ्यारोमा परेका हुन्। राउण्ड अन्नपूर्ण पदयात्रीलाई मुक्तिनाथको एक्याप चेकपोष्टको हेल्थ डेस्क स्वास्थ्य परीक्षण गराउने गरेको एक्याप पर्यटक सहायक प्रेम बस्नेतले जानकारी दिए। स्वास्थ्य परीक्षण गरिएका विदेशी पर्यटकलाई कोरोना संक्रमण देखिएका सम्बन्धित निकायमा पठाइने व्यवस्था भएको उनले बतए। उनले लकडाउन अवधिमा यथास्थानमा बस्न पाउनुपर्ने अडान पर्यटकको रहेको उनकव भनाई छ। लकडाउनपछि वारागुङ मक्तिक्षेत्र गाउँपालिकाले यसबारे समस्या सुल्झाउन खोजे पनि निकास निस्कन सकेन। बुधबार स्थानीय जनप्रतिनिधि, होटल व्यवसायीहरु निकास खोज्न स्थानीय प्रशासनमा पुगेका छन्। यस्तै लकडाउनमा परेका विदेशी पर्यटक पनि प्रशासन कार्यालयमा पुगे। जिल्ला प्रशासन कार्यालयले दुतावासले गृह मन्त्रालयमा सिफारिस गरे निषेधआज्ञा फुकुवा गर्ने सुझाएपछि केही पर्यटकले दुतावास खबर गरी आवगमन अनुमति पाएको प्रमुख जिल्ला अधिकारी बेदप्रकाश अर्यालले जानकारी दिए। उनका अनुसार दुतावासको सिफारिसमा मंगलबार र बुधबार केही पर्यटकले अनुमति पाएका छन्। लकडाउनको असरले समस्या पारेको जनाउँदै तीन दर्जन विदेशी पर्यटक स्थानीय प्रशासनमा पुगेका थिए।"
अत्यावश्यकलाई मात्र तेल दिन सरकारको आग्रह,"काठमाडौं : 'नेपाल पेट्रोलीयम डिलर राष्ट्रिय एसोसिएशन'ले अतिआवश्यकका लागि मात्र पेट्रोलियम पदार्थ प्रदान गर्न आग्रह गरेको छ । सरकारको आग्रहानुसार अत्यावश्यकका लागि मात्र पेटोलियम पदार्थ वितरण गर्न पम्पहरूलाई आग्रह गरिएको एसोसिएशनका अध्यक्ष लीलेन्द्रप्रसाद प्रधानले जानकारी दिए। उनका अनुसार काठमाडौं उपत्यकाभित्रका पम्प सञ्चालकलाई सोही व्यहोराको सूचना पम्पको बाहिर टाँस्न आग्रह गरिएको छ । 'पेट्रोलपम्प परिसरको बाहिरपट्टि देखिने गरी सूचना टाँसेर अत्यावश्यक सामान ढुवानी गर्ने सवारी साधन (एम्बुलेन्स वा सरकारबाट इजाजतप्राप्त साधन)लाई इन्धन उपलब्ध गराउन हामीले निर्देशन दिएका छौँ', उनले भने, 'पम्पमा धेरै कर्मचारी नभएको र सम्पर्क नम्बर देखिने गरी सूचना टाँस गर्न हामीले जानकारी गराइसकेका छौँ ।' अत्यावश्यकका लागि काठमाडौं उपत्यकाका जुनसुकै पम्पमा तेल भर्न सकिने र पम्पमा पर्याप्त मात्रामा मौज्दात तेल राखिएको उल्लेख गरे । सुरक्षा निकायका आफ्नै पम्प रहेको तथा निजी क्षेत्रका पम्पबाट नजिक रहेका अस्पताल तथा कूटनीतिक नियोगका कर्मचारी तथा पत्रकारले तेल भर्ने गरेको सूचना आफूहरूलाई आएको उनले बताए ।"
लकडाउनमा कन्टेनरमा लुकेर आएका ५२ यात्रु पक्राउ,"वीरगन्ज : लकडाउन उल्लंघन गरेर नेपालका विभिन्न शहरबाट मालवाहक लरीको खाली कन्टेनरमा लुकेर वीरगन्ज आएका ५२ जना यात्रुलाई प्रहरीले नियन्त्रणमा लिएको छ। काठमाडौंबाट भरतपुरहेटौंडा हुँदै वीरगन्जस्थित घण्टाघरमा मंगलबार राति १२ बजे आइपुगेको ना ५ ख ९५५२ नम्बरको लरीको खाली कन्टेनर भित्र रहेका ३ बालबालिका सहित ५२ यात्रुलाई प्रहरीले नियन्त्रणमा लिएको हो। प्रहरीले लरीका चालक शीवनारायण महरालाई पनि नियन्त्रणमा लिएको छ। काठमाडौंको सतुंगलमा रहेको टायल इन्जिम हार्डवेयरमा अल्मुनियम झारेर मंगलबार साँझ वीरगन्ज फर्किने क्रममा लरीमा रहेको खाली कन्टेनर भित्र काठमाडौं, भरतपुर, हेटौडाबाट ती यात्रुहरु चढेका थिए। प्रति व्यक्ति २ सय रुपैयाँ भाडा दिने सर्तमा चालकले आफुहरुलाई लरीमा चढाएको यात्रूहरुले बताएका छन्। प्रहरीले नियन्त्रणमा लिएकाहरु बारा, पर्सा र रौतहटका बासिन्दा हुन्। उनीहरु व्यापार व्यवसाय र मजदुरीका लागि काठमाडौं, भरतपुर र हेटौंडामा बस्दै आएका थिए। मंगलबारदेखि लकडाउन भएपछि घर फर्किन अन्य कुनै सवारी साधन नपाएपछि लरीको खाली कन्टेनर भित्र बसेर घर फर्कने क्रममा प्रहरीले नियन्त्रणमा लिएको बारा मोतीसरका रमेश बैठाले बताए। लकडाउन भएपछि काम गर्ने पसल पनि बन्द भयो, काठमाडौंबाट लरीमा चढेका बैठाले भने , साहुले पनि घर जाउ भनेपछि खाली कन्टेनरमा चढेका थियौँ। भरतपुरबाट कन्टेनरमा चढेका पर्साको मुडलीका सन्दिप कलवारले भने चालकले लरीमा चढाउन नमानेपनि आफुहरुले हारगुहार गरेपछि मात्रै चढाएको बताए। लकडाउन उल्लङ्घन गर्ने ३०२ सवारी साधन नियन्त्रणमा प्रहरी नियन्त्रणमा रहेका लरी चालक महराले पनि आफुले यात्रुलाई चढाउन नमानेको भएपनि बाटो नै छेकेर गाडी घेरेपछि बाध्य भएर चढाउनु परेको बताए। प्रहरी निरीक्षक कुशल बर्तौलाले कन्टेनर भित्र भेटिएका ५२ यात्रु र चालक गरी ५३ जनालाई स्वास्थ्य परीक्षणका लागि वीरगन्ज भन्सार क्षेत्रमा स्थापना गरिएको क्वारेन्टनाइनमा बुधबार बिहान पठाइएको बताए। पर्साका सहायक प्रमुख जिल्ला अधिकारी ललीत बस्नेतले लकडाउन उल्लङ्घन गरी यात्रु ओसार्ने लरीका चालकलाई प्रहरी थुनामा राखेर संक्रामक रोग ऐन २०२० र स्थानीय प्रशासन ऐन २०२८ अनुसार हदै सम्मको कारबाही गरिने बताए। यात्रुहरुलाई भने क्वारेन्टाइनमा स्वास्थ्य चेकजाँच गरेपछि अवस्था कस्तो देख्निछ त्यहि अनुसार निर्णय गरिने उनले जानकारी दिए।"
"अछाममा एकजना आइसोलेसनमा भर्ना, स्वाब पठाउने उपकरण नहुँदा समस्या",अछाम : अछामको बयालपाटा अस्पतालमा कोरोना भाइरस (कोभिड१९)को संक्रमण भएको आशंकामा एक जनालाई आइसोलेसन वार्डमा राखिएको छ। अछामका ७२ वर्षीया वृद्धालाई दुई दिनअघि सम्पर्कमा आएका थिए। श्वाप्रश्वासमा समस्या भएपछि उनी मंगलबार अस्पताल गएका थिए। स्वास्थ परिक्षणको क्रममा उनलाई कोरोनाको संक्रमण हुन सक्ने भन्दै अस्पतालले आइसोलेसन वार्डमा राखेको बयालपाटा अस्पतालका डाक्टर विकास गौचनले बताए। उनले भने ति व्यक्ति केहि दिनअघि भारतबाट आएका थिए। लक्षण हेर्दा कोरोनाको संक्रमण जस्तै देखिएको छ' उनले भने तर स्वाब परिक्षणका लागि काठमाडौं पठाउन सकेका छैनौ। किनभने स्वाब पठाउने (भाईरल ट्रान्सपट मिडिया) नहुँदा समस्या भएको छ। पटक पटक भन्दा पनि अहिलेसम्म आइपुगेको छैन्। ति व्यक्तिलाई आइसोलेन बेडमा राख्नुको अरु विकल्प आफुहरुसँग नभएको उनले बताए।
सुत्केरी आमालाई लगाउनुपर्ने सुइ शीशुलाई लगाइ दिएपछि,"वीरगन्ज : बाराको कलैयास्थित जिल्ला अस्पतालमा नर्सले सुत्केरी आमालाई लगाउनुपर्ने सुइ शिशुलाई लगाएको घटना बाहिर आएको छ । कलैया अस्पतालमा करारमा कार्यरत नर्स अन्जुमा खातुनले सुत्केरी आमालाई लगाउनुपर्ने सुई नवजात शिशुलाई लगाइ दिएकी हुन् । नर्स खातुनले बाराको फेंटा गाउँपालिका ६ पुरैनियाकी २४ वर्षीया सुत्केरी रिजवानी खातुनलाई सुइ नलगाएर नवजात शिशुलाई सुइ लगाएकी हुन् । रक्त समूह निगेटिभ भएको सुत्करी आमालाई दिइने एन्टी डी नामको सुइ , नर्स खातुनले आमालाई लगाउनु साटो शिशुलाई लगाइ दिएकी हुन् । रिजवानीले मङगलबार बिहान कलैया अस्पतालमा छोरीको जन्म दिएपछि नर्सले भुलवश सुत्केरीलाई दिनुपर्ने सुइ शिशुलाई दिएको अस्पतालले जनाएको छ ।कलैया अस्पतालका मेडिकल सुपरिटेन्डेन्ट वीरेन्द्र मण्डलले भुलवश सुत्केरीलाई दिनुपर्ने सुइ शिशुलाई लगाइ दिएको स्वीकार गरेका छन् । नर्स अन्जुम खातुन बुधबार दिउँसो दुईबजे डयु्टिमा आएपछि यस बारे विस्तृत जानकारी दिने उनले बताए । खातुनले जन्म दिएकी नवजात शीशुको उपचार वीरगन्जमा भइरहेको र अवस्था सामान्य रहेको मेसु मण्डलले बताए । रक्त समूह निगेटिभ भएकी आमाले अर्को पल्ट बच्चा जन्माउँदा बच्चा जिवित जन्माओस् भनेर बच्चा जन्माएको बेला एनटी डी सुइ लगाउने गरिन्छ ।"
क्वारेन्टाइन र आइसोलेसन बनाउन बागमती प्रदेश अन्यौलमा,"हेटौंडा : बागमती प्रदेश सरकारले कोरोना संक्रमण रोक्न पूर्वतयारी र उपचारको लागि आवश्यक प्रबन्ध मिलाउन ढिलासुस्ती गरेको छ। एक साता अघि प्रदेश सरकारले सचिवालय निर्माण गरी कोरोना भाइरस संक्रमण रोक्न प्रदेश १३ जिल्लासँग समन्वय गर्ने निर्णय गरेपनि हालसम्म कार्यान्वय हुन सकेको छैन्। हेटौंडा ११ स्थित आपतकालिन कार्यसञ्चाल केन्द्रमार्फत सचिवालय निर्माण गरी सूचना संकलन र समन्वयको काम गर्ने भनिए पनि बुधबार दिउँसोसम्म उक्त कार्यालय सुनसान रहेको छ। प्रदेश कोरोना संक्रमण रोकथाम समितिका सचिव विनोदप्रसाद सिंहले भने 'सचिवालयले काम गरिरहेको दाबी गरेका छन्। तर त्यहाँ २०६९ सालदेखि बिपत्को सूचना संकलन गर्न राखिएको प्रहरी टोली मात्र रहेको छ।' साथै प्रदेश सरकारले २ सय बेडको आइसोलेसन कक्ष र ५ सय बेडको क्वारेन्टाइन निर्माण गर्ने निर्णय गरेको थियो। तर अझै आइसोलेसन कक्ष निर्माणको काम सुरु भएको छैन्। एक सातासम्म हेटौंडा अस्पतालमा आइसोलेसन कक्ष निर्माण गर्ने भनिए पनि सोमबार पुनः हेटौंडाको रोयल पार्टी प्यालेसमा आइसोलेसन कक्ष निर्माण गर्ने प्रदेश सरकारले निर्णय गरेको छ। कहिलेबाट आइसोलेसन कक्ष निर्माणको काम सुरु गर्ने टुङ्गो छैन्। क्वारेन्टाइन र आइसोलेसन कक्षको लागि आवश्यक सामग्री संघीय सरकारसँग माग गर्ने र केही खरिदको प्रक्रियामा छौं, प्रदेश स्वास्थ्य निर्देशक रमेश अधिकारीले भने, सबै काम सकिन एक हप्ता दश दिन लाग्नसक्छ। बागमती प्रदेश सरकारले हेटौंडा एकेडेमीसँगै हेटौंडा १० मा रहेको वन विज्ञान अध्ययन सस्थानमा १ सय शैय्या, गौरिटार खेलकुद एकेडेमीका १ सय शैय्या तथा हेटौंडा४ कर्रामा रहेको सशस्त्र प्रहरी क्याम्पमा १ सय शैय्याको क्वारेन्टाईन निर्माण गर्ने भनेको छ। स्थान उपलब्ध भए पनि क्वारेन्टाइन निर्माणको काम सुरु भएको छैन। प्रदेश सरकारको काममा सुस्ततासँगै प्रदेश राजधानीमा रहेका स्वास्थ्यकर्मीसमेत अन्यौलमा छन्। शंकास्पद विरामी आउँदा हामीसँग उनीहलाई दिन मास्कसमेत छैन्। अन्य सामग्रीको कुरा के गर्नु, हेटौंडा अस्पतालका बालरोग विशेषज्ञ डा हरिबहादुर खड्काले भने, हामीसँग स्वास्थ्य सामग्रीको समेत अभाव छ। कोरोना संक्रमण रोक्न सावधानीको लागि आवश्यक स्वास्थ्य सामग्री नहुँदा रुघाखोकीको बिरामी आए पनि डर मानेर उपचार गर्नुपर्ने बाध्यता रहेको उनले गुनासो पोखे।"
भारतबाट आएका एक जनाको स्वाब परीक्षणका लागि काठमाडौं पठाइयो,"डोटी : नोवेल कोरोना भाइरस (कोभिड१९) को संक्रमण भएको आशंकामा एक जनालाई डोटी जिल्ला अस्पतालको आइसोलेसन वार्डमा राखिएको छ। केही दिनअघि भारतको तेलंगना प्रदेशबाट आएका डोटीका १९ वर्षीय एक युवा मंगलबार अस्पतालको सम्पर्कमा आएका थिए। उनलाई कोरोनाको संक्रमण हुन सक्ने भन्दै अस्पतालले मंगलबारै आइसोलेसन वार्डमा राखेको थियो। उनको घाटी र नाकको स्वाब परीक्षणका लागि टेकु अस्पताल पठाइएको जिल्ला अस्पतालका मेडिकल सुपरिटेन्डेन्ट डा ज्योती पाण्डेले जानकारी दिइन। हामीले उहाँको स्वाब एम्बुलेन्समार्फत सेती प्रादेशिक अस्पताल धनगढी पठाएका छौं, पाण्डेले भनिन्, धनगढीबाट काठमाडौं लगिनेछ। रिपोर्ट नआएसम्म उनलाई आइसोलेसन वार्डमै राखिनेछ। डोटीबाट स्वाब परीक्षणको लागि पठाइएको यो पहिलो घटना हो। यसअघि कुनै पनि व्यक्तिको स्वाब परीक्षणको लागि नपठाइएको पाण्डेले बताइन्। संक्रमणको आशंका गरिएका ती व्यक्तिको परिचय गोप्य राखिएको अस्पतालले जनाएको छ।"
लकडाउनपछि तरकारीको मूल्य आकाशियो,"भैरहवा : भैरहवालगायत अन्य क्षेत्रमा हरियो तरकारीको मूल्य आकाशिएको छ। सरकारले लकडाउनको घोषणा गरेपछि तरकारीका बिचौलिया र व्यापारीहरुले एकाएक मूल्य बढाएर कालोबजारी गर्न सुरु गरेका हुन्। भैरहवामा तरकारी र खाद्यन्न पसलसमेत बन्द रहेको अवस्थामा चर्को मूल्य र असुरक्षित रुपमा व्यापारीहरु ठेलाठेलामा तरकारी विक्री गर्न थालेका छन्। खाद्यन्न र तरकारी पसल सबै सञ्चालन भएमा हुने भीडभाडले संक्रमणको जोखिम बढ्ने अनुमान गरेर स्थानीय प्रशासनले केही दिनका लागि पसल सञ्चालनमा पनि रोक लगाएको बुझिएको छ। यसैको फाइदा उठाउँदै तरकारीका कालोबजारियाहरुले विगत भन्दा एकाएक तरकारीको मूल्य बढाएर सुरक्षित रुपमा घरमा बसेका नागरिकको ढाँड सेक्न थालेका छन्। अघिल्लो हप्ता हाटबजारमा ४० रुपैयाँमा प्रति पाउ पाइने खुर्सानीको मूल्य अहिले ६० रुपैयाँ प्रति पाउ बढाएर एक सय रुपैयाँ प्रति पाउ विक्री गर्न थालिएको छ। त्यस्तै ३० रुपैयाँ प्रति किलो पाइने टमाटरको मूल्य एक सय रुपैयाँ, एक सय रुपैयाँ प्रति किलो पाइने भिण्डी एक सय ७० रुपैयाँ, ५० रुपैयाँ प्रति किलो पाइने मटरको मूल्य एक सय रुपैयाँ, २५ रुपैयाँ प्रति किलो पाइने फुलगोभीको मूल्य एक सय दश रुपैयाँ पुर्याइएको छ। यो सस्तो मूल्य गत शुक्रबारको हाटबजारको मूल्य हो। शुक्रबार अघि हाटबजार तरकारीको मूल्य झनै सस्तो थियो। कोरोनाको संक्रमणले तरकारीको मूल्य केही हप्तादेखि बढउँदै लगएिको छ। कोरोना संक्रमणबाट जोगिन र जोगाउनका लागि ठेलाठेलामा तरकारी विक्री गर्दै हिँडेका व्यवसायीले कुनै उपाय अपनाएका छैनन्। ठाउँठाउँमा भीड लाग्ने र दिनभरी उनीहरु सयौँ व्यक्तिको सम्पर्कमा आउने र जाने गरेकोले यसले संक्रमणको जोखिम बढेको छ। कुनै कारणबस तरकारी व्यवसायी संक्रमित भइहालेमा ती व्यवसायी मार्फत हजारौँ स्वास्थ्य नागरिकमा संक्रमण फैलिन सक्ने उच्च सम्भावना रहेको छ। उनीहरुलाई लकडाउनले छोएको छैन। एकदुई दिन तरकारी पाइएन भन्दैमा असुरक्षित रुपमा चर्को मूल्यमा तरकारी बेच्दै हिडेका व्यवसायीसगँ खरिद गर्न उचित होइन भैरहवाका शितल जिटीले भने, अत्यावश्यक बाहेक घरमा बस्नु नै सुरक्षित उपाय हो। असुरक्षित रुपमा बाहिर कोहीसगँ सम्पर्क वा केही छुन उपयुक्त हुदैन। उनले प्रशासनले पनि असुरक्षित रुपमै तरकारी बेच्दै हिडेकालाई हिड्डुलमा रोक लगाउनु पर्ने बताए। तरकारी व्यासायीहरुले सयौँ व्यक्तिहरुको सम्पर्कमा रहँदै आएकोले उनीहरु मार्फत वा कुनै उनीहरुको कुनै वस्तु मार्फत संक्रमण फैलिएमा अवस्था भयावाह हुन सक्ने उनको भनाई छ। सरकारले कोरोना संक्रमणको नियन्त्रण तथा रोकथामका लागि मुलुक नै लकडाउन गरेको हो।"
बिदामा बच्चाबच्चीलाई घरको काम किन नसिकाउने ?,"सृजना खड्का बालबालिकाले चकचक गरे उनीहरूका हातमा मोबाइल थमाइदिन्छन्, आमाबाउ। रोयोमोबाइल ! रिसायोमोबाइल ! खुवाउनमोबाइल ! भुलाउनमोबाइल ! प्रायः अभिभावकले आफ्ना बालबालिकामा लागू गर्नेफर्मुलाहो यो। कारोना भाइरसको संक्रमण फैलिन नदिन सरकारले विद्यालयहरू बन्द गराएको छ। धेरै बालबालिका आफ्नो दिनचर्या घरभित्रै मोबाइल चलाएर बिताइरहेका छन्। कोरोनाको बढ्दो प्रकोपसँगै मानिसहरूहोम क्वारेन्टिनमा बस्नुपर्ने अवस्थामामोबाइल र इन्टरनेटको लत झनै बढ्ने सम्भावना छ। अहिले मोबाइलसमय कटाउने बलियो बहाना बनेको छ। त्यो बहाना जुनसुकै बेला पनि लत बन्न सक्छ, मनोविद् डा करुणा कुँवर भन्छिन्, मोबाइलको लत ड्रग्सभन्दा पनि डरलाग्दो हुन्छ। यसले बालबालिकाको ज्यानैसमेत लिन सक्छ। पाटन स्वास्थ्य विज्ञान प्रतिष्ठानका प्राडा रवि शाक्यले इन्टरनेट एडिक्सनका विभिन्न केस हेर्दै आएका छन्। मोबाइल र ग्याजेट्सको बढ्दो प्रयोग र इन्टरनेटमा उपलब्ध हुने विभिन्न कन्टेन्टका दुव्र्यसनीहरू बढ्दै गएको उनको अनुभव छ। केही वर्षअघिसम्म वयस्क मानिस मोबाइल तथा इन्टरनेटको जञ्जालमा फस्ने गरेको भए पनि अहिले बालबालिका तथा किशोरकिशोरीमा इन्टरनेटको लत डरलाग्दो रहेको डा शाक्य बताउँछन्। उनले उपचारका क्रममा भेटेका केही केस यस्ता छन्ः मोबाइल नपाउँदा मर्ने धम्की केस नं १ हालसालै डा रवि शाक्यले हेरेको केस निकै संवेदनशील थियो। कक्षा ७ मा पढ्ने १४ वर्षका एक बालक जतिबेला पनि मोबाइलमै घोत्लिरहन्थे। उनलाईखाना खाँदा पनि मोबाइल चाहिन्थ्यो। स्कुलबाट घर फर्किएपछि होमवर्क गर्न छोडेर मोबाइलमा गेम खेलेर बस्ने गर्थे। घरमा इन्टरनेट सुविधा पनि भएकाले उनी अनलाइनमा विभिन्न गेम खेल्थे। जतिबेला पनि मोबाइलमैअल्झिन उनको पढाइ बिग्रियो। स्कुलबाट दिनहुँजसो कम्प्लेन आउन थाल्यो। रिजल्ट पनि बिग्रियो। महँगो बोर्डिङ स्कुलमा पढ्ने उनको पढाइ साह्रै नै कमजोर भएपछि उनका बुबाले घरमा इन्टरनेट बन्द गरिदिए। छोरालाईमोबाइल नदिने निर्णय गरे। बुबाको यस्तो निर्णयबाट आहत भएर ती बालकले आत्महत्या प्रयास गरे। आमाको सलले कोठामा झुण्डिन लाग्दा उनकी बहिनीले देखेर आमाबुबालाई खबर गरेकी थिइन्। कोठामा पुग्दा उनले घाँटीमा सल बाँधिसकेका थिए। बेहोश अवस्थामा अस्पताल पुर्याइएका उनलाई केही समयपछि होश आयो। तर, उनलाईआफूले पहिले गरेका कुनैपनि काम याद थिएन। मोबाइलमा गेम खेल्ने गरेको, घरमा इन्टरनेट बन्द भएको र उनले घाँटीमा आमाको सल बाँधेर झुण्डिन गरेको प्रयास उनलाई केही पनि सम्झना थिएन। घाँटीमा सल बाँधेर झुण्डिएको अवस्थामा मस्तिष्कको केही भागमा अक्सिजन आपूर्ति बन्द भएका कारण उनले झुण्डिनुभन्दा अघि गरेका काम बिर्सिएका थिए, डा शाक्य ती बालक सम्झँदै भन्छन्। मोबाइल र इन्टरनेटको लतका कारण १४ वर्षको बालकले आत्महत्या प्रयास गरेको यो घटनाबाट हरेक अभिभावकले आफ्ना छोराछोरीलाई कसरी यी चिजको अत्यधिक पहुँचबाट टाढा राख्ने भन्नेमा गम्भीर भएर सोच्नुपर्ने उनी बताउँछन्। नवजात शिशु हुँदादेखिनै मोइबाइलमा विभिन्न किसिमको म्युजिक बजाएर, कार्टुन र गेम देखाएर बालबालिका हुर्काउने गरिएका कारण ग्याजेट्स र इन्टरनेटको लत विकराल बन्दै गएको छ, डा शाक्य भन्छन्। केस नं २ कक्षा १०मा पढ्ने १६ वर्षकी किशोरीलाई उपचारका लागि उनका अभिभावकले डा रवि शाक्यकहाँ लिएर आएका थिए। एसईईको तयारी गर्नुपर्ने उनलाई पढाइमा रुचि नै थिएन। क्लासमा सुत्ने गरेको, पढाइमा ध्यान नदिएको गुनासो स्कुलबाट धेरै आएपछि अभिभावकले उनलाई निगरानी गर्न थालेका थिए। उनी पढाइ छाडेर रातभर आइप्याडमा सोसल मिडिया चलाएर बस्ने रहिछन्। त्यो पत्ता लागेपछि उनलाई आइप्याड र इन्टरनेटको पहुँचबाट टाढा राखियो। सबैभन्दा पहिला आइप्याड लिन दिइएन र त्यसपछि घरमा इन्टरनेट बन्द गरियो। त्यसपछि उनले आफ्ना साथीसँग बोल्न नदिएको, कुराकानी गर्ने अधिकार खोसेको भन्दै अभिभावकसँग झगडा गर्न थालिन्। उनी आमाबुबालाई मर्दिन्छु भनेर धम्की पनि दिन्थिन्। नभन्दै एक दिन हातको नसा काटेर आत्महत्या प्रयास गरिन्। समयमै अस्पताल पुर्याएर उनलाई आमाबुबाले बचाए। ती किशोरीलाई सामाजिक सञ्जाल नचलाई एक छिन पनि बस्न नसक्ने गरी लत लागेको थियो। केस हिस्ट्री बुझ्दै जाँदा उनलाई अभिभावकले पहिले मोबाइल खेल्न दिँदा रहेछन्, डा शाक्य भन्छन्, यसरी बच्चालाई मोबाइल खेल्न दिएर अभिभावक आफैँ उनीहरूलाई यसको अम्मली बनाइरहेका हुन्छन्। केस नं ३ कक्षा ८ मा पढिरहेका १५ वर्षीय एक बालकलाई पनि पढाइ र खेलकुदमा अभिरुचि नै थिएन। नसाथीहरूसँग घुलमिल हुन रुचाउँथे। उमेरअनुसार हुनुपर्ने स्वाभाविक चञ्चलता पनि उनमा थिएन।ती बालकको ध्यान जतिबेला पनि मोबाइल कतिबेला पाइन्छ भन्ने हुन्थ्यो। पहिलेपहिले उनका अभिभावकले खाना खुवाउन र अन्य काममा मनाउन मोबाइल दिने गर्थे। इन्टरनेटमा विभिन्न गेम हेर्दाहेर्दै उनी त्यहीअनुसार सिको गर्दै जसलाई पनि अट्याक गर्ने कुरा गर्थे। मोबाइल नपाउँदा आक्रामक रूपमा प्रस्तुत हुन्थे। पढाइमा ध्यान नदिने, जतिखेरपनि झगडा गर्ने र मरिदिन्छु भन्दै धम्क्याउने हर्कतका कारण अभिभावकले उनलाई अस्पताल लिएर गएका थिए। ००० मनोचिकित्सक डा शाक्यका अनुसार इन्टरनेटको लतका कारण बालबालिका तथा किशोरकिशोरीले आत्महत्या प्रयास गरेका थुप्रै केस अस्पतालमा आउनथालेका छन्। बालबालिकाको शारीरिक गतिविधि कम हुँदै गएको छ। उनीहरूको साथी भनेकै मोबाइल हुने अवस्थाले उनीहरूलाईमोबाइल एडिक्ट बनाउँदै लगेको छ। फुर्सदका बेला भुल्ने माध्यम मोबाइल बनाउँदा इन्टरनेटसम्बन्धी थुप्रै डिसअर्डर देखिन थालेका छन्, डा शाक्य भन्छन्, इन्टरनेट गेमिङ डिसअर्डर भनिने समस्या नेपालमा बढ्दो छ। हैरान अभिभावक भक्तपुर, लोकन्थलीका तुलाराम कार्कीका छोरा चार कक्षामा पढ्छन्। स्कुलबिदा भएदेखि उनका छोराको ध्यान मोबाइलबाहेक अन्त गएको छैन। स्कुल छुट्टी भएदेखि मोबाइल छाडेको छैन, उनी भन्छन्, केटाकेटीलाई मोबाइलबिना घरमा टिकाउनै हम्मेहम्मे पर्छ। अहिले त्यसमाथि कोरोनाको बहाना छ। काठमाडौँ, मैतिदेवीकी अर्की अभिभावक मञ्जु गिरी पनि हैरान छिन्। उनका एक छोरा र एक छोरी छन्।उनीहरूलाई मोबाइल भएपछि अरूकेही चाहिँदैन। उनले सानैदेखि दुवैलाई मोबाइल हेर्ने बानी लगाएकी थिइन्। अहिले मेरा छोराछोरी मोबाइलबिना न खान्छन्, न सुत्छन्, उनले भनिन्, नखेल भनेर कहिलेकाहीँ त मोबाइलै लुकाइदिन्छु। तर, के गर्नु ?खान र सुत्नै बन्द गरेपछि नदिईसुखै छैन। यो बिदामा उनले बालबालिकालाई गाउँ लिएर जानेबारे नसोचेकी पनि होइनन्। तर, उनका छोराछोरी गाउँ जानै मानेनन्। गाउँमा इन्टरनेट हुँदैन, हामी जाँदै जाँदैनौँ भने, मञ्जुले भनिन्, जान्न भनेपछि कुट्दै पिट्दै लैजाने कुरा भएन। अहिले दिनरात मोबाइलमा झुण्डिएर हैरान छ। मनोविद् डा करुणा कुँवर बच्चाहरू आफैँमोबाइल र इन्टरनेटको अम्मली नहुने बताउँछिन्। बालबालिका आफैँएडिक्सनमा फस्दैनन्, उनी भन्छिन्, यस्तो लतमा फसाउने अभिभावक नै हुन्। जो आफैँ मोबाइल र इन्टरनेटको लतमा फसेका हुन्छन्। जसले जन्मिनेबित्तिकै छोराछोरीको फेसबुक खोलेर उनीहरूलाई लतमा पारिदिन्छन्। दोष अभिभावककै बालबालिकको मोबाइल चलाउने समय अभिभावकले निर्धारण गर्नुपर्ने डा कुँवर बताउँछिन्। उनीहरूले मोबाइल चलाएको बेलामा कोसँग कुरा गर्छन्, के हेर्छन् भन्नेबारे ध्यान दिनु जरुरी छ, उनी भन्छिन्, तर, स्कुल बिदा भयो भन्दैमा जंक फुड खुवाउँदै इन्टरनेट र मोबाइलमा उनीहरूलाई भुलाउन खोजियो भने उनीहरूमा शारीरिकसँगै विभिन्न खालका मानसिक समस्यासमेत देखापर्ने सम्भावना हुन्छ।यस्तो बेलामा अभिभावकहरूबालबच्चाको लहैलहैमा लाग्न नहुने उनी बताउँछिन्। रुनेबित्तिकै धेरै अभिभावकले आफ्ना बालबालिकालाई मोबाइल थमाइदिने गर्छन्, उनले भनिन्, यस्तो बानी लगाउँदा उनीहरूले सधैँ त्यही उपाय लगाएर मोबाइल उम्काउँछन्। अनि,सात, आठ कक्षा पुग्न नपाई आफ्नो छुट्टै पर्सनल मोबाइल खोज्न थाल्छन्। अभिभावकलेपनि आफूसँग भएको भन्दा लेटेस्ट मोबाइल किनेर छोराछोरीको हातमा थमाइदिन्छन्। बालबालिकालाई मोबाइल र इन्टरनेटको लतमा लगाउन स्कुलको पनि भूमिका रहेको डा कुँवरको भनाइ छ। उनका अनुसार नाम चलेका महँगा स्कुलले नैअनलाइन होमवर्क गराउने र प्रोजेक्ट वर्कको नाममा बच्चामा सानैदेखि मोबाइल र इन्टरनेटको लत बसाउने गरेका छन्। यसले बच्चालाई एन्टी सोसल बनाउने उनले बताइन्।मोबाइल मात्र नभएर जुनसुकै एडिक्सनमा परे पनि मानिस एन्टी सोसल हुन्छ, डा कुँवर भन्छिन्, यस्तो अवस्थामा उनीहरू आफूलाईसमाजबाट अलग राख्ने र आफूलाई मन परेको कुरामा मात्र लिप्त हुने गर्छन्। त्यस्तै,मोबाइल र इन्टरनेटको अत्यधिक प्रयोगले बालबालिकाको सिर्जनशीलता घट्छ। डा कुँवरका अनुसार कोरोना भाइरसको संक्रमण नफैलियोस् भनेर विद्यालय बन्द भएको यो समयमा बालबालिकालाई सिर्जनात्मक काममा लगाउन सकिन्छ। उमेर हेरेर पेन्टिङ सिकाउनेदेखि साहित्यका राम्रा किताब पढाउने र त्यसको समीक्षा गर्नसमेत सकिन्छ, उनी भन्छिन्, बालबालिकालाई मन पर्ने खानेकुरा सँगै बसेर बनाउन सकिन्छ। उनीहहरूलाई प्रोत्साहन गर्दै उनीहरूको कुरा सुन्न सकिन्छ। यो बालबालिकासँग क्वालिटी टाइम बिताउने सुनौलो अवसर हो। अहिलेको जस्तो बिदाको बेलामा बालबालिकालाई अभिभावकले आफूसँग घुलमिल गराउनुपर्ने मनोविद् डा कुँवर बताउँछिन्। यस्तो बेलामा बालबालिकालाई प्रशस्त सुत्न दिए पनि हुने उनको सुझाव छ। बालबालिकालाई १० देखि १२ घण्टासम्म सुत्न दिनुपर्छ, उनी भन्छिन्, उनीहरूलाई मोबाइल चलाउन दिनुभन्दा प्रशस्त सुत्न दिनुधेरै लाभदायी हुन्छ। साथै उनीहरूलाई कोठा सफा गर्न, खानेकुरा बनाउन सिकाएर समय कटाउन सकिन्छ। बालबालिका नसुत्ने, नखाने र इन्टरनेटमा मात्र भुलिरहने गर्नाले उनीहरूको रोग प्रतिरोधात्मक क्षमतामा कमी आउने उनी बताउँछिन्। यस्तो बेलामा बालबालिकोको रोग प्रतिरोधात्मक क्षमता बलियो राख्नुपर्छ, उनी भन्छिन्। मनोविद् कुँवरकहाँ मोबाइल चलाउन नजान्दा बालबालिका पछि पर्ने हुन् कि भन्दै धेरै अभिभावक आउँछन्। धेरैले मोबाइल चलाउन जानेनन् भने छोराछोरी पछि पर्छन् भन्ने गुनासो गरेको पाइन्छ, उनी भन्छिन्, यो एकदमै गलत कुरा हो। मोबाइल चलाउनु कुनै ठूलो कुरा होइन। यो यस्तो स्मार्ट चिज हो। एकहप्ता मोबाइलसँग बस्यो भने त्यसले सबै सिकाउँछ। तर, मोबाइलको पछि लाग्दा भने एकदिन हामी आफैँत्यसको पछि पर्छौँ।टेक्नोलोजीले एकदिन मानिसलाई नै टेकओभर गरिदिन्छ। बालबालिकालाई एकैचोटि मोबाइलको लतबाट टाढा राख्नु गलत भएको उनी बताउँछिन्। मोबाइल र इन्टरनेटको लत एकैचोटि घटाउन र हटाउन सकिँदैन, कुँवर भन्छिन्, अकस्मात् बन्द गर्न खोज्यो भने लागुऔषधको लतमा लागेकाको जस्तै व्यवहार बालबालिकाले देखाउँछन्।उनी पाँच वर्षमुनिका बालबालिकालाई मोबाइलको स्क्रिन नै नदेखाउनू भन्छिन्। यो उनीहरूको चौतर्फी विकास हुने समय हो, उनी भन्छिन्, यस्तो बेलामा उनीहरूलाई मोबाइलको लतमा लगाउँदा उनीहरूभर्चुअल संसारबाहेकको संसार देख्नै छाडिदिन्छन्। उनीहरूले मोबाइल चलाउनबाहेक अरू केही गर्न सिक्दैनन्। मोबाइलको महामारी काठमाडौँ, गोठाटारका १५ वर्षीय हिमालले स्कुल छाडेको दुई वर्ष भयो। मोबाइलमा लिएर उनी दिनभरि कोठाबाट बाहिर निस्किँदैनन्।इन्टरनेटमा विभिन्न गेम खेलेर र भिडियो हेरेर बस्छन्। उनको सुत्ने र उठ्ने ठेगान हुँदैन। कसैले केही भन्नेबित्तिकै झनक्क रिसाउने उनको बानी छ।यसवर्ष एसईई दिनुपर्ने उनले दुईवर्षअघि स्कुल पनि जान छाडे।वरपरको वातावरणले गर्दा छोरा बिग्रियो भन्ने लागेर छ महिनाअघि हिमालको परिवार काठमाडौँ, कोटेश्वर डेरा सरेर आयो। तैपनि, उनको व्यहोरा र व्यवहारमा अलिकति पनि सुधार नआएपछि उनका आमाबुबा आजित भए। छोरालाईमनोविद् डा गोपाल ढकालकहाँ लिएर गए। स्कुल जान छाडेपछि उसको परिवारले उसलाई मोबाइल थमाएर आफू काममा जाने रहेछन्, डा ढकालले भने, उसले दिनभरि मोबाइलमा के हेर्छ, कोसँग कुरा गर्छ, कसैलाई थाहा नहुने रहेछ। एकछिन मात्रै उसबाट मोबाइल टाढा भयो भनेपछि छटपटाउने, रिसाउने, कोहीसँग नबोल्ने गर्न थालेपछि आमाबाउले जतिबेलै मोबाइल दिने गर्दा रहेछन्। उनका अनुसार हिमालले आफ्नो कोठाको बाहिर मेरो कोठाभित्र पस्न मनाही छ भनेर लेखेका छन्। कसैले उनको कोठाको ढोका ढकढकायो भने उनी एकदमै रिसाउने गर्छन्। बच्चाको बानी यस्तै हो भनेर अभिभावकले बेवास्ता गर्दा आज उनको यो हालत भएको छ, उनले भने, अहिले उनी मान्छेसँग दोहोरो बोल्न सक्दैनन्। केही समयदेखि उनी मेरो काउन्सिलिङमा छन्। ११ वर्षकासाकारले धेरै मोबाइल चलाउने र धेरै कार्टुन हेर्ने गर्न थालेपछि अभिभावकले उनलाई मनोविद् डा गंगा पाठककहाँ लिएर गए। कार्टुन धेरै हेरेको हुनाले उनी बोल्दा पनि कार्टुनको जस्तै आवाज र लवजमा बोल्थे, डा पाठकले भनिन्, सुरुमा मलाई त्यो बच्चाले नाटक गरेको होला भन्ने लागेको थियो। तर, होइन रहेछ। कार्टुन हेर्दाहेर्दा उनलेकार्टुनले जस्तै बोल्न थालेका रहेछन्। उनका अनुसार साकारको व्यवहार सामान्य नभएको भन्दै धेरै स्कुलले उनलाई भर्ना लिन मानेनन्। उसलाई सामान्य अवस्थामा ल्याउनका लागि मनोविद् डा पाठकलाई छ महिना लाग्यो। एकैचोटि त्यो लत हटाउन गाह्रो हुन्छ भनेर मैले बिस्तारै हटाउने कोसिस गरेँ, उनले भनिन्, ऊ बिहान १० देखि बेलुका ४ बजेसम्म मेरो अफिसमा बस्थ्यो। मेरो काउन्सिलिङपछि अहिले ठीक छ। मोबाइल खेलौना होइन चकचक गर्दा, रुँदा, रिसाउँदा र जे गर्दा पनि मोबाइल थमाइदिने परिपाटीले बालबालिकामा मोबाइल र इन्टरनेटको लत बढेको मनोविद् गोपाल ढकाल बताउँछन्। मोबाइल र इन्टरनेट बालबालिकाका लागि खोलौना भयो, उनले भने, तर, मोबाइल खेलौना होइन। बच्चाहरू स्वभावैले जिज्ञासु र चञ्चल हुने भएकाले उनीहरू छिट्टै लतमा फस्ने गरेको उनी बताउँछन्। अहिले स्कुलहरू बन्द भएकाले लतमा फस्ने सम्भावना झन् धेरै छ, उनले भने, घरभित्र बस्दा बच्चाले चलाउने मोबाइल नै हो। किनभने, अहिले कोरोना फोबियाबाट बचाउन पनि धेरै अभिभावकले बालबच्चाको हातमा मोबाइल थमाइदिन्छन्। यस्तो अवस्थामाबालबालिका दोहोरो मारमा पर्ने डा ढकाल बताउँछन्। उनी हामीले बालबालिकालाई भयको अस्त्र देखाउँदै हुर्काएका हुन्छाँै, उनी भन्छन्, सानोमा चकचक गर्दा भूत आउँछ भनेर भयको अस्त्र निकाल्छौँ। बदमासी गर्यो भने पुलिस बोलाउँछु भनेर तर्साउँछौँ। अहिले कोरोनाको अस्त्र प्रयोग गरिहेका छौँ। बच्चाहरूमा निर्णय लिने क्षमता नभएको हुनाले उनीहरू ठूलाले भनेको कुरा पत्याउँछन्। यो समयमा उनीहरूलाई भयबाट टाढा राख्नुपर्छ। बिदामा बालबालिकालाई रुटिन बनाइदिनुपर्ने डा ढकाल बताउँछन्। रुटिन बिग्रिँदा पनि धेरै बालबालिका मोबाइलको लतमा लाग्ने उनको ठहर छ। इन्टरनेटको लत लागेपछि छटपटी हुने, झनक्क रिस उठ्ने, के गरौँ कसो गराँै हुने, राति निन्द्रा नलाग्ने, रातभरि नेट चलाएर बस्ने, इन्टरनेटमा जे भेट्यो त्यही हेर्ने, आत्महत्या गर्छु भनेर धम्काउनेजस्ता व्यवहार देखाउने उनी बताउँछन्। यस्तो बेलामा उनीहरूलाई गाली गरेर, कुटेर हुँदैन, डा ढकाल भन्छन्, लत लागेपछि उपचार नगरीहुँदैन। तर, नेपालमा इन्टरनेट एडिक्सनका लागि कुनै रिह्याब छैन। हामीले काउन्सिलिङ गरेर उनीहरूलाई सम्झाउनुपर्छ। उनीहरूको ध्यान मोबाइल र इन्टरनेटबाट अन्त मोड्न्ुपर्छ।उनका अनुसार मोबाइल चलाउन नपाउँदा बालबालिकालाई तनाव हुन्छ। त्यो तनाव व्यवस्थापनका लागि अभिभावकले सहयोग गर्नुपर्छ। मोबाइलमा भएका अनावश्यक एपहरू हटाउनुपर्छ। जबसम्म मोबाइलको सदुपयोग गर्न जान्दैनन्, तबसम्म बालबालिकालाई मोबाइल दिनुहुँदैन। मोबाइल र इन्टरनेटलाई मनोरञ्जन होइन, शिक्षाको साधनका रूपमा प्रयोग गर्र्नुपर्छ, उनको सुझाव छ।"
कोरोना संक्रमित युवतीसँगै आएका युवा इटहरीमा भेटिए,"इटहरी : कोरोना संक्रमित युवतीसँगै आएका एक युवा इटहरीमा भेटिएका छन् । कतार हुँदै नेपाल आएकी कोरोना संक्रमित १९ वर्षीया युवतीसंगै आएका इटहरी उपमहानगरपालिका१६ का एक युवालाई ज्वरो आएपछि निगरानीमा राखिएको छ । कतार एयरवेजको जहाजबाट चैत्र ४ गते ती युवा नेपाल आएका थिए । उनको स्वास्थ्य अवस्थाको बारेमा स्वास्थ्यकर्मीले जानकारी लिएर निगरानीमा राखिएको इटहरीकी उपमेयर लक्ष्मी गौतमले बताइन् । उक्त विमानमा सुनसरीका चार जना सवार भएको जानकारी सुनसरी प्रहरीलाई आइपुगेको एसपी यज्ञविनोद पोख्रेलले जानकारी दिए । तीमध्ये अर्का एक जना धरानस्थित वीपी प्रतिष्ठानमा स्वास्थ्यकर्मीको निगरानीमा छन् । अरु दुई जनाको पहिचान भइनसकेको उनले बताए । पासपोर्ट नम्बरहरु पनि नमिलेर भेरिफाइ गर्दैछौं, उनले भने, ठेगानामा सुनसरी मात्र लेखिएकोले कुन ठाउँको हो, थाहा भएको छैन । इटहरीमा आधा दर्जन निगरानीमा इटहरी उपमहानगरपालिकाकी उपमेयर लक्ष्मी गौतमकाअनुसार इटहरीमा झण्डै आधादर्जन सम्भावित संक्रमितहरुलाई निगरानीमा राखिएको छ । भर्खरै विदेशबाट आएका इटहरी १४ का एक जना पुरुषलाई ज्वरो आएको छ । उनलाई अहिले स्वास्थ्यकर्मीले निगरानीमा राखेका छन् । त्यसैगगरी ४ दिनअघि मात्र अष्ट्रेलियाबाट आएका इटहरी४ का एक व्यक्तिलाई पनि निगरानीमा राखिएको छ । यस्तै इटहरीको बज्राहमा पनि भारतको संक्रमित क्षेत्रबाट आएका ९ जना घरमै बसिरहेको सूचना आएकाले क्वारेन्टाइनमा राख्नका लागि आवश्यक पहल थालिएको उपमेयर गौतमले जानकारी दिइन् । इटहरीकै १७ नं वडामा रहेका एक व्यक्तिलाई पनि ज्वरो आएपछि निगरानीमा राखिएको छ । दुबईमा काम गरेर एक साताअघि आएका उनमा ज्वरो देखिएपछि सतर्कता अपनाइएको छ ।"
टुँडिखेलको घोडेजात्रा स्थगित,"काठमाडौं : मंगलबार घोडेजात्रा थियो। अरू वर्ष टुँडिखेलस्थित सैनिक मञ्चमा नेपाली सेनाले अश्वकला देखाउँदा पर्खाल बाहिरबाट हेर्ने दर्शकको घुइँचो लाग्थ्यो। तर कोरोना भाइरसका कारण यस वर्ष घोडेजात्रा समारोह नै स्थगित गरिएपछि घोडाहरूले पनि आराम पाए। नेपाली सेनाले परम्परालाई कायम राख्ने उद्देश्यका साथ आन्तरिक रूपमा सीमित व्यक्तिहरूको उपस्थितिमा आयोजना गर्ने योजना बनाएता पनि यस वर्षको घोडेजात्रा समारोहमा कोरोना भाइरस संक्रमणको कारणबाट कसैलाई निम्ता नै दिइएन। घोडाजात्राका लागि पाहुना नबोलाइएको र प्रदर्शन पनि छोट्ट्याइएको नेपाली सेनाका प्रवक्ता सहायकरथी विज्ञानदेव पाण्डेले बताएका छन्। नेपाली सेनाद्वारा मंगलबार जारी विज्ञप्तिमा भनिएको छ, कोरोना संक्रमणबाट उत्पन्न भएको जोखिमलाई मध्यनजर गरी सरकारद्वारा चैत १० को रोकथाम र निर्मूल गर्न लिइएको निर्णयबमोजिम समारोह स्थगित गरिएको छ। राष्ट्रपति तथा नेपाली सेनाका परमाधिपति विद्यादेवी भण्डारीले पठाएको शुभकामना सन्देशलगायत घोडेजात्राको प्रारम्भिक अभ्यासको दौरान छायांकन गरिएको गतिविधि समेटी तयार गरिएको कार्यक्रम भने नेपाल टेलिभिजनबाट मंगलबार प्रसारण गरिएको थियो। सेनाको विज्ञप्तिमा थप भनिएको छ, विश्वभर महामारीको रूपमा फैलिएको कोरोना भाइरसको संक्रमण नेपालमासमेत फैलिन सक्ने परिस्थितिलाई दृष्टिगत गरी उक्त भाइरसको संक्रमण रोकथाम र नियन्त्रणका लागि नेपाल सरकारबाट हरसम्भव प्रयास भइरहेको छ। यस परिप्रेक्ष्यमा सम्भावित प्रतिकूल परिस्थितिमा संक्रमण नियन्त्रण तथा बिरामीको उपचारको लागि नेपाल सरकारबाट प्राप्त जिम्मेवारी वहन गर्नसमेत नेपाली सेना प्रतिबद्ध रहेको छ। ललितपुर महानगरपालिका वडा नं २२ ले सूचना प्रकाशित गरी बुङमतीमा सोमबार पाहाँचःह्रे र मंगलबारको घोडाजात्रा नमनाउन अनुरोध गरेको थियो। घोडाजात्राअन्तर्गत प्रत्यक्ष देवी कुमारीको यात्रा वसन्तपुरको कुमारीघरदेखि टुँडिखेलनजिक हालको एनएसी भवनतर्फ चलाइने परम्परा छ। कुमारीको यात्रा निकालिँदा भीड हुनसक्ने भन्दै तथा सुरक्षालाई मध्यनजर राख्दै यो यात्राको कार्यक्रम पनि स्थगित गरिएको छ। त्यस्तै, मंगलबार इचंगुनारायण मन्दिर परिसरमा मनाइएको महालक्ष्मी अजिमा र श्रीगणेशको रथयात्रा भीडभाड नगरी सीमित मानिस मात्र जम्मा सम्पन्न गरियो।"
"आउनुस्, हामी पनि नाचौं !","काठमाडौं : तिमी मसँग नाच्छ्यौ ? दाङका कमल पण्डितको प्रस्तावले उनकी पत्नी उषा लजाइन् । उनले मुस्कुराउँदै भनिन्, यत्रो जीउ छ । के सकूँला र ? सँगै रहेका छोरी र भान्जीले यो जोडीलाई नाच्न हौस्याए। नाच सुरु गर्नुअघि कमल र उषाले साबुनपानीले हात धोए । स्यानिटाइजर दले । त्यसपछि दोहोरी गीतको तालमा कम्मर मर्काए । कोरोना भाइरसको डरका कारण साबुनपानीले हात धोएर स्यानिटाइजर लगायौं, उषाले भनिन्, अनि, हात समाउँदै नाच्दा समय बिताउन सजिलो भयो । आफ्नो वजन घटाउन पनि नृत्यले सहयोग पुग्ने अपेक्षा उनको रहेछ । छरितो जीउका कमलले पनि पत्नीको वजन घटाउन उपयुक्त समय भएकोले सदुपयोग गरिरहेको बताए । कोरोना जोखिम बढेपछि सरकारले एक साताका लागि लकडाउन (आवतजावत बन्द) घोषणा गरेको छ । मंगलबार बिहान ६ बजे लकडाउन भएलगत्तै धेरैले नाचेर दिन बिताए । लेखिका शीतल दाहालले बिहानको समयमा आकर्षक नृत्य गरिन् । सामाजिक सञ्जालमा पोस्ट गरेपछि उनले दिउँसोको समय बारीमा गोडमेल गर्दै बिताइन् । अब बिहानको समय नृत्य गर्ने जानकारी उनले दिइन् । व्यायाम पनि पुग्ने र स्वस्थ पनि भइने उपाय खोज्दा नृत्य ठीक लाग्यो, उनले भनिन्। नृत्य गर्दा वजनको व्यवस्थापन हुने धेरैको तर्क छ । मुड फ्रेस हुने फिटनेसमा पनि सहयोग पुग्ने धेरैको अनुभव छ । त्यसैले पनि कोठाभित्रै ब्याले, बेली, हिपहप, ज्याज, साल्सालगायत नृत्य गर्ने बढेका छन् । कोरोना संक्रमणले विश्वव्यापी त्रास फैलाइरहेका बेला अधिकांश नेपालीले कोठामा नृत्यलाई बढी रोजेको पाइन्छ । पसिना निस्किने गरी नृत्य गर्दा मनमस्तिष्क चंगा हुने र सकारात्मक ऊर्जा अनुभूति हुने उनीहरूको भनाइ छ । नियमित नृत्यले शरीरमा रक्तसञ्चार प्रणाली राम्रो हुने, मांशपेशी बलियो हुने र फोक्सो एवं मुटुलाई पनि स्वस्थ राख्न सहयोग पुग्ने चिकित्सक बताउँछन्। जो नाच्छ ऊ लामो समय बाँच्छ भन्ने उखानै छ, वरिष्ठ मनोचिकित्सक डा कपिलदेव उपाध्याय भन्छन्, कोरोना भाइरस संक्रमणको डरले धेरैलाई तनाव भइरहेको बेला नृत्य गर्नु प्रभावकारी उपाय हो । यसले मुड फ्रेस गराउँछ । तनाव हटाउन सहयोग पुग्छ । यो बेला घरबाहिर निस्किन नहुने वरिष्ठ मुटुरोग विशेषज्ञ डाप्रकाशराज रेग्मीको भनाइ छ । त्यसका लागि घरभित्रै हलुका व्यायाम, नृत्य गर्ने तरिका उपयुक्त भएको उनी बताउँछन् । व्यायाम वा नृत्य गरेपछि कागतीपानी सेवन गर्नु लाभदायक हुन्छ, उनी भन्छन्, एक गिलास मनतातो कागतीपानी सेवन गर्दा रोग प्रतिरोधात्मक क्षमता बढाउन मद्दत गर्छ ।"
ट्याक्टर दुर्घटनामा एकको मृत्यु,गुल्मी : गुल्मीमा ट्याक्टर दुर्घटना हुँदा एक जनाको मृत्यु भएको छ। मृत्यु हुनेमा ट्याक्टर चालक रेसुङ्गा नगरपालिका वडा नम्बर४ निवासी ६२ वर्षीय शेरबहादुर बुढाथोकी रहेका छन्। मंगलबार बेलुकी जिल्लाको छल्दीबाट तम्घासतर्फ आउँदै गरेको लु २ त ८०७२ नम्बरको ट्याक्टर रेसुङ्गा नगरपालिका वडा नम्बर४ को मसिना पोखरी भन्ने स्थानमा दुर्घटना भएको जिल्ला प्रहरी कार्यालय गुल्मीले जनाएको छ। प्रहरीका अनुसार दुर्घटनामा घाइते भएका चालक बुढाथोकीको उपचारको क्रममा गुल्मी अस्पतालमा मृत्यु भएको हो।
ओल्गाले जितिन् कोरोना,"कोरोना भाइरससँग जुधिरहेकी जेम्स बन्ड नायिका ओल्गा कुलिलेकोले अब आफू पूर्ण रूपमा ठिक भएको जानकारी दिएकी छिन्। ओल्गाले इन्स्टाग्राममार्फत यसबारे जानकारी दिएकी हुन्। उनले १५ मार्चमा सामाजिक सञ्जालमार्फत आफ्नो संक्रमणबारे खबर दिएकी थिइन्। ओल्गाका अनुसार उनी संक्रमणका बेला अस्पताल गइनन्। दुई साता घरमै आइसोलेसनमा बसिरहेकी उनले समयसमयमा सामाजिक सञ्जालमार्फत आफ्नो स्वास्थ्यबारे जानकारी पनि दिइरहेकी थिइन्। ओल्गाले लेखेकी छिन्, म पूर्ण रूपमा स्वस्थ भएकी छु। तर मलाई एक साता असाध्यै गाह्रो भयो। उनलाई उच्च ज्वरो र टाउको असह्य दुख्ने भएकाले धेरैजसो समय सुतेर बिताउँथिन्। ओल्गाले भनेकी छन्, दोस्रो साता मेरो ज्वरो हरायो तर हल्का कफ र धेरै थकान रह्यो।"
लकडाउन कार्यान्वयन गर्न निषेधाज्ञा,"काठमाडौं : कोरोना भाइरस (कोभिड१९) फैलिन नदिन सरकारले सुरु गरेको सातदिने लकडाउनको पहिलो दिन मंगलबार काठमाडौं उपत्यका सुनसान रह्यो । लकडाउन अवज्ञा भएपछि केही जिल्लामा निषेधाज्ञा जारी गरिएको छ । स्थानीय प्रशासनले कतिपय जिल्लामा सेना नै परिचालन गरेको छ । काठमाडौंमा अत्यावश्यकबाहेक अन्य सवारी साधन चलेनन् । बिहानपख भने खाद्यान्न खरिद गर्न पसलमा भीड देखिन्थ्यो । सडकमा नेपाल प्रहरी र सशस्त्र प्रहरीले पहरा दिइरहेका थिए । लकडाउनमा घरबाहिर ननिस्किन सरकारले आग्रह गरे पनि सर्वसाधारण गन्तव्यमा पुग्न हतास देखिन्थे । कफ्र्युमा जत्तिकै सुरक्षाकर्मीले चोकचोकमा पहरा दिएका थिए । खानेपानी, ग्यास, अस्पताल, एम्बुलेन्स र सञ्चार संस्थाका सवारी साधन फाट्टफुट्ट चलेका थिए । प्रहरीले टोलटोलमा माइकमार्फत सरसफाइमा ध्यान दिन सचेतना अभिवृद्धि गराउँदै हिँडेका थिए । मोटरसाइकलमा ग्यास र चामलका बोरा बोकेर सर्वसाधारण गन्त्यव्यमा लागेको देखिन्थ्यो । उपत्यकाका तीनै जिल्ला प्रशासन कार्यालयमा सवारी साधनको पास लिन घुइँचो थियो । काठमाडौंका प्रमुख जिल्ला अधिकारी जनकराज दाहालले काठमाडौंमा कुनै पनि प्रकारको अभाव हुन नदिन सरोकारवाला निकायसँग समन्वय गरेर काम गरिरहेको बताए । लकडाउनको अर्थै सर्वसाधारणलाई घरबाहिर ननिस्किई जीवनयापन गर्नु भन्ने हो, उनले भने, खाद्यान्न, ग्यास र खानेपानीको व्यवस्थापनका लािग आपूर्ति मन्त्रालय र खानेपानी मन्त्रालयसँगै निजी खानेपानी वितरण संस्थासँग समन्वय भइरहेको छ । उनले दैनिक उपभोग्य वस्तुको आपूर्ति व्यवस्थालाई सहज बनाइने बताए । महानगरपालिकाको एम्बुलेन्स सेवा काठमाडौं महानगरपालिकाले कोरोना संक्रमणको आशंका भए अस्पतालसम्म लैजाने व्यवस्थाका लागि महानगरपालिकाको सहयोगमा सञ्चालित नेपाल एम्बुलेन्स सेवा (१०२) मा फोन गर्न आग्रह गरेको छ । उसले जनशक्ति र स्वास्थ्य सामग्रीसहित तयारी अवस्थामा एम्बुलेन्स राखिएको जनाएको छ । काठमाडौं महानगरको टोल फ्री नम्बर ११८० लाई २४ सै घण्टा सञ्चालनमा ल्याइएको मेयर विद्यासुन्दर शाक्यले बताए । किराना र तरकारी पसल खुल्ने गृह मन्त्रालयले लकडाउनमा किराना र तरकारी पसल खोल्न मिल्ने जनाएको छ । भीडभाड नगरी पसल खोल्न नरोकिएको मन्त्रालयका प्रवक्ता केदरानाथ शर्माले जानकारी दिए । अत्यावश्यक वस्तु चाहिन्छ । रोक्न मिल्दैन । उपभोग्य वस्तु खरिद गर्न सर्वसाधारण बाहिर निस्किन पाउँछन्, उनले भने, तर, अनावश्यक हिँडडुल गर्न सर्वसाधारणलाई रोक लगाइन्छ । २ सय साधन नियन्त्रणमा बुटवल ः लकडाउन अवज्ञा भएपछि केही जिल्लामा निषेधाज्ञा जारी गरिएको छ । प्रदेश ५ का गुल्मी, अर्घाखाँची, कपिलवस्तु, बर्दिया, पश्चिम नवलपरासीमा निषेधाज्ञा जारी गरिएको छ । सुरक्षाकर्मीले नागरिकलाई घरबाहिर निस्किन दिएका छैनन् । अत्यावश्यक कामबाहेकलाई सडकमा हिँड्न रोकिएको छ । गुल्मी सदरमुकाम तम्घासमा निषेधाज्ञाका कारण घरको पेटीमा पनि सुरक्षाकर्मीले बस्न दिएका छैनन् । घरभित्रै बस्नुस्, बाहिर बस्ने होइन भन्दै भित्र पठाउने गरेको सर्वसाधारणले जनाएका छन् । काम परेरै बाहिर निस्किनेले पनि अनिवार्य मास्क लगाउनुपर्ने प्रशासनले जनाएको छ । जिल्ला प्रहरी कार्यालयले स्थानीयलाई घरबाहिर ननिस्किन माइकिङ गरिरहेको छ । लकडाउनको पहिलो दिन भएकाले अलपत्र यात्रुलाई जाँच गरी गन्तव्यमा जान दिएको प्रहरी प्रमुख राजेन्द्रसिंह खड्काले बताए । उनले लकडाउन अवेज्ञा गर्ने केही मोटरसाइकललाई नियन्त्रणमा लिई पछि छाडिएको जनाए । सदरमुकाम तमघास ठप्प बन्द छ । प्रहरीले हिँडडुल गर्न दिएको छैन । निषेधाज्ञाले बर्दियाको गुलरिया सुनसान छ । गुलरिया नगरपालिका६ निवासी शिवकुमार उपाध्याय कोरोना महामारीका कारणले लकडाउन गरिएपछि चौतर्फी ठप्प भएको बताउँछन् । लकडाउन भएपछि बोर्डरबाट मानिस आवतजावत गर्न छाडेका छन् । बजारमा देखिएकालाई सुरक्षाकर्मीले सोधपुछ गर्दै अनावश्यक हिँडडुल गर्नेलाई घर फर्काएका छन् । बर्दियाका गुलरिया, मधुवन, राजापुर, बारबर्दिया, ठाकुरबाबा, बाँसगढी नगरपालिका र गेरुवा तथा बढैयाताल गाउँपालिकाका बजार अत्यावश्यक सामाग्री बाहेक पूर्णरूपमा बन्द छन् । बर्दियासँग सीमा जोडिएका भारतको उत्तरप्रदेशलगायत प्रान्तमा कोभिड१९ बाट संक्रमित हुनेको संख्या बढ्दै गएपछि संक्रमणबाट जनसमुदायलाई जोगाउन निषेधाज्ञा जारी गर्नुपरेको प्रमुख जिल्ला अधिकारी प्रेमलाल लामिछानेले बताए । निषेधाज्ञा अवज्ञा गर्नेलाई कानुनबमोजिम कारबाही गरिने उनले बताए । लकडाउनले पाल्पा सुनसान छ । सदरमुकाम तानसेनलगायत १० वटै स्थानीय तहका बजार पूर्णरूपमा बन्द छन् । सिद्धार्थ राजमार्गको बतुंग, तानसेन बसपार्क, जिल्ला भित्रने तथा बाहिरी नाका प्रहरीले सवारी साधन प्रवेशमा रोक लगाएको छ । पाल्पामा अत्यावश्यक सेवा, एम्बुलेन्स, दूध, पानी, तरकार तथा खाद्यान्न, औषधि ओसारपसारका लागि जिल्ला प्रशासन कार्यालयबाट सवारी साधन सञ्चालन एकदिने पास लिएर मात्र सञ्चालनको व्यवस्था मिलाएको प्रमुख जिल्ला अधिकारी यादवराज सुवेदीले बताए । पाल्पा जिल्लाको मुख्य नाका, सिद्धार्थ राजमार्गको दोभान, राम्दी, स्याङजा, तनहँु, नवलपरासीको सीमा नाका रामपुर अर्घाखाँचीको छहरा, गुल्मीको अर्गली, नवलपरासीको मित्याल, गोठादीलगायत नाकामा प्रहरीले सवारी साधन आवतजावतमा रोक लगाइएको पाल्पाका प्रहरी प्रमुख प्रहरी उपरीक्षक दीपेन्द्र जीसीले बताए । परासीमा पनि निषेधाज्ञा लकडाउन अवज्ञा भएपछि पश्चिम नवलपरासीमा निषेधाज्ञा जारी गरिएको छ । जिल्ला प्रशासन कार्यालय नवलपरासीले जिल्लामा निषेधाज्ञा जारी गरेको हो । सरकारले मंगलबार बिहान ६ बजेदेखि गरेको लकडाउनको सर्वसाधारणले बेवास्ता गरेपछि प्रशासनले कार्यालय परासीले आदेश जारी गरिएको प्रमुख जिल्ला अधिकारी वासुदेव दहालले बताए । अर्को आदेश नहुदाँसम्म निषेधाज्ञा जारी रहने जनाइएको छ । प्रशासनले निषेधाज्ञा अवज्ञा गरिए कारकाही गर्ने चेतावनी दिएको छ । मंगलबार लगडाउन अवज्ञा गर्दै मोटरसाइकल, साइकल तथा पैदल यात्रु हिँडेका थिए । सेना खटाइएपछि सुनसान नेपाल प्रहरीले नागरिकलाई घरभित्रै बस्न गरेको अनुरोध नमानेपछि राजविराजमा नेपाली सेना परिचालन भएका छन् । कोरोना भाइरस (कोभिड१९) फैलिन नदिन सरकारले देशभर लकडाउन गरेकाले बाहिर नजान र गाडी नचलाउन अनुरोध गर्दै सेना निस्किएपछि सडक सुनसान छ । कोरोना रोकथामका लागि उच्च सतर्कता अपनाउन सेनालाई सडकमा उतार्नुपरेको सप्तरीका प्रमुख जिल्ला अधिकारी सुनील खनालले बताए । प्रहरीका साथै सडकमा उत्रिएको भीमदल गणका सैनिकले लकडाउन कार्यान्वयनलाई कडाइ गरेका छन् । आवतजावत रोक्न चोक तथा भित्री सडकमा माइकिङ गरी सावधानी अपनाउन र घरबाट ननिस्किन प्रहरीले अनुरोध गरिरहेको छ । सामाजिक सञ्जालमार्फत सर्वसाधारणले सरकारको निर्णयको खुलेर प्रशंसा गर्दै लकडाउनप्रति पूर्ण समर्थन जनाएका छन् । जिल्ला प्रहरी सप्तरीका प्रहरी उपरीक्षक कृष्ण प्रसाईंले सर्वसाधारण जनताबाट लकडाउनको पालना भइरहेको र नजानेर पालना नगर्नेलाई सम्झाइबुझाइ गरेर फर्काएको बताए । लकडाउनमा उपचार, खाद्यान्न आपूर्ति र अत्यावश्यक कामबाहेक बाहिर ननिस्कन प्रहरी उपरीक्षक प्रसाईंले आग्रह गरे । कोरोना संक्रमण फैलिने सम्भावनालाई ध्यानमा राखेर अत्याश्यक अवस्थाबाहेक घरबाट बाहिर ननिस्किन र अनुमतिप्राप्त गाडी, सुरक्षा र स्वास्थ्यकर्मीका गाडीबाहेक अन्य नचलाउन उनले आग्रह गरे । भारतबाट नेपाल आउने नागरिकलाई सीमा नाकामा रोकेर नजिकै रहेको क्वारेन्टाइनमा १४ दिन राखिने प्रजिअ खनालले बताए । क्वारेन्टाइनका लागि राजविराजसहित हनुमाननगर कंकालिनी, बोदे बर्साइन नगरपालिका, तिलाठी कोइलाडी, छिन्नमस्ता, बलान बिहुल गाउँपालिकामा व्यवस्था गर्न लगाइएको छ । ००० (बर्दियाबाट यादव आचार्य, गुल्मीबाट गंगा खड्का, पाल्पाबाट कृष्ण पोखरेल, नवलपरासीबाट हरि शर्मा, बुटवलबाट सुदीप भण्डारी, सप्तरीबाट मनोहर पोखरेल)"
