शीर्षक,विवरण
नरहरिको गणतन्त्रयात्रा,"नेपाली राजनीतिको मसिनो ढंगले चिरफार गरेर समकालीन राजनीतिको प्रकृति, प्रवृत्ति र नियतिमाथि एकसाथ प्रकाश पारेको छ समग्रतामा लोकतन्त्रवादी कित्ताका एक प्रतिष्ठित गणतन्त्रवादी नेता हुन् नरहरि आचार्य। आचार्य नेपालको लोकतान्त्रिक आन्दोलनको जाज्वल्यमान वैचारिक नेता भएकोमा शंका छैन। पछिल्लो कालखण्डमा (खासगरी २०४६ सालपछि) आचार्य कांग्रेसलाई विचार प्रदान गर्न र वैचारिक नेतृत्व गर्न सक्षम नेता हुन् भन्दा अन्यथा ठहर्दैन। आचार्यले पदका लागि मात्र कोरा राजनीति गरेनन्, बरु विचारका आधारमा देश र समाजलाई निर्देशित गर्ने सार्थक प्रयत्न पनि गरे। यसमा उनी केही हदसम्म सफल पनि भए। उनको परिचय यतिमा मात्र सीमित छैन। कांग्रेसका एक प्रखर नेताका साथै एक प्रतिष्ठित साहित्यकार र विद्वताले परिपूर्ण व्यक्तित्वको परिचय पनि उनले निर्माण गरे। उनै नरहरि आचार्यको पुस्तक गणतन्त्रको यात्रा र त्यस पुस्तकका पोखिएका एक सार्थक व्यक्तित्वका बारेमा चर्चा गर्ने प्रयत्न गरिएको छ। आचार्य र उनको पुस्तकका सम्बन्धमा कुरा गर्ने प्रयास गरिरहँदा माथि उल्लेख गरिएका व्यक्तित्वहरूलाई ध्यानमा राख्न जरुरी हुन्छ। यीमध्ये कुनै पनि व्यक्तित्वका बारेमा विस्मृतिमा गइयो भने आचार्यलाई समग्रतामा बुझ्न कठिन हुन्छ। यो पुस्तकमा आचार्य एकैपटक आफ्ना सबैथरी व्यक्तित्वका साथ एकैपटक उपस्थित भएका छन् भनेर भनियो भने अतिशयोक्ति हुने छैन। गणतन्त्रको यात्रा करिब आठ महिनाको जेल दैनिकी हो। जेल डायरी पनि भन्न सकिएला। उनले बन्दी वृत्तान्त भनेका छन्। सामान्यतया दैनिकीमा लेखिने विषयवस्तु नै यस पुस्तकमा पनि आएका छन्, जस्तै कतिखेर उठियो, उठेपछि केके गरियो, कोकोसँग भेटियो, दिनभर केके गरियो। परिवारको चिन्ता, प्रजातन्त्रको चिन्ता, जेल नपरेका बाहिर रहेका साथीहरूको चिन्ता, स्वास्थ्यको चिन्ता आदि सामान्य कुरा नै यस पुस्तकका विषयवस्तु हुन्। नेपाली साहित्यमा बीपी कोइरालाको जेल जर्नलपछि महत्र्वपूर्ण रूपमा प्रस्तुत भएको यो पुस्तक लेखकका दैनन्दिनको गन्थनमा मात्र सीमित छैन। यसले नेपाली राजनीतिको मसिनो ढंगले चिरफार गरेर समकालीन राजनीतिको प्रकृति, प्रवृत्ति र नियतिमाथि एकसाथ प्रकाश पारेको छ। पुस्तकका पानाहरू पल्टिँदै जाँदा थाहा हुन्छ, करिबकरिब पञ्चायत शासनको झल्को दिने शैलीको निरंकुश शासनको प्रारम्भमा बन्दी बनाइएका बौद्धिक नेता, सिर्जनशील नेता, तार्किक नेताका भावना र विचार यस किताबको मुख्य विषयवस्तु बन्न पुगेको छ। माथि पनि उल्लेख गरिसकियो आचार्य गणतन्त्रवादी नेता हुन्। देशमा संघीयता र गणतन्त्रको स्थापना तथा कार्यान्वयनको केन्द्रमा आचार्यको विचारले निर्णायक भूमिका निर्वाह गरेको छ भन्दा अतिशयोक्ति ठहर्दैन। पुस्तकमा आचार्यले आफूले २०५४ देखि उठाउँदै आएका आफ्ना यिनै राजनीतिक धारणाहरूलाई सैद्धान्तीकरण गर्ने पुनः प्रयत्न गरेका छन्। यद्यपि आचार्य कांग्रेस वृत्तका एक्ला र पहिला गणतन्त्रवादी नेता हुन् भन्ने पनि होइन। त्यसो त २०१२ सालको कांग्रेस महाधिवेशनले राजतन्त्रको विरुद्धमा मत पारित गरेको कुरा स्वयं आचार्यले नै यसै पुस्तकमा स्वीकार गरेका छन्। तर राजतन्त्रको अन्त्य र गणतन्त्रका पक्षमा औपचारिकरूपमा वैचारिक दस्ताबेजीकरण गर्ने दिशामा सम्भवतः आचार्यजत्तिको योगदान अरूको छैन। सारमा भन्ने हो भने कांगे्रसले पछिल्लो दिनमा धारण गरेको गणतन्त्रसम्बन्धी वैचारिक कार्यदिशा आचार्यकै विचारको निरन्तरता हो भनेर भनियो भने त्यो गलत हुने छैन। यस विषयमा आचार्यले पुस्तकमार्फत स्पष्टसँग आफ्नो धारणा सार्वजनिक गरेका छन्। २०६१ साल माघ १९ गतेको तत्कालीन राजा ज्ञानेन्द्रको कूपछि दलहरू प्रतिबन्धितजस्तै भए र नेताहरू धमाधम पक्राउ परे। त्यसक्रममा विभिन्न पार्टीका नेताहरू पक्राउ परेको ज्ञातव्य छ। त्यही दिन आचार्य पनि पक्राउ परे। पक्राउ परेको दिन आचार्य घरमा एक्लै थिए। आचार्यकी पत्नी र छोरीहरू बाहिरै रहेको अवस्थामा पक्राउ परेका आचार्यले पुस्तकमा यो सन्दर्भ बडो मार्मिक ढंगले प्रस्तुत गरेका छन्। त्यसबेला उनलाई हलचोक हुँदै ककनी लिएर गइएको थियो। तत्कालीन विद्रोही माओवादी त भूमिगत नै थियो। शान्ति प्रक्रियामा आइपुगेकै थिएन। त्यसरी पक्राउ पर्ने नेताहरूमध्ये सबैभन्दा लामो समयसम्म सायद नरहरि आचार्यलाई थुनिएको थियो। दुईपटक पक्राउ परेका आचार्यलाई २५४ दिन काराबासमा राखिएको थियो। त्यसक्रममा उनले दैनिकी लेखे र उक्त दैनिकी पुस्तकाकार कृतिमा प्रकाशित भएको छ। यो पुस्तक प्रकाशन गर्ने सांग्रिला बुक्स धन्यवादको पात्र छ। पहिलोपटक २०६२ को असार २१ गते १५५ दिनपछि छुटेका आचार्य सोही वषर््ा भदौ १४ देखि १७ गतेसम्म भएको नेपाली कांग्रेसको एघारौं महाधिवेशनमा होमिए र गिरिजाप्रसाद कोइरालाका विरुद्ध सभापतिको उम्मेदवार बने। आचार्य आफू पराजित भए पनि उनकोे मुद्दाले विजय प्राप्त गर्यो, यो अलग कुरो हो केही दिन कुर्नु भने पर्यो। आचार्यले यस महाधिवेशनमा गणतन्त्रलाई नै मुद्दा बनाएको स्मरणीय छ। उनले त्यस महाधिवेशनमा राज्यको लोकतन्त्रीकरण ः नेपालका लागि लोकतान्त्रिक राज्य संरचना विषयक प्रस्ताव पेस गरेका थिए। त्यसबेला कांग्रेसले आचार्यको लाइनलाई औपचारिकरूपमा ग्रहण नगरे पनि पछि स्वीकार गर्न बाध्य भयो। दोस्रोपटक आचार्य २०६२ माघ ४ गते पुनः पक्राउ परे। यसपटक भने उनलाई जनआन्दोलनको समाप्ति र गणतन्त्र स्थापनाको पूर्वसन्ध्यामा २०६३ वैशाख १२ मा ९९ दिनपछि छोडिएको थियो। कांग्रेस प्रकारान्तरले गणतन्त्रको बाटोमा गयो र यो बाटोको औपचारिक प्रारम्भ आचार्यले नै गरेको कुरामा दुईमत हुन सक्दैन। पुस्तकमा लेखकले उल्लेख गरेका छन्, २०५४ तिरै २०४७ को संविधानमा समस्या अनुभव गर्न थालिएको थियो, संशोधनको कुरा उठेको हो तर सम्भव हुन सकेन। राजाले कू गरेपछि संविधान संशोधनको सान्दर्भिकता पनि समाप्त भइसकेको थियो। अब संविधानसभाबाट नयाँ संविधान निर्माणको विकल्प थिएन र यस मतको प्रारम्भकर्ता कांग्रेसपंक्तिबाट आचार्य भएको कुरामा विमति छैन। सहरदेखि गाउँसम्म राजतन्त्ररहित लोकतन्त्रको कुरा चर्चामा थियो र यस्ता छलफलमा कांग्रेसजन पनि निकै सक्रियतापूर्वक सहभागी भइरहेको कुरा पुस्तकमा स्वीकार गरिएको छ। केन्द्रमा थुपरिएको अधिकार र शक्ति विकेन्द्रीकृत गरिनुपर्ने बहस प्रारम्भ भइसकेको थियो। यिनै आधारमा पुस्तकमार्फत गणतन्त्र र संघीयताको औचित्य सावित गर्ने प्रयत्न गरिएको छ। संघीय सरकारलगायत ६ वटा प्रदेशमा एकैथरी विचार बोकेकाहरू सत्तासीन रहेको अवस्थामा संघीयताको अवधारणा कताकता समस्याग्रस्तजस्तो देखिन पुगेको छ। स्पष्ट छ, संघीयता कार्यान्वयनमा संघीय सरकार पूर्णतः इमानदार छैन। आचार्यले गणतन्त्रसम्बन्धी आफ्नो एजेण्डा जेलमा रहँदा पनि यथावत् राखेको पाइन्छ। आचार्यले २०६२ असार ६ गते सोमबार आफ्ना सहयोगी रामचन्द्रजीको हातबाट पार्टीको बैठकमा पेस गर्न तत्कालीन महामन्त्री सुशील कोइरालालाई पत्र पठाएको यस पुस्तकको पृष्ठ ३४१ र ३४२ मा उल्लेख गरिएको छ। पत्रमा संविधानसभामा जाने, राज्यको लोकतान्त्रिक पुनर्संरचना, पार्टी विधानबाट राजतन्त्रसम्बन्धी प्रसंगहरू हटाउने र पार्टीको कार्यशैलीमा सुधारजस्ता विषय उल्लेख थिए। यसबाट आचार्य बन्दी अवस्थामा पनि संविधानसभा र गणतन्त्रबारे दृढ रहेको स्पष्ट हुन्छ। यति मात्र होइन, उनले जेलभित्रैबाट पनि गणतन्त्रका पक्षमा निरन्तर आवाज उठाउँदै यसका पक्षमा नेपाली कांग्रेसको निर्णय प्रक्रियालाई प्रभावित पार्ने प्रयत्न गरेको देखिन्छ। माथि भनिएका मोटामोटी विषयबाहेक यस पुस्तकको खास नयाँपन भनेको नरहरि आचार्यको गणतन्त्र, राज्यको पुनर्संरचना र संघीयताबारे आफैंले २०५४ देखि उठाइआएको विषय र त्यसबापत उनले पार्टीभित्र र बाहिर गरेका संघर्षहरूको ऐतिहासिक र तात्कालिक विवरण नै हो। यस पुस्तकका आधारमा पनि भन्न संकोच मान्नु पर्दैन नेपाली कांग्रेसमा गणतन्त्र, राज्य पुनर्संरचना र संघीयताबारे विषय उठान गर्ने र लामो समयसम्म एक्लै लागिपर्ने नेता हुन् नरहरि आचार्य। पुस्तकको पृष्ठ ७ देखि १४ अत्यन्त महत्र्वपूर्ण छ। वास्तवमा यसलाई पुस्तकको सारका रूपमा ग्रहण गर्न सकिन्छ। भूमिका वा प्राक्कथन केही नभनीकनै सोझै गणतन्त्रको कुरा भनेर पुस्तकको आरम्भ गरिएको छ। यसले पाठकलाई तान्छ र अन्तिमसम्मै पुस्तकमा अडिन प्रेरित गर्छ। योसमेत पुस्तकलाई चार भागमा विभाजन गरिएको छ, पहिलो, भूमिका। दोस्रो, बन्दी वृत्तान्त १ (२०६१ माघ १९ देखि २०६२ असार २१ सम्म, पृष्ठ १७ देखि ३७१)। तेस्रो, बन्दी वृत्तान्त २ (२०६२ माघ ४ देखि २०६३ वैशाख १२ सम्म, पृष्ठ ३७५ देखि ५४४ सम्म) र चौथो, चिठी पत्र (पृष्ठ ५४७ देखि ६३६ सम्म)। कुल ६३७ पृष्ठको आकार प्राप्त गरेको यो पुस्तक अध्ययन गर्दै जाँदा जानकारी हुन्छ कांग्रेस सभापतिमा पराजय बेहोरे पनि उनले आफ्नो एजेण्डा भने छाडेनन्। यो पुस्तकका अनेकौं ठाउँमा यसबारे उल्लेख भएको पाउन सकिन्छ। पुस्तकमा उल्लेख भएअनुसार आचार्यकै शब्दमा उनले मूलतः चार एजेण्डालाई अगाडि बढाए। पहिलो, संविधानसभा, दोस्रो, राजतन्त्रको समाप्तिसहित गण्तन्त्रको स्थापना, तेस्रो, संघीयता र चौथोे, यी तीनै विषयलाई ग्रहण गर्ने पार्टीको संरचना र विचार। गणतन्त्रको अभियानमा चुलुम्म डुबेका आचार्य २०६२ को कात्तिकदेखि गणराज्य अभियान यात्रामा हिँडेका थिए। यस अभियानअन्तर्गत उनी २०६४ सम्म यो अभियानका क्रममा ६५ जिल्ला पुगे। यस पुस्तकलाई निश्चय पनि त्यस अभियानको पृष्ठभूमि मान्न सकिन्छ। पुस्तकमा त्यसबेलाका विविध घटनाक्रमलाई पनि जोडिएको छ। जस्तै नारायणप्रसाद शर्माको हत्या, विचार तथा अभिव्यक्ति स्वतन्त्रतामाथि कुठाराघात, सञ्चारसम्बन्धी कानुनको संशोधन (पृष्ठ २८५), निजामती कर्मचारीसम्बन्धी अध्यादेश, भारतीय प्रधानमन्त्री मनमोहन सिंह र राजा ज्ञानेन्द्रको जकार्तामा सम्पन्न भेटघाट र त्यसपछिको विवाद, नेपाली राजनीतिको केन्द्र दिल्ली बन्दै गएको, राजाले बनाएको भ्रष्टाचार नियन्त्रणसम्बन्धी शाही आयोगको गठन र खारेजी, माओवादीसँगको औपचारिक र अनौपचारिक वार्ता, अमेरिकी राजदूत मोरियार्टीको भाषण र उनको सक्रियता (पृष्ठ ४३१) आदि। यी केही यस्ता दृष्टान्त हुन्, जसले गणतन्त्रको औचित्य विस्तारै पुष्टि भइरहेको थियो। यी प्रसंगका माध्यमबाट तत्कालीन नेपाली राजनीतिबारे विदेशी चासोको मूल्यांकन गर्न पनि सहज हुन्छ। आचार्यकै धारणामा टेकेर पछि २०६४ साल फागुनमा मधेसी दलहरूसँग तत्कालीन गिरिजाप्रसाद कोइरालाको सरकारले आठबुँदे सम्झौता गर्यो र अन्तरिम संविधानमा संशोधनमार्फत संघीयतालाई स्वीकार गर्यो (सम्झौताको दोस्रो बुँदा) भन्नु अस्वाभाविक हुँदैन। यही अवधारणाले पछि निरन्तरता पायो र नेपालको संविधान २०७२ मा संघीयतालाई पूर्णतः स्वीकार गरियो। यस आधारमा आचार्यले कल्पना गरेजस्तै विधिसम्मत राज्य पुनर्संरचना र प्रादेशिक निकाय (पृष्ठ ८ र अन्यत्र) अर्थात् राजकीय सत्ताको प्रादेशिक संरचनाको गठन सम्भव हुन सक्यो। केन्द्रनिहित शक्ति र अधिकार विकेन्द्रीकृत गरिए। तर आजको अवस्थामा विकेन्द्रित निकायहरूले कति सफलतापूर्वक काम गर्न सकेका छन् ? यो मूल्यांकनको पृथक् विषय हो। पुस्तक जतिपटक पढे पनि पट्यार लाग्दैन। बरु प्रत्येकपटक नयाँपन अनुभव हुन्छ। पुस्तकलाई चार तरिकाले कम्तीमा चारपटक पढ्नुपर्ने हुन्छ, पहिलो, संघीयता र गणतन्त्रको अभियान एवं आचार्यको सक्रियता। दोस्रो, दोस्रो जनआन्दोलनको इतिहासको अभिलेखीकरण। तेस्रो, नेपाली कांग्रेसको तात्कालिक अवस्था र चौथो, जेल डायरी र आत्मकथा। तर आज आचार्यले सोचेजस्तै अवस्था छैन कि ? सोचनीय छ। संघीय सरकारलगायत ६ वटा प्रदेशमा एकैथरी विचार बोकेकाहरू सत्तासीन रहेको अवस्थामा संघीयताको अवधारणा कताकता समस्याग्रस्तजस्तो देखिन पुगेको छ। स्पष्ट छ, संघीयता कार्यान्वयनमा संघीय सरकार पूर्णतः इमानदार छैन। अन्त्यमा, अवस्था अहिले पनि आचार्यले दोस्रोपटकको काराबास मुक्तिको भोलिपल्ट अर्थात् २०६३ वैशाख १३ गते भनेजस्तै छ। उनले भनेका छन् यसपटकको ९९ दिनको बन्दी अवस्थाबाट आज मुक्त जनताको जुलुसका बीच उभिँदा केही नयाँ सम्भावना मैले देखें। तर, यो मुक्ति अझै पनि थुप्रै संकट र अवरोधले घेरिएको र अनौठो चुनौतीसामु उभिएको एउटा कठिन यात्राजस्तै लागिरहेछ (पृष्ठ ५४२)।"
कांग्रेस भ्रातृ संस्था लथालिंग,"काठमाडौं : प्रमुख प्रतिपक्षी कांग्रेस भ्रातृ संस्था नेपाल विद्यार्थी संघ नौ महिनादेखि विघटित अवस्थामा छ। कांग्रेसको नर्सरी नेविसंघ गठनका लागि पार्टी शीर्ष तहमा निरन्तर छलफल भइरहे पनि टुंगोमा पुग्न सकेको छैन। एक साताअघि पार्टी पदाधिकारी बैठकमा सभापति शेरबहादुर देउवाले नेविसंघ अध्यक्षमा राजीव ढुंगानाको नाम प्रस्ताव गरे। तर वरिष्ठ नेता रामचन्द्र पौडेलले त्यसमा असहमति जनाउँदै पूर्वमहामन्त्री मनोजमणि आचार्यको नाम अघि सारे। सभापति देउवाले नेविसंघको नेतृत्व ढुंगानालाई नै दिने निश्चितजस्तै छ। तर, गुटका कारण उनले निर्णय लिइसकेका छैनन्। कांग्रेसको अर्काे भ्रातृ संस्था नेपाल तरुण दलले पूर्णता नपाउँदै कार्यकाल सकिने अवस्थामा पुगेको छ। तीन वर्ष कार्यकाल रहेको तरुण दलको वर्तमान कार्यसमितिको पदावधि यही महिना सकिँदैछ। ९५ सदस्यीय केन्द्रीय कार्यसमिति रहेको तरुण दल अहिले चारजना पदाधिकारीको भरमा छ। भागबन्डा नमिल्दा तरुण दलले पूर्णता नपाएको हो। चार सदस्य रहेको दलमा अध्यक्ष जितजंग बस्नेतले महासचिव भूपेन्द्रजंग शाहीलाई कारबाही गरेपछि दल अहिले तीन जनामा सीमित छ। कांग्रेस शीर्ष तहमा मौलाएको गुटको प्रभाव भ्रातृ संस्थामा पनि बढ्दो छ। पार्टीको केन्द्रीय तहमा रहेका नेताले भ्रातृ संस्थामा पनि गुट बनाउने प्रवृत्तिका कारण संगठन अस्तव्यस्त छन्। केन्द्रमा तीनवटा गुट देखिए पनि भ्रातृ संस्थामा केन्द्रीय नेतापिच्छे गुट छन्। प्रत्येक नेताका आआफ्ना मान्छेको गुट निर्माण गरेका छन्, भ्रातृ संस्थामा, नेविसंघका निवर्तमान केन्द्रीय अध्यक्ष नैनसिंह महर भन्छन्, अनुशासनहीनता हाबी छ, संगठन नेतृत्वको निर्देशन मान्ने भन्दा पनि पार्टीका नेताको निर्देशनमा चल्ने र संगठनलाई निष्प्रभावी बनाउने काम भएको छ। भ्रातृ संस्थाहरू नेताको गुटको संघका रूपमा परिणत भइरहेको महरको बुझाइ छ। अराजकता चरम छ, भ्रातृ संस्थामा आफ्नो गुट बनाएर केन्द्रमा शक्ति प्रदर्शन गर्ने गलत मनशायबाट नेताहरू सञ्चालित छन्, उनले भने, गुटको राजनीतिबाट शक्ति आर्जन गर्ने र केन्द्रमा स्थापित हुन खोज्ने नेताहरूको प्रवृत्तिका कारण भ्रातृ संस्थाले काम गर्न सक्ने अवस्था रहेन अब। पार्टी केन्द्रको गुटको प्रत्यक्ष असर भ्रातृ संस्थामा पर्दा न उनीहरूको नियमित बैठक बस्ने गरेको छ, न समयमै अधिवेशन। यसले लोकतान्त्रिक पार्टीभित्र आन्तरिक लोकतन्त्रको अभ्यास कमजोर देखाउने गरेको छ। भ्रातृ संस्थामा आफूअनुकूल नेतृत्व ल्याउन र उनीहरूकै शक्तिमा पार्टीमा प्रभाव बढाउन खोज्ने नेताहरूका कारण अनुशासनहीनता बढ्दै गएको छ। संगठनभित्र अनुशासनविपरीत काम गर्नेलाई केन्द्रकै नेताहरूको संरक्षण हुने हुँदा सहजै कारबाही भएको पनि पाइँदैन। पार्टी कब्जा गरेर व्यक्तिगत स्वार्थ पूरा गर्ने ध्येय नेताहरूमा छ। उहाँहरूलाई पार्टी बलियो बनाउने, संगठन सुदृढीकरण गर्नेभन्दा पनि जसरी हुन्छ, पार्टीमा आफू स्थापित हुने मानसिकता हाबी छ, कांग्रेसका पुराना नेता एवं पूर्वसभामुख तारानाथ रानाभाटले अन्नपूर्णसँग भने, यसले पार्टीलाई भ्रष्टीकरणतर्फ लगेको छ। संगठन क्षयीकरणतर्फ उन्मुख छ। यो चिन्ताको विषय हो। कांग्रेसमा सबैजसो भ्रातृ संस्थामा गुट हाबी छ। गुटकै कारण भ्रातृ संस्थाहरू चलायमान हुन सकेका छैनन्। वडा तहबाटै नेताहरू गुट निर्माण गर्न थाल्छन्, राम्रा मान्छे होइन, पकेटका मान्छेहरू नेताहरूको रोजाइँमा पर्छन्, पूर्वसभामुख रानाभाट भन्छन्, राजनीतिमा वैरभाव हुँदैनन्, प्रतिस्पर्धा हुन्छ। पैसा र गुट नभएका मान्छेहरू राजनीतिमा टिक्न गाह्रो भइसक्यो। इमानदार मान्छेहरू राजनीतिबाट उदासीन बन्दै छन्। यसले अन्ततः संगठनमा अराजकता ल्याउँछ।"
असंलग्न आन्दोलनको महत्त्व उत्तिकै,"काठमाडौं : प्रधानमन्त्री केपी ओलीले विश्व परिवेशमा परिवर्तन आए पनि असंलग्न आन्दोलनको महत्त्व र सान्दर्भिकता अझै उत्तिकै रहेको बताएका छन्। अजरबैजानको राजधानी बाकुमा जारी असंलग्न आन्दोलन (नाम) कोे १८औं शिखर सम्मेलनको एक सत्रमा शुक्रबार अध्यक्षता गर्दै प्रधानमन्त्री ओलीले यस्तो धारणा व्यक्त गरेका हुन्। शिखर सम्मेलनमा नेपाल एसिया प्रशान्त क्षेत्रबाट उपाध्यक्ष चयन भएको छ। उपाध्यक्ष चयन भएपछि प्रधानमन्त्री ओलीले नाम सम्मेलनको अध्यक्षता गरेको प्रधानमन्त्रीका परराष्ट्र मामिला सल्लाहकार डा राजन भट्टराईले टेलिफोनमा बताए। शिखर सम्मेलन उद्घाटन गर्दै भेनेजुयलाका राष्ट्रपति निकोलस मडुरोले असंलग्न आन्दोललाई थप सक्रिय बनाउन आवश्यक रहेको बताए। संयुक्त राष्ट्रसंघको ७४ महासभाका अध्यक्ष तिजानी मुहम्मन बान्देले नामलाई अन्तर्राष्ट्रिय शान्ति एवं सुरक्षा प्रवद्र्धन गर्न आग्रह गरे। अजरबैजानका राष्ट्रपति इल्हाम अलियभ आउँदो तीन वर्षका लागि नयाँ अध्यक्षमा चुनिएका छन्। उनले नामलाई समयसापेक्ष र प्रभावकारी बनाएर अघि बढाउन लागिपर्ने बताए। सार्कमा समेत नेतृत्व गरिरहेको नेपाल नामको उपाध्यक्षमा चयन भएको छ। हरेक क्षेत्रबाट उपाध्यक्ष रहने प्रावधान छ। प्रधानमन्त्री ओलीले समसामयिक विश्वका चुनौतीलाई एकीकृत तथा पर्याप्त मात्रामा सम्बोधन गरिएको सुनिश्चित गर्नका लागि बाङडुङ सिद्धान्तको पालना विषयमा बाकु कन्भेन्सन सेन्टरमा जारी सम्मेलनमा अध्यक्षता गरेका हुन्। नामको अध्यक्षता लिएका अजरबैजानका राष्ट्रपति अलियेभपछि उक्त सत्रमा प्रधानमन्त्री ओलीले अध्यक्षता गर्नुभएको हो, परराष्ट्र सचिव शंकरदास बैरागीले भने, प्रधानमन्त्री ओलीले १९औं राष्ट्र वा सरकार प्रमुखको सम्बोधनसम्म अध्यक्षता गरेपछि अलियेभलाई अध्यक्षता हस्तान्तरण गर्नुभयो। नेपाल एसिया प्रशान्त क्षेत्रबाट नामको उपाध्यक्ष भएकाले सत्रको अध्यक्षता गर्ने अवसर जुरेको हो। पारस्परिक अहस्तक्षेप, सहअस्तित्व, सार्वभौमसत्ता, समानता र स्वाधीनताको सम्मानजस्ता विषय विश्वव्यापी रूपमा उत्तिकै सान्दर्भिक छन्, प्रधानमन्त्री ओलीले भने, सम्मेलन बाङडुङको भावनाअनुरूप असंलग्न आन्दोलनको आधारभूत सिद्धान्त र तिनको आधारभूत आवश्यकताअनुसार अघि बढ्न आवश्यक छ। शीतयुद्धमा नेटो र वार्साजस्ता शक्तिको पछि नलागेका मुलुकको अगुवाइमा नाम बनेको स्मरण गर्दै ओलीले भने, विश्वमा घातक हतियार बनाउने काम रोकिएको छैन। यसको भण्डारण बढेको छ। नेटो र वार्साको दबदबा अन्त्य भए पनि आर्थिक, व्यापारिक, प्राविधिक प्रतिस्पर्धा कायमै रहेको अवस्थामा नामको सान्दर्भिकता उत्तिकै रहेको प्रधानमन्त्रीको भनाइ थियो। प्रधानमन्त्री ओलीले जलवायु परिवर्तनको समस्या समाधान गर्न पनि सदस्य मुलुकबीच सहकार्य आवश्यक रहेको बताए। उनले नेपालले सगरमाथा संवाद अन्तरगत जलवायु परिवर्तनको समस्याबारे अन्तर्राष्ट्रिय बहस गर्न लागेको जानकारी गराए। प्रधानमन्त्री ओलीले नेपालको राजनीतिक परिवर्तन र शान्ति प्रक्रिया विश्वका लागि अनुकरणीय रहेको दाबी गरेका थिए। प्रधानमन्त्रीले नामलाई नयाँ परिभाषामा अघि बढाउन आवश्यक रहेको बताए। नामको सचिवालय राखेर यसको भूमिका थप प्रभावकारी बनाउनुपर्ने प्रधानमन्त्रीको भनाइ थियो। परराष्ट्रमन्त्री प्रदीप ज्ञवाली, परराष्ट्र सचिव शंकरदास बैरागी, न्युयोर्कस्थित राष्ट्रसंघीय स्थायी नियोग प्रमुख अमृतबहादुर राईले पनि नाम सम्मेलनमा आफ्नोआफ्नो सत्रमा धारणा राखेका छन्। प्रधानमन्त्रीसँग पत्नी राधिका शाक्य, सल्लाहकार, परराष्ट्र र अन्य मन्त्रालयका वरिष्ठ अधिकारी, सञ्चारकर्मी तथा अधिकारीहरू छन्। असंलग्न आन्दोलनको संस्थापक राष्ट्रका हैसियतमा नेपालले स्थापनाकालदेखि नै सबै शिखर सम्मेलनमा सक्रिय सहभागिता जनाउँदै आएको छ। प्रधानमन्त्री नेतृत्वको प्रतिनिधिमण्डल आइतबार स्वदेश फर्कने कार्यक्रम छ। ओली भेटवार्तामा सक्रिय प्रधानमन्त्री केपी ओलीले शुक्रबार भारतका उपराष्ट्रपति एम बैंकया नाइडुसँग भेटवार्ता गरेका छन्। असंलग्न आन्दोलनको १८औं शिखर सम्मेलनको साइडलाइनमा उक्त भेटवार्ता भएको डा राजन भट्टराईले बताए। नाइडु र ओलीबीच नेपालभारत सम्बन्धबारे छलफल भएको थियो। यसअघि प्रधानमन्त्री अोलीलाई अजरबैजानका राष्ट्रपति इलहाम अलियभले स्वागत गर्दै संक्षिप्त भेटवार्ता गरेका थिए। प्रधानमन्त्री ओली र भेनेजुयलाका राष्ट्रपति मडुरोबीच संक्षिप्त भेट भए पनि दुईपक्षीय वार्ता भने शनिबार बिहान हुने कार्यक्रम छ। राष्ट्रपति अलियभले दिएको रात्रिभोजमा पनि प्रधानमन्त्री सरिक भएका थिए। रात्रिभोजमा पनि अधिकांश नेताहरुसँग संक्षिप्त भेटवार्ता भएको थियो। प्रधानमन्त्री ओली नेतृत्व टोलीलाई शुक्रबार बिहान बाकुस्थित हेयदार अलियेभ अन्तर्राष्ट्रिय विमानस्थलमा अजरबैजानका उपप्रधानमन्त्री अली अहमादोभ र उपविदेशमन्त्री नादिर हुसेनोभले स्वागत गरेका थिए। सम्मेलनमा नामका १२० सदस्य राष्ट्रका राष्ट्र एवं सरकार प्रमुख, परराष्ट्रमन्त्री, प्रतिनिधि, १७ पर्यवेक्षक राष्ट्रका प्रतिनिधि र १० पर्यवेक्षक संगठनका प्रतिनिधि सहभागी छन्। सम्मेलन शनिबार सम्पन्न हुनेछ।"
दुर्घटना बढ्दो,"काठमाडौं : भदौ ३१ गते राति ९ बजे कलंकीबाट स्वयम्भू जाँदै गरेको लु ५४ प ४४९५ नम्बरको मोटरसाइकल दुर्घटनामा पर्यो। राति दुर्घटना भएकाले सवारी चाप धेरै थिएन। दुर्घटनामा चालक गम्भीर घाइते भए। ट्राफिक प्रहरी महाशाखाका अनुसार मोटरसाइकलको गति अत्यधिक भएर दुर्घटना भएको हो। असोज २ गते अपराह्न ४ः१५ बजे ना ७३ प ५५७० नम्बरको मोटरसाइकल थिमी जाँदै थियो। सडकको छेउ च्यापेर पैदलयात्री मोटरकै दिशामा हिँडिरहेका थिए। मोटरसाइकलको गति ज्यादा हुँदा उनी दुर्घटनामा परे। मोटरसाइकल चालक र पैदल यात्रु दुवै गम्भीर घाइते भए। पछिल्लो समय मोटरसाइकल दुर्घटना बढेको छ। सवारी दुर्घटनामा धेरै मोटरसाइकल र स्कुटर पर्ने गरेको महानगरीय ट्राफिक प्रहरी महाशाखाको तथ्यांकले देखाउँछ। पछिल्लो पाँच वर्षको तथ्यांक हेर्दा मोटरसाइकल र स्कुटरको दुर्घटना बढ्दै गएको छ। ट्राफिक प्रहरी महाशाखाका अनुसार उपत्यकामा ०७१७२ मा दुर्घटना हुने मोटरसाइकलको संख्या तीन हजार दुई सय ५२ थियो। ०७२७३ मा यो संख्या बढेर तीन हजार ६ सय ७१ पुग्यो। ०७३७४ मा केही घटेर ३ हजार ३ सय ४९ मोटरसाइकल दुर्घटना भए। ०७४७५ मा आइपुग्दा झन्डै आठ सय हाराहारीमा दुर्घटना बढ्यो। यस आर्थिक वर्षमा ४ हजार ६५ मोटरसाइकल दुर्घटना भए। गत आवमा दुर्घटना संख्या ५ हजार नाघ्यो। अघिल्लो वर्षको तुलनामा लगभग १५ सय संख्यामा दुर्घटना बढ्यो। यो पछिल्लो पाँच वर्षकै सबैभन्दा उच्च हो। गत वर्ष पाँच सय ११ मोटरसाइकल र स्कुटर दुर्घटनामा परे। यस आर्थिक वर्षको सुरुमै १५ सय ८८ मोटरसाइकल दुर्घटनामा परे। मोटरसाइकल दुर्घटनामा मृत्युहुने दर पनि बर्सेनि बढ्दो छ। महानगरीय ट्राफिक प्रहरी महाशाखाका अनुसार ०७३७४ मा ४१ मोटरसाइकलले दुर्घटनामा मानिसको मृत्यु गराएका थिए। ०७४७५ मा ६८ तथा गत वर्ष यो संख्या ९९ सय पुग्यो। यो आवको दुई महिनामा १४ जनाको दुर्घटनाबाट मृत्यु भएको छ। मुख्य कारण तीव्रगति तीव्रगतिकै कारण मोटरसाइकल दुर्घटना बढ्दै गएको छ। चालकको लापरबाहीले पनि दुर्घटना हुने गर्छ। तीव्रगति रोक्न महानगरीय ट्राफिक प्रहरीले कोटेश्वरकलंकी र कोटेश्वरभक्तपुरको सडकमा स्पिड लिमिट राखेको छ। ती सडकखण्डको मुख्य लेनमा प्रतिघण्टा ५० किमिको गतिमा सवारी गुडाउनुपर्छ। सर्भिस लेनमा भने २० किमि प्रतिघण्टाको गतिमा सवारी गुडाउन पाइन्छ। महानगरीय ट्राफिक प्रहरी महाशाखाका प्रवक्ता एसपी रविकुमार पौडेलका अनुसार ती सडकमा तीव्रगतिमा सवारी गुडेको पाइए तत्कालै कारबाही गरिन्छ। तर, यो नियमले पनि दुर्घटना भने रोकिएको छैन। कारबाहीपछि पनि सवारीको गति कम भएको छैन। तीव्र गति र चालको लापरबाहीका कारण मोटरसाइकल र स्कुटर धेरै दुर्घटनामा परेका छन्, उनले भने, अहिले स्पिड लिमिट राखेका क्षेत्रमा धेरै कम भएको छ। महाशाखाले तीव्रगतिमा सवारी चलाउने १४ सय २९ सवारीलाई कारबाही गरिसकेको छ। भित्री बाटोको हकमा भित्तामा प्रतिघण्टा २० किमि लेखिएका पोस्टर टाँसिएको छ। जोखिममा पैदल यात्रु भित्री सडकका हिँडडुल गर्ने पैदल यात्रु जोखिममा छन्। कालोपुलबाट ज्ञानेश्वर, शान्तिनगरबाट भीमसेनगोला, मैतीदेवी, नक्साललगायत ससाना गल्लीमा मोटरसाइकल र स्कुटरको गति तीव्र हुन्छ। आफ्नै साइडमा हिँड्दा पनि ज्यान जोगाउन मुस्किल पर्छ। सडक पार गर्न ठूलासाना दुवैलाई सास्ती छ। भित्री सडकमा दुर्घटनामा मृत्यु हुने पैदल यात्रुको संख्या पनि बढ्दो छ। ०७१७२ मा उपत्यकामा दुर्घटनामा परी ५७ जना पैदल यात्रुको मृत्यु भयो। गत वर्ष ९३ जनाको ज्यान गयो। यो आवको दुई महिनामा आठ पैदल यात्रुको मृत्यु भइसकेको छ। साना भित्री सडकमा सीसि क्यामेराको व्यवस्था छैन। ससाना सडकमा कतिसम्म कुदाउन पाउने भनेर ट्राफिक प्रहरीले कुनै मापदण्ड बनाएको छैन, महशाखाका प्रवक्ता पौडेलले भने। मृत्यु हुनेमा मोटरसाइकल चालक धेरै सवारी दुर्घटनाबाट मृत्यु हुनेमा मोटरसाइकल र स्कुटर चालककै संख्या धेरै छ। उपत्यकामा पाँच वर्षमा चार सय ३३ जना मोटरसाइकल चालकको मृत्यु भएको छ। ०७१७२ मा ५५ जनाको मृत्यु भएको थियो। ०७२७३ मा यो संख्या बढेर ७५ पुग्यो। ०७३७४ मा ७७ थियो। तर, ०७४७५ मा एक सय ११ जनाको मृत्यु भयो। गत आवमा एक सय १५ जनाको मृत्यु भएको छ।"
आलमलाई जोगाउने कोको ?,"काठमाडौं : मोहम्मद अफताब आलमलाई सघाउने सम्भावित व्यक्तिमाथि प्रहरीले निगरानी सुरु गरेको छ। पीडितले न्याय पाउने गरी अनुसन्धान गर्न प्रदेश २ प्रहरी प्रमुख प्रद्युम्न कार्की र जिल्ला प्रहरी प्रमुख भूपेन्द्र खत्रीलाई प्रहरी मुख्यालयले निर्देशन दिएको छ। राजापुर घटना अनुसन्धानमा केन्द्रबाट समन्वय भइरहेको निमित्त प्रहरी महानिरीक्षक पुष्कर कार्की बताउँछन्। रौतहट जिल्ला प्रहरी कार्यालयबाटै मुद्दा चल्ने भएकाले उसलाई चाहिने प्राविधिकसँगै अन्य सहयोग भइरहेको उनको भनाइ छ। यो घटना दबाउने जो कोही व्यक्ति उम्किन पाउँदैनन्। पीडितले न्याय पाउने गरी अनुसन्धान हुन्छ, उनी भन्छन्, रौतहट प्रहरीलाई आवश्यक समन्वय र सहयोग भइरहेको छ। घटना अनुसन्धानमा भएका प्रगतिबारे डीआईजी कार्की र एसपी खत्रीसँग दैनिक सोधपुछ गरिरहेको उनी सुनाउँछन्। उनका अनुसार केन्द्रबाट घटना अनुसन्धानको सूक्ष्म सुपरिवेक्षण भइरहेको छ। प्रहरी मुख्यालयले घटना अनुसन्धान नगरी आलमलाई सहयोग पुयाउने बहालवाला र पूर्वप्रहरी अधिकृतमाथि आवश्यक परे बयान लिन रौतहट प्रहरीलाई निर्देशन दिएको छ। यो वा त्यो नभनी तत्कालीन समयमा रौतहटमा बसेका प्रहरी अधिकृतलाई किन अनुसन्धान नगरेको भनेर सोधपुछ गर्न भनिएको छ, मुख्यालयका एक उच्च अधिकारी भन्छन्, सोधपुछ गर्न बोलाउँदा नमाने पक्राउ गरेरै लैजान निर्देशन भएको छ। उनका अनुसार कसको दबाबमा तत्कालीन अपराध लुकाउने प्रयास गरियो भनेर सोधपुछ केन्द्रित हुनेछ। घटना हुँदा रौतहटमा प्रहरी प्रमुख थिए, लक्ष्मण न्यौपाने। उनी टीकापुर घटनामा मारिए। उनीपछि जयबहादुर चन्द, घनानन्द भट्ट, पीताम्बर अधिकारी, घनश्याम अर्याल, ठूले राई, मोहनविक्रम शाह, गोविन्द परियार, सानुबाबु थपलिया, प्रद्युम्न कार्की, गणेश रेग्मी, यज्ञविनोद पोखरेल, रवीन्द्र केसी, केदार ढकालले रौतहटमा प्रहरीको नेतृत्व गरेका थिए। सर्वोच्चको आदेशपछि तत्कालीन एसपीहरू अर्याल, राई, शाह, परियार, थपलिया, कार्की, रेग्मी, पोखरेल, केसी र ढकाले रौतहट प्रहरी प्रमुखको नेतृत्व सम्हालेका थिए। यीमध्ये कार्की २ नम्बर प्रदेश प्रहरी प्रमुख छन्। आलम पक्राउमा उनकै प्रत्यक्ष समन्वय र निर्देशन छ। घटना हुँदाका समयमा तत्कालीन नेतृत्वले किन ध्यान दिएन ? , स्रोत भन्छ, दबाब कसको थियो ? त्यो अनुसन्धान हुन्छ। सर्वोच्चको आदेशपछि पनि किन घटना अनुसन्धानमा ताकेता दिइएन ? त्यसको पनि अनुसन्धान हुन्छ। पहिलो संविधानसभा निर्वाचनका बेला रौतहटको राजापुर फरहदवा गाउँमा बम विस्फोट भएको थियो। त्यसमा घाइतेलाई इँटाभट्टामा जलाएर मारेको आरोप आलमलाई लागेको छ। घटनास्थल रौतहट भएकाले जिल्ला प्रहरी कार्यालयले आलमलाई हिरासतमा राखी अनुसन्धान गरिरहेको छ। कांग्रेसबाट निर्वाचित सांसद एवं पूर्वमन्त्री आलमविरुद्ध दुई जनाले किटानी जाहेरी दिएका थिए। पिन्टु भनिने त्रिलोकप्रताप सिंह र ओसी अख्तरको हत्या गरेको आरोप छ। थुप्रै घाइतेलाई इँटाभट्टामा जलाएर मारेको आरोप लागे पनि कति जना भन्ने यकिन छैन। घटना दबाउन केन्द्रदेखि जिल्लासम्मका प्रहरीप्रशासन र राजनीतिक नेतृत्वको संलग्नता रहेको आशंका प्रहरीको छ। तत्कालीन प्रहरी नेतृत्व र उच्च राजनीतिक तहकै दबाबमा प्रहरीले घटना लुकाएको आरोप छ। प्रहरीकै प्रतिवेदनका आधारमा जिल्ला सरकारी वकिल कार्यालयको सिफारिसमा महान्यायाधिवक्ता कार्यालयले थप कानुनी प्रक्रियामा गइरहनु नपर्ने निर्णय गरेपछि अनुसन्धानले पूर्णविराम लिएको थियो। २०६४ चैत २७ गते स्थानीय शेख इद्रिसको घरमा बम विस्फोट भएको थियो। उक्त घटनासम्बन्धी प्रतिवेदन प्रहरीले २०६५ असार ९ गते रौतहट सरकारी वकिल कार्यालयमा पेस गरेको थियो। महान्यायाधिवक्ता कार्यालयले असार ३० गते आरोपितविरुद्ध मुद्दा नचल्ने निर्णय गरेको थियो। त्यसपछि पीडितले सर्वोच्च अदालत गुहारेको थियो। सर्वोच्चले २०६९ जेठ १६ मा महान्यायाधिवक्ताको निर्णय बदर गरी सुरुबाटै अनुसन्धान गर्न आदेश दिएको थियो।"
रोल्पाका शनि बने पहिलो नेपाल लोकस्टार,"काठमाडौं : रोल्पाका शनि विश्वकर्माले नेपाल लोकस्टारको उपाधि चुमेका छन्। एपीवान टेलिभिजनबाट प्रसारित सर्वाधिक पुरस्कार राशिको रियालिटी सो नेपाल लोकस्टारको उपाधिसँगै उनले ५० लाख नगद पुरस्कार र सिटिजन्स लाइफ इन्सोरेन्सका तर्फबाट २५ लाख बराबरको जीवन बिमा हात पारेका छन्। भृकुटीमण्डपस्थित खुला मैदानमा शुक्रबार आयोजित फाइनलमा उनले अमिलो रसैले बोलको गीत गाएका थिए। प्रतियोगितामा स्याङ्जाका चेतन गोतामे दोस्रो भई २५ लाख नगदसँगै १५ लाख बराबरको जीवन बिमा पनि प्राप्त गरे। उदयपुर कटारीका विनोद दनुवारले १० लाख नगदसँगै १० लाख बराबरको जीवन बिमा प्राप्त गरे। रामेछापका रामकुमार नेपालीले सान्त्वना स्थान हासिल गरे। नेपालीले लिटमस इलोक्ट्रोफाइन परफरमर अफ द सिजन अवार्डसहित दुई लाख नगद प्राप्त गरे। असार १२ गते सुरु भएको लोकस्टार कार्यक्रम भृकुटीमण्डपबाट ३६औं शृंखला प्रत्यक्ष प्रसारण गर्दै सम्पन्न भएको छ। नेपाली लोकसंस्कृति प्रचारप्रचार र विकास गर्ने उद्देश्यले चाहना मिडिया प्रालिले कार्यक्रम आयोजना गरेको हो। नेपाल लोकस्टार नेपाली लोकसंगीतको इतिहासमा धेरै पुरस्कार राशिको सांगीतिक कार्यक्रम हो। देशभरका विभिन्न ठाउँमा भएको अडिसनबाट लोकस्टारमा उत्कृष्ट छनोट भएका थिए। कार्यक्रममा विभिन्न जिल्लाका स्थानीय लोकसंगीतदेखि आधुनिक गीत र राष्ट्रिय गीतले स्थान पायो। उत्कृष्टमा छानिएकाले मधेसको भोजपुरी र सुदूरपश्चिमको देउडा गीत पनि गाए। कार्यक्रमको ३६ औं शृंखलासम्म आउँदा सुनिता दुलाल, जयनन्द लामा, बीबी अनुरागी र रामजी खाँडले निर्णायकको भूमिका निर्वाह गरे। एपीवानका सुरेश पौडेलले प्रोजेक्ट हेड जिम्मेवारी पूरा गरे। एलन श्रेष्ठ र लोकेश बज्राचार्यले निर्देशकीय भूमिका निर्वाह गरेका थिए। विजयी प्रतिस्पर्धीलाई अन्नपूर्ण मिडिया नेटवर्कका अध्यक्ष क्याप्टेन रामेश्वर थापा, आईएमई गुप्रका अध्यक्ष चन्द्र ढकाल, अन्नपूर्ण मिडिया नेटवर्कका एमडी लक्ष्मी पौडेल, एपीवान टेलिभिजनका सुरेश पौडेल, चाहना मिडियाका प्रमुख भरतबहादुर बस्नेत, लिटमस केबलका उपाध्यक्ष सरोजकुमार मि श्रलगायतले पुरस्कार प्रदान गरेका थिए। कार्यक्रममा सम्बोधन गर्दै नेटवर्कका अध्यक्ष थापाले देशका कुनाकाप्चामा लुकेर बसेका प्रतिभालाई लोकस्टारले भव्य मञ्च र स्थान दिएको बताए। उनले नेपाली लोकसंगीतले सबैलाई एकतामा जोड्ने विश्वास व्यक्त गरे। यस्तै आईएमई ग्रुपका अध्यक्ष ढकालले लोकसंगीतले सबैको हृृदयलाई छुने बताए। समारोहमा लिटमस केबलका उपाध्यक्ष सरोजकुमार मिश्र, लोकस्टारका सीईओ सुरज गिरी, चाहना मिडियाका अध्यक्ष सहदेव कोइराला, हेमराज ढकाल, सरोजकुमार मिश्र, सहदेव कोइराला, सुदीप आचार्य, प्रदीप रोका, सञ्जय संघाई, रोहित गुप्ता, आदित्य संघाईलगायत सहभागी थिए। लोकस्टारका लक्की चार शनि विश्वकर्मा रोल्पाली ठिटो शनि विश्वकर्माले लोकस्टारमा सुमधुर स्वरका धनी टाइटल प्राप्त गरेका छन्। उनी माउन्ट इङ्लिस बोर्डिङ स्कुल दाङमा कक्षा १२ अध्ययनरत छन्। उनका ठूलोबुबा पनि गीत गाउँछन्। उनकै संगतले गर्दा पनि शनिमा गीतको धुन गढ्यो। गोठालो जाँदा होस् या मेलापात गर्दा शनिकै गीत गाउँथे। संगीतमै लाग्छु भन्ने थियो उनलाई, अग्रजले पनि यही सुझाउँथे। यसका लागि कक्षा ८ पढ्न रोल्पा सदरमुकाम गए। त्यहाँ दुई वर्ष पढे। एसएलसी सकाएर दाङ झरे। दाङमा महोत्सव लागेको थियो। राष्ट्रिय स्तरका कलाकारसँग गीत गाउने मौका पाए उनले। यसपछि उनको स्वरको चर्चा हुन थाल्यो। सांगीतिक कार्यक्रममा निम्तिन थाले। उनी खुब गीत सुन्थे, तर गायक, संगीतकार कोही चिन्दैनथे। बुटवल अडिसनमा उनले तिरिरी मुरली बज्यो बोलको गीत गाएर निर्णायकको मन जिते। १८ वर्षे शनि गोल्डेन माइक विजेता हुन्। यसले उनलाई थप जिम्मेवार बनायो। गोल्डेन माइकको इज्जत राख्न पनि उनले संगीत सिक्नै पर्ने भयो। उनी काठमाडौं आएर गुरु नरहरि प्रेमीसँग एकमहिने संगीत कक्षा लिए। लोकस्टारमा सहभागीमध्ये सबैभन्दा कान्छा उमेरका शनि लजालु स्वभावका छन्। चेतन गोतामे स्याङ्जा सिर्सेकोटका चेतन लोकस्टारका रकिङ स्टार हुन्। चेतन राजु परियार, बिमाकुमारी दुरा, भगवान भण्डारी, पुरुषोत्तम न्यौपानेका गीत सुनेर हुर्किएका हुन्। उनको बाबा, दिदी र दाइ पनि मौलिक गीत गाउँछन्। भन्छन्, निकै मिठो ठेट भाका गुञ्जिन्थ्यो हाम्रो घरमा। कति गीत त अझैसम्म पनि रेकर्ड भाएका छैनन्। ठूलो परिवारमा जन्मेका गोतामे पेट पाल्न कहिले मुम्बई त कहिले दिल्लीमा समेत मजदुरी गर्न पुगे। दिल्लीमा होटलमा काम गर्दा गर्दा पनि उनी लोकगीत गाइरहेका हुन्थे। २०६६ सालमा एल्बम निकाल्न भनेर उनी काठमाडांै आए। रिलवाला क्यासेटमा विश्वास लाछैन बोलको गीत बजारमा ल्याए। भिडियो बनाउन भनेर कम्पनीलाई ३० हजार बुझाए तर कम्पनीले पैसा खाइदियो। गीतले पनि खासै चर्चा पाएन। उनी भन्छन्, संगीतमा पलाउन लागेको कोपिला कम्पनीले निमोठिदियो। कलाकार बनेर पैसासँगै चर्चा कमाउन सहर छिरेका गोतामे घर न घाटका भए। गाउँ जाऊँ त ऋण तिर्न सकिएको छैन। सहरमा बसौं भने खाने बस्ने ठेगान छैन। सोह्रखुटेमा फर्निचरको काम पाए। काम गर्दै संगीत साधना गर्दै रहे। केही समयपछि दोहोरी साँझमा गीत गाउँदै एल्बम निकाल्दै गए। उनले स्याङ्जालीको छोरो, विश्वास लाछैन, तिम्रो एउटा झुटलेलगायत दर्जनभन्दा बढी एल्बम निकालेका छन् भने एक सयभन्दा बढी लोकगीतमा स्वर भरेका छन्। भन्छन्, माटोको गीत, स्थानीय संस्कृतिको धुन भरिएको गीत नै हरायो। संसारको कुनै पनि संगीतमा नभएको मिठास पाइन्छ लोकगीतमा। अचेलका लोकगीतमा खास मिठास भेटिँदैन। मौलिक गीतको खोजी गर्न प्रयासरत चेतन लोकस्टारमा सुरुदेखि नै खास मानिँदै आएका थिए। उनले हरेक गीतमा पर्फेक्ट गाउने अभ्यास गर्थे। चेतन दर्शकको माझमा चर्चा कमाएका प्रतियोगी हुन्। विनोद दनुवार उदयपुर कटारीका हुन् विनोद दनुवार। उनी गीत गाउने रहर पूरा गर्न काठमाडांै आए। काठमाडांैमा कोही आफ्ना थिएनन्। पनौतीमा आफन्तकहाँ बसेर कर्मस पढे। उनको सांगीतिक लगाव भने बच्चैदेखिको हो। स्कुलको कार्यक्रम, गोठालो जाँदा र वनपाखामा गीत गाएरै उनको बाल्यकाल बित्यो। यम बराल, रामचन्द्र काफ्ले, दीप श्रेष्ठका गीत सुनेर हुर्किएका विनोद लोकसंगीतमै केही गर्न चाहन्छन्। उनले पनौतीमै सुरेन्द्रकुमार श्रेष्ठसँग केही समय शास्त्रीय संगीत सिके। स्कुल कलेजमा स्टेज कार्यक्रममा गीत गाउँथे। गायक बन्न काठमाडांै छिरेका दनुवारले निर्दोष नामक एल्बम निकाले। एल्बमले खासै चर्चा पाएन। लगानी डुब्यो। पैसा कमाउनुपर्छ भन्ने लाग्यो। पैसा कमाउन चार वर्षअघि विदेश गए। बर्मा गए पनि कर्मसँगै भनेजस्तै एजेन्टको फन्दामा परेर खासै पैसा कमाउन सकेनन्। संगीतमै केही गर्छु भनेर नेपाल फर्किए। आरआर कलेजमा संगीत विषय लिएर पढ्न थाले। कलेजले आयोजना गरेको आरआर आइडल विजेता भए। लोकस्टारमा आएपछि मात्रै उनले आफ्नो क्षमता चिने। संगीतका हस्तीसँग भेट्ने मौका पाए। दनुवार जाति गीतसंगीतमा निकै कम सक्रिय देखिन्छन्। यही समुदायको प्रतिनिधित्व गर्दै विनोदले लोकस्टारमा निरन्तर आफूलाई टल्काउने काम गरे। रामकुमार नेपाली रामेछाप मन्थलीका रैथाने हुन् रामकुमार नेपाली। २०६१ सालदेखि उनी लोकसंगीतमा लागेका हुन्। ललितकला क्याम्पस भोटाहिटीमा उनले डिप्लोमा इन म्युजिक विषयमा ४ वर्ष औपचारिक अध्ययन गरे। रामेछापदेखि काठमाडौंसम्मको यात्रा उनको सहज भने पक्कै थिएन। कलाकार बन्ने रहरले उनलाई कहिले घर बनाउने मिस्त्री बनायो त कहिले मजदुर। तर पनि लोकगीत गाउने हुटहुटीले छोडेन। काठमाडौं अडिसनमा गोल्डेन माइक जितेर उनले लोकस्टारमा सानदार प्रवेश पाएका थिए। उनका बुवाआमाले लुगा सिलाउने पुख्र्यौली पेसा गर्दै आएका छन्। भात खान दसंै पर्खनुपथ्र्यो। तर पनि बुवाले धानेको पुख्र्यौली पेसा अपनाउन उनलाई मन लागेन। गीत गाउन छाडेनन्। भन्छन्, मेरो शरीरमै लोकगीत बगिरहन्छ त म अरू पेसा खोज्न कहाँ जाऊँ ? उनका मेरी आमा, चौबन्दीको फुर्का, दुई रुपैयाँको बिँडी लगायत डेढ दर्जन एल्बम छन्। करिब तीन लोकगीतमा स्वर दिइसकेका छन्। तर उनका गीतले खासै चर्चा पाउन सकेको थिएनन्। घरबाट खासै सहयोग पाउँदैनथे। २०६६ सालमा रामेछाप लोकतारामा पहिलो स्थान जितेपछि उनको बाबाको मन फेरियो। एल्बम निकाल्न सकेको आर्थिक सहयोग गर्न थाले। बन्द कोठामा मादल र किबोर्ड चलाउँदै रियाज गरिरहने रामकुमार सानो साथी सर्कलमा मात्रै सीमित थिए। उनी हुर्केको समाजमा सालैजो, टप्पा, कौडा, देउडा, हाक्पारे सबै खालका भाका गाइन्छ। उनलाई लोकगीतका सबै भाका प्यारो लाग्छ। किन त ? भन्छन्, लोक भनेकै माटोको गीत। चाहे सुदूरको गीत होस् या मधेसको ताल होस्। लोकगीत आमाको माया जस्तो लाग्छ। लोकगीतमा आफू हुर्केको माटोको गन्ध आउँछ। नेपालीपनको मिठास आँउछ। रामकुमारले लोकस्टारमा सुरुदेखि नै दर्शक र निर्णायकको मन जित्दै आएका थिए। उनी गीत गाउन होस या संगीत भर्न या अभिनय गर्न नै किन नहोस् अथवा धमाकेदार प्रस्तुति दिन आफूलाई निकै अब्बल साबित गरेका थिए। कार्यक्रम अवधिभर धेरै पटक उनको आवाज र प्रस्तुतिले वाहवाह कमाउन सफल भयो।"
"नेकपामा गुट : लाग्दा खातैखात, नलाग्दा जिल्ल","काठमाडौं : विरोध खतिवडा संसद् र संसदीय प्रक्रियाका जानकार। ०४८ सालदेखिकै सांसद। खतिवडाले संसद्मा नियमापत्ति जनाउनेबित्तिकै सबैको ध्यान उनैतर्फ केन्द्रित हुन्छ। सभामुखदेखि विपक्षी दललाई पनि आच्छुआच्छु पार्ने स्वभाव छ खतिवडाको। नेकपा केन्द्रीय सदस्य खतिवडाले तीनपटक संसदीय निर्वाचन जिते। एकपटक निर्वाचन जितेकाहरूले मन्त्री पद पाउँदा पनि खतिवडा भने नेकपाको संसदीय समितिमै हल्लिरहेका हुन्छन्। सार्वजनिक लेखा समितिमा प्रभावकारी भूमिका खेलिरहे पनि अवसरका बेला भने नेताहरूको विपक्षी कै लाइनमा पर्छन् खतिवडा। नेपाल ल क्याम्पसमा अध्ययन गर्दैगर्दा तत्कालीन एमालेले वसन्त नेम्वाङलाई पाँचथर पठायो। कलिलै उमेरमा ०४८ सालकै संसदीय निर्वाचनमा विजयी बने नेम्वाङ। उनले ०५१ र ०७४ को संसदीय निर्वाचन जिते। मन्त्रिपरिषद् विस्तारको चर्चा चल्यो कि सम्भावित मन्त्री भन्दै नेम्वाङको नाम मिडियामा आउँछ। तर उनले अवसर पाएका छैनन्। मन्त्रीको चर्चा भयो कि सुवास नेम्वाङ आफ्ना भाइ वसन्तलाई मन्त्री बनाउन लाग्यो भनेर मिडियामा आउँछ, वसन्त निकट एक सांसदले भने, ०४८ सालमै चुनाव जितेर संसदीय प्रक्रियामा प्रवेश गरेको व्यक्ति सुवास नेम्वाङसँग जोडिएर नाम आउँदा कति दिक्क लाग्दो हो। सत्तासीन नेकपामा कसैलाई अवसरको खातैखात लाग्छ, त कोही चिल्लै हुन्छन्। सत्तासीन नेकपाभित्र पूर्वमाओवादीमा दुई पटक चुनाव जितेका एकजनाबाहेक सबै मन्त्री बनिसके। तर पूर्वएमालेतिर भने गुट र व्यक्तिगत इगोका कारण १० जना सांसद दुईपटक चुनाव जितेर पनि मन्त्री बन्न वञ्चित छन्। गुट र नेता निकटका भने समानुपातिक कोटामा सांसद बनेर पनि छोटै अवधिमा मन्त्री बनिसके। २०७० को दोस्रो संविधानसभा निर्वाचनमा दलहरूबीच जातीय आधारमा प्रदेश बनाउने कि बनाउने भन्नेमा तीव्र विवाद थियो। जनजाति पृष्ठभूमिका अधिकांश सांसद जातीय पहिचानका आधारमा राज्य पुनर्संरचना पक्षमा थिए। तर डोटीबाट चुनाव लड्दै गरेका प्रेम आलेको प्रमुख चुनावी मुद्दा थियो, जातीय आधारमा प्रदेश बने सांसद मात्र होइन, पार्टी नै छोड्ने। आलेले ०७० को संविधानसभा र ०७४ को प्रतिनिधिसभा निर्वाचन जिते। तर उनले मन्त्री पद पाएका छैनन्। नेकपा नेत्री अष्टलक्ष्मी शाक्य पार्टीमा योगदान, त्याग, तपस्या र दुःख गर्ने भन्द नेता नजिक हुनेले मात्र अवसर पाउने प्रवृत्ति बढेको बताउँछिन्। पार्टीमा दुःख गर्नेले गरेको गर्यै छन्, अवसर भने नेतानिकटले मात्रै पाइरहेका छन्, शाक्य भन्छिन्, यही विकृतिका कारण पार्टी लथालिंग छ। गुट, चाकरी र परिवारवाद हाबी छ। सुदूरपश्चिम प्रदेशबाट दुईपटक चुनाव जित्नेमा नेकपाकै अर्का सांसद हुन् गणेश ठगुन्ना। उनले ०७० संविधानसभा र ०७४ को प्रतिनिधिसभा निर्वाचन जितेका हुन्। पार्टीमा गुट, नातावाद, परिवारवाद, चाकरीबाज हाबी भयो, वाम विश्लेषक हरि रोका भन्छन्, त्याग, बलिदान र योगदान भन्ने आधार र मापदण्ड नै त कता पुगे, कता। कम्युनिस्ट पार्टीमा बढ्दो गुटले पार्टीकै भविष्य संकटमा पर्ने रोका बताउँछन्। उनी भन्छन्, पार्टीमा विचारधारा हराउँदै जाने कुरा सुखद होइन। ०७४ को प्रतिनिधिसभा निर्वाचनमा सबैभन्दा बढी मत ल्याएर दोलखाबाट चुनाव जित्ने सांसद हुन् पार्वत गुरुङ। दुईपटक चुनाव जितेका गुरुङमाथि ज्यान मार्ने उद्योगमा काठमाडांै जिल्ला अदालतमा मुद्दा चलिरहेको छ। उनी पनि मन्त्रीको अवसरबाट वञ्चित छन्। नेकपाका युवा सांसद गणेश पहाडी, यज्ञराज सुनुवार, राजबहादुर बुढा, रामवीर मानन्धर र विशाल भट्टराईले पनि दुईदुई पटक चुनाव जिते। तर गुटका कारण यी सांसद मन्त्री बन्नबाट वञ्चित भएको नेकपा स्रोत बताउँछ। काठमाडौं ७ बाट निर्वाचन जितेका मानन्धर केही अघि विवादमा परेका थिए। वामदेव गौतमलाई चुनाव लड्नका लागि आफूले राजीनामा दिने बताएपछि मानन्धरसग पार्टी अध्यक्ष ओली क्रूद्ध रहेको स्रोतले बतायो। विगतमा ओली निकट मानन्धर उक्त घटनापछि गौतमको वकालत गर्दै आएका छन्। पहाडी, सुनुवार र बुढा वरिष्ठ नेता माधव नेपाल निकट भएकाले संसदीय समितिका सभापतिदेखि मन्त्रीसम्मको अवसरबाट वञ्चित बनेका हुन्। कोही नचोखिँदै मन्त्री बन्छन् त कोही समानुपातिकमा परेर पनि मन्त्री बन्न पाएका छन्, नेकपाका एक युवा सांसदले भने, पार्टीमा गुट, नाता र परिवारवाद हाबी छ। पूर्वमाओवादीमा भने दुईपटक चुनाव जितेर पनि मन्त्रीको अवसर नपाउनेमा एक्ला सांसद हुन् सुदन किराती। किरातीले ०६४ को संविधानसभा र ०७४ को प्रतिनिधिसभा निर्वाचन जितेका थिए। नेताहरुले आफ्ना प्रियलाई मात्र अवसर दिँदा पार्टी पार्टी जस्तो नै रहँदैन, नेकपा नेतृ शाक्य भन्छिन्, त्याग, तपस्या, योगदान र समानता नअपनाउने हो भने पार्टी माथि उठ्न सक्दैन। यसले पार्टीलाई कमजोर मात्र बनाउँदैन कि कार्यकर्ताको भावना कमजोर हुन्छ, परिपाटी नै बिग्रन्छ। अवसर नपाउने नेता विरोध खतिवडा वसन्त नेम्वाङ प्रेम आले गणेश ठगुन्ना यज्ञराज सुनुवार विशाल भट्टराई गणेश पहाडी पार्वत गुरुङ राजबहादुर बुढा रामवीर मानन्धर सुदन किराती"
साइबर सुरक्षा जोखिम र निराकरण,"सुरक्षा भनेको प्रविधिसँग मात्रै सम्बन्धित कुरा होइन। यसमा मानवीय व्यवहारले अझ भर गर्छ। प्रविधि नै प्रयोग गरेर कसैले लाभ लिन्छ भने पनि त्यो मानवीय स्वार्थबाटै परिचालित हुन्छ। त्यसकारण अहिले ह्युमन फायरवाल अर्थात् मानिसहरूका पर्खाल बनाउने अवधारणा आएको छ। यो भनेको आन्तरिक समस्याको व्यवस्थापन हो। विश्वव्यापी रूपमा व्यावसायिक प्रतिष्ठानहरूबाट हुने चोरीका घटना केलाउने हो भने ८० देखि ८५ प्रतिशतसम्म पैसा चोरी हुनुका पछाडि त्यही फर्म वा कम्पनीभित्रकै मानिसहरूको संलग्नतामा हुन्छ। ह्याकरहरूले मात्रै चोरी गर्ने भनेको पाँच प्रतिशतभन्दा पनि कम हुन्छ। बाँकी ५ देखि १० प्रतिशत क्षति आगलागी, भूकम्पजस्ता प्राकृतिक प्रकोप, विद्युतीय दुर्घटना र हार्डवेयरका समस्याका कारणले हुन्छन्। त्यसकारण हामीले ह्याकरलाई धेरै दोष दिनु पनि बेकार छ। कर्मचारी, सञ्चालक वा अरू कुनै पनि आन्तरिक सूचना पाउने व्यक्तिका कारण ह्याकिङका घटना बढी हुन्छन्। उनीहरूलाई त्यहाँका सबै प्रणालीका युजरनेम, पासवर्डदेखि काम गर्ने तौरतरिका, कुन कर्मचारी कतिबेला आउँछ र कतिबेला जान्छ भन्नेसम्मका सूचना सबै थाहा हुन्छ। त्यसकारण आन्तरिक जोखिम निकै उच्च मानिन्छ। यसको समाधान गर्ने सबैभन्दा मुख्य औषधि नै मानव पर्खाल तयार पार्ने हो। आफ्ना कर्मचारीलाई नैतिक पाठ र व्यावसायिक कार्यशैली सिकाउने, प्रविधिको प्रयोग विधि सिकाउने, विवरण भण्डारण र प्रमाणीकरण गर्न सिकाउने गर्नुपर्छ। नेपालमा उच्च ओहोदाका मानिसहरूका बढी पावर देखिन्छन्। विदेशमा त्यस्तो हुँदैन। विकसित मुलुकमा कम्पनीको सीईओ नै गलत समयमा आयो भने सुरक्षा गार्डले भित्र पस्न दिँदैन। हाम्रोमा सुरक्षा गार्डले टाढैबाट सीईओलाई देख्नेबित्तिकै गेट खोलेर बस्छन्। हाम्रा सोचाइ, व्यवहार र जीवनशैलीलाई बदल्नुपर्ने आवश्यकता छ। अहिले पनि हामी कसैले पेनड्राइभ दियो भने आँखा चिम्लेर कम्प्युटरमा जोड्छौं। यस्ता सूक्ष्म बानीव्यवहारलाई सुधार्नुपर्ने आवश्यकता छ। दोस्रो कुरा, हामी आफ्नो सीमाभित्र बस्नुपर्छ। आफ्नो कम्पनीको नीतिभन्दा बाहिर गएर काम गर्नु हुन्न। बैंकमा पाँच बजेपछि काम हुँदैन भने कुनै कर्मचारी आठै बजेसम्म बसेर किन काम गर्दै छ भनेर कसैले सोध्नुपर्यो। कुनै दिन कारणवश निर्धारित समयभन्दा बढी बस्नुपर्ने छ भने त्यसको अलग्गै अनुमतिको व्यवस्था हुनुपर्यो। अर्को दिन पनि हिजोकै पास लिएर छिर्न दिनु हुन्न। साइबर सुरक्षामा नेपाल जोखिमपूर्ण छैन भनेको सुनिन्छ। तर हामी विश्वकै सर्वाधिक जोखिमपूर्ण मुलुकमध्येमा पर्छौं। पछिल्ला घटनाले हामी कति जोखिमपूर्ण अवस्थामा छौं भन्ने चित्रित गर्छ। यस्ता मानवीय व्यवहारलाई हामीले ठीकसँग व्यवस्थापन गर्न सक्नुपर्छ। एटीएम ह्याकका घटनामा मानवीय कारणले नै पत्ता लागेको पनि हो। त्यसकारण यस्ता घटना हुने र पत्ता लाग्ने दुवै कुरामा मानवीय कारण नै सबैभन्दा अगाडि हुन्छन्। त्यसकारण जहाँ पनि हामीले मानव स्रोतसाधनको विकासमा ध्यान दिनुपर्छ। मान्छेलाई क्षमतावान् बनाइदियो भने त्यसले प्रणालीहरू पनि राम्रोसँग चलाइदिन्छ, सुरक्षा पनि हेरिदिन्छ, रेकर्ड पनि राम्रोसँग राखिदिन्छ, शंका लाग्यो भने सम्बन्धित निकायमा खबर पनि गरिदिन्छ। त्यसकारण हामीले मानव पर्खाल बनाउनमा हाम्रो मुख्य प्राथमिकता हुनुपर्छ। अर्को कुरा, साइबर हाइजिन भन्ने नयाँ कन्सेप्ट आएको छ। जसरी हामीले हातमा फोहोर लागेपछि हात सफा गर्छौं, त्यसरी नै विद्युतीय सुरक्षामा पनि हामी स्वच्छ बन्नुपर्छ। त्यो भनेको कसैले पेनड्राइभ दियो भने कम्प्युटरमा जोडिहाल्नु भएन। कुनै नचिनेको ठेगानाबाट इमेल आएको छ भने त्यसलाई डाउनलोड गर्नु भएन। कुनै लिंक आएको छ भने अर्को ब्राउजरबाट मात्रै खोल्नुपर्यो। कार्यस्थलमा कोही साथी आएको छ भने ऊ बस्दाबस्दै कम्प्युटर खुला नै छाडेर निस्किने गर्नु भएन। यस्ता ससाना कुरामा ध्यान दिनुपर्छ। धुलो चलाएपछि हात टकटक्याउने हाम्रो चलन साइबर सुरक्षामा पनि लागू भएकाले जोखिम बढेको छ। साइबर सुरक्षामा नेपाल जोखिमपूर्ण छैन भनेको सुनिन्छ। तर हामी विश्वकै सर्वाधिक जोखिमपूर्ण मुलुकमध्येमा पर्छौं। अहिलेका घटनाले पनि हामीलाई कति जोखिमपूर्ण अवस्थामा छौं भन्ने चित्रित गर्छ। २०२५ वर्षअघि विकसित मुलुकमा इन्टरनेट सुरक्षाका लागि एन्टिभाइरस, इमेल फायरवालहरू राख्ने चलन थियो। त्यो चलन नेपालमा भित्र्याएका छौं, हामी साइबर सुरक्षामा बलियो छौं भन्नु राम्रो होइन। अबको जोखिम भनेको इन्टेलिजेन्ट खालको हुन्छ। पहिलापहिला साइबर आक्रमणहरूको एकैखाले प्रवृत्ति (प्याटर्न) हुन्थ्यो भने अहिले कुनै पनि प्याटर्न हुँदैन। नयाँनयाँ तौरतरिका अपनाइएको हुन्छ। मान्छेलाई प्रयोग गर्ने होस् वा प्रविधिलाई प्रयोग गर्ने होस्, नयाँ ढंगले आक्रमण हुने गरेको छ। त्यस्तो नयाँ प्याटर्नलाई एन्टिभाइरसजस्ता सुरक्षा व्यवस्थाहरूले रोक्न सक्दैनन्। हामीले हलिउड, बलिउडका फिल्ममा ठगीका नयाँ तौरतरिका देख्छौं। त्यस्ता तौरतरिका पनि हामीले सिक्नुपर्छ। कसरी ठग्ने रहेछ भनेर जान्नुपर्छ। यसका लागि फिल्म पनि हेर्नुपर्छ। नेपालमा पछिल्लो समय प्रविधिको स्तरोन्नति भएकै हो। तर सुरक्षाको दृष्टिले १० प्रतिशत पनि सुधार गर्न सकेका छैनौं। यसलाई निकै सुधार गर्नुपर्ने आवश्यकता छ। हिजोसम्म केही भएको छैन भनेर आज पनि घरका ढोका खुलै छाडेर हिँड्नु हुँदैन। साइबर सुरक्षामा काम गर्नेहरूले पनि मलाई सबै कुरा थाहा छैन है भन्नेमा सधैंभरि सचेत हुनुपर्छ। हामीसँग भएका प्रविधि, सामाजिक आचरण, काम गर्ने तौरतरिका आदि कुराले सुरक्षा चुनौतीलाई प्रभाव पार्छ। नेपालमा कर्पोरेट क्षेत्रमा पनि एकजना कर्मचारी कार्यालय आएन भने उसले आफ्नो युजरनेम पासवर्ड अर्कालाई दिने गरेको देखिन्छ। यो उदारता सुरक्षा मामिलामा घातक हुन्छ। यस्तो बेला अर्को व्यक्तिका लागि नयाँ युजरनेम पासवर्ड बनाएर काम गर्ने बानी बसाल्नु उचित हुन्छ। हाम्रो समाजमा बैंकमा गएर परिवारका जोकोहीको खाता विवरण माग्यो भने दिने चलन छ। डाक्टरलाई जोकोहीले अर्को बिरामीका बारेमा फोन गरेर सोध्यो भने सबै कुरा भनिदिने चलन छ। अमेरिकामा हिपा भन्ने कानुन छ। त्यसले पति र पत्नीले पनि एकअर्काका स्वीकृतिबेगर बिरामीको स्वास्थ्यसम्बन्धी विवरण जान्न पाउँदैन। हामीकहाँ त्यस्तो गोपनीयताको परिपाटी छैन। हाम्रो उदार संस्कृतिले कतिपय सामाजिक लाभ पनि छन्। एकअर्कालाई सहयोग गर्ने, बुझ्ने कुरा हुन्छ। तर सुरक्षाका दृष्टिकोणबाट यस्तो उदारताले निकै ठूलो जोखिम पनि ल्याउन सक्छ। त्यसकारण हामीले प्रविधिमा मात्रै होइन, सामाजिक र व्यक्तिगत व्यवहारमा पनि सुधार आवश्यक छ। प्रविधिमा पनि कुनै नयाँ कुरा भित्र्याउँदा त्यसको अडिट गरेर मात्रै लागू गर्नुपर्ने हो। त्यसो नगर्दा समस्या परेपछि मात्रै कमजोरी पहिचान हुने अवस्था आयो। अहिले गरिहाल्नुपर्ने काम भनेको एमएस कार्डलाई चिप कार्डमा रूपान्तरण गरिहाल्नुपर्ने थियो। चिप कार्डमा तीन चरणमा प्रमाणीकरण हुने भएकाले एउटा चरणमा समस्या आउनेबित्तिकै थाहा हुन्छ। एमएस कार्डमा एकैपटकमा प्रमाणीकरण हुने भएकाले ह्याकरहरूले यस्तो कार्ड प्रयोग गर्छन्। एटीएम मेसिन पनि नयाँ आउनुपर्यो। वल्र्ड इन्टरनेट सोसाइटीमा हरेक तीनदेखि पाँच वर्षमा हार्डवेयर र सफ्टवेयरको प्रविधि पुरानो भइसक्ने भएकाले त्यसलाई परिवर्तन वा स्तरोन्नति गर्नुपर्छ भन्ने बहस चलिरहेको छ। हामी २० वर्ष पुरानो गाडी चल्न दिँदैनौं, तर २० वर्ष पुरानो एटीएम मेसिन चल्न दिइरहेका छौं। त्यसलाई फेर्नुपर्छ। पुराना मेसिनमा नक्कली कार्ड बनाउन सजिलो हुन्छ। हामीले एटीएममा कार्ड छिराउने ठाउँमा प्लास्टिक हुन्छ। त्यो प्लास्टिकमा अर्को प्लास्टिक हालिदियो भने हामीलाई थाहै नभई हाम्रा पासवर्डहरू ह्याकरका हातमा परिसक्छ। म कतिपय एटीएममा जाँदा कार्ड छिराउने ठाउँमा अर्को प्लास्टिक टाँसेको छ कि छैन, वरिपरि अर्को गुप्त क्यामेरा टाँसेको छ कि छैन भनेर जाँच गर्छु। पिन नम्बर टाइप गरिसकेपछि किप्याटमा हातले मज्जाले पुछेजस्तो गर्छु। पिन टाइप गर्दा त्यो की मा चाप परेको हुन्छ। त्यसकारण बटम हल्का तातेको हुन्छ। त्यसमा कसैले इन्फ्रारेड (आईआर) क्यामेराले हेर्यो भने तातेको बटममा रातो रङ देखिन्छ। पिन टाइप गरेर केही नगरी निस्कियो भने पिन नम्बर ठ्याक्कै थाहा पाउन सकिन्छ। सुरुमा टाइप गरेको अलिबढी सेलाइसकेको हुन्छ भने अन्तिममा टाइप गरेको बटम बढी तातो हुने भएकाले यसमा गाढा रातो देखिन्छ। त्यसकारण हामीले सबै बटम थिचिदिने, कारोबार सकिएपछि क्यान्सिल बटम थिचिदिने गर्नुपर्छ। विदेशतिर त एटीएम हुन्छ तर कार्ड र पिन केही पनि चाहिन्न। मोबाइलबाटै पिन पठाएर पैसा निकाल्न मिल्छ। त्यस्तो प्रविधि भित्र्याउनेबारेमा पनि सोच्ने बेला भएको छ। पराजुली साइबर सुरक्षा विज्ञ हुन्।"
