शीर्षक,विवरण
अव्यवस्थित स्थानीय निकाय,"स्थानीय सरकार गठन भएको दुई वर्ष पूरा भएको छ। गणतन्त्र कार्यान्वयनपछि सबै भन्ने गर्थे अब गाउँमै सिंहदरबार। तर यसपालि समयमै बजेट ल्याउन नसकेर स्थानीय सरकार कानुनका अगाडि निरीह बने। असार १० मा बजेट पेस गर्नुपर्ने कानुनी प्रावधानलाई एक सय ३४ निकायतहले उल्लंघन गरे। मेयर र उपमेयरको राजनीतिक विवाद र नगरसभा तथा गाउँसभामा बहुमत नपुग्दा बजेट पेस गर्न सकस पर्यो। जम्मा ६ सय १९ स्थानीय तहले मात्रै बजेट ल्याए। समयमा बजेट ल्याउन वडासम्म भागबन्डा नमिल्नु र कतिपय तहमा कर्मचारीसमेत नहुँदा समस्या परेको दर्शाइएको छ। समयमा बजेट नल्याएपछि खर्च गर्ने अधिकार हुँदैन। पेस्की बजेट ल्याएर तीन महिना चलाउने अधिकार हुन्छ, तर विकास कार्य अगाडि बढ्न सक्दैन। चालु आवकै बजेट पास नगरी प्रदेश २ का ४२ वटा तह चलिरहेका छन्। आगामी आवका लागि पनि प्रदेश दुईका ४३ तहले बजेट पेस गरेका छैनन्। यसले गर्दा विकास निर्माण ठप्प छ। राजस्व पनि गुमेको छ। तहले सानातिना काममा खर्च गरे पनि बेरुजुमा जाने निश्चित छ। गाउँसभा र नगरसभा छलेर काम गर्ने प्रवृत्ति बेथितिको कारक बनेको छ। चालु आवको लेखा परीक्षण हुन बाँकी छ। तर अघिल्लो आवमा पनि तहमा बेरुजु देखिएको छ। सात प्रदेशको २ अर्ब ६२ करोडको लेखा परीक्षणमा १९ करोड बेरुजु छ। महालेखाको प्रतिवेदनअनुसार सात सय ५३ मध्ये सात सय ४७ को ५ खर्ब ७१ अर्ब ५१ करोडको लेखापरीक्षण गरिएकोमा २४ अर्ब १४ करोड बेरुजु छ। प्रदेश २ दुईका स्थानीय तहको २६ प्रतिशत बेरुजु छ। अन्तरसरकारी वित्त व्यवस्थापन ऐन २०७४ को दफामा प्रत्येक वर्ष असार १० मा आगामी आर्थिक वर्षको राजस्व र व्ययको अनुमान सम्बन्धित गाउँ वा नगरसभामा पेस गर्नुपर्ने स्पष्ट व्यवस्था छ। सोही ऐनको दफा २७ मा सरकार, प्रदेश र स्थानीय तहले सञ्चित कोषमा व्ययभार हुनेबाहेकका अन्य रकम आफ्नो बजेटमा व्यवस्था गरी सम्बन्धित व्यवस्थापिकाबाट बजेट पास भएपछि मात्र खर्च गर्नुपर्ने कानुनी प्रावधान छ। तहलाई केन्द्र सरकारले वित्तीय समानीकरण अनुदान, ससर्त अनुदान, समपूरक र विशेष अनुदान शीर्षकमा बजेट दिन्छ। प्रत्येक वर्ष तहमा जाने अनुदानवापतको रकम वृद्धि भइरहेको छ। अगामी वर्षका लागि केन्द्र सरकारले २ खर्ब ३ अर्ब १३ करोड रुपैयाँ विनियोजन गरेको छ। विकास र सेवा प्रवाह जनताको अपेक्षा हो, त्यो छायामा छ। नियम पालना नगर्ने प्रवृत्तिले उनीहरू आफैंले प्राप्त गरेका पैसासमेत खर्च कानुनी बन्धन हुन्छ। केन्द्र सरकारले बजेट नल्याउने तहको अनुदान नै रोक्का गर्ने भनिसकेको छ। त्यसले विकास निर्माण कार्य ठप्प हुन जानेछ। सेवा प्रवाहमा समेत नकारात्मक असर पर्नेछ। चालु आवमै बजेटविना चलेका जनप्रतिनिधिमाथि जनताले नैतिकताको औंला ठड्याइसकेका छन्। महालेखाले बेरुजु देखाएको छ। साथै बाह्य सहयोग प्राप्त गर्न पनि कठिनाइ भइरहेको छ। यस्तै समस्या अहिले बजेट पेस नगर्ने र पास नगर्नेले खेप्नुपर्नेछ। यस्तो प्रवृत्तिले गाउँका सिंहदरबारहरूको बेथिति र स्वेच्छाचारिता उदांगो हुँदै जानेछ। तहले एक त समयमा बजेट ल्याउन कठिनाइ छ भने अर्को खर्च गर्न उस्तै सकस छ। असार १५ सम्म पनि तहको बजेट आधा मात्रै खर्च भएको छ। परिणामस्वरूप तहको विकास निर्माणका कार्यले गति लिन सकेको छैन। यस्तो हेपाहा र मिचाहा प्रवृत्ति कायम रहेमा संघीयता संकटमा पर्न सक्छ। समयमा बजेट ल्याउने र आर्थिक अनुशासन पालना गर्नु जनप्रतिनिधिको दायित्व हो। जनप्रतिनिधिका यस्ता क्रियाकलाप र प्रवृत्तिले जनअपेक्षामा ठेस पुग्नेछ। यस्ता गतिविधि अझ मौलाउन दिने हो भने उनीहरूप्रतिको आशा र विश्वास निराशामा परिणत हुनेछ। समयमै सचेत बनी जनप्रतिनिधि कानुनी बाटोमा हिँड्नु बुद्धिमानी हुनेछ।"
