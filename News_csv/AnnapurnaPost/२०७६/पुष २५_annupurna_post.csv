शीर्षक,विवरण
पामको पाठ,"भारतले पाम तेल आयातमा प्रतिबन्ध लगाएसँगै नेपालको निकासी व्यापारमा एकैपटक ठूलो धक्का लाग्ने देखिएको छ। चालु आर्थिक वर्षको पहिलो पाँच महिनामा पाम तेलको निकासी कूल निर्यातको करिब २५ प्रतिशत अर्थात् ११ अर्ब ५५ करोड रुपैयाँ थियो। पाम तेल सबै भारतमा निर्यात भइरहेको थियो। भारतले अप्रत्याशित रूपमा यो निर्णय गरेपछि नेपालमा पाम तेल प्रशोधनका लागि स्थापना भएका २२ उद्योग संकटमा पर्ने भएका छन्। यी उद्योगमा र कच्चा पाम तेल आयातमा बैंकहरूको ठूलो लगानी रहेको छ। अप्रत्यासित रूपमा उदाएको उत्पादनको निर्यात अप्रत्यासित नै विलय हुने अवस्था आइलागेको छ। यसका मुख्य कारणमा एक त पाम आयल नेपालको उत्पादन थिएन। नेपालले इन्डोनेसियाबाट आयात गरेर भारत पठाइरहेको थियो। यसमा निर्यातकर्ताले भन्सार दरको फरकको लाभ उठाइरहेका थिए। केही समययता भारतमा नागरिकता विधेयकका कारण आन्दोलन भइरहेको छ। भारत सरकार यसमा अनुदार रहेको भन्दै मलेसियाली प्रधानमन्त्री मोहम्मद महाथिरले दिएको अभिव्यक्तिका कारण भारत र मलेसियाबीच कटुता बढेको छ। मलेसिया पाम आयल उत्पादक पनि हो। भारतले यही निहुँमा पाम तेल आयातमा प्रतिबन्ध लगाउन थप बल पुर्यायो। पाम तेल आयातमा भारतको प्रतिबन्धले नेपाल ठूलो मारमा परेको छ। खासगरी अघिल्लो वर्षको अन्त्यदेखि पाम तेलको भारतमा निकासी बढ्न थालेको थियो। भारतले नेपालको उत्पादन होइन भन्ने जान्दाजान्दै पनि दक्षिण एसियाली व्यापार क्षेत्र (साफ्टा) को प्रावधानअनुसार ३० प्रतिशत मूल्य अभिवृद्धि भएको भनेर साफ्टाअन्तर्गत भारतीय बजारमा प्रवेश दिएको थियो। नटबोल्ट प्रविधिमा आधारित यस्ता उद्योग र उत्पादन दीर्घकालीन रूपमा टिक्न सम्भव थिएन। तर यो उत्पादनले नेपालको बढ्दो व्यापार घाटा सामान्य कम गरेर केही राहत दिएको थियो। हुन त सन् १९९६ मा नेपालभारतबीचको उदार वाणिज्य सन्धिले नेपालबाट वनस्पति घिउ, एक्रेलिक यार्न, जिंक अक्साइड, तामालगायतको निकासी ह्वात्तै बढेको थियो। नीतिगत परिवर्तन हुनेबित्तिकै ह्वात्तै उत्पादन बढ्न सम्भव हुँदैन। किनकि वस्तु उत्पादनका लागि पनि समय लाग्छ। अर्को देशबाट ल्याएर नेपालमा सामान्य प्याकेजिङ, लेबलिङ गरेर भारत पठाउने तौरतरिकाबारे जानकार रहेका भारतीय प्रधानमन्त्री इन्दरकुमार (आईके) गुजरालले सन् १९९७ मा नेपाल भ्रमणका समयमा यहाँका निजी क्षेत्रलाई नटबोल्ट मा आधारित उद्योगमा भन्दा नेपालका आफ्नै मौलिक उत्पादन विकास गरेर भारतमा निर्यात बढाउन सुझाएका थिए। नेपालमा पाम तेलका सम्बन्धमा पनि वनस्पति घिउकै नियत दोहोरिएको छ। सन् १९९६ मा उदार वाणिज्य सन्धिले दिएका सुविधा कटौती गर्दै सन् २००४ मा उल्लिखित वस्तुहरूको निकासीमा भारतले कोटा तोकिदिएपछि वनस्पति घिउ उद्योग संकटग्रस्त भएका थिए। पाम तेलको कथा पनि उस्तै हो। इन्डोनेसियाबाट पाँच महिनामा नेपालले १० अर्ब १२ करोडको पाम तेल आयात गर्यो। आयातीत वस्तुमा केही भ्यालु एडिसन (गुणवत्ता अभिवृद्धि) पछि ११ अर्ब ५५ करोडको निकासी पनि गर्यो। नेपालमा पाम तेल आयात गर्दा १० प्रतिशत भन्सार महसुल लाग्छ। त्यसलाई सामान्य प्रशोधन गरेर भारतीय बजारमा निर्यात भइरहेको थियो। यसमा भारतीय आयातकर्तालाई पनि नाफा थियो। किनकि उनीहरूले प्रत्यक्ष इन्डोनेसिया र मलेसियाबाट आयात गर्दा भारतमा ४० प्रतिशत भन्सार महसुल तिर्नुपथ्र्यो। यसरी भन्सार दरको महसुलमा विकास भएको पाम तेलको निकासी वनस्पति घिउजस्तै गरी चिप्लिएको छ। नेपालमा उत्पादन हुनेभन्दा बढी परिमाणमा वस्तु भारतमा निकासी भएपछि सुपारी, मरिचलगायत अन्य वस्तुको उत्पत्तिको प्रमाणपत्रमा समेत भारतले शंका गरेको उदाहरण छ। भारतीय प्रधानमन्त्री आईके गुजरालले भनेजस्तै नेपालले आफ्नै प्रतिस्पर्धी र तुलनात्मक लाभका मौलिक उत्पादन विकास गरेर निकासी बढाउन सक्नुपर्छ। यसले अर्थतन्त्रमा मूल्य शृंखला विकास हुन्छ। उत्पादन र रोजगार बढ्छ। प्रतिस्पर्धी र तुलनात्मक लाभका उत्पादनका लागि अन्य देशको बजार सम्भावना पहिचान गरेर निर्यात वस्तु र बजार विविधीकरणमा ध्यान दिनुपर्छ।"
सुदूरपश्चिममा एडभेन्चरको मनोमानी,"कैलाली : तत्कालीन जलस्रोत तथा सिँचाइमन्त्री एनपी साउदले धनगढी र कञ्चनपुरको राजघाट जोड्ने मोहना नदीको पुलको ०७१ जेठमा शिलान्यास गरे। मोहनामा बगेर, बर्सेनि दुईचार जनाको ज्यान जाने गरेका बेला, कैलालीको जिल्ला सदरमुकाम धनगढी र कञ्चनपुर जिल्ला जोड्ने पुल निर्माण हुने भएपछि स्थानीय खुसी भएका थिए। साउदलाई सबैभन्दा बढी भोट आएको क्षेत्र पनि त्यही हो। उनले पुल शिलान्यास गर्दै भनेका थिए, अबको तीन वर्षपछि कसैले पनि मोहनामा बगेर मर्नु पर्दैन। यस पुलले कञ्चनपुरको राजघाट क्षेत्रलाई कैलाली जिल्ला सदरमुकाम धनगढीसँग जोडेपछि किसानको कृषि उपजले बजार पाउनेछ। ३६ महिनामा निर्माण सम्पन्न गर्ने गरी धनगढीकै एलाइटएडभेन्चर जेभीसँग ८ करोड ४२ लाखमा ०७१ साल वैशाख ३१ मा पुलको ठेक्का सम्झौता भएको थियो। शिलान्यास कार्यक्रममा पुल निर्माण गर्ने एडभेन्चर निर्माण कम्पनीका सञ्चालक चन्द्रशेखर मल्लले पनि भाषण गर्दै भनेका थिए, मलाई पुल निर्माणका लागि ३६ महिनाको म्याद पाइएको छ, यो पुलको महत्त्व मलाई थाहा छ, यो कञ्चनपुरको दक्षिण भेगका जनताको समृद्धिसँग जोडिएको पुल हो, मैले यसलाई ३० महिनामै तयार पारेर दिनेछु। तर, अहिले पुल निर्माण हुन थालेको ६७ महिना भयो, त्यसको आधा पनि काम सकिएको छैन। डिभिजन सडक कार्यालय कञ्चनपुरअन्तर्गत निर्माण भइरहेको पुलको सम्झौताअनुसार ३६ महिनामा, दुई पटक गरी २४ महिना म्याद थपिएको छ। ०७६ को असारमा पनि निर्माण व्यवसायी चन्द्रशेखर मल्लले तेस्रो पटक म्याद थपका लागि डिभिजन सडक कार्यालयमा निवेदन दिएका छन्। यसपालि भने म्याद थपिएको छैन। कञ्चनपुरको समृद्धि र त्यहाँका जनताको जीवनपद्धतिसँग जोडिएको हुनाले, डिभिजन सडक कार्यालयले दुई पटक म्याद थपका लागि सिफारिस गरिदिएको हो, अब म्याद थप हुँदैन, सडक डिभिजन कार्यालय महेन्द्रनगरअन्तर्गत साइड कार्यालय धनगढीका इन्जिनियर नरेन्द्र ओझाले भने। उनले पेनाल्टी तिराउने तयारी भइरहेको बताए। कञ्चनपुरको पुर्नवास, उत्तरी क्षेत्र र कृष्णपुर नगरको दक्षिणी क्षेत्रका जनताका लागि मोहनाको पुलको सामरिक महत्त्व छ। यी दुई नगरपालिकाको आधाआधा क्षेत्रका जनताको पढाइ, कृषि उपजको बजार, अस्पताल र व्यापारका लागि पनि सबैभन्दा नजिकको केन्द्र धनगढी हो। तर, मोहनामा पुल नभएकाले, हरेक बर्खामा चारपाँच जनाले नदीमा बगेर ज्यान गुमाउनुपर्छ, राजघाटका स्थानीय वासुदेव जोशीले भने। कैलाली, कञ्चनपुर र बैतडीमा निर्माणका ठेक्का लिएका आधा दर्जन पुलमा चन्द्रशेखर मल्ल सञ्चालक रहेको एडभेन्चर निर्माण कम्पनीले अलपत्र पारेको हो। बर्खामा नदी तर्न डुंगा प्रयोग गर्नुपर्छ। धनगढी उपमहानगरपालिका३ को चटकपुरमा, कञ्चनपुर जोड्ने उक्त पुल निर्माण भइरहेको हो। डिभिजन सडक कार्यालयले पुल निर्माण ढिलाइ हुनुमा निर्माण व्यवसायीको कमजोरी रहेको जनाएको छ। पूर्वाधार निर्माणमा, दैवी विपत्ति, बन्द हडतालजस्ता कुराले पनि ढिलाइ हुन्छ तर यस पुलमा निर्माण व्यवसायीको मात्रै कमजोरी छ, इन्जिनियर ओझाले भने। कैलालीकै पथरैया नदीमा निर्माणाधीन पुलको म्याद सकिए पनि पुल सम्पन्न हुन सकेको छैन। प्रतापपुर र हसनपुर जोड्ने पथरैया खोलामा पुल निर्माणको एडभेन्चर कन्स्ट्रक्सनले नै लिएको थियो। दुई वर्षको अवधिमा ३५ प्रतिशत मात्रै पुल निर्माण सम्पन्न भएको सडक डिभिजन कार्यालय महेन्द्रनगरले जनाएको छ। ०७४ जेठ १२ मा ठेक्का सम्झौता भएको उक्त पुलको ०७६ जेठमा समयावधि सकिएको छ। धनगढीराजघाट जोड्ने निर्माणाधीन मोहना नदीको पुल। तस्बिरकैलाश जोशी पुल निर्माणका लागि ७ करोड ३८ लाख २५ हजारमा ठेक्का सम्झौता भएको थियो। कैलालीकै शिवगंगा नदीको पुलको पनि दुई वर्षको अवधिमा ३० प्रतिशत मात्रै काम भएको छ। ०७४ असार २७ मा ठेक्का सम्झौता भएको उक्त पुल निर्माण ०७७ मा सम्पन्न गरिसक्नुपर्ने भए पनि कामले गति लिन सकेको छैन। एडभेन्चरको अब कुनै पनि ठेक्कामा म्याद थपिँदैन, हर्जाना तिराइन्छ, डिभिजन सडक कार्यालय कञ्चनपुरका सूचना अधिकारी लक्ष्मणदत्त जोशीले भने। बैतडीको पुल पनि अलपत्र बैतडीको पाटन नगरपालिकाको सकार जोड्ने पुल पनि चन्द्रशेखर मल्लले पाँच वर्षमा २० प्रतिशत मात्रै काम गरेका छन्। ०७१ सालमा पुल निर्माणका लागि मल्ल सञ्चालक रहेको एडभेन्चर निर्माण कम्पनीले ठेक्का लिएको थियो। सुर्नया नदीमा बन्न लागेको ५० मिटर लम्बाइको पुल निर्माण २ वर्षमा सक्ने गरी सम्झौता भएको थियो। तर, अहिलेसम्म २० प्रतिशत मात्रै काम भएको डिभिजन सडक कार्यालय पाटन बैतडीले जनाएको छ। ठेकेदारको लापरबाहीका कारण समयमै पुल निर्माण नभएको डिभिजन सडक कार्यालयका प्रमुख शंकर खनालले बताए। उनले भने, यो पुल निर्माणमा, निर्माण व्यवसायीको चरम लापरबाही देखिएको छ। हामीले पटकपटक ताकेता गरे पनि पुल समयमा निर्माण हुन सकेको छैन। समयमा पुल नबनेपछि गत जेठमा कम्पनीका प्रमुख चन्द्रशेखर मल्ललाई बोलाएर पुस मसान्तभित्र सम्पन्न गरिसक्ने सहमति भएको छ। तर, त्यो सहमतिपछि पनि पुल निर्माण गर्ने काम अगाडि नबढेको प्रमुख खनालले बताए। हामीले केही दिनअघि मात्रै सचेतपत्र पठाइसकेका छौं। काम सम्पन्न भएन भने कम्पनी कालोसूचीमा जाने प्रक्रिया सुरु हुन्छ, खनालले भने। उनले खरिद ऐनको आठौं संशोधनले एक पटकका लागि कम्पनीले काम गर्न चाहे काम गर्न दिने प्रावधान गरेकाले सोहीअनुसार हर्जनासहित म्याद थपिएको बताए। तर, निर्माण कम्पनीले भने कार्यालयकै कमजोरीले पुल समयमा सम्पन्न हुन नसकेको दाबी गरेको छ। पुल निर्माणस्थलसम्म पुग्ने बाटोको समयमा मुआब्जा नदिँदा हामीले २८ महिनासम्म काम गर्न पाएनौं। त्यसपछि काम गरेको भुक्तानी पनि समयमा पाएनौं। बीचमा नाकाबन्दी पनि भयो। यी कारणले पुल निर्माणमा ढिलाइ भएको हो, निर्माण कम्पनीका प्रतिनिधि मदनमोहन विष्टले भने। गाउँमा सडक पुगिसकेको छ। तर, सुर्नया नदीमा पुल नबन्दा हामीलाई धेरै समस्या भएको छ, पाटन नगरपालिका१ का वडाध्यक्ष गणेशदत्त भट्टराईले भने। (शिवराज भट्टधनगढी, भगीरथ अवस्थी बैतडी, महादेव अवस्थी महेन्द्रनगर)"
मीरगञ्ज पुल मर्मत : जोगबनीबाट आयातनिर्यात बन्द,"विराटनगर : बथनाहास्थित मीरगञ्ज पुल मर्मतका लागि भन्दै भारतले बिहीबारदेखि १२ दिनसम्म जोगबनीबाट आयातनिर्यात बन्द गरेको छ। भारतले वैकल्पिक रुट प्रयोग गर्न अनुमति नदिई जोगबनी नाकाबाट आयातनिर्यातमा रोक लगाएको छ। यसको प्रत्येक्ष असर नेपालको औद्योगिक क्षेत्रमा परेको छ। यसअघि पनि पुल मर्मत गर्ने भन्दै नौ दिन बन्द गरेर एक साता अघि मात्र भारतले पुल सञ्चालनको अनुमति दिएको थियो। मीरगञ्ज पुलबाट आवतजावतमा प्रतिबन्ध लगाएसँगै नेपाल आउने सवारीसाधन पुल पारी र नेपालबाट जाने विराटनगरमा नै रोकिएको विराटनगर भन्सार कार्यालयले जनाएको छ। नेपाल पक्षलाई पुल बन्द गर्ने जानकारी दिएको भारतीय पक्षले १२ दिन पुल बन्द हुँदा वैकल्पिक रुट प्रयोग गर्न नदिएको विराटनगर भन्सार कार्यालयका सूचना अधिकारी मणिराम पौडेलले बताए। तेस्रो मुलुकबाट सामान लिएर आएका सवारीसाधनलाई मात्र वैकल्पिक रुट प्रयोग गर्न दिने भारतले जानकारी दियो, सूचना अधिकारी पौडेलले भने, भारतले तेस्रो मुलुकबाट आयात भएका सामानलाई वीरपुरभाण्टाबारी रुट प्रयोग गर्न दिने तर भारतबाटै आएका मालबहाक सवारीसाधन भने जान नदिने अडान लिएको छ। भारतीय पक्षले वीरपुरभाण्टाबारी नाका प्रयोग गर्न आलटाल गरे पनि नेपालतर्फ भन्सार विभागले भने भाण्टाबारी नाकाबाट प्रवेश गरेका सवारीलाई स्कर्टिङ गर्दै विराटनगर भन्सारसम्म ल्याउन मातहतका कार्यालयलाई निर्देशन दिएको थियो। भारत र तेस्रो मुलुकबाट भित्रने ढुवानीका साधन कोसी ब्यारेजइटहरीविराटनगर हुँदै भन्सार कार्यालयमा ल्याएर जाँचपास गर्नुपर्ने विराटनगर भन्सारले जनाएको छ। विभागले १० पुसमा पठाएको पत्रमा मालवस्तु बोकेका सवारीसाधन भन्सारसम्म ल्याउँदा स्थानीय प्रशासनसँगको समन्वयमा स्टर्किङ गर्नुपर्ने उल्लेख गरिएको सूचना अधिकारी पौडेलले अन्नपूर्णलाई बताए। उद्योगी मारमा २०७४ साल बाढीले क्षति पुर्याएको यो पुल मर्मतको वहानामा भारतले पटक पटक आयातनिर्यात रोक्दा नेपालका उद्योगी मारमा परेका छन्। ०७४ सालमा पनि भारतीय पक्षले मर्मतका लागि भन्दै करिब ८ महिना मीरगञ्ज पुलमा ठूला सवारीसाधन आवतजावत गर्न दिएको थिएन। त्यसपछि पनि ५६ पटकसम्म यो पुल मर्मत गर्नेसाना सवारी मात्रै चल्न दिने भन्दै आयातनिर्यातमा रोक लगाएको उद्योगी गुनासो गर्छन्। भारतले बिना विकल्प पटकपटक आयात निर्यातमा रोक लगाउने र नेपाल सरकारले विकल्पका लागि भारतसँग चासो नदिँदा प्रदेश १ का उद्योगमा संकट छाउन लागेको मोरङ व्यापार संघका अध्यक्ष प्रकाश मुन्दडा बताउँछन्। अर्को रुटबाट समेत ल्याउन नदिनु र महिनामा दुई पटकसम्म हप्तौं पुल मर्मत गर्ने बहाना बनाउनु भारतको नियोजित कदम भएको प्रदेश १ का उद्योगी बताउँछन्। यो अघोसित नाका बन्द जस्तै हो, सामान्य मर्मतका लागि पनि १२ दिनसम्म लाग्ने भारतले बताएपछि मोरङसुनसरी करिडोरका उद्योगी टाट पल्टने अवस्थामा पुगेका छन्, उद्योग संगठन मोरङका अध्यक्ष भीम घिमिरेले भने। हामीले अर्को रुट प्रयोग गर्न दिन हाम्रो पहुँच पुग्ने सबै भारतका निकायमा पत्रचार गर्ने र ज्ञापनपत्र बुझाउने काम गरेका छौं, कतैबाट सुनुवाइ भएन, अध्यक्ष घिमिरेले भने, हालसम्म यसै विषयलाई लिएर नेपाल र भारतका निकायमा थुप्रै पत्रचार गरेका छांै। सञ्चालनमा रहेको मीरगञ्जपुलको मर्मत चाँडो सक्न र सँग बन्दै गरेको पुल निर्माणको काम छिटो गर्न भारतलाई उद्योगीले बारम्बार घच्घच्याएको घिमिरेले बताए। पूर्वजानकारी बिना अवरोध हुँदा निजी क्षेत्रले ठूलो क्षति व्यहोर्नु परेको भए पनि नेपाल सरकारले पहल गर्न नसकेको उद्योगीको गुनासो छ। विराटनगर नाका हुँदै भित्रने औद्योगिक कच्चा पदार्थ र ट्रेडिङका सामग्री प्रायः भारतबाट आयात हुन्छ। यी सामग्री नै आयात नभए उद्योग बन्द गर्नुपर्ने अवस्था आउने नेपाल उद्योग वार्णिज्य संघका केन्द्रीय सदस्य अभिनाश बोहरा बताउँछन्। पुल निर्माणमा भारतको आलटाल भारतको बथनाहास्थित मीरगञ्ज पुल पुरानो पुल हो। यसको विकल्पमा भारतले सँगै ठूलो पुल निर्माण पनि गरिरहेको छ। आरसीसी पुलको निर्माण सन् २००८ मा सुरु भए पनि हालसम्म चारवटा पिलर पनि उठाइएको छैन। यो पुलले नेपाल भारत व्यापारलाई मात्रै जोड्ने भएकाले भारतले निर्माणको काममा कम चासो दिएको जस्तो देखिने उद्योग संगठन मोरङका अध्यक्ष भीम घिमिरेको बुझाइ छ। भारतले अन्य स्थानमा बनाएको पुलको तुलनामा यो सारै ढिला काम गरेको देखिन्छ, उनले भने, यतिका वर्षमा अन्य क्षेत्रमा धेरै नयाँ पुल बनाएको भारतले यो पुलमा चासै दिएको छैन।"
"प्राधिकरण खारेज गर्छ, मन्त्रिपरिषद् ब्युँताउँछ","काठमाडौं : लाइसेन्स खारेजीमा परेका तीन दूरसञ्चार सेवाप्रदायक कम्पनीलाई मन्त्रिपरिषद्ले ब्युँताएको छ। वर्षौंसम्म राजस्व नतिरेका कम्पनीलाई नै सरकारले पुनर्जीवन दिएको हो। टेलिकम क्षेत्रको नियामक निकाय नेपाल दूरसञ्चार प्राधिकरणले ती कम्पनीको लाइसेन्स (इजाजतपत्र) खारेज गरेको थियो। सोमबारको मन्त्रिपरिषद् बैठकले स्मार्ट टेलिकम, नेपाल स्याटेलाइट र वेबसर्फर नेपाल कम्युनिकेसन सिस्टमलाई पाँच किस्तामा बक्यौता रकम तिर्ने सुविधा दिएको छ। सरकारले यी कम्पनीको इजाजत खारेज गर्ने प्राधिकरणको निर्णय उल्ट्याएको छ। वर्षौंदेखि राजस्व नतिर्ने र ताकेता बेवास्ता गर्ने तीनै कम्पनी खारेजीमा परेका थिए। नेपाल स्याटेलाइट टेलिकम (हेल्लो नेपाल) का सञ्चालक अजेयराज सुमार्गी, स्मार्ट टेलिकमका अध्यक्ष सर्भेस जोशी र वेबसर्फरका सञ्चालक सुजन र सुमन क्षेत्री हुन्। सरकारको निर्णयपछि ३ अर्ब १८ करोड ९९ लाख रुपैयाँ तिर्नुपर्ने तीनवटा कम्पनीले पाँच वर्षको समयसीमा पाएका छन्। स्मार्ट टेलिकमको २ अर्ब ३२ करोड २५ लाख लाख १७ हजार, नेपाल स्याटेलाइटको ८२ करोड ७० लाख रुर वेबसर्फरको ३ करोड ८४ लाख ४ हजार रुपैयाँ तिर्न बाँकी छ। यो गत भदौसम्मको बाँकी रकम हो। अहिलेसम्मको रकम र ब्याज जोड्ने हो भने अझै बढ्ने प्राधिकरणले जनाएको छ। तीनै कम्पनीलाई पाँच वर्षभित्र पैसा तिर्ने गरी किस्ताबन्दी सुविधा दिइएको सरकारका प्रवक्ता गोकुल बास्कोटाले बिहीबार जानकारी दिए। उनका अनुसार तीनवटै कम्पनीले पाँच वर्षसम्म असारभित्रै किस्ता बुझाउनुपर्नेछ। यस आर्थिक वर्षको असारभित्र पहिलो किस्ताबापतको रकम तिर्नुपर्ने र बाँकी हरेक वर्ष असारभित्रै तिर्ने गरी सुविधा दिएको प्रवक्ता बास्कोटाको भनाइ छ। इजाजत खारेज गर्ने प्राधिकरणको निर्णयविरुद्ध तीनै कम्पनी सर्वोच्च अदालत पुगेका थिए। सर्वोच्चले पनि प्राधिकरणकै पक्षमा फैसला सुनाएपछि दूरसञ्चार ऐनको व्यवस्थाअनुसार तीनै कम्पनीले प्राधिकरणको निर्णयउपर पुनरावेदनका रूपमा सरकार गुहारेका थिए। इजाजत खारेजीमा परेका तीनवटै कम्पनी सरकारको निर्णयपछि पुनर्जीवित भएका छन्। मन्त्रिपरिषद् बैठकले तीनवटै कम्पनीलाई पुनर्जीवन दिने निर्णय गरेपछि अब सेवासुविधा वा कम्पनीको अवस्था जस्तो भए पनि पाँच वर्ष पर्खिनुपर्ने भएको छ। यस अवधिभित्र पनि किस्ता रकम नबुझाए मात्रै कानुनअनुसार अनुमतिपत्र खारेज गरिने बास्कोटाले बताए। प्राधिकरणले गत भदौमा तीनै कम्पनीको लाइसेन्स खारेज गर्ने निर्णय गरेको थियो। दुई वर्षसम्म पैसा नतिर्ने सबै कम्पनीको इजाजत खारेज गर्न संसद्को अर्थ समितिले निर्देशन दिएको थियो। हामीले सोही निर्देशनअनुसार ६ महिना दिँदा पनि पैसा नतिर्ने कम्पनीको इजाजत खारेज गरेका थियौं, प्राधिकरणका अध्यक्ष पुरुषोत्तम खनालले भने। उनका अनुसार अरू दुईतीनवटा कम्पनी पैसा तिरेका कारण खारेजीबाट बचेका थिए। तीनवटै कम्पनीले आफ्नो दायित्व पूरा गरेका छैनन् भने राजस्व पनि तिरेका छैनन्, उनले भने, त्यसैले लाइसेन्स खारेज गर्नुको विकल्प थिएन। तीनवटै कम्पनीले तिर्नुबुझाउनुपर्ने साँवाब्याजसहितको बक्यौता रकम पाँच किस्तामा नबढ्ने गरी पहिलो किस्ता २०७६७७ को असारभित्रै तिर्न आग्रह गरेको छ। बाँकी चार किस्ता प्रतिवर्ष एक किस्ताका दरले प्रत्येक हरेक वर्षको असार मसान्तभित्रै बुझाउने गरी समय दिइएको छ। यी तीनवटै कम्पनीको लाइसेन्स खारेज नभएको र सरकारले दिएको सुविधा अनुसार काम गर्न दिने गरी सूचना तथा सञ्चारमन्त्रालयमार्फत सम्बन्धित कम्पनीलाई जानकारी दिने निर्णय पनि सरकारले गरेको छ।"
तनहुँ हाइड्रोमा एडीबीको हस्तक्षेप,"काठमाडौं : निर्माण सुरु भइसकेको जलाशययुक्त तनहुँ हाइड्रो (१४० मेगावाट) को पुनः ठेक्का प्रक्रियामा एसियाली विकास बैंक (एडीबी) ले हस्तक्षेप गरी रद्द गरेको छ। अघिल्लो वर्षदेखि निर्माण सुरु भएको आयोजनाको पहिलो प्याकेज (आयोजनाको १४० मिटर अग्लो कंक्रिट बाँध, नदी फर्काउने दुईवटा सुरुङ र अस्थायी बाँधलगायतका संरचना) को ठेक्का रद्द भएपछि लागत र निर्माण सम्पन्न हुने तालिका प्रभावित भएको छ। आयोजनामा १५ करोड अमेरिकी डलर ऋण दिएको एडीबीको हस्तक्षेपका कारण निर्माण सम्पन्न हुन कम्तीमा पनि आठ महिना पर धकेलिएको छ भने लागत पनि बढ्ने भएको छ। एडीबीको अस्वीकृतिसँगै यसले आयोजनामा पार्ने असरबारे हामी अध्ययन गरिरहेका छौं, तनहुँ हाइड्रोपावरका प्रबन्ध सञ्चालक प्रदीपकुमार थिकेले बिहीबार अन्नपूर्णसित भने। उनका अनुसार एडीबीले डिसेम्बर अन्तिम साता आयोजनाले पठाएको चारवटै प्रस्तावक ठेकेदार कम्पनी अस्वीकृत भएको उल्लेख गर्दै पुनः ठेक्का गर्न पत्राचार गरेको हो। एडीबीले उसले राखेका सर्त पूरा नभएको जनाएको छ। पहिलो प्याकेजको ठेक्काका लागि तनहुँ हाइड्रोपावर लिमिटेडले गत वैशाख १२ गते पुनः टेन्डर गरेको थियो। टेन्डर गरेको नौ महिनापछि सबै प्रक्रिया रद्द भएको हो। आयोजनाको अनुमानित लागत भ्याट र भइपरिआउने खर्चसमेत गरी २० अर्ब ६४ करोड रुपैयाँ छ। पहिलो प्याकेजका लागि चाइना गेजुवा ग्रुप कम्पनी लिमिटेड चाइना, सिनो हाइड्रो कर्पोरेसन लिमिटेड चाइना, चाइना नेसनल इलेक्ट्रिक इन्जिनियरिङ कर्पोरेसन लिमिटेड र सोङ डा कर्पोरेसन भियतनामकालिका कन्स्ट्रक्सन (संयुक्त उपक्रम) ले बोलपत्र पेस गरेका थिए। थिकेका अनुसार एडीबीले गेजुवा र चाइना नेसनल इलेक्ट्रिक इन्जिनियरिङको मुख्य अनुभव नपुगेको उल्लेख गर्यो भने सिनो हाइड्रो र सोङ डाको उपठेकेदारको अनुभव नपुगेको जनाउँदै चारवटै प्रस्ताव कम्पनीलाई रद्द गरिदियो। सिनो हाइड्रो र सोङ डाले बोर्ड पाइल वर्क (बाढीबाट संरचना जोगाउने कार्य) को डिजाइन तथा निर्माण कार्यका लागि उपठेकेदार जर्मनीको बौवर जीएमबीएसलाई छनोट गरेका थिए। उक्त जर्मनी कम्पनीको यसखाले संरचना निर्माणमा अनुभव नभएकाले सिनो र सोङ दुवै असफल हुन पुगेको एडीबीको दाबी छ। अब नयाँ ठेक्का प्रक्रिया पूरा गर्न कम्तीमा ६ महिना लाग्ने थिकेले बताए। टेन्डर बुझाउन, मूल्यांकन गर्न, मूल्य खोल्न र दाताका सहमति लिन यो समय लाग्ने अनुमान छ। सबै कुरा भनेअनुसार भयो भने ६ महिना लाग्छ, उनको भनाइ थियो, अब आयोजना कहिले पूरा हुन्छ भन्ने अध्ययन गर्दै छौं। थिकेका अनुसार पहिलो प्याकेजमा रहेको नदी फर्काउने सुरुङ (डाइभर्सन टनेल) को काम काम गरिरहेकै प्याकेज २ को ठेकेदार सिनो हाइड्रोलाई दिन सकिएमा आयोजना निर्माण कार्य ६ महिना ढिला हुने छैन। यसको लागत एक करोड २० लाख अमेरिकी डलर छ। प्याकेज १ कै ठेकेदारलाई दिन दाताको सहमति चाहिन्छ, उनले भने, यो सहमति पनि निश्चित छैन। तनहुँ हाइड्रो (साविकको माथिल्लो सेती) को निर्माण सन् २०२४ को डिसेम्बरमा पूरा गर्ने योजना थियो। एडीबीको असहमतिपछि पुनः ठेक्का गर्नुपर्ने हुनाले निर्माण कार्या सन् २०२५ को अक्टोबरमा सकिने अनुमान छ। दातृ निकायका ढिलासुस्तीले यो मितिमा पनि सकिन मुस्किल छ, आयोजनाका एक इन्जिनियरले भने, तालिकाअनुसार फटाफट काम भयो भने मात्रै २०२५ को अक्टोबरमा सकिएला, प्रक्रिया पूरा गर्दागर्दै दुई वर्ष बित्लाजस्तो छ। एडीबीको अस्वीकृतिसँगै यसले आयोजनामा पार्ने असरबारे हामी अध्ययन गरिरहेका छौं। प्रदीपकुमार थिके, प्रबन्ध सञ्चालक, तनहुँ हाइड्रोपावर तनहुँ हाइड्रोको प्याकेज १ निर्माणका लागि सीएमसी डि रेभनेन्ना, इटालीसित गत १ अक्टोबर २०१८ मा सम्झौता भएको थियो। सीएमसीले १४ अर्ब ६२ करोड रुपैयाँमा (भ्याटबाहेक) उक्त ठेक्का पाएको थियो। आयोजनाले १८ जनवरी २०१९ मा निर्माण कार्य सुरु गर्न कार्यादेशको सूचना दिएको थियो। तर उसले आयोजनास्थलमा गएर काम गर्न नसकेको, अग्रिम भुक्तानीका लागि बैंक ग्यारेन्टी ल्याउन नसकेको र कम्पनी स्वयं वित्तीय समस्यामा परी ऋणदातालाई भुक्तानी दिन नसकेर इटालीको अदालतमा न्यायिक प्रक्रियामा गएकाले तनहुँ हाइड्रोले ६ मार्च २०१९ मा ठेक्का रद्द गरेको थियो। तनहुँ हाइड्रोले सीएमसीबाट नेपाल इन्भेस्टमेन्ट बैंकमार्फत जारी गरेको कार्यसम्पादनबापतको रकम ८७ लाख ४९ हजार युरो र ८६ करोड १४ लाख रुपैयाँ जफत गरेको थियो। यो रकम सीमएसीको इटालीस्थित बैंक इन्टेसा सान्पउलो एसपीएबाट नेपाल इन्भेस्टमेन्टले पाउनुपर्ने थियो। तर उक्त बैंकले त्यहाँको अदालतमा मुद्दा दायर गरी भुक्तानी नदिनू भन्ने आदेश गराएकाले नेपाल इन्भेस्टमेन्ट बैंकको कार्यसम्पादनबापतको रकम जोखिममा परेको छ। सीएमसी मेलम्ची खानेपानी आयोजनामा पनि काम गर्दै थियो। मेलम्ची खानेपानी आयोजनाले भुक्तानी नदिएपछि सीएमसीले तनहुँ जलविद्युत् र मेलम्ची दुवैको काम छाडी इटाली फर्केको थियो। खानेपानीमन्त्री बिना मगर र तत्कालीन खानेपानी सचिव गजेन्द्र ठाकुरले सीएमसीले पाउनुपर्ने ३६ करोड रुपैयाँ भुक्तानी रोकेका थिए। नयाँ वर्ष र क्रिसमस मनाउन स्वदेश फर्कन लागेका सीएमसीको टोलीलाई मन्त्रीका स्वकीय सचिव र तत्कालीन खानेपानी सचिव ठाकुरले प्रहरी लगाएर धरपकड गरी राहदानीसमेत जफत गरेका थिए। आयोजनाको कुल लागत ५० करोड ४० लाख अमेरिकी डलर छ। जसमा एडीबीले १५ करोड, जाइकाले १८ करोड ४० लाख, युरोपियन इन्भेस्टमेन्ट बैंकले आठ करोड ५० लाख र बाँकी ८ करोड ५० लाख अमेरिकी डलर नेपाल सरकार र विद्युत् प्राधिकरणले जुटाउने गरी वित्तीय सम्झौता भएको थियो। यो आयोजना सम्पन्न भएपछि सबैभन्दा सुख्खायाम (फेब्रुअरी) मा दैनिक सात घण्टा जडित क्षमतामै (१४० मेगावाट) बिजुली उत्पादन गर्न सक्छ। अन्य महिनामा भने नौ घण्टासम्म १४० मेगावाट उत्पादन हुनेछ।"
भवन निर्माण बहानामा ब्रह्मलुट !,"फिदिम : पक्की भवन निर्माण गर्ने बहानामा पाँचथरको एक विद्यालयका तत्कालीन प्रधानाध्यापक र व्यवस्थापन समितिका तत्कालीन कार्यवाहक अध्यक्षले लाखौँ रुपैयाँ हिनामिना गरेको आरोप लागेको छ। फालेलुङ गाउँपालिका८ स्थित सिंहसिद्ध माध्यमिक विद्यालयको चारकोठे पक्की भवन निर्माणको बहानामा वडाध्यक्षसमेत रहेका तत्कालीन कावा अध्यक्ष पदमकुमार फागो र प्रअ डिल्लीहाङ जबेगुले बजेट हिनामिना गरेको आरोप लागेको हो। शिक्षाको बहुवर्षे (दुईवर्षे) योजनाअन्तर्गत भवन निर्माणका लागि ३२ लाख रुपैयाँ विनियोजन भएको थियो। ०७२७३ मा विनियोजन भएको उक्त बजेटले दुई वर्षभित्रमा काम सम्पन्न गर्नुपर्ने भए पनि निर्माण लथालिंग अवस्थामा छ। शिक्षाबाट सम्पूर्ण बजेट निकासा भइसकेको छ। शिक्षा विकास तथा समन्वय इकाइ प्रमुख युगमणि सबेहाङले भने, ०७४ सालसम्म सम्पूर्ण बजेट निकासा भएको हो। १६ लाखको दरले दुई पटक गरी बजेट निकासा भएको हो। भवनको तला थप्ने शीर्षकमा फालेलुङ गाउँपालिकाले गत वर्ष १५ लाख रुपैयाँ दिएको थियो। उक्त बजेट पनि खर्च भइसेको देखाइएको छ। यो वर्ष पनि सोही भवन निर्माण गर्ने भन्दै फालेलुङ ८ ले चार लाख रुपैयाँ छुट्याएको छ। विद्यालयका तत्कालीन कावा अध्यक्ष फागो नै अहिले वडाध्यक्ष छन्। काठ र सिमेन्ट खरिद गरेको रकमसमेत अहिलेसम्म बुझाइएको छैन। बजेट निकासा भएको छैन भनेर सामानको पैसा दिएका छैनन्, शिवगौरी सप्लायर्सका प्रोप्राइटर सोम थापाले भने, बजेट निकासा भएपछि दिन्छु भनेका छन्। वडाध्यक्षसमेत रहेका फागोले नै सामान खरिदको जिम्मा लिएका थिए। समितिमार्फत भवन निर्माण गर्नुपर्ने प्रावधान भए पनि व्यवस्थापन समितिले चार जना ठेकेदारलाई भवन निर्माण जिम्मा दिएको थियो। सुकप्रसाद जबेगु, लक्ष्मी माङ्लाक, अमरजङ जबेगु, दिव्य खजुम र असुनी जबेगुलाई निर्माण जिम्मा दिएको थियो। आठ लाखमा निर्माण गर्ने सम्झौता भए पनि ६ लाख रुपैयाँ मात्र आफूहरूले पाएको ठेकेदारको गुनासो छ। सम्झौताअनुसार बजेट नपाएको र निर्माण सामग्री समयमा नआएपछि काम छाडिएको ठेकेदार लक्ष्मी माङ्लाकले बताए। समयमा सामान नआएपछि काम गर्न नसकिएको ठेकेदारहरूको भनाइ छ। विद्यालय व्यवस्थापन समिति र ठेकेदारबीचको द्वन्द्वले भवन निर्माण सम्पन्न नभएको प्रधानाध्यापक मोहन जबेगुले बताए। बजेट हिनामिना भएको प्रस्ट देखिन्छ, जबेगुले भने मैले भर्खरै प्रअको जिम्मेवारी लिएको छु। धेरै कुरा थाहा छैन। भवनको विषयलाई लिएर बैठक बोलाएको छु। ठेकेदारको लापरबाहीका कारण भवन नबनेको फागोको तर्क छ। ठेकेदारले बद्मास गरेपछि भवन निर्माणका लागि ल्याएको सामान अरूलाई नै पैँचो दिएका छौँ, वडाध्यक्षसमेत रहेका फागोले भने, खरिद गरेर ल्याएका अधिकांश सिमेन्ट बिग्रिएकाले फाल्नुपयो। खरिद गरेर ल्याएको दुई गाडी सिमेन्टमध्ये ४० बोरा पैँचो दिएको फागोले बताए। काठ र बाँसचाहिँ स्वास्थ्य चौकी निर्माणका लागि दिएको उनले बताए। तत्कालीन प्रअ डिल्लीहाङ जबेगुले भने विद्यालयको सम्पूर्ण हिसाबकिता बरबुजारत गरिसकेको बताएका छन्। नयाँ विद्यालय व्यवस्थापन समिति गठन गर्नुपर्ने भएपछि विवाद सुरु भई भवनले पूर्णता नपाएको हो, जबेगुले भने, हामीले बजेट हिनामिना गरेका छैनौँ। हालसम्म तीन पटक विद्यालय व्यवस्थापन समितिको नेतृत्व परिवर्तन भइसकेको छ। भवन निर्माणमा लापरबाही भएको देखियो, विद्यालय व्यवस्थापन समितिका अध्यक्ष चन्द्र माङ्मुले भने, विद्यमान समस्यालाई समाधान गर्न प्रयत्न गर्नेछु।"
नेकपामा संविधान संशोधन बहस,"काठमाडौं : सत्तारूढ नेकपाको शीर्ष तहमा संविधान संशोधनका विषयमा बहस सुरु भएको छ। गत प्रतिनिधिसभा चुनावमा बर्दिया१ बाट पराजित वामदेव गौतमलाई प्रधानमन्त्री एवम् नेकपा अध्यक्ष केपी ओली र अर्का अध्यक्ष पुष्पकमल दाहालले राष्ट्रियसभामा जान प्रस्ताव गरेपछि नेता गौतमले संविधान संशोधन को सर्त राखेका थिए। संविधानको धारा ७६ को (१) मा राष्ट्रपतिले प्रतिनिधिसभामा बहुमत प्राप्त संसदीय दलका नेतालाई प्रधानमन्त्रीमा नियुक्ति गर्ने र निजको अध्यक्षतामा मन्त्रिपरिषद् गठन हुने उल्लेख छ। यो धाराअनुसार राष्ट्रियसभा सदस्य प्रधानमन्त्री बन्न पाउने छैनन्। तर नेता गौतमले यसलाई संशोधन गरेर राष्ट्रियसभा सदस्य पनि प्रधानमन्त्री बन्न पाउनुपर्ने गरी संविधान संशोधन गर्नुपर्ने प्रस्ताव गर्दै आएका छन्। नेता गौतमकै निवास भैंसेपाटीमा बुधबार भएको छलफलमा सहभागी प्रधानमन्त्री ओली इतरका नेताहरूले गौतमले उठाउँदै आएको विषयमा पुनः एकपटक प्रधानमन्त्री ओलीसँग नीतिगत छलफल गर्ने समझदारी बनाएको सहभागी एक नेताले बताए। यसअघि प्रधानमन्त्री ओलीले गौतमको सर्त अस्वीकार गरिदिएपछि गौतम ९ माघमा हुन लागेको राष्ट्रियसभा चुनावमा उम्मेदवार नबन्ने निष्कर्षमा पुगेका थिए। नेकपाका ९ सदस्यीय सचिवालय सदस्यमध्ये गौतम र प्रवक्ता नारायणकाजी श्रेष्ठ मात्र संघीय संसद्मा थिएनन्। प्रवक्ता श्रेष्ठ राष्ट्रियसभा सदस्य उम्मेदवार बनेको छन्। गौतमलाई फकाउन र उनले उठाएका सर्त सम्बोधनका लागि नेकपाका अध्यक्ष दाहाल, वरिष्ठ नेता माधव नेपालदेखि अन्य नेता पनि तयार छन्। तर ओली यस विषयमा सकारात्मक छैनन्। गौतम निवासको छलफलमा संविधान संशोधनमा सहमत बन्दै प्रधानमन्त्री ओलीसँग नीतिगत छलफल गर्ने समझदारी भएको छ। बुधबारको छलफलको वातावरण बनाउन यसअघि नेताहरूबीच विभिन्न चरणमा कुराकानी हुँदै आएका थिए। ०० शीर्ष नेताहरूका छलफल शृंखला संविधान संशोधनका विषयमा नेकपा शीर्ष नेताहरूबीचमा मात्र होइन, कांग्रेस सभापति शेरबहादुर देउवासँग पनि छलफल भएको छ। गत २१ पुसमा नेकपा अध्यक्ष पुष्पकमल दाहाल र महासचिव विष्णु पौडेल यही विषयमा छलफल गर्न देउवा निवास पुगेका थिए। दाहालले देउवासँग संविधान संशोधनको मुद्दा उठाएका थिए। देउवाजीसँग दुई विषयमा छलफल भएको थियो, दाहालनिकट एक नेताले अन्नपूर्णसँग भने, पहिलो वामदेवले उठाएअनुसारका विषयमा संविधान संशोधन र दोस्रो सत्य निरूपण तथा मेलमिलाप आयोग र बेपत्ता आयोग गठन। पुस १७ मा प्रधानमन्त्री निवास बालुवाटारमा राष्ट्रियसभा उम्मेदवार चयनका लागि नेकपा सचिवालयमा छलफल हुँदै गर्दा अध्यक्ष दाहालले गौतम र श्रेष्ठलाई राष्ट्रियसभामा लैजाने प्रस्ताव गरेका थिए। ओलीले त्यस दिन श्रेष्ठलाई गण्डकी प्रदेश र गौतमलाई आफूले रोजेको ठाउँबाट उम्मेदवार बन्न प्रस्ताव गरे। तर पार्टी सचिवालय बैठकमा गौतमले औपचारिक रुपमा राष्ट्रियसभा सदस्य पनि प्रधानमन्त्री बन्न पाउनुपर्ने गरी संविधान संशोधन प्रस्ताव राखेका थिए। त्यसलाई ओलीले अस्वीकार गरेका थिए। गौतमले बेलायत र भारतको उदाहरण दिँदै लामो पृष्ठभूमिमा राष्ट्रिय सभा र प्रतिनिधिसभाबीचको विभेद अन्त्य गर्नुपर्ने प्रस्ताव गरेका थिए। गौतमको प्रस्ताव र अडानका कारण नेकपाले राष्ट्रियसभा उम्मेदवार चयन गर्न सकेन। १८ पुसमा पनि गौतमको अडान उस्तै रह्यो। त्यसपछि श्रेष्ठलाई उम्मेदवार बनाउने तर वामदेव नजाने गरी नेकपाले अन्य उम्मेदवार चयन गरेको थियो। त्यस बेलादेखि नै दाहाल र वरिष्ठ नेता नेपालले गौतमलाई फकाउन संविधान संशोधनको बहस सुरु गरेका हुन्। दाहाल र नेपालबीच २० पुसमा खुमलटारमा भएको भेटमा पनि गौतमले उठाएको विषयमा छलफल भएको थियो। दाहालले नेकपा स्थायी समिति सदस्य भीम रावल र महासचिव विष्णु पौडेलसँग पनि खुमलटारमा भेट गरेका थिए। उक्त दिनको भोलिपल्ट दाहाल महासचिव पौडेललाई लिएर कांग्रेस सभापति देउवालाई भेट्न बूढानीकलण्ठ पुगेका थिए। गौतम निवास भैंसेपाटीमा पनि बुधबार सुरुमा वरिष्ठ नेता नेपाल र गौतमबीच छलफल भएको थियो। त्यसपछि मात्र संविधान संशोधनमा सहमतिको खोजी गर्ने वातावरण बनेको थियो। अनि बस्यो गौतम निवासमा नेकपा सचिवालयका बहुमत सदस्यको प्यानल बैठक। बैठकमा गौतमले आफ्नो प्रस्ताव राखेपछि यस विषयमा प्रधानमन्त्रीसँग थप छलफल गर्ने निष्कर्ष निकालिएको थियो। बैठकमा मूलतः तीन विषयमा नेताहरुबीच समझदारी बनेको थियो, सहभागी एक नेताले अन्नपूर्णसँग भने, वामदेवजीले उठाउँदै आएको संविधान संशोधनको विषय, अमेरिकी सहयोग नियोग मिलेनियम च्यालेन्ज कर्पाेरेसन (एमसीसी) र सभामुख चयन। यी विषयमा पनि सहमति खोजी गरी अगाडि बढ्ने भन्ने छ।"
चिनियाँ पक्राउ प्रकरण : उपकरण चीनले लग्यो,"काठमाडौं : पक्राउ परेका एक सय २२ चिनियाँ नागरिकबाट बरामद उपकरण चिनियाँ सुरक्षा अधिकारीले नै लगेका छन्। चीनको पब्लिक सेक्युरिटी मन्त्रालयको आग्रहमा बरामद उपकरण चिनियाँ सुरक्षा अधिकारीलाई बुझाएको नेपाल प्रहरी स्रोतले बतायो। चिनियाँ अधिकारीले बरामद सामग्रीबारे थप अनुसन्धान गर्नेछन्। आगामी दिनमा यस्ता गतिविधि नदोहोरियोस् भनेर चीनले गम्भीर अनुसन्धान गर्न लागेको हो। सूक्ष्म अनुसन्धान गर्न र उनीहरूको अपराध पुष्टि गर्न बरामद उपकरण चिनियाँ सुरक्षा अधिकारीले प्रहरीसँग लैजाने अनुमति मागेको थियो। आफ्नो मुलुकको छवि धूमिल बनाउने गरी छिमेकी मुलुकमा शंकास्पद गतिविधि सञ्चालन गरेको पाएपछि चीन सरकार उनीहरूप्रति कठोर बनेको हो। चिनियाँ पक्षले लिखित रूपमै बरामद उपकरण उपलब्ध गराउन आग्रह गरे, प्रहरीका एक अधिकारीले अन्नपूर्णसँग भने, थप अनुसन्धान गर्छाैं, सहयोग गर्नुपर्यो भनेपछि हामीले उपकरण दिएका हौं। ती चिनियाँले प्रयोग गरेका उपकरणमाथिको अनुसन्धानले उनीहरू केकस्ता गतिविधिमा संलग्न थिए भन्ने यकिन गर्न सजिलो हुने चिनियाँ सुरक्षा अधिकारीको तर्क छ। ती नागरिकबाट प्रहरीले कम्प्युटर, मोबाइल फोन, आइप्याडलगायतका सामग्री बरामद गरेको थियो। गृह मन्त्रालयले नेपाल प्रवेशमा चार वर्ष प्रतिबन्ध लगाउने निर्णय गर्दै एक सय २२ चिनियाँलाई बुधबार निष्कासन गरेको हो। हतियारधारी चिनियाँ सुरक्षाकर्मीसहित चाइना साउर्दन र चाइना इस्टनका दुई विमान निष्कासित चिनियाँलाई लिन बुधबार साँझ काठमाडौं आएको थियो। जहाजमा झन्डै २ सय ३० जना हतियारधारी चिनियाँ सुरक्षाकर्मी काठमाडौं आएको प्रहरी स्रोतले जनाएको छ। संदिग्ध चिनियाँलाई लैजाँदा जहाजभित्र उच्छृंखल गतिविधि हुने आशंकामा चिनियाँ पक्षले हतियारधारी सुरक्षाकर्मी पठाएको थियो। नेपाल प्रहरीले ती चिनियाँ नागरिकलाई हत्कडी लगाएर विमानस्थल पुर्याएको थियो। गाडीबाट ओर्लने क्रममा उनीहरूको हत्कडी फुकाइएको थियो। चीनबाट आएका सुरक्षाकर्मीले पक्राउ परेका ती चिनियाँको सुरक्षा जाँच गर्न खोजेका थिए। नेपाली पक्षले विमानबाट नझर्न चिनियाँ सुरक्षा अधिकारीलाई सुझाएको थियो। जहाज चढ्दा त्रसित चिनियाँ पक्राउ परेका चिनियाँ नागरिकको अनुहारमा जहाज चढ्दै गर्दा त्रासदी देखिन्थ्यो। विमानस्थलका एक प्रहरीले भने, ती चिनियाँ नागरिकको अनुहार त्रासपूर्ण थियो। उनीहरूमा कडा कारबाहीमा परिने डर र चिन्ता देखिन्थ्यो। चीन सरकारले आफ्नो मुलुकबाहिर आपराधिक गतिविधि गरेको अभियोग लगाएर उनीहरूमाथि थप अनुसन्धान गर्नेछ। एक चिनियाँ सुरक्षा अधिकारीले अन्नपूर्णसँग भने, पक्राउ परेकामाथि हामी विस्तृत अनुसन्धान गर्नेछांै। आरोप पुष्टि भए उनीहरू कम्तिमा ३ वर्ष जेल जान्छन्। चीनले पहिलो चरणमा भियतनाम, कम्बोडिया, फिलिपिन्स, लाओसलगायत मुलुकमा रहेका आफ्ना नागरिकविरुद्ध अप्रेसन चलाएको थियो। त्यहाँको अप्रेसनबाट अधिकांश नागरिक नेपाल छिरेको सूचना पाएपछि चिनियाँ सुरक्षा अधिकारी अनुसन्धान गर्न काठमाडौं आएका थिए।"
