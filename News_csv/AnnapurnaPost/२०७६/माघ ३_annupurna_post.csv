शीर्षक,विवरण
राजस्वमा सय अर्बको खाडल,"चालु आर्थिक वर्षको ६ महिनामा राजस्वको लक्ष्य र असुलीबीचको खाडल एक सय अर्ब रुपैयाँ नाघेको छ। पुस मसान्तमा गैरकर राजस्व (जरिमाना, शुल्क, रोयल्टी, लाभांश) तानतुन पार्दा पनि राजस्वको लक्ष्य र असुलीबीचको अन्तर फराकिलो देखियो। पुस मसान्तमा आयकरको पहिलो किस्तास्वरूप कूल वार्षिक कर अनुमानको ४० प्रतिशत दाखिला गर्नैपर्ने व्यवस्थाका कारण विगत वर्षहरूमा पुस मसान्तमा राजस्व लक्ष्यभन्दा केही बढी नै संकलन हुन्थ्यो। यस वर्ष सरकारले ११ खर्ब १२ अर्ब रुपैयाँ राजस्व संकलन गर्ने लक्ष्य राखेको छ। योमध्ये ४८ प्रतिशत पहिलो ६ महिनामा संकलन गर्ने लक्ष्य थियो भने बाँकी ५२ प्रतिशत बाँकी ६ महिनामा। तर समीक्षा अवधिमा कूल राजस्व लक्ष्यको झन्डै ३९ प्रतिशत राजस्व मात्र संकलन भएको छ। मुलुकको कर उप्लावकता (ट्याक्स ब्युयोन्सी) हेर्दा आर्थिक वृद्धिदरअनुसार कर संकलन हुन सकेको छैन। एक प्रतिशत विन्दुले आर्थिक वृद्धिदर बढ्दा राजस्व तीन प्रतिशत विन्दुले बढ्ने अनुमान गरिन्छ। सरकारले पनि यसै हिसाबले राजस्वको वृद्धिदरको लक्ष्य निर्धारण गरेको देखिन्छ। चालु आर्थिक वर्षको सुरुवातदेखि नै आयात घटेको छ। आयातमा आधारित राजस्व प्रणालीमा असर पार्ने पहिलो कारण। दोस्रो, सरकारले पुँजीगत खर्च गरेको छैन। राष्ट्रिय गौरव र ठूला भनिएका आयेजनाको प्रगति न्यून छ। विकास निर्माणका काम नहुँदा इन्धनदेखि निर्माण सामग्रीसम्मको उपभोग घटेको छ। पहिलो ६ महिनामा सरकारले कूल पुँजीगत खर्च चार खर्ब आठ अर्ब रुपैयाँमध्ये १३७२ प्रतिशत मात्र खर्च भएको छ। प्रधानमन्त्री आफैंले विकास निर्माणका लक्ष्यित उपलब्धि हासिल गर्ने निर्देशन मात्र होइन, मन्त्री र सचिवहरूसँग कार्यसम्पादन सम्झौता नै गरेका छन्, तर परिणाम भने देखिँदैन। यस वर्षको खर्चको प्रवृत्ति हेर्दा घुमिफिरी रुम्जाटार भनेजस्तो आर्थिक वर्षको अन्त्यमा अपारदर्शी, गुणस्तरहीन खर्च गरेर बजेट रित्याउने क्रमकै निरन्तरता हुनेछ भन्नेमा सन्देह रहेन। तर राजस्व असुलीको अर्धवार्षिक प्रगति हेर्दा विकास खर्चमा कटौती गर्नुपर्ने बाध्यता पर्ने देखिन्छ। किनकि अनिवार्य दायित्वका साधारण खर्च कटौती सम्भव छैन र कूल बजेटको ६२४ प्रतिशत, तलबभत्ता, अनुदान, सामाजिक सुरक्षा, मसलन्दलगायतमा खर्च गरिने साधारण खर्च छ। अनावश्यक कार्यालय र संरचनाहरू थपेर सरकारले अझै साधरण खर्च बढाइरहेको छ। सार्वजनिक खर्च प्रणाली पुनरावलोकन आयोगको प्रतिवेदनले अनावश्यक कार्यालयको संख्या घटाउन सुझाव दिएकोमा सरकार भने त्यसको ठीक उल्टो गरी आफ्ना आसेपासेलाई जागिर र गाडी सुविधा दिन कार्यालयको संख्या बढाइरहेको छ। यसरी साधारण खर्च बढाउँदै जानु विकास र समृद्धि पर्खिरहेका आम नेपालीमाथिको धोका र बेइमानी हो। राजस्वका अतिरिक्त सरकारले चालु आर्थिक वर्षको बजेटमार्फत वैदेशिक अनुदान र ऋण गरी तीन सय ५६ अर्ब ८२ करोड रुपैयाँ विदेशी अनुदान र ऋण परिचालन गर्ने उल्लेख गरेको छ। तर एमसीसी (मिलेनियम च्यालेन्ज कर्पोरेसन) अन्तर्गतको अनुदान सहायतामा किचलोजस्ता कारणले वैदेशिक सहायता परिचालन पनि अपेक्षाअनुसार प्राप्त हुनेमा आशंका कायमै छ। सरकारले एक खर्ब ९५ अर्ब रुपैयाँ भने आन्तरिक ऋणबाट परिचालन गर्दै छ। यसमा भने सरकारलाई सफ्ट कर्नर छ। बैंक तथा वित्तीय संस्थाको ऋण परिचालनमा कडाइ गरेपछि बैंकहरूमा रहेको तरलता सरकारले आन्तरिक ऋणमार्फत परिचालन गर्न सक्छ। तर राजस्वमा अर्धवार्षिक अवधिकै झैं खाडल कायम रहेमा र अनुमानअनुसारको वैदेशिक सहायता परिचालन हुन नसकेको खण्डमा सरकारलाई स्रोतको खडेरी पर्ने देखिन्छ। यसले विकास निर्माणतर्फको खर्च कटौती गर्नुपर्ने हुन्छ। यसको सीधा असर राजस्व असुलीमा पर्नेछ। सरकारले विकास खर्च गर्न नसकेपछि राजस्व परिचालन क्षमता अझै कमजोर हुन्छ। विगतदेखि नै विकास खर्चलाई गुणस्तरीय पूर्वाधार, उत्पादन, रोजगार र लगानी आकर्षित गर्ने गरी प्राथमिकीकरण गरेर खर्च गर्न नसक्दा सरकार अप्ठेरो चक्रव्युहमा फस्दै गएको छ।"
अर्थमन्त्रीलाई नैतिक संकट,काठमाडौं : राष्ट्र बैंकका डेपुटी गभर्नर शिवराज श्रेष्ठले मन्त्रिपरिषद्बाट सफाइ पाएपछि अर्थमन्त्रीलाई नैतिक संकट परेको छ। कुनै समय राष्ट्र बैंकका सहकर्मी श्रेष्ठविरुद्ध अर्थमन्त्री डा युवराज खतिवडाको पहलमा छानबिन अघि बढेको थियो। श्रेष्ठलाई कारबाहीस्वरूप बर्खास्तीका लागि छानबिन समितिले दिएको प्रतिवेदन अर्थमन्त्री हुँदै मन्त्रिपरिषद्मा पुगेको थियो। मन्त्रिपरिषद्ले डेपुटी गभर्नर श्रेष्ठ अन्यायमा परेको निष्कर्ष निकाल्यो। यो छानबिन प्रकरणमा कि अर्थमन्त्री सही छन् कि डेपुटी गभर्नर श्रेष्ठ। श्रेष्ठले सफाइ पाएर बहाली गर्ने भएपछि अर्थमन्त्री डा खतिवडाले छानबिनका लागि दिएको निर्देशनप्रति प्रश्न उठेको छ के उनले प्रतिशोध साँधेका हुन् त ? होइन भने मन्त्रिपरिषद्ले श्रेष्ठमाथि कसरी अन्याय भएको निष्कर्ष निकाल्यो भन्ने आश्चर्यपूर्ण छ। श्रेष्ठविरुद्धका आरोप गम्भीर प्रकृतिका थिएनन् भने उनका बारेमा आन्तरिक छानबिन हुन सक्थ्यो। उनलाई निलम्बन गरेर महिनौंसम्म मानसिक प्रताडना दिएकोप्रति जिम्मेवारी लिनुपर्ने जानकार बताउँछन्। डेपुटी गभर्नर श्रेष्ठले भने आफू निर्दोष भएकाले सफाइ पाएको बताएका छन्। तत्कालीन अर्थमन्त्री महेश आचार्यले २०५७ भदौमा तत्कालीन गभर्नर तिलकबहादुर रावललाई बर्खास्त गरी दीपेन्द्रपुरुष ढकाललाई नियुक्त गरेका थिए। त्यसपछि रावलले सरकारविरुद्ध दायर गरेको मुद्दामा अदालतले उनलाई बहाल गरिदिएपछि २०५८ वैशाखमा आचार्यले नैतिकताका आधारमा मन्त्री पदबाट राजीनामा दिएका थिए। डेपुटी गभर्नर श्रेष्ठलाई सरकारको सम्पत्ति शुद्धीकरण प्रयासमा असहयोग गरेको गम्भीर आरोप लगाइएको थियो। प्रधानमन्त्री कार्यालयमातहत रहेको सम्पत्ति शुद्धीकरण विभागको सिफारिसमा अर्थमन्त्रीले श्रेष्ठमाथि छानबिन गर्न राष्ट्र बैंकको सञ्चालक समितिलाई निर्देशन दिएका थिए। बैंक तथा वित्तीय संस्थाको खराब कर्जा लुकाउन सहयोग गरेको तथा फर्जी बिल बनाएर राष्ट्र बैंकलाई नोक्सान पुर्याएको आरोप श्रेष्ठविरुद्ध लागेको थियो। राष्ट्र बैंकले कात्तिक १८ मा छानबिन समिति बनाएको थियो। उक्त समिति सक्रिय भएसँगै श्रेष्ठ निलम्बनमा परेका थिए। समितिले एक महिनामा प्रतिवेदन तयार गरी श्रेष्ठलाई बर्खास्त गर्न सिफारिस गरेको थियो। अर्थमन्त्रीले पेस गरेको उक्त प्रतिवेदन तथा श्रेष्ठको स्पष्टीकरणका आधारमा मन्त्रिपरिषद्ले उनलाई निर्दोष करार गरी पुनर्बहाली हुन अनुमति दिएको छ। २०७२ फागुन १९ मा डेपुटी गभर्नर नियुक्त श्रेष्ठको कार्यकाल १३ महिना बाँकी छ। ठूलो आरोपबाट सफाइ पाएका श्रेष्ठले सम्मानपूर्वक उँचो मनोबलका साथ पुनर्बहाली हुने भएका छन्।
खराब कर्जा लुकाउन मेगा बैंकको बेइमानी,"काठमाडौं : मेगा बैंकले खराब कर्जा लुकाउन कालोसूचीमा रहेका र चेक बाउन्स मुद्दा खेपिरहेका व्यक्तिलाई पटकपटक ओभर ड्राफ्ट दिएर ऋण नवीकरण गरेको पाइएको छ। यति मात्र होइन, बैंकले दुई पक्षबीच एकार्काको ऋण सकार्ने सम्झौता भइसकेको अवस्थामा मिलेमतोमा अर्को ऋणीको जग्गा धितोमा ऋण निकासा गरी जालसाजी गरेको खुलेको छ। म्हैपीस्थित एक उद्यमी मेगाकै कारण साढे १९ आना जग्गा गुमाउने अवस्थामा पुगेका छन्। उनको जग्गा मेगाले लिलामी गर्दै छ। ऋण नतिरेर होइन, मेगाको जालसाजीका कारण। उत्तम कुमारले सञ्चालन गरेको ग्लोबल माउन्टेन आउटवेयर उद्योग तथा यसको नाममा रहेको म्हैपीको २० आना जग्गा र ८ करोड रुपैयाँ मेगाको ऋण भुमादेवी गौतमले २०७४ मंसिर २९ मा सट्टापट्टा गर्ने सम्झौता भयो। त्यसअनुसार सामाखुसीको साढे चार आना जग्गा र प्रभु बैंकमा भुमादेवीका नाममा रहेको १ करोड २१ लाख ऋण उत्तम कुमारले सकार्ने लिखित सम्झौता थियो। उत्तम कुमारले सम्झौताको एक सातामै भुमादेवीका नाममा जग्गा, उद्योग र ऋण हस्तान्तरण गरे। जसको रोहबरमा थियो मेगा। किनकि, उत्तम कुमार मेगाका ऋणी थिए। उनले उद्योग र जग्गा दिएर ठूलो ऋणको बोझ बिसाउन चाहेका थिए। प्रभुमा रहेको भुमादेवीको ऋण तिर्न उत्तम कुमारका नाममा १ करोड ५० लाख रुपैयाँ मेगाबाट ऋण स्वीकृत भयो। दुवै जना मेगाका ग्राहक भए, बैंकलाई ऋण सकार्ने सम्बन्धमा जानकारी गराए। तर, यही बीचमा उत्तम कुमारलाई दिने भनिएको सामाखुसीको जग्गा धितोमा बैंकले बदमासी गरी कर्जा थपिदियो। उत्तम कुमारले आफ्नो उद्योग, म्हैपीको साढे १९ आना जग्गा र मेगाको ८ करोड ऋण भुमादेवीका नाममा सारे। मेगाले उक्त जग्गा र कारोबार सट्टापट्टाबारे जानकारी हुँदाहुँदै भुमादेवीको सामाखुसीकै जग्गा धितोमै थप ऋण दियो। मेगाले जालसाजी गरी भुमादेवीको घरजग्गा धितोमा ऋण थपिदिएकाले उक्त सम्पत्ति उत्तम कुमारका नाममा भने हस्तान्तरण भएन। मालपोत कार्यालयमा बुझ्दा मेगाले उक्त जग्गामा भुमादेवीलाई थपेर ३ करोड ४० लाख ऋण दिएको देखियो। त्यसपछि उत्तम कुमार प्रहरीको अपराध महाशाखा टेकु पुगे। बैंक र भुमादेवीबीचको मिलेमतो देखिएपछि प्रहरीले गत जेठ २९ मा ठगीमा काठमाडौं जिल्ला अदालतमा फौजदारी मुद्दा दायर गयो। प्रहरीले अनुसन्धानका क्रममा ग्लोबल माउन्टेन आउटवेयरको म्हैपीको ८२ र २ नम्बर कित्ता अनि सामाखुसीको २३२ नम्बर कित्तामा कतिकति ऋण छ, खुलाई पठाइदिनू भनेर सोधेकामा झन्डै ८ करोड ऋण दिएको देखियो। अदालतको स्वीकृति लिएर प्रहरीले भुमादेवीलाई असार ८ मा पक्राउ गरी थुनामा राख्यो। उनी थुनामा रहँदै असार १८ मा थप ८५ लाख रुपैयाँ ओभर ड्राफ्ट दिएर थप कर्जा नवीकरण गयो। यसलाई वित्तीय क्षेत्रको भाषामा लोन इभरग्रिनिङ भनिन्छ। बैंकले यस्ता व्यक्तिलाई ऋण दियो, भुमादेवी र उनका श्रीमान् गुरुदत्त पौडेल जेठ २९ मै कालोसूचीमा परेका थिए। कालोसूचीमा परेपछि एकाघर परिवारका नाममा ऋण दिन र नवीकरण गर्न पाइँदैन। असार १९ मा एकै दिन उक्त ऋणीको खाताबाट ८५ लाख रुपैयाँ झिकेको पाइयो। उक्त ओभर ड्राफ्ट दिएर बैंकले कर्जाको ब्याज तिराएको थियो। ब्याज नियमित नभएको भए बैंकले ऋणको प्रोभिजनिङ (जोखिम व्यवस्थाबापत निश्चित रकम छुट्याउने व्यवस्था) गर्नुपथ्र्यो। यसले बैंकको खराब कर्जा बढ्थ्यो र नाफा कम हुन्थ्यो। यस सम्बन्धमा उजुरी परे पनि राष्ट्र बैंकले आँखा चिम्लिएको छ। कानुनतः कालोसूचीमा परेका ऋणीलाई राष्ट्र बैंकले आफूले इजाजत दिएका वित्तीय संस्थाबाट ऋण दिन बन्देज लगाएको छ। यस सम्बन्धमा बैंककी प्रमुख कार्यकारी अधिकृत (सीईओ) अनुपमा खुञ्जेलीले ऋणको प्रोभिजनिङ गराउनुपर्ने अवस्थामा बाध्य भएर ओभर ड्राफ्ट दिनुपरेको बताएकी छन्। उनीहरूको विवाद सल्टियोस् भनेर बैंकले प्रयास गरिरहेको छ, उनले भनिन्। मेगाको मिलेमतो कहाँकहाँ ? मेगाले २०७५ पुस ३० मा ब्याज लिनका लागि भुमादेवीलाई ऋण दियो। माघ २२ मा फेरि ३५ दिने कर्जा चुक्ता सूचना निकाल्यो। त्यसपछि फेरि चैत ६ गते अर्को सूचना निकाल्यो। फेरि २०७६ असार १८ मा कालोसूची र थुनामा हुँदाहुँदै ओभर ड्राफ्ट कर्जा र सम्पूर्ण कर्जाको नवीकरण गरियो। भोलिपल्टै पैसा झिक्न दिइयो। त्यसपछि भदौ १६ मा म्हैपीको जग्गा लिलामीका लागि सूचना निकाल्यो। उत्तमले जग्गा लिलामी रोक्काका लागि आफूमाथि ठगीका आधारमा जिल्ला अदालत काठमाडौंमा निशेधाज्ञा माग गरे। अदालतले बैंकलाई सोध्दा उत्तम कुमारको बारेमा कुनै अधिकार छैन, उनी खराब ऋणी हुन् भनियो। तर, बैंकले उत्तम कुमारलाई राम्रो ऋणी हो भनेर पत्र उपलब्ध गराएको थियो। मेगासँग कुनै दायित्व नरहेका उत्तम कुमारको सम्बन्धमा अदालतलाई पनि गुमराहमा राखेको देखियो। उत्तम कुमारले बैंकलाई ऋणको किस्ता नियमित नबुझाएको भए उनको ऋण सकार्ने अर्को व्यक्तिका नाममा हस्तान्तरण हुने थिएन। को हुन् भुमादेवी र गुरुदत्त पौडेल ? कैलाश विकास बैंकबाट ऋण लिएर धापासीको घर लिलाम गराएका पौडेलकै जग्गा आईएमई कोअपरेटिभ सर्भिसले नवलपरासी कावासोतीको जग्गा पनि लिलाम गरेको थियो। मेगामा ८५ लाख रुपैयाँ ऋण लिएकै बेला हेटांैडाको जग्गाधनीलाई दिएको चेक बाउन्स भएको थियो। उनले चेक बाउन्स मुद्दा खेपिरहेका छन्। भुमादेवी गौतम काठमाडौं जिल्ला अदालतको आदेशअनुसार २५ लाख रुपैयाँ धरौटी जम्मा गर्न नसकेका कारण जेलमा छिन्।"
