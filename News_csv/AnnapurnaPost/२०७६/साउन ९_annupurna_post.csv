शीर्षक,विवरण
साना उद्योगलाई संरक्षण,"चालु आर्थिक वर्ष २०७६७७ को सुरुवातदेखि सरकारले ल्याएका कर र मालवस्तु ढुवानीसम्बन्धी नयाँ नियमले खासगरी साना उद्योग व्यवसायलाई मारमा पारेको छ। साना उद्योग, व्यवसायको क्षमता नै नहेरी सरकारले सबैलाई एकैखाले नियम लागू गरेको छ। साना उद्योग, व्यवसाय सानो पुँजी लगानीबाट सुरु भएका हुन्छन्। देशका सबै भूभागमा यस्ता लघु, घरेलु र साना उद्योग व्यवसाय सञ्चालनमा छन्। अर्थतन्त्रको समावेशी विकास र रोजगारी सिर्जनाका दृष्टिले यस्ता उद्योगधन्दा महत्त्वपूर्ण छन्। त्यसैले त साना उद्योग तथा व्यवसायलाई अर्थतन्त्रको मेरुदण्ड मानिन्छ। यस्ता उद्योगलाई सरकारले प्रवद्र्धन र संरक्षण गर्नुपर्छ। ससाना उद्योग र व्यवसायले सरकारले लागू गरेका सबै नियम पालना गर्न सक्दैनन्। यस्ता अनुपालनाले साना उद्योग, व्यवसायको लागत बढाउँछ। एक त साना उद्योग र व्यवसायमा ऋणको उपलब्धता नै कम छ। कर्जाको पहुँच कम भएकाले व्यवसाय विस्तारमा यस्ता उद्यमी, व्यवसायीले सरसापटी र स्वपुँजी लगानी गरेका हुन्छन्। सीपयुक्त जनशक्ति र प्रविधिमा लगानी गर्न उनीहरूलाई सरकारले सहयोग गर्नुपर्ने हो। कतिपय ससाना उद्योग व्यवसाय महिलाले सञ्चालन गरेका छन्। उनीहरूले ग्रामीणमा उपलब्ध जनशक्ति र सीप प्रयोग गरेका छन्। यसले ग्रामीण क्षेत्रमा आर्थिक क्रियाकलाप विस्तार भएको छ। महिलाको सशक्तीकरणमा टेवा पुगेको छ। अहिले सरकारले एक हजार रुपैयाँमाथिको कारोबारमा अनिवार्य स्थायी लेखा नम्बरको बिल काट्नुपर्ने, हरहिसाब राख्नुपर्ने व्यवस्था गरेको छ। कर्मचारीलाई बैंकमार्फत् तलब दिनुपर्ने व्यवस्था गरेको छ। यो नीति लघु, घरेलु उद्योग तथा व्यवसायको धरातलीय यथार्थ नै नबुझी लागू गर्न खोजिएजस्तो देखिन्छ। कुनै गाउँमा महिला मिलेर अचार बनाउने व्यवसाय गर्छन्, बाख्रापालन गर्छन्, ढाका बुन्छन्। उनीहरूको बजार पनि राम्रै छ। तर पनि उनीहरूले हरहिसाब (लेखा) राख्ने सामथ्र्य राख्दैनन्। कतिपयको मासिक एउटै समयमा तलब दिने पद्धति नै हुँदैन। उत्पादन बिक्री भएपछि तोकिएको रकम बाँडफाँट गर्ने चलन समेत कतिपय ससाना व्यवसायमा हुन्छ। उदाहरणका लागि, केही व्यक्तिहरू मिलेर सुन्तला खेती गरे। सुन्तलाको मौसममा बेचेर आर्जन गरे। त्यसको बिक्रीबाट प्राप्त रकम सालबसाली तलबको हिसाब गरेर लिए। अब यस्ता व्यवसाय गर्नेले प्यान बनाएर हरेक महिना बैंकमा तलब कसरी पठाउने भन्ने सरकारका लागि पनि जटिल सवाल हुन्। बैंकबाट तलब दिन कतिपय ठाउँमा बैंक नै पुगेका छैनन्। पुगे पनि यस्ता अभ्यासमा यो तहका उद्यमी व्यवसायी अभ्यस्त छैनन्। यस्ता ससाना व्यवसाय विस्तारका लागि सरकारले संरक्षण दिनुपर्छ। यसले उत्पादन बढाउन मद्दत गर्छ। मुलुकमा कृषि वस्तुकै आयात भयावह बढिरहेको छ। यस्तो अवस्थामा कृषि उत्पादन तथा ससानो स्केलमा प्रशोधन गर्ने, नवप्रवर्तनमा आधारित उद्योग (स्टार्ट अप) हरूमा सरकारले निर्मम कानुन लागू गर्दा उनीहरूका लागि व्यवसायिक वातावरण क्षय भएर जान्छ। सरकारले यस्ता साना उद्योग व्यवसायलाई बरु संरक्षण प्रदान गर्नुपर्छ। उनीहरूलाई कर्जाको पहुँच दिने, प्रविधि खरिदमा सहुलियत दिने, बजार खोजीदिने, उत्पादन संरक्षणका लागि बिमाका कार्यक्रम लैजाने, पूर्वाधार निर्माण गरेर उनीहरूलाई व्यवसाय विस्तारको अवसर दिनुपर्छ। सबै ठाउँमा करमात्र उठाउन खोज्ने र सबैलाई एउटै डालोमा राखेर व्यवहार गर्ने सरकारको नीति प्रत्युत्पादक हुनसक्छ।"
