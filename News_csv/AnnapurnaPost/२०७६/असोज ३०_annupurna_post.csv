शीर्षक,विवरण
अटेरी राज,"सिंहदरबारभित्रै र त्यो पनि प्रधानमन्त्रीमन्त्रीको प्रत्यक्ष निगरानीका कार्यालयमै कर्मचारी अलमस्त हुन्छन् भने सिंहदरबारबाहिरका कार्यालयका हालत के होला ? दसैं सकिएको साता दिन बित्दा पनि सिंहदरबारभित्र कर्मचारीका कुर्सी खाली रहन्छन् भने दुर्गममा त तिहार सकिएपछि मात्र पुग्ने होलान्। किनभने, त्यहाँ त छड्के जाँचको सम्भावना नै रहँदैन। एकैपटक हाजिर मिलाए भयो। सिंहदरबारभित्र प्रधानमन्त्रीमन्त्रीकै आँखा छल्नेले बाहिर त तिनलाई छेकबार नै भएन। त्यसो त, दसैं लाग्नु एक साताअगावै सरकारी कार्यालय शून्यतामा परेका थिए। कतैबाट निगरानी नभएको मात्र हो। कम्तीमा दसैंपछि राष्ट्रिय सतर्कता केन्द्रले सक्रियता प्रदर्शन गरी मन्त्रालयमा खाली कुर्सी हेर्न पुग्यो, त्यसलाई सकारात्मक रूपमै लिनुपर्छ। मुलुकलाई विधिको बाटोमा हिँडाउनुपर्ने कर्मचारी स्वयं बिदासमेत स्वीकृत नगरी बस्नुले सरकारी संयन्त्रमा अराजकता छाएको प्रस्ट हुन्छ। त्यसमा पनि सतर्कता केन्द्रले सिंहदरबारभित्रका सबै सरकारी कार्यालयको छड्के गरेको होइन। केन्द्र केवल नौवटा मन्त्रालय मात्र प्रवेश गर्यो, तिनै निकायमा अनुपस्थित र समय पालना नगर्ने १२५ कर्मचारी छड्केमा परे। यसमा प्रथम श्रेणीका दुई सहसचिव परे। यस्ता दृश्य बढ्नुमा यो जे गरे पनि हुन्छ भन्ने मानसिकताको उपज हो। एकातिर दुईतिहाइका शक्तिशाली सरकारले सुखी नेपाली र समृद्ध नेपाल को नारा लिएको छ। यिनै अनुशासनहीन अल्छीपनका कर्मचारी पालेर समृद्धिको कामना गर्नु मृगतृष्णा सावित हुनेछ। समृद्धिका निम्ति काम गर्ने औजार भनेका तिनै कर्मचारी हुन्। सरकारको काम कहिले जाला घाम का अनुयायी भरिएकोे थलोका कर्मचारीले समृद्ध नेपालको चाहनालाई कागजमै मात्र लिपिबद्ध राख्नेछन्, धरातलमा होइन। विकासे योजना समयमै नसकिनुको मूलभूत कारण कर्मचारीकै लापरबाही र लाचारीपना हो। नागरिकका कर परेका योजना समयमै सक्नुपर्छ भन्ने सामान्य मान्यता कर्मचारीका मगजमा अझै घुस्न सकेको छैन। यो पृष्ठभूमिमा शक्तिशाली सरकारले पहिला त कर्मचारीका लापरबाही चरित्र र शैली परिवर्तन गर्न सक्नुपर्छ। अनुशासनहीन र काम नगर्ने कर्मचारीलाई तह लगाउने हिम्मत गर्नुपर्छ। त्यसनिम्ति सबभन्दा पहिला त कर्मचारी युनियनका नाममा खुलेका संस्थाहरूलाई बन्द गर्नुपर्छ। कर्मचारी राज्यका काममा होइन कि राजनीतिक दलको भूमिका विस्तारमा मोहित छन्। त्यसमा अझ बढी सत्तारूढ दलनिकट सम्बन्ध राख्ने कर्मचारी पर्छन्। तिनले मन्त्रीकै आड र संरक्षण प्राप्त गरेपछि कसले तह लगाउने ? सतर्कता केन्द्रले कारबाही गर्न पठायो भने पनि सचिवहरूले दह्रो खुट्टा टेक्न सक्ने छैनन्। किनभने सचिवको भन्दा शक्ति युनियन आबद्ध तल्लो तहका कर्मचारीले खेलाउँछन्। संविधानसमेत संशोधन गर्न सक्ने हैसियतको सरकारले एउटा कानुन बनाउँदै कर्मचारीलाई राजनीति गर्नबाट वञ्चित गर्न सक्नुपर्छ। यो सरकारले त्यति गर्ने हिम्मत गर्यो भने समृद्ध नेपाल को यात्रामा अघि बढ्छ भन्ने कल्पना गर्न सकिन्छ। काननुतः सरकारी कार्यालयभित्रका अराजकतामा अंकुश लगाउने कानुनी अधिकार सतर्कता केन्द्रलाई प्राप्त छ। नियमतः सरकारी कार्यालयबाट आमनागरिकलाई पुर्याउनुपर्ने सेवासुविधा नियमितरूपमा पर्वाह भएका छन् या छैनन् भनी हेर्ने दायित्व सतर्कता केन्द्रको हो। नागरिकलाई सेवा दिँदा ढिलासुस्ती भएको छ या छैन भन्ने विषयमा नियमित निगरानी राख्नुपर्ने अधिकार पाएको छ। केन्द्र प्रधानमन्त्रीकै प्रत्यक्ष मातहत रहन्छ। अर्थात्, यो निकायलाई प्रधानमन्त्रीले सीधै चलाउन पाउँछन्। तर केन्द्रले बेलाबखत मात्र सतर्कता भूमिका निर्वाह गर्छ। अर्थात्, पहिला त केन्द्रभित्रै छड्के गर्नुपर्ने अवस्था छ। त्यसो त, केन्द्रमा पनि सरकारी कर्मचारी नै कार्यरत हुन्छन्, तिनको शैली पनि अरू कर्मचारीकै जस्तो छ। छड्के जाँच वा अनुगमनका प्रभावकारी उपायहरू नियमित रूपमा अवलम्बन गरेको भए सरकारी निकायमा अटेरी राज ले डेरा जमाउन सम्भव थिएन। कर्मचारीतन्त्रमा जरा गाडेको अटेरी राज अन्त्य गर्न प्रधानमन्त्रीले केन्द्रलाई दरिलो र सक्रिय तुल्याउनुपर्छ। सतर्कता केन्द्र सिंहदरबारभित्र मात्र अल्झने होइन, मुलुकभरकै सरकारी कार्यालयमा छड्के जाँचमा हिँड्नुपर्छ।"
किताबमा कम्प्युटर कक्षा !,"संखुवासभा : संखुवासभाको उत्तरी क्षेत्र मकालु गाउँपालिका२, सेदुवा पुग्न सदरमुकाम खाँदबारीबाट एक दिन लाग्छ। सेदुवामा रहेको हिमाद्री माध्यमिक विद्यालयमा कम्प्युटर कक्षा सञ्चालनका लागि पर्याप्त ल्याप्टप छन्। तर, सदरमुकामदेखि टाढा रहेका कारण दक्ष शिक्षक र विद्यत् नहुँदा विद्यालयका ३० वटा ल्याप्टप र दुईवटा डेक्सटप कम्प्युटरको सही सदुपयोग हुन नसकेको विद्यालयका प्रधानाध्यापक प्रेमकुमार राईले बताए। विद्यालयमा कम्प्युटर विषय पढाइ हुने भए पनि प्रयोगात्मक कक्षा नहुँदा विद्यार्थीलाई ल्याप्टप खोल्न र बन्द गर्नमात्र सिकाइएको कक्षा आठमा अध्ययनरत छात्रा हेमकला जैरुले बताइन्। उनले भनिन् विषय शिक्षक नहुँदा कम्प्युटरको प्रयोगात्मक कक्षा प्रभावकारी छैन। विद्यालयमा कम्प्युटर विषय पढाइ भएपनि प्रयोगात्मक नहुँदा कम्प्युटर कक्षा प्रभावकारी हनु नसकेको जैरुको भनाइ छ। कक्षा नौमा अध्यायरत छात्र दीपेन्द्र राई भन्छन्। प्रयोगात्मक विषय शिक्षकले पढाउने मात्र गर्दा बुझ्न गाह्रो हुन्छ। दक्ष शिक्षक नहुँदा प्रयोगात्मक विषयलाई सैद्धान्तिक रूपमा मात्र पढाइ हुँदा सिकाइ शुन्य रहेको दीपेन्द्र बताउँछन्। पर्याप्त सामाग्री भए पनि प्रयोगात्मक अध्यायन गराउन नसकेको विद्यार्थीको गुनासो छ। एक दिन भन्दा बढी घाम नलाग्दा सोलार पावर चार्ज नहुने र ल्याप्टपमा पनि चार्ज नहुने हँुदा ल्याप्टप समेत खुल्दैन, कक्षा ८ मा अध्ययनरत राजकुमारी गुरुङले बताइन्। विद्यालयमा कम्प्युटर विषय राखिए पनि प्रयोगात्मक नहुँदा किताबको भरमा मात्र पढ्न पर्ने राजकुमारीले बताउँछिन्। प्रयोगात्मक परीक्षा बिना दिनुपर्ने बाध्यता रहेको उनको भनाइ छ। प्रयोगात्मक कक्षा नहुँदा कम्प्युटर चलाउन समेत नआउने उनी बताउँछिन। सोलार चार्ज नभएको समय कम्प्युटर प्रयोगशाला हेरेर फर्कनु परेको अनुभव राजकुमारीको छ। प्रयोगात्मक ज्ञान लिनुपर्ने विषयमा सैद्धान्तिक ज्ञान मात्र पाउनु विद्यार्थीको बाध्यता छ। विद्यालयमा कम्प्युटर विषय भए पनि विषय शिक्षकको अभाव भएको विद्यालयका प्रअ प्रेमकुमार राईले बताउँछन्। प्रअ राईले भने, अन्य विषय अध्यापन गराउने शिक्षकले इन्स्टीच्युट गएर केहिदिन सिकेको भरमा पुरै कम्प्युटर विषय पढाउनु पर्ने बाध्यता रहेको छ। छोटो समयको अध्ययन पछिनै कक्षामा गएर पढाउँदा गुणस्तर समेत नभएको प्रअले बताए। विषय शिक्षक शिक्षक सेवा आयोग बाटै पठाए मात्र कम्प्युटर गुणस्तरीय हुने उनको भनाइ छ। विद्यालयलाई कोरियाको कोम होङ्गील संस्थाले १९ वटा ल्याप्टप निःशुल्क उपलब्ध गराएको थियो। ११ ल्याप्टप र चार वटा डेस्टप कम्प्युटर विद्यालय आफैंले खरिद गरेको विद्यालयले जनाएको छ। भोल्टेजका कारण दुईवटा डेस्टप कम्प्युटर बिग्रिएको छ। सोलारको भरमा कम्प्युटर तथा ल्याप्टप प्रयोग गर्नुपर्दा भोल्टेजका कारण चाँडो बिग्रिएर मर्मत गर्नुपर्ने बाध्यता रहेको छ। कम्प्युटर सामान्य समस्या आए बनाउन सदरमुकाम खाँदबारी नै पुर्याउनु पर्ने भएकाले तत्काल लैजान समेत समस्या हुने गरेको छ। करिब ४ घण्टाको पैदल यात्रपछि गाउँपालिकाको केन्द्र नुम पुगिन्छ। गाउँपालिकाको कन्द्रबाट सदरमुकम खाँदबारी पुग्न ३८ किलोमिटरको कच्ची सडकको यात्रा गर्नु पर्छ। दुर्गम भएकाले विद्युत् विस्तार नहुँदा सौर्य बत्तिबाट विद्युतिय सामाग्री प्रयोग गर्नु पर्ने बाध्यता छ। विद्यालयमा भएका सौर्य बत्तिले सबै ल्याप्टपहरु समेत चार्ज नहुँदा एक साथ प्रयोगात्मक कक्षा सञ्चालन गर्न समस्या भएको उनी बताउँछन्। कक्षा ६ बाट ८ सम्मका विद्यार्थीलाई कम्प्युटर विषय पढाइने गरेपनि प्रभावकारी रूपमा प्रयोगात्मक कक्षा भने सञ्चालन गर्न नसकिएको प्रअ राईको भनाइ छ। विद्युत् विस्तारका लागि स्थानीयको श्रमदानमा विद्युत्का पोल र तार चार वर्ष पहिलेनै सेदुवा पुर्याइएको भए पनि अहिलेसम्म विधुत् विस्तार हुन सकेको छैन। मकालु गाउँपालिकाको केन्द्र नुम बजारमा केही समय अगाडि मात्र केन्द्रीय विद्युत् लाइन पुगेको छ।"
किन आफ्नै गाईवस्तु किन्छन् सीमाका नेपाली ?,"इटहरी : सुनसरीको हरिनगर७ घुस्कीका शिवनारायण शाहको एउटा भैंसी र पाडी एकरात चोरी भयो। वरपर खोजे पाएनन्। घुस्की भारतीय सीमानजिक पर्ने नेपाली गाउँ हो। सीमावर्ती गाउँबाट अक्सर नेपालीका चौपाया हराउँछन् र भारतमा भेटिन्छन्। शाह पनि भैंसी खोज्न डेढ किलोमिटर दक्षिणस्थित भारतीय बजार पुगे। नभन्दै उनको भैंसी त्यहीँ थियो। हराएको दुईतीन दिनपछि आफ्नै भैंसीलाई ६० हजार रुपैयाँ तिरेर फिर्ता ल्याएँ, उनले भने। नेपालभारत सीमाका नेपाली बासिन्दाहरू चौपाया चोरीबाट आजित छन्। आम्दानीको लागि पालिएका गाईवस्तु चोरी हुने अनि चोरिएका गाईवस्तु पैसा तिरेर ल्याउनुपर्ने बाध्यता छ धेरैको। भारतको बजारमा आफ्नो गाईभैंसी भेटिन्छ, अनि चोर पनि त्यहीँ हुन्छ, स्थानीय दिपेन्द्रकुमार स्वर्णकार भन्छन्, यो मेरो भैंसी हो, चोरिएछ भनेर भन्ने आँट कसैको हुँदैन। उनका अनुसार भारतीय प्रहरीले पनि चोरहरूलाई नै साथ दिन्छन्। भारतीय प्रहरीको आडमा चोरहरूले नेपालीलाई उल्टै धम्की दिन्छन्। त्यसैले चुपचाप पैसा तिरेर लिएर चौपाया ल्याउँछन्। भारतीय बजारमा चोरी भएको भैंसी आधा दाममै पाइन्छन्। त्यसैले भैंसी भेटनेहरू केही हदसम्म भाग्यमानी हुन्। तर सबै शाहजस्तै भाग्यमानी हुँदैनन्। हरिनगर७ कै अशोक उराँव र मुस्ताक खाँको भैंसी चोरियो। अहिलेसम्म भेटिएको छैन। दूध बेचेर परिवार पाल्ने खाँको परिवार भैंसी चोरिएपछि समस्यामा परेको छ। नेपालभारत खुला सीमाको फाइदा उठाउँदै भारतीय चोरहरूले नेपालीले पालेका भैंसी, गाई, गोरु गोठबाटै चोरेर लान्छन्। साँझराति चौपायासँगै भेटेका र लान सकिने अरु सामान पनि छाड्दैनन्। फुकाउँदा फुकाउँदै देखिहाल्यो भने मात्रै गाईवस्तु जोगिन्छन्, सीमा पार भइसकेपछि उनीहरूलाई समात्न सकिन्न। दुई साताअघि साँझ ६ बजे हरिनगर६ का जावेद अन्सारीको भैंसीको दाम्लो खोल्दाखोल्दै देखरे स्थानीयले चोर लखेटेका थिए। भारतको बिहारमा रक्सीमा बन्देज लागेसँगै रक्सी खाने बहानामा नेपाल आउने भारतीयले नै राति चौपाया चोर्ने गरेको अनुभव हरिनगरवासीको छ। त्यसमाथि सीमा क्षेत्रमा नेपाली सुरक्षाकर्मीको खासै उपस्थिति नहुनु, सीसी क्यामेराजस्ता उपकरण प्रयोग नगरिनुजस्ता कारणले पनि चोरी बढाएको स्थानीय जहाँगीर अन्सारी बताउँछन्। सुरक्षाकर्मी र उपाय व्यवस्थापन अभावमा केही महिनाअघि खुर्सिद आलमको दिनदहाडै हत्या गरी भारतीयको समूह भागेको थियो। सो क्षेत्रमा जम्मा जम्मी ६ जना नेपाली प्रहरी छन्। आउनेजाने मानिस र सवारीको रेकर्ड राख्ने व्यवस्था पनि छैन। खुर्सिद मारिएको ६ महिनासम्म प्रहरीले सतर्कता बढाए पनि अहिले फेरि पहिलाजस्तै सुरक्षा फितलो बनेको स्वर्णकार बताउँछन्। यता सुनसरी प्रहरी प्रमुख यज्ञविनोद पोख्रेल भने चोरी नियन्त्रणको लागि प्रहरी लागिपरेको बताउँछन्। भारतीय प्रहरी तथा त्यहाँका मुखियाहरूसँग छलफलको तयारीसमेत भइरहेको छ, उनले भने।"
उपेक्षामा ओलाङचुङगोला,"ताप्लेजुङ : चिनियाँ राष्ट्रपति सी चिनफिङको नेपाल भ्रमणका क्रममा सरकारले विभिन्न नाका सञ्चालन तथा स्तरोन्नति गर्ने र सडक निर्माण गर्ने समझदारी गयो । तर पूर्वी नेपालको ओलाङचुङगोला नाकाको कुनै चर्चा भएन । चीन र भारतका मुख्य सहरसँग छोटो दुरीमा रहेको नाका सञ्चालन र सडकको विषय ओझेलमा पर्दा यहाँका स्थानीय निरास छन् । वर्षौंदेखि चुनावका बेला भोट माग्ने मुख्य नारा बने पनि त्यसपछि सबैले बिर्सिएको स्थानीयको गुनासो छ । संस्कृति, पर्यटन तथा नागरिक उड्डयनमन्त्री योगेश भट्टराई ताप्लेजुङबाटै निर्वाचित भएकाले पनि यसपाली यो नाकाले प्राथमिकता पाउने आश बढी थियो, उद्योग वाणिज्य संघका प्रथम उपाध्यक्ष नारायण थापाले भने, अरुभन्दा छोटो दुरीमा चीन र भारतसँग जोडिने यो नाकाको कुनै कुरै उठेन । ओलाङचुङगोला फक्ताङलुङ गाउँपालिका७ मा पर्छ । यो नाका हुँदै चीनभारत जोड्ने दुई सडक वर्षौंदेखि निर्माणाधीन छन् । ओलाङचुङगोला नाकाबाटै नेपाल प्रवेश गरेको तमोर नदीको किनारै किनार जाने तमोर करिडोर ताप्लेजुङसहित पाँचथर, तेह्रथुम, धनकुटा, सुनसरी र मोरङ हुँदै रानी भन्सार पुग्छ । प्रदेश १ का ४ जिल्ला हुँदै काँकडभिट्टा नाकासँग जोडिएको मेची राजमार्गसँग उत्तरदक्षिण ओलाङचुङगोला लोकमार्ग फुङलिङमा जोडिन्छ । पर्याप्त बजेट नहुँदा दुवै सडकको प्रगति कछुवाको गतिमा छ । सिनियर डिभिजन इन्जिनियर कुबेर नेपालीका अनुसार तमोर करिडोरले २ सय ५१ किलोमिटरमा चीनभारतलाई जोड्छ । यो चीनसँगको सिमाना ओलाङचुङगोलादेखि भारतसँगको सिमाना रानी भन्सारसम्मको दूरी हो । तमोर करिडोरलाई राष्ट्रिय योजना आयोगले गत वर्ष कर्णाली, गण्डकी र कोसी करिडोरसँगै बजेट शीर्षक नम्बर ३३७०१११८ मा राखे पनि यस वर्ष भौतिक मन्त्रालयले हटाएको छ । पहुँच नपुगेकैले प्राथमिकतामा नपरेको अलैंची जोन ताप्लेजुङका संयोजक दिनेश अधिकारी बताउँछन् । तिब्बतको रिऊ बजारबाट ओलाङचुङगोला २५ र संखुवासभाको किमाथांका ६० किलोमिटर दुरीमा छन्, उनले भने, किमाथांकाको चर्चा बढी छ, तर हाम्रो छैन । तिब्बतसँग परापूर्वकालदेखि व्यापारिक कारोबार गर्दै आएको ओलाङचुङगोलामा भन्सार, सीमा प्रशासन, हुलाकलगायत कार्यालय छन् । तर कर्मचारी नबसेपछि यी कार्यालय बन्द छन् । ताप्लेजुङ, इलाम, पाँचथर, तेह्रथुम, धनकुटा र भोजपुरका चिराइतो, सतुवाजस्ता जडिबुटी, ऊन यहीँबाट तिब्बत निर्यात हुन्छ । उताबाट लत्ताकपडा, खाद्यान्न, गलैँचा बुन्ने धागो आयात हुन्छ । सरकारले नै ओलाङचुङगोलालाई उपेक्षा गरेको स्थानीय टासी शेर्पाले बताए । वार्षिक करोडौंको कारोबार हुने नाकाको सीमा प्रशासनमा १५ वर्षदेखि कर्मचारी छैनन्, भन्सार कार्यालय ३ वर्षदेखि बन्द छ, टासीले भने, यसलाई फेरि सञ्चालन गर्न सरकारले चासो दिएन । सरकारले बेवास्ता गरे पनि नाकालाई नियमित सञ्चालनमा ल्याउन आफूहरूले सक्दो प्रयास गरिरहेको वडाध्यक्ष छेतेन वालुङले बताए । ओलाङचुङगोलामा जन्मेर विभिन्न ठाउँमा रहेका वालुङ समुदायले ३ करोड रुपैयाँ संकलन गरेर टिप्ताला भञ्ज्याङदेखि ओलाङचुङगोला बस्तीसम्म २४ किलोमिटर सडक खन्यौं, छेतेनले भने, चीनले आफ्नो सिमाना टिप्ताला भञ्ज्याङसम्मै कालोपत्रे सडक बनाइसक्दा नेपालतर्फ जोडिने कुनै अत्तोपत्तो छैन । ओलाङचुङगोलाबाट ताप्लेजुङ सदरमुकाम फुङलिङतर्फ सुस्त गतिमा विस्तारको काम भइरहेको छ । उत्तरदक्षिण ओलाङचुङगोला सडक आयोजनाका प्रमुख रामप्रसाद गुरुङका अनुसार अब ओलाङचुङगोलासम्म जोड्न २१ किलोमिटर बाँकी छ ।"
समृद्ध कला समृद्ध राष्ट्रको आधार,"केके कर्माचार्य नेपाल ललितकला प्रज्ञाप्रतिष्ठानका कुलपति हुन् । ०७५ पुसमा कुलपति नियुक्त भएका कर्माचार्य २०२१ सालदेखि चित्र साधनामा सक्रिय छन् । उनले आफ्ना चित्रमा मूर्त र अमूर्त शैली प्रयोग गरे । कला सिर्जनामा छुट्टै पहिचान बनाउन सफल कर्माचार्य यथार्थवादी कलाकारका रूपमा चिनिएका छन् । हुलाक सेवामा लामो समय काम गरेका कर्माचार्य हुलाक टिकट डिजाइनरका रूपमा पनि प्रख्यात छन् । उनले करिब चार सयको हाराहारीमा हुलाक टिकट डिजाइन गरेका छन् । उनीसँग नेपाली कला, ललितकला प्रज्ञाप्रतिष्ठानका भावी योजना र कामका विषयमा अजवी पौड्यालले गरेको कुराकानी : नेपाल ललितकला प्रज्ञाप्रतिष्ठान कसरी चल्दैछ ? केही चुनौती र अप्ठ्यारो अवस्थामा पनि हामीले धेरै काम सुरु गरेका छौं । ७६, ७७ को बजेट निकासा भर्खर हुँदैछ । यसले गर्दा पनि ठोस काम भइसकेको छैन । कला क्षेत्रको विकास, विस्तार तथा संरक्षण र सम्वद्र्धनका लागि ललितकला प्रज्ञाप्रतिष्ठान स्थापना भएको हो । पुरानै बजेटबाट कीर्तिपुरमा ढुंगा मूर्तिको वर्कसप सम्पन्न भयो । १६ जना कलाकारबाट २५ वटा ढुंगाका मूर्ति कीर्तिपुरमा तयार भएका छन् । कीर्तिपुर नगरपालिकाले आर्ट प्रवद्र्धनका लागि पार्क बनाउन लागेको छ । यी मूर्ति र अन्य आर्ट उक्त पार्कमा सजाइनेछ । इन्स्टलेसन, पफरमेन्स जस्ता आर्टका शैलीलाई कसरी लिनुहुन्छ ? न्यु मिडिया अन्तर्गतका विधामा यी शैली समेटिन्छन् । केहीअघि पफरमेन्स आर्टको प्रदर्शनी र वर्कसप सञ्चालन गरेका थियांै । पोस्चर कम्पिटिसन पनि भएको थियो । सबै विभागले केही न केही काम गरिरहेका छन् । युवा पुस्ताको चाहना समेट्ने कोसिसमा छौं । तपाईंका योजना के के छन् त ? अहिले त हामीसँग आफ्नै छुट्टै भवनसमेत छैन । धेरै कलाकार व्यक्तिगत रूपमा नै कला साधना गरिरहनुभएको छ । सबैभन्दा महŒवपूर्ण कुरा हामीसँग आर्ट ग्यालरी छैन । अन्तर्राष्ट्रियस्तरको आर्ट सो भइरहेको हुन्छ, निकै कलात्मक आर्ट पनि हामीसँग यसै थुप्रिएर बसेका छन् । अस्थायी टहरोमा कार्यालय बनाएर काम गरिरहेका छौं । स्वदेशी तथा विदेशी कलाकारलाई देखाउन ग्यालरीको अभाव छ । नेपाल आर्ट काउन्सिलकै भवनका कार्यक्रम गर्नुपर्ने बाध्यता छ । सातै प्रदेशमा ललितकला प्रतिष्ठानको शाखा खोलेर स्थानीय तहसँग पनि जोडिने योजना छ । कलाको पवित्र धरोहर ललितकलाको आँगनमा सबै कलाकार किन अटाउँदैनन् ? आआफ्नो ढंगबाट अगाडि बढ्न खोज्नु मानवीय स्वभाव हो । यो हरेक क्षेत्रमा हुन्छ । हामीले आर्ट र सिर्जनासँग सम्बन्धित सबै समूह र व्यक्तिलाई समेट्ने कोसिस गरेका छौं । संस्थाले मान्छे खोज्दै हिँड्नेभन्दा पनि सिर्जनात्मक क्षमता भएकाहरू हामीसँग सहकार्यमा आउनुभयो भने दुवैलाई सजिलो हुन्छ । विभिन्न देशमा हुने कार्यक्रममा जान तथा नेपालकै विविध ठाउँमा कलाका कार्यक्रम गर्न पनि सम्बन्धित व्यक्ति हामीसँग सहकार्य गर्न आउनुहुन्छ । व्यक्तिगत रूपमा सबै कलाकारलाई आर्थिक सहयोग गर्न सक्ने अवस्थामा प्रतिष्ठान छैन । अन्य सहयोगका लागि हामी सधैं कटिबद्ध छांै । ललितकला प्रज्ञाप्रतिष्ठानले आयोजना गर्ने अधिकांश कार्यक्रम चित्रकारितासँग सम्बन्धित हुन्छ नि ? आर्ट भनेको चित्र बनाउनु मात्रै हो ? चित्रकारिताको माध्यमबाट कलाकारले आफ्नो दृष्टिकोण एक्सप्रेसन गर्न सक्छ । विश्वभर नै यसको व्यापकता देखिन्छ । हस्तकला, मूर्तिकलामा आबद्ध हुनेभन्दा चित्रकारितामै लाग्ने कलाकारको संख्या बढी छ । यसको क्षेत्र पनि व्यापक छ । पछिल्लो समय चित्रको बिक्री पनि बढिरहेको छ । चित्र बेचेरै लाखौं कमाउने कलाकार पनि नेपालमा छन् । मूर्तिकला र हस्तकलाका कार्यक्रम पनि भइरहन्छ । हस्तकलाबाट उत्पादित सामग्री उल्लेख्य मात्रामा विदेश निर्यात हुन्छ । पछिल्लो समय नेपाली कलाकारले बनाएका मूर्तिको माग बढ्दो छ । विश्व कलाका आधारमा नेपाली कलाको स्थान कहाँ छ ? परम्परागत चित्रकला हुन् या आधुनिक शैलीका आर्ट, विश्वका कलाकारको तुलनामा हामी पनि कम छैनांै । गुणात्मकताका दृष्टिले नेपाली कलामा परिपक्वता कमी छ । लामो समयदेखि कला साधनामा लागेका उत्कृष्ट कलाकार पनि नेपालमा छन् । आम्दानी गर्न सकिने क्षेत्रका रूपमा कला पछिल्लो समय विकास भइरहेको छ । हाम्रो कलाको इतिहास पुरानो हो तर हामीसँग अभिलेख र लेखाजोखा छैन । सरकारले कस्तो भूमिका खेल्नुपर्छ ? विकसित मुलुकमा सरकारले नै कलालाई प्रमोट गरेको देखिन्छ । पर्यटक घुम्न जाँदा त्यहाँका ग्यालरी घुम्ने, कला र संस्कृति देखाउने गरिन्छ । नेपालले विदेशीलाई तान्ने भनेकै कला, संस्कृति, अनेकन चालचलन र रीतिरिवाज नै हो । तसर्थ कलाको विकासका लागि सरकारले प्रभावकारी कदम चाल्नु आवश्यक छ । सन् २०२० लाई पर्यटन वर्षको रूपमा मनाउँदै गर्दा कला र संस्कृतिमा पनि काम गर्नुपर्छ । नेपाल घुम्न काठमाडौं ओर्लंदै गरेको पर्यटकले एअरपोर्टको भित्तामा पेन्टिङ हेर्न पाउने गरी प्रदर्शनीमा राख्न पहल गरिरहेका छौं । एअरपोर्टमै खुला ग्यालरीको व्यवस्था गर्न सके आन्तरिक तथा बाह्य पर्यटक कलासँग प्रत्यक्ष जोडिन पाउँथे । आर्ट भिलेज पनि जरुरी छ जहाँ सबै कलाकार बस्न सक्छन् । एउटा यस्तो गाउँ जहाँ गएर कलाकारले चित्र बनाउन सकून्, कलाको अन्तरक्रिया गर्न सकून्, कलाकारिताबाट उत्पादन भएका सामग्रीको किनबेच हुने व्यवस्था होस् ।"
"१२ वर्षमा बिहे, २० नपुग्दै तलाक","नेपालगन्ज : सदि मुन्निसा शेष (१६) ले पढ्न जान पाइनन्। बाआमाले टोलकै केटासँग १४ वर्षमै बिहे गरिदिए। केटा तेस्रो लिङ्गी भएको थाहा भएपछि उनको तलाक भयो। कम्दी र राप्ती सोनारीको जंगलबाट दाउरा नेपालगन्ज सहरमा बेचेर परिवारले गुजारा चलाउँछन्। बाबु रोजली शेष गरीबीका कारण छोरीको दोस्रो बिहे गर्न नसकेको बताउँछन्। रिहाना किंघरिया (१८) को पनि दुई वर्षअघि भारतको बाबागन्जमा बिहे भयो। बिहेको एक महिनामै लोग्नेले अर्की पत्नी घर भित्र याए। एक वर्षसम्म त उनले दुःख कष्ट सहेरै भए पनि घरजम गरेर बसिन्। अर्को वर्ष उनलाई माइत पठाइयो। आजबाट तँ मेरो बैनी भइस्। म तेरो दाइ भएँ। भनेर तीनवटा (तलाक तलाक तलाक) लेखेर चिठ्ठी पठायो, रिहानाले घटना विवरण सुनाइन्, कुट्थे। खान दिँदैनथे। लोग्ने हो भनेर सहेर बसेकी थिए। मेरो केही गल्ती थिएन। तलाक दिए। रिहानाका लागि पनि दोस्रो बिहे गर्न गरीबी बाधक बनेको छ। उनी क्यारिङ (नेपालगन्जका व्यापारीका लागि भारतबाट भन्सार छलेर अवैध रुपमा ल्याउने काम) बाट गुजारा गरिरहेकी छन्। नसिरन शेष (२२) पनि भारतको बाबागन्जमा बिहे भयो। १९ वर्षमै बिहे गरेकी उनलाई तीन वर्षपछि लोग्नेले तलाक दिए। न अंश पाइन् न नागरिकताको अधिकार नै। भन्छिन्, बुवा बिरामी हुनुहुन्छ। मैले कमाएर ८ जना परिवारको घर खर्च चलाउने हो। कहाँबाट बिहे गर्ने ? तीन बहिनी र तीन भाइमध्ये उनी जेठी हुन्। उनी पनि रिहाना जस्तै भारतीय सामान क्यारिङ गरेर परिवारको जिविकोपार्जनमा सघाइरहेकी छन्। अवैध रुपमा सामान भारतबाट बोकेर ल्याउँदै गर्दा साइकल नेपालगन्ज भन्सार कार्यालयले जफत गरेको उनले सुनाइन्, अहिलेसम्म पाँच वटा साइकल जफत भइसक्यो सर। फेरि अर्को पुरानो साइकल किनेर काम त गर्नुपर्छ। उनी बिहे गर्न चाहन्छिन्। बिहे गर्न केटाको पनि समस्या देख्दिनन्। २५ हजारको मोबाइल, मोटरसाइकल र रिङ (सुनको औंठी) दाइजो दिन्छु भनेपछि केटाको समस्या हुन्न सर, उनले दुःखेसो पोखिन्, साँझ बिहानको गुजारा गर्नै कठिन छ। कसरी यत्रो दाइजो दिन सकिन्छ। पाँच जना भाइबहिनीको बिहे गर्न त बाँकी नै छ। सधैं मेरो लागि बाआमाले कसरी बिहे खर्च जुटाउँछन्। यस्तै गेंदवा किंघरिया (२२) को पनि १६ वर्षकै उमेरमा भारतको मिहिपुरुवामा बिहे भयो। २ वर्षमै तलाक भयो। उनले दोस्रो बिहे नेपालमै गरिन्। लोग्नेले पहिले नै बिहे भएको थाहा पाएपछि ६ महिनामै तलाक दिए। उनको परिवारले दाउरा बेचेर गुजारा गर्छ। रसिद्दुन शेषको पनि १६ वर्षमै बिहे भयो र २० वर्ष नपुग्दै तलाक भइसकेको छ। उनको पेशा पनि क्यारिङ नै हो। संवाददातासँग दिउँसो भेट हुँदा उनी भर्खरै भारतबाट चिनी ल्याउँदै गर्दा भन्सारले साइकल र चिनी जफत गरेको ताजा खबर सुनाउँदै थिइन्। उनका बुवा रफि अर्काको भैंसी चराउन जान्छन्। आमाको मृत्यु भएको ९ वर्ष भइसक्यो। पैसा भए केटाको समस्यै छैन। डेढ लाख रुपैयाँ भए। केटा मिल्छ, उनले भनिन्, यो पैसा कहाँ पाउँ ? सदि मुन्निसा, रिहाना, नसिरन, गेंदवा र रसिद्दुन नेपालगन्ज उपमहानगरपालिका २२ किंघरियन टोेलका तलाक पीडित किशोरी हुन्। १२ देखि १४ वर्षको उमेरमा बिहे गरेर २० वर्ष नपुग्दै तलाक पाएका थुप्रै जना छन्। दाइजो दिन नसक्दा उनीहरूको दोस्रो बिहे हुन सकेको छैन। लोपोन्मुख किंघरियन जातिको बस्ती यही किंघरियन टोलमा मात्रै छ। नेपालगन्जदेखि पूर्वमा झन्डै ६ किलोमिटरको दुरीमा रहेको गुजुमुज्ज बस्तीमा तीन सय घर छन्। एउटै घरमा भाइभाइ छुट्टिएर बस्दा एउटा कोठा पनि घर जस्तो भएको छ। एउटै घरमा ६ जनाको परिवार बसेको छ। राष्ट्रिय जनगणना २०६८ का अनुसार एक हजार तीन सय ५० जनसंख्या छ। यो जातिको पुस्ता गन्धर्व जस्तै गाउँगाउँमा किंघरी बाजा बजाएर पैसा तथा खानेकुरा संकलन गर्थे। तीन महिनामा ३२ उजुरी डुडुवा गाउँपालिका२ बेतहनीकी सीताकुमारी केवट मंगलबार जिल्ला प्रहरी कार्यालय बाँकेमा २ छोरी खोजतलास गर्न पुगिन्। उमेर नपुग्दै भागेर बिहे गरेका छोरी खोजी गरिदिन उनले जिप्रकाको महिला बालबालिका तथा जेष्ठ नागरिक सेवा केन्द्रमा जाहेरी पनि दिइन्। १९ वर्षीया छोरी रिनाकुमारी र १६ वर्षीया नन्दरानी केवट १२ असोजमा गाउँकै ५२ वर्षका रमै यादव र २८ वर्षका लल्लु यादवले भगाएर बिहे गरेको भन्दै उनले खोज तलासको किटानी जाहेरी दिएकी छन््। उनले भनिन्, म भैंसी चराउन गएकी थिए। छोरीहरु घाँस काट्न गएका थिए। रातिसम्म फर्केनन्। भोलिपल्ट गाउँभरी भागेको हल्ला सुनें। महिला बालबालिका तथा जेष्ठ नागरिक सेवा केन्द्रले मंगलबार नै अस्थायी प्रहरी पोष्ट फत्तेपुर र प्रहरी चौकी खडैंचालाई किशोरीको खोजी गर्न र अभियुक्तका बुबालाई हाजिर गराउन पत्राचार गरेको छ। यस आर्थिक वर्षको तीन महिनाको अवधिमा मात्र २१ जना बालिका हराएको अभिभावकले उजुरी दिएका छन्। ती बालिका १४ देखि १९ वर्र्ष उमेर समूहका छन्। खोजतलासका उजुरीमध्ये ६ जना अभिभावकले छोरीले भागेर बिहे गरेको किटानी दिएका छन्। हराएका अधिकांश बालिका भागेर बिहे गरेका हुने गरेको केन्द्रकी असई सुमित्रा राना बताउँछिन्। त्यस्तै इलाका प्रहरी कार्यालय कोहलपुरमा पनि यो आर्थिक वर्षमा ११ जना बालिकालाई खोजतलास गरिदिन अभिभावकले जाहेरी दिएका छन्। इप्रका प्रमुख प्रहरी नायब उपरीक्षक हेमबहादुर शाही भन्छन्, अधिकांश भागेर बिहे गरेका हुन्छन्। सुरूमा अभिभावकले जाहेरी दिन्छन्। केटा र केटीको परिवारबीच कुरा मिलेपछि प्रहरीलाई खबर नै गर्दैनन्। बाँके प्रहरी प्रमुख प्रहरी उपरीक्षक वीरबहादुर ओली कानुन छल्न २० वर्ष नपुग्दै भागेर बिहे गर्ने गलत संस्कार रोक्न प्रहरीका लागि चुनौती बढेको बताउँछन्।"
हत्या उद्योग मा नेकपा सांसद पार्वत गुरुङलाई पक्राउ पुर्जी,"काठमाडौं चरिकोट : नेकपा सांसद पार्वत गुरुङलाई ज्यानमार्ने उद्योग मुद्दामा काठमाडौं जिल्ला अदालतबाट पक्राउ पुर्जी जारी भएको तथ्य बाहिरिएको छ। मुद्दा दर्ता भएको एक वर्षपछि पक्राउ पुर्जी (वारेन्ट) जारी भएको रहस्य खुलेको हो। गुरुङलाई पक्राउ पुर्जीको म्यादसमेत बुझाइएको छ। जिल्ला अदालत काठमाडौंको पक्राउ पुर्जी दोलखा जिल्ला अदालतमा पठाएपछि गुरुङलाई थमाइएको हो। वीरध्वज खड्काको जाहेरीले नेपाल सरकार वादी भएको उक्त मुद्दामा जिल्ला सरकारी वकिल कार्यालय काठमाडौंले गुरुङसहित सात जनाविरुद्ध ज्यानमार्ने उद्योगअन्तर्गत मुद्दा चलाएको छ। अभियोग पत्रमा गुरुङ फरार रहेको भन्दै पक्राउ पुर्जी जारी गर्न मागसहित सरकारी वकिलले ०७५ सालमा काठमाडौं जिल्ला अदालतमा मुद्दा दर्ता गरेको थियो। काठमाडौं जिल्ला अदालतका स्रेस्तेदार आनन्द श्रेष्ठले पार्वत गुरुङ नामका व्यक्तिलाई अदालतबाट ०७५ सालमै पक्राउ पुर्जी जारी भएको बताउँदै सांसद नै रहेनरहेको विषयमा आफूले यकिन गर्न नसक्ने जानकारी दिए। यो एक वर्ष पुरानो मुद्दा रहेछ। त्यतिबेलै पुर्जी जारी भएजस्तो लाग्छ। फाइल नहेरी सबै भन्न सकिने अवस्था छैन, स्रेस्तेदार श्रेष्ठले अन्नपूर्णसँग भने, फरार देखाएर ज्यानमार्ने उद्योगमा अभियोगपत्र दर्ता भएको रहेछ। पार्वत गुरुङ भन्ने व्यक्तिका नाममा पुर्जी जारी भएको देखिन्छ। मुद्दा दर्ता भएपछि सुनुवाइकै क्रममा प्रक्रियाअनुसार पक्राउ पुर्जी जारी हुन्छ। श्रेष्ठले अभियोगपत्रमा गुरुङको वतन र बाबुको नाम उल्लेख हुने भएकाले हेरेपछि यकिन हुने उनले बताए। उक्त मुद्दाका प्रतिवादीलाई आरोप पुष्टि भए मुलुकी फौजदारी संहिताको दफा १८३ (२) मा ज्यानमार्ने उद्योगमा १० वर्षसम्म कैद र एक लाख रुपैयाँसम्म जरिवाना हुने व्यवस्था छ। पक्राउ पुर्जीमा दोलखा जिल्ला गौरीशंकर नगरपालिका५ उल्लेख छ। उक्त मुद्दामा गुरुङसहित मीनबहादुर तामाङ, कारसाङ भनिने कर्ण तामाङ, जीवन तामाङ, उर्मिला धामी, सागर तामाङ र सविन तामाङलाई प्रतिवादी बनाइएको छ। जिल्ला अदालत काठमाडौंको मुद्दा दर्ता शाखाका अधिकृत टीकासिंह खत्रीले संहिताको व्यवस्थाअनुसार तीन वर्षभन्दा बढी सजाय हुन सक्ने केस मा फरारको हकमा ३५ दिने पक्राउ पुर्जी जारी हुने बताए। यो अभियुक्तलाई हाजिर गराउन रीतबमोजिम जारी भएको पक्राउ पुर्जी नै हो, खत्रीले भने। स्थानीय तहको निर्वाचन क्रममा गौरीशंकर गाउँपालिका२, जुँगुका कुलबहादुर तामाङको हत्याको केससँग जोडेर राजनीतिक प्रतिशोध साँध्न जाहेरी हालिएको गुरुङले बताए। ०७४ वैशाख २६ गते राति तत्कालीन नेकपा माओवादी र नेकपा एमालेका कार्यकर्ताबीच झडप हुँदा ३३ वर्षीय तामाङको मृत्यु भएको थियो। प्रहरी स्रोतका अनुसार जाहेरवाला पूर्वमाओवादी कार्यकर्ता हुन्। सांसद गुरुङले आफूलाई पक्राउ पुर्जी नभई अदालतमा हाजिर हुन म्याद जारी भएको बताए। उनले अदालतको सम्मानका लागि हाजिर हुने जानकारी दिए। मेराविरुद्ध त्यतिबेला तत्कालीन माओवादी कार्यकर्ताबाट राजनीतिक प्रतिशोध राखेर जाहेरी दिने काम गरियो। सत्ता र शक्तिको आडमा जाहेरी हाल्ने काम भएको हो, गुरुङले अन्नपूर्णसँग भने, म त्यतिबेला दाङमा थिएँ। यो कुरा मैले तत्कालीन सभामुख ओनसरी घर्तीलाई पनि फोनबाट भनेको हुँ। राजनीतिक प्रोपोगान्डा गराइएको छ। म निर्दोष छु। अदालतमा गएर प्रतिवाद गर्छु। उनले प्रहरी प्रभाग गौशालामा जाहेरी नलिएपछि सांसदको परिचय लुकाएर अर्को ठाउँमा जाहेरी हालिएको पनि बताए। सांसदलाई पक्राउ गर्नुपरेमा व्यवस्थापिका संसद् सचिवालयमा जानकारी गराउनुपर्ने कानुनी व्यवस्था छ। प्रहरीले कानुनी प्रक्रिया पूरा गरेर मात्र गुरुङलाई पक्राउ गरी अदालतमा उपस्थित गराउने वा अभियुक्त आफंै अदालतमा समर्पण गर्ने कानुनी विकल्प छ। त्यसपछि मात्र थुनामै राखेर मुद्दाको कारबाही अघि बढाउने वा धरौटी र साधारण तारेखमा राख्ने भन्ने विषयमा अदालतमा बहस हुनेछ।"
सहयोगीको भरमा पर्यटक सूचना केन्द्र,"महादेव अवस्थी महेन्द्रनगर : नेपाल भ्रमण वर्ष बनाउने घोषणा गरिएका बेला सुदूरपश्चिम प्रदेशकै मुख्य नाकामा रहेको कञ्चनपुरको गड्डाचौकीस्थित पर्यटन बोर्डको कार्यालय पाँच वर्षदेखि सहयोगीका भरमा छ। सरकारले २० लाख पर्यटन भिœयाउने उद्देश्यले भ्रमण वर्षको प्रचारप्रसारमा जोड दिए पनि पर्यटक भित्रिने प्रमुख नाकाको पर्यटकलाई गन्तव्यबारे सूचना दिने कार्यालयमा सहायक थानेश्वर लेखकका भरमा चलेको छ। नेपाल भित्रिने विदेशी नागरिकलाई यहाँका पर्यटकीयस्थलबारे जानकारी दिने उद्देश्यले पश्चिमी सिमानाका गड्डाचौकीमा नेपाल पर्यटन बोर्डको पर्यटक सूचना केन्द्र स्थापना गरिएको भए पनि कर्मचारी नहुँदा समस्या हुने गरेको कार्यालय सहायक थानेश्वर लेखकले बताए। कार्यालयले हाकिम नपाएको पाचँ वर्ष बित्यो, लेखकले भने, कार्यालयमा भएका पर्यटकीय गन्तव्यको ब्रसर बाडिरहेको छु। कार्यालयमा प्रमुख नहुँदा काममा समस्या हुने गरेको उनले बताए। सन् २०१८ मा गड्डाचौकी नाका भएर दुई हजार नौ सय ३० जना विदेशी पर्यटक नेपाल भित्रिएको अध्यागमन कार्यालयले जनाएको छ। अध्यागमन कार्यालय गड्डाचौकीका अनुसार यहाँबाट अमेरिका, फ्रान्स, जर्मन, बेलायतलगायत देशका नागरिक नेपाल भित्रिने गरेका छन्। सन् २०१९ को जुलाई सम्म एक हजार पाँच सय ९८ जना विदेशी पर्यटक गड्डाचौकीबाट नेपाल भित्रिएका छन्। कञ्चनपुरमा रहेका पर्यटकीय गन्तव्यको प्रचारप्रसार नहुँदा गड्डाचौकी भएर नेपाल भित्रिने विदेशी पर्यटक काठमाडौं, पोखरालगायत सहरमा घुम्न जाने गरेको पर्यटन व्यवसायी परमानन्द भण्डारीले बताए। विदेशी पर्यटकले नै योजना बनाएको हुन्छ, पछि यहाँ आएर थाहा पाउँदा घुम्न जादैनन्, भण्डारीले भने। उनले पर्यटक प्रवद्र्धनका लागि प्रचारप्रसारमा जोड दिनुपर्ने आवश्यक रहेको बताए।"
उत्पादनतर्फ सहकारी,"काठमाडौं : कृषि उत्पादन र बजारीकरणमा सहकारीले लगानी बढाएका छन्। बचत र ऋणमा मात्रै केन्द्रित हुँदै आएका सहकारी पछिल्लो समय कृषिजन्य उत्पादन र बजारीकरणमा लागेका हुन्। सहकारी विभागका अनुसार देशभर झन्डै ३५ हजार सहकारी छन्। त्यसमध्ये १३ हजारभन्दा बढी कृषिजन्य क्षेत्रमा क्रियाशील छन्। अन्य प्रकृतिका सहकारीले आफ्ना सदस्यलाई कृषि क्षेत्रमै लगानी गरेको दाबी गरेका छन्। सहकारीले सात खर्ब रकम परिचालन गर्दै आएकोमा कृषि क्षेत्रमा मात्रै डेढ खर्बभन्दा बढी छ। सहकारी विभागका उपरजिस्ट्रार शशि लम्सालका अनुसार सहकारीको वास्तविक तथ्यांक आउन नसके पनि पछिल्लो समय कृषिजन्य उत्पादन र बजारीकरणमा लगानी बढ्दै गएको छ। सहकारीले कृषिका विभिन्न क्षेत्रमा लगानी गरिरहेका छन्, उनले भने, संस्था आफैंले लगानी गर्ने क्रम बढेको छ, सदस्यको लगानी प्रायःजसो कृषिमै छ। तर कतिपय कृषि नाम जोडिएका सहकारीले पनि बचत तथा ऋणको मात्रै काम गर्दै आएका उदाहरण पनि भेटिन्छ। राष्ट्रिय सहकारी महासंघका सञ्चालक माधव दुलालका अनुसार कृषि क्षेत्रमा सहकारीको लगानी तुलनात्मकरूपमा बढ्दै गएको बताए। सहकारीको मुख्य काम कृषिको उत्पादन र बजारीकरण हुनुपर्ने भए पनि धेरै सहकारी बचत र ऋणमै केन्द्रित भएको उनको भनाइ छ। कृषिका विभिन्न विषयसँग सम्बन्धित दर्जनौं केन्द्रिय संघ छन्। तर, अधिकांश केन्द्रीय संघले उत्पादन बढाएर बजारीकरणमा लाग्नुको साटो राजनीतिमै केन्द्रित भएका छन्। जिल्ला सहकारी संघ ललितपुरका अध्यक्षसमेत रहेका दुलालले सदस्यको उत्पादनको बिक्री सुनिश्चित गर्न सहकारी बजार निर्माण लागेको बताए। भूमि व्यवस्था, सहकारी तथा गरिबी निवारण मन्त्रालयका सहसचिव चन्द्रकला पौडेलले सहकारीको क्षमता अभिवृद्धि गरी उत्पादन बढाएर बजारीकरणमा जोड दिइएको बताइन्। यूएनडीपीअन्तर्गत रहेको सहकारी विकास कार्यक्रममार्फत तरकारी र फलफूलको बजारीकरणमा काम भइरहेको उनको भनाइ छ। सहकारीमा आबद्ध कृषकको उत्पादन सहकारी कलेक्सन सेन्टरमा आउँछ, उनले भनिन्, क्षेत्रीय बजार हुँदै काठमाडौंको केन्द्रीय बजारसम्म तरकारी र फलफूल ल्याउने योजना छ। पहिलो चरणमा प्रदेश ३ मा ६ वटा जिल्लामा सहकारी बजारका लागि पूर्वाधारलगायत काम भइरहेको उनको भनाइ छ। यो मोडेल सफल भएमा अरु क्षेत्रमा पनि विस्तार गर्ने योजना छ, उनले भनिन्। नेपाल कृषिप्रधान देश भए पनि कृषिमा खर्बौंको व्यापारघाटा भइरहेको छ। स्वदेशमा व्यवस्थित ढंगले उत्पादन हुन सकेको छैन भने कृषकले उचित मूल्य समेत पाउन सकेका छैनन्। त्यसकारण हरेक वर्ष खर्बौं रुपैयाँका कृषि तथा कृषिजन्य वस्तु आयात भइरहेको छ। सरकारले दूध र मासुमा छिट्टै आत्मनिर्भर हुने योजना ल्याए पनि पूर्णता पाउन सकेको छैन। सरकारले छिट्टै नै समग्र कृषि क्षेत्रमा आत्मनिर्भर बन्ने योजना अघि सारेको छ। तर, उत्पादनमा कृषकको आकर्षण घट्दै गएको छ। विभागका अनुसार सहकारीले तरकारी, खाद्यान्न, पशुपालन, धान, अदुवा, तरकारी, सुपारी, मह, कुखुरापालनलगायतमा लगानी गरेका छन्। झापाको नेपाल बहुउद्देश्यीय सहकारी संस्थाले पछिल्लो समय आगामी ५० करोड भन्दा बढी लगानीमा नमूना कृषि परियोजना सुरु गरेको छ। आउँदो पाँच वर्षभित्रको लक्ष्य राखेर उसले परियोजना सुरु गरेको हो। स्थानीय तह, प्रदेश सरकार र संघीय सरकारसँग साझेदारीमा कृषि क्षेत्रसँग सम्बन्धित जानकारीका लागि प्रयोगात्मक तालिमसमेत दिने उद्देश्यले परियोजना सञ्चालन गरिएको संस्थाका कार्यकारी प्रमुख लक्ष्मीप्रशाद उप्रेतीले बताए। गत वर्षदेखि सुरु भएको परियोजनामा हालसम्म साढे ८ करोड लगानी छ। माछा, फलफूल, गाई, बाख्रा पालन, तरकारीलगायत कृषिका सबै क्षेत्रको विकासका लागि लाइभ ट्रेनिङ सञ्चालन गर्नेे योजना छ, उनले भने। सहकारीले उक्त परियोजनाका १५ बिघा जग्गा खरिद गरिसकेको छ। आसपासको जग्गा खरिद गर्ने योजना अघि सारेको छ। त्यस्तै सहकारीले डेरीमा १५ करोड लगानी गरेको छ। चार हजार किसानले उक्त डेरीमा प्रत्यक्ष रूपमा दूध बिक्री गर्छन्। दैनिक १२ हजार लिटर दूध आउने गरेको उप्रेतीले बताए। दूधको कारोबार गर्ने किसानले संरक्षित पुँजी कोषमार्फत कारोबारका आधारमा थप पैसा समेत पाउँछन्। गत वर्षदेखि डेरीतर्फ किसानले वर्षभरीमा दूध र पैसाको अनुपातको आधारमा जोडेर भाग गरी संरक्षित पुँजी कोषको रकम फिर्ता गर्न सुरु गरिएको कार्यकारी प्रमुख उप्रेतीले जानकारी दिए। उक्त डेरीको दूध तथा दूधजन्य वस्तु झापा, मोरङ, सुनसरीमा बिक्री हुन्छ। संस्थाका अध्यक्ष रामचन्द्र उप्रेतीका अनुसार सहकारी सुपथ पसल सञ्चालन गर्दै आएको बताए। अध्यक्ष उप्रेतीले यो वर्ष पाँचवटा सहकारी पसल सञ्चालन प्रक्रिया अघि बढेको र आउँदो पाँच वर्षभित्र ५० वटा पसल पुर्याउने लक्ष्य लिएको जानकारी दिए। सुपथ सहकारी पसलबाट किसान ठगिनुनपर्ने, स्वास्थ्यमा प्रतिकुल असर नपर्ने र उपभोक्ताले गुणस्तर सेवा पाउँछन्, उनले भने। नेपाल बहुउद्देश्यीय सहकारीले साढे आठ अर्बको कारोबार गर्दै आएको छ। ७२ हजार सदस्य रहेकामा आउँदो वर्षभित्र एक लाख सदस्य पुग्ने उनको भनाइ छ। झापाको गौरादह नगरपालिका ५ स्थित महारानी झोडा कृषि सहकारी संस्थाले एक सय बिघा जग्गामा नमुना कृषि परियोजना सञ्चालन गरेको छ। परियोजनामा धान, गहुँ, मकै कोदोलगायत मौसमअनुसार सहकारी खेती गर्दै आएको छ। त्यस्तै बिज प्रशोधन केन्द्र, अर्गानिक मल, मकैको हाइब्रिड, दूध संकलन केन्द्र, पशुबिमा कार्यक्रम सञ्चालनमा ल्याएको छ। संस्थाका कार्यकारी प्रमुख चिरन्जीवी भण्डारीले कृषिमा मात्रै संस्थागत लगानी ६ करोड रहेको बताए। सदस्यको सहभागिता कृषिका विविध कार्यक्रम सञ्चालन भइरहेको उनको भनाइ छ। महारानीझोडा साना किसान कृषि सहकारीमा एक हजार नौ सय ७९ जना महिला मात्रै सदस्य छन्। उक्त संस्थाले ४६ करोडको कारोबार गर्दै आएको छ। कृषिलाई प्रविधि र बजारसँग जोड्न हामीले अभियान चलाएका छौं, उनले भने। सहकारी खेतीमा जग्गा मिसाउने सदस्यले निश्चित पैसा पाउँछन्। उत्पादनको केही हिस्सा पनि उनीहरूले पाउँछन्। उक्त जग्गामा श्रम गरेमा श्रमको पनि पैसा पाउने व्यवस्था छ। संस्थाका कार्यकारी प्रमुख भण्डारीले जग्गा नभएका सदस्यलाई पनि भूमि व्यवस्थापन गरेर कृषि उत्पादनमा प्रेरित गर्ने अभियान सुरु गरेको बताए। सतासी महिला मौरीपालन सहकारी संस्थाका व्यवस्थापक देवी दाहालले वर्षमा ६० हजार केजी मह उत्पादन गर्दै आएको बताइन्। ४ सय ६८ सदस्यमध्ये ३ सय ६३ सदस्यले मौरी पाल्छन्। सबै सदस्यसँग गरी ३ हजार गोला मौरी छन्। व्यवस्थापक दाहालले सदस्यलाई धरौटीमा मौरी पाल्न लगाउने गरेको बताइन्। माहुरी बिस्तार गरी उत्पादन बढाउन हामी धरौटीमा गोला दिन्छौं, उनले भनिन्। अहिले देशभरका सहकारीमार्फत १० हजार मेट्रिकटन मह उत्पादन भइरहेको छ।"
पदयात्रा क्षेत्रमा सडक सञ्जाल,"पोखरा : अन्नपूर्ण, धौलागिरिलगायत हिमाली क्षेत्रको पदयात्रा मार्गमा सडक सञ्जाल बिस्तारसँगै वैकल्पिक पदयात्रा मार्ग नबन्दा पदयात्रा पर्यटन जोगाउन मुस्किल भएको पर्यटन व्यवसायीले बताएका छन्। हिमाली क्षेत्रको पदयात्रा सडक सञ्जाल विस्तारसँगै पर्यटकको नेपाल बसाइ पनि घटेको छ। एक दशक अघिसम्म अन्नपूर्ण क्षेत्रका पदयात्राका लागि आउने पर्यटक पदयात्रा क्षेत्रमा एक महिनासम्म बिताउँथे। पदयात्राअघि र पदयात्राबाट फर्केपछि पर्यटक ४ देखि ५ दिनसम्म पोखरामा बिताउने पर्यटन व्यवसायीले बताएका छन्। हिमाली क्षेत्रको पदयात्रा मार्गमा सडक विस्तारपछि पनि वैकल्पिक पदयात्रा मार्ग बनाउनतर्फ ध्यान नदिँदा हिमाली क्षेत्रको पदयात्रामा आउने पर्यटकको पोखरा बसाइ मात्र होइन हिमाली क्षेत्रका पर्यटकीय गाउँको बसाइसमेत छोटिएको पोखराका पर्यटन व्यवसायीले बताएका हुन्। बस्ती नभएका हिमाली क्षेत्रका पदयात्रा मार्ग तिलिचो ताललगायत क्षेत्रमा पनि डोजर चलाएर मोटरबाटो बनाउँदा यो समस्या जटिल बन्दै गएको हो। अन्नपूर्ण संरक्षण क्षेत्र आयोजना (एक्याप) क्षेत्रको पदयात्रा विश्वमै उत्कृष्ट दश पदयात्राभित्र पर्दथ्यो। सडक सञ्जालले अहिले अन्नपूर्ण संरक्षण क्षेत्रका पदयात्रा मार्ग ध्वस्त भएको पोखरा पर्यटन परिषद्का अध्यक्ष चिरञ्जीवी पोखरेलले बताए। नेपालकै पर्यटन व्यवसाय पदयात्रा पर्यटनबाट सुरु भएको हो। पोखरा आउने पर्यटकमध्ये ६० प्रतिशत बढी पदयात्राकै लागि आउने गरेको अध्यक्ष पोखरेलले बताए। पदयात्रा मार्ग सडक सञ्जालले ध्वस्त भएकाले नयाँ वैकल्पिक मार्ग सञ्चालन गर्न ढिलाइ गर्न नहुने उनले जोड दिए। विकाससँगै अन्तर्राष्ट्रिय महत्त्वको पदयात्रा मार्ग संरक्षण गर्नुपर्ने ट्रेकिङ एजेन्सिज एसोसिएसन अफ नेपाल (टान) का केन्द्रीय अध्यक्ष खुमबहादुर सुवेदीले टान पश्चिमाञ्चल पोखराको २६औं साधारणसभामा बुधबार बताए। मुख्य आकर्षण र गन्तव्य बनेको अन्नपूर्ण संरक्षण क्षेत्रको सबैभन्दा चल्तीको पदयात्रा राउन्ड अन्नपूर्ण (थोरङपास) ५ हजार ४ सय १६ मिटर उचाइको भञ्ज्याङ पास गर्नुपथ्र्यो। यस पदयात्रा मार्ग लमजुङको बेसीसहरबाट सुरु गरी मनाङको ताल गाउँ, चामे, थोरङपास गरी मुस्ताङको मुक्तिनाथ निस्केर तातोपानी, घोरेपानी हुँदै पर्यटक २१ दिन लगाएर पोखरा झर्दथे। उच्च हिमाली क्षेत्रको पदयात्रा जानुअघि पर्यटक दुई तीन दिन पोखरा बस्थे। फर्केर आएपछि थाकेका पर्यटक दुई तीन दिन पोखरा बसेर फर्कने गर्दथे। हिमाली पदयात्रा मार्गमा सडक सञ्जालको सहज पहुँचले पर्यटक पोखराको मात्र नभएर पदयात्रा क्षेत्रका गाउँमा समेत पर्यटकको बसाइ घटेको टान पश्चिमाञ्चल क्षेत्रीय संघका अध्यक्ष हरि भुजेलले बताए। सडक सञ्जालले एक हप्तामा छोटिएको राउन्ड अन्नपूर्ण पदयात्रा मार्गको पदयात्रा अवधि बढाउन नयाँ वैकल्पिक पदयात्रा मार्गको खोजी गरी सञ्चालनमा ल्याउनुपर्ने उनले बताए। नयाँ वैकल्पिक पदयात्रा मार्गको रूपमा टानले कास्कीको सिक्लेस नजिकैको हिमाली क्षेत्रको कफुचे हिमताल, हिँडन लेकलगायत पदयात्रा मार्गको अध्ययन गरी पर्यटक जान थालेको उनले बताए। म्याग्दी जिल्लाको अन्नपूर्ण गाउँपालिकामा पर्ने अन्नपूर्ण नर्थ बेसक्याम्पको पनि अध्ययन गरी व्यावसायिक रूपमा नयाँ पदयात्रा मार्ग सञ्चालन गरिने योजना रहेको उनले साधारण सभामा सुनाए। म्याग्दीको अन्नपूर्ण गाउँपालिकाका अध्यक्ष गमबहादुर पुनले म्याग्दीको पर्यटकीय क्षेत्र प्रचार प्रसारको अभावमा ओझेलमा परेको बताए। विश्वमै पहिलोपटक ८ हजार ९१ मिटर उचाइको अन्नपूर्ण प्रथम हिमाल आरोहण गरेको स्थल अन्नपूर्ण नर्थ बेसक्याम्पलगायत क्षेत्र प्रवद्र्धनको अभावमा पछि परेको बताएका थिए। कार्यक्रममा गण्डकी प्रदेशका आर्थिक मामिला तथा योजनामन्त्री किरण गुरुङले हिमाली क्षेत्रमा मात्र नभएर दक्षिण क्षेत्रमा पनि पदयात्रा मार्गको सम्भावना अध्ययन गरी विकास गरिनुपर्ने बताए। हिमाल सँगसँगेै साँस्कृतिक पदमार्गको रूपमा गाउँको पर्यटन विकास गर्नुपर्ने उनले सुझाए। चरा, गैडा, हात्ती अवलोकन गर्ने गरी नवरपुर क्षेत्रको पर्यटन विकासमा उनले जोड दिए। समयको महत्त्व बुझेर भाषण र आसन ग्रहणमा समय बिताउने परम्परागत शैलीको अन्त्य अब सबैले गरेर कामलाई प्राथमिकता दिनुपर्ने उनले बताए।"
विकासशील राष्ट्रको स्वःमूल्यांकन विवाद,"काठमाडौं : विश्व व्यापार संगठन (डब्लूटीओ) मा स्वःमूल्यांकन (सेल्फ एसेसमेन्ट) कायम हुनुपर्नेमा विकासशील देशले लबिङ थालेका छन्। अमेरिकी राष्ट्रपति डोनाल्ड ट्रम्पले आर्थिक शक्तिले समेत विकासशील राष्ट्रका रूपमा विश्व व्यापार सम्झौताको फाइदा उपयोग गरेको भन्दै उनीहरूले विकसित राष्ट्रका रूपमा व्यवहार गर्नुपर्ने दबाब दिएपछि विकासशील राष्ट्रको लविङ सुरु भएको छ। विकासशील देशले डब्लूटीओमा सदस्य राष्ट्रले स्वःमूल्यांकनलाई आधार मान्ने प्रचलित व्यवस्थाको निरन्तरताका लागि अतिकम विकसित देशको समेत सहयोग (ज्वाइन्ट स्पोन्सर) खोजेका छन्। विकासशील देशले सहुलियतका आधारमा विकसित देशको बजार उपभोग गरेको विकसित देशको आरोप छ। विकासशील देश भने स्तरोन्नतिको सवालमा स्वःमूल्यांकनलाई नै आधार बनाउने पक्षमा छन्। यसले गर्दा बहुपक्षीय व्यापार प्रणालीमा स्थापित मान्यताले काम गर्न छाडेको व्यापार विज्ञ बताउँछन्। अल्पविकसित देशसँग सहयोग खोजिँदै विकासशील राष्ट्रले आफ्नो लविङमा ऐक्यबद्धता जनाउन नेपाललगायत अल्पविकसित देशको समर्थन खोजेका छन्। भारत, चीन सम्मिलित त्यस्ता राष्ट्रले संयुक्त रूपमा विश्व व्यापार संगठन सचिवालयमा ज्ञापनपत्र बुझाउने तयारी गरेका छन्। उनीहरूले तयार पारेको मस्यौदामा विकासशील राष्ट्रले आफ्नो स्वःमूल्यांकनमा रहेर विश्वव्यापार प्रणालीका मान्यता अबलम्बन गर्न पाउने व्यवस्था कायम गर्नुपर्ने उल्लेख छ। असोज १५ मा उनीहरूले पत्राचार गर्दै संयुक्त ज्ञापनपत्रमा ऐक्यबद्धता जनाउन अनुरोध गरेका हुन्। अन्योलमा नेपाल दुई वर्गका राष्ट्रबीच बहस चलिरहँदा अल्पविकसित सदस्य राष्ट्र नेपालले कुन स्थान लिने भन्नेबारे आफ्नो धारणा स्पष्ट पार्न सकिरहेका छैनन्। अतिकम विकसित राष्ट्र (एलडीसी) अहिलेसम्म निष्कर्षमा नपुगेको उद्योग वाणिज्य तथा आपूर्ति मन्त्रालयका एक अधिकारीले बताए। उनले भने, यसमा हामी छलफल गरिरहेकै छौं। सामान्यतया ः एलडीसीकै हितमा केन्द्रित छलफल भइरहेको छ। आफ्नो स्वार्थ हेर्नुपर्छ विकासोन्मुख तथा विकसित मुलुकबीचको यो विवादमा नेपाल जस्ता अतिकम विकसित राष्ट्रले आफ्नो स्वार्थ हेर्नुपर्ने वाणिज्यविद् बताउँछन्। विकसित मुलुकबाट डब्लूटीओको स्पेसल एन्ड डिफरेन्सियल ट्रिटमेन्ट (विशेष र फरक लाभ)लिएका भारत र चीन जस्ता उदीयमान अर्थतन्त्रभएका विकासशील राष्ट्रसँग अतिकम विकसित राष्ट्रले प्रतिस्पर्धा गर्न नसकेको पूर्ववाणिज्य सचिव पुरुषोत्तम ओझाले बताए। चीन र भारतको अर्थतन्त्र तीव्र रूपमा बढीरहेको छ। हामीले निर्यात गर्ने वस्तुसँग उनीहरूको प्रतिस्पर्धा गाह्रो छ। किनभने उनीहरूले आफ्नो उत्पादन पनि बढाएका छन्, ओझाले भने, विकसित मुलुकले एलडीसीको निर्यात व्यापार प्रवद्र्धनमा सुविधामूलक र शून्य भन्सारसहितको सहुलियत प्रदान गरेकाले विकासशील राष्ट्रको लहैलहैमा लाग्न आवश्यक छैन। ४५ राष्ट्रबीच ऐक्यबद्धता चीन, भारत तथा विश्वका ४५ राष्ट्रले आफ्नो स्वःमूल्यांकनका आधारमा विश्व व्यापार प्रणालीलाई मान्ने बताएका छन्। अमेरिका, क्यानडा, युरोपेली राष्ट्रले भने आर्थिक शक्ति राष्ट्रले पनि विकासशील राष्ट्रका रूपमा सुविधा उपभोग गरेको भन्दै यसलाई सच्याउन डब्लूटीओसँग माग गरेका छन्। संयुक्त राष्ट्र संघले आफ्ना सदस्य मुलुकलाई तीन प्रमुख भागमा वर्गीकरण गरेको छ। कुनै पनि मुलुकलाई आर्थिक अवस्था र त्यसको विकासको स्थितिका अधारमा विकसित, विकासोन्मुख र अल्पविकसित मुलुकमा वर्गीकरण गरिन्छ। विकसित राष्ट्रले कतिपय मुलुक यथार्थमा विकसित तथा सम्पन्न भए पनि स्तरोन्नति नभइ बहुपक्षीय व्यापार सम्झौताअुनसार, सुविधासहित बजार पहुँच (प्रिफरेन्सियल ट्रिटमेन्ट) लिनका लागि स्तरोन्नति नगरेको विकसित राष्ट्रको आरोप छ। विकसित राष्ट्रमध्येको अमेरिकाले सामाजिक आर्थिक मापदण्डका आधारमा राष्ट्रको वर्गीकरण हुनुपर्नेमा जोड दिएको छ। उसले मानव विकास सूचकांक, प्रतिव्यक्ति आय, सहरीकरण, कृषि जस्ता आर्थिक सूचकांकलाई आधार लिन सुझाएको छ। यस्तै कुल निर्यात, उच्चप्रविधिमा आधारित व्यापार, वैदेशिक लगानी जस्ता आधार लिनुपर्नेमा उसले जोड दिएकोे छ।"
तारको भार,"काठमाडौं : एउटै पोलमा बिजुली, इन्टरनेट, टेलिफोन र केबल टीभीको तार। भार थेग्न नसकेर पोल नै ढल्ने अवस्था। र, ढलेका पनि धेरै छन्। लठिभद्र ती तारले सहरको सौन्दर्य बिगार्नुका साथै विभिन्न दुर्घटनासमेत निम्तिने नेपाल विद्युत् प्राधिकरण बानेश्वर वितरण प्रमुख बाबुराम सुवेदीले बताए। इन्टरनेट सेवाप्रदायक तथा केबल अपरेटरले आफूखुसी पोलमा तार झुन्ड्याउँदै आएका छन्। काम नलाग्ने तार व्यवस्थापन मात्रै गर्ने हो भने पनि पोलको भार कम हुने थियो, उनले भने, त्यसतर्फ कुनै निकायको ध्यान पुगेको छैन। काम लाग्ने र नलाग्ने तारको गुजुल्टा एउटै हुँदा समस्या आएको उनी बताउँछन्। काम नलाग्ने तार इन्टरनेट सेवाप्रदायक तथा केबल अपरेटरले व्यवस्थापन नगर्दा कुरुप देखिएको सुवेदीको भनाइ छ। सेवाप्रदायकले जथाभावी तार राख्नाले पनि यस्तो समस्या आएको हो। नेपाल इन्टरनेट सेवाप्रदायक संस्था (आइसपान) का कोषाध्यक्ष पुष्करसिंह बडालका अनुसार बिजुलीको पोलमा इन्टरनेट सेवाप्रदायकको २० प्रतिशत मात्र तार रहेको बताउँछन्। घरघरमा इन्टरनेट पुर्याउन पोलको विकल्प नभएको उनी बताउँछन्। तार व्यवस्थापन गर्न निर्देशन नेपाल दूरसञ्चार प्राधिकरणले अव्यवस्थित तार व्यवस्थापन गर्न इन्टरनेट सेवाप्रदायक तथा केबल अपरेटरलाई निर्देशन दिएको छ। अव्यस्थित, असुरक्षित तथा सहरलाई कुरुप बनाउने गरी जडान भएका तारलाई दसैंअगावै व्यवस्थापन गर्न निर्देशन जारी गरेको थियो। तर, तार व्यवस्थापनको काम भने गरिएको छैन। नेपाल दूरसञ्चार प्राधिकरणका प्रवक्ता मीनप्रसाद अर्यालले तार व्यवस्थापनको काम भइरहेको बताए। अव्यवस्थित तार व्यवस्थापन र हटाउन निर्देशन जारी गरेका छौं, उनले भने, केही मात्रामा भइसकेको र केही हुने क्रममा छ। प्राधिकरणले सूचना जारी गर्दै अव्यवस्थित रूपमा तार टाँग्ने वा तारलाई रोड क्रस गराइएको पाइए त्यस्ता व्यक्ति तथा संघसंस्थालाई जिम्मेवार बनाई आवश्यक कानुनी कारबाही गर्ने बताएको छ। साथै, प्राधिकरणले त्यस्ता संरचना तत्काल हटाइनेसमेत जनाएको छ। चिनियाँ राष्ट्रपति सवारी हुने स्थानको मात्र तार व्यवस्थापन गरिएको आइसपानका कोषाध्यक्ष बडाल बताउँछन्। भ्रमण रूटको तार व्यवस्थापन गर्न निर्देशन आएको थियो, उनले भने। प्राधिकरणसँग सम्पर्कमा छैनन् इन्टरनेट सेवाप्रदायक तथा केबल अपरेटर नेपाल विद्युत् प्राधिकरणसँग सम्पर्कमा छैनन्। भदौमा प्राधिकरणले पोल र अप्टिकल फाइबरको भाडा वृद्धि गरेको थियो। भाडा वृद्धिपछि इन्टरनेट सेवाप्रदायक आन्दोलनमा थिए। वैशाखमा प्राधिकरणले महसुल नतिर्ने इन्टरनेट सेवाप्रदायकको तत्काल तार काट्ने निर्णय गरे पनि एक सातापछि निर्णय फिर्ता भएको थियो। त्यसपछि इन्टरनेट सेवाप्रदायक सम्पर्कमै नआएको प्राधिकरणका वितरण तथा ग्राहक सेवा निर्देशनालयका उपकार्यकारी निर्देशक हरराज न्यौपानेले बताए। इन्टरनेट सेवाप्रदायक अहिलेसम्म सम्झौता गर्नै आएका छैनन्, उनले भने, प्राधिकरणमा राखिएको तारले धेरै असर गरेको छ। प्राधिकरणले सबैखाले अप्टिकल फाइबरको प्रतिकिलोमिटर वार्षिक १ लाख २८ हजार लिँदै आएको थियो। गत वर्षबाट भाडा बढाएर २४ कोरको फाइबरको वार्षिक ६ हजार प्रतिकिलोमिटर, ४८ कोरको फाइबरको वार्षिक १ लाख ७२ हजार र ९६ कोरको फाइबरको प्रतिकिलोमिटर वार्षिक ३ लाख ४५ हजार बनाएको थियो। त्यस्तै, पोलको भाडा प्राधिकरणले प्रतिवर्ष प्रतिपोल २०५ रुपैयाँ लिँदै आएको थियो । एक किलोमिटरको पोल प्रयोग गरेबापत पहिले वार्षिक ७ हजार बुझाउँदै आएका थिए। एक किलोमिटरमा प्राधिकरणका ३५ वटा पोल हुन्छन् । २४ कोरको तार राखे पोल भाडाबापत प्रतिकिलोमिटर १४ हजार ४ सय, ४८ कोरको अप्टिकल फाइबर राखे पोल भाडाबापत वार्षिक २२ हजार ८ सय र ९६ कोरको अप्टिकल फाइबर राख्दा पोल भाडाबापत मात्रै ३२ हजार ४ सय रुपैयाँ बुझाउनुपर्ने गरी प्राधिकरणले भाडा बढाएको हो। सेवाप्रदायकले प्राधिकरणको पोलमा राख्ने वितरण बक्सको पनि यो वर्षदेखि प्रतिमहिना ५० रुपैयाँ हुने जनाएको छ । तर, इन्टरनेट सेवाप्रदायक तथा केबल अपरेटर बढेको पैसा तिर्न तयार छैनन्। सेवा प्रवाह गर्नका लागि पोलको विकल्प दिन इन्टरनेट सेवाप्रदायकले सरकारसँग माग गर्दै आएका छन्। तार सर्ट भएर आगलागी आसोज ३ गते शुुक्रबार काठमाडौं तीनकुुने गैरीगाउँमा विद्युुत् पोलमा आगलागी भयो। कारण थियो विद्युुत् सर्ट। पोलमा अव्यवस्थित ढंगले टाँगिएको तार टच भएर विद्युुत् सर्ट भएको थियो। आगलागीपछि पोलमा भएका केबल, इन्टरनेट, टेलिफोनका तारसमेत जलेका थिए। पेट्रोल पम्प नजिकै भए पनि धन्न आगो पेट्रोल पम्पसम्म पुुग्न पाएन। पेट्रोल पम्पसम्म आगो पुुगेको भए अवस्था भयावय हुन्थ्यो। स्थानीयको सहयोगले आगो छिट्टै नियन्त्रण भयो। आगलागीबाट केही दिनसम्म इन्टरनेटलगायत सेवाबाट स्थानीय वञ्चित भए। राजधानीमा विद्युुत् सर्ट भएर दुुर्घटना भएका थुुप्रै उदाहरण छन्। अव्यवस्थित विद्युुत्, इन्टरनेट, केवललगायत तारले सर्वसाधारणमा जोखिम मात्र निम्त्याएको छैन। चुँडिएका तार जताततै छाडिँदा पैदल यात्रुुलाई हिँड्न सास्ती हुने गरेको छ। तारका गुुजुुल्टोमा सेवाप्रदायक कम्पनीलाई आफ्नो तार चिन्न मुुस्किल पर्छ। राजधानीका मुख्य मार्ग तथा शाखा सबैतर्फ असरल्ल तारले कुरुप बनाएको छ। कालीमाटी क्षेत्रमा गाडिएका पोलमा तार टाँग्ने ठाउँ नभएर नजिकका घरमा लगेर झुन्ड्याइएको छ। चाबहिलजोरपाटी सडकखण्डमा पैदल यात्रुुुुको टाउकामै छुुने गरी तार लत्रिएको छ। त्रिपुुरेश्वर, पुुतलीसडकलगायत चोकका पोलमा पनि तारका ठूला गुुजुुल्टा छन्। सडकबीचमा भएका पोलका कारण सवारी दुर्घटनाको खतरा बढाएको ट्राफिक प्रहरी महाशाखाका एसपी रविकुुमार पौडेल बताउँछन्।"
एनआरएनएको प्राथमिकता वैदेशिक रोजगार,"काठमाडौं : गैरआवासीय नेपाली संघ (एनआरएनए) को नयाँ नेतृत्वले सुरक्षित वैदेशिक रोजगारीलाई प्राथमिकता दिने भएको छ। आगामी दुई वर्षका लागि चयन हुने नेतृत्वले सुरक्षित, व्यवस्थित र मर्यादित वैदेशिक रोजगारीलाई प्राथमिकता दिनेछ। एनआरएनए वैदेशिक रोजगारीमा गएकाको बाहुल्यता छ। केही वैदेशिक रोजगार छोडेर आफ्नै लगानीमा व्यवसाय गर्नेको जमात पनि बढ्दै गएको छ। विभिन्न देशका दुई हजार आठ सय प्रतिनिधि छन्। त्यसमध्ये दुई हजार चार सयले मात्रै मतदान गर्ने छन्। सर्वसम्मत निर्वाचित मध्यपूर्व क्षेत्रीय संयोजक प्रवीण गुरुङले खाडी मुलुकमा रहेका कामदारको सुरक्षा र हकहितमा ध्यान दिने बताए। अधिकांश नेपाली खाडी मुलुकमै केन्द्रित छन्। गैरआवासीय नेपाली संघका प्रतिनिधिले समस्यामा परेका नेपालीको उद्धारमा पहल गर्ने, उनीहरूको हितका लागि पहल तथा समन्वय गर्ने गुरुङले बताए। जेलमा परेका नेपालीको उद्धार गर्न हाम्रो प्राथमिकता हुनेछ, उनले भने,पैसा संकलन गरेर भए पनि हामी समस्यामा परेको उत्थान गर्नेछौं। मलेसियाका व्यवसायी सन्तोष कार्कीले श्रमिकका पीडा सम्बोधन गर्न सक्ने नेतृत्व आउनुपर्ने बताए। अब निर्वाचित नेतृत्वले वैदेशिक रोजगारीका क्रममा दुःख पाएका श्रमिकको हितलाई पहिलो प्राथमिकता दिनुपर्छ, उनले भने। साउदी अरबमा कार्यरत मध्यपूर्वका उपसंयोजक राजेन्द्र अर्यालले सामाजिक सुरक्षासहितको वैदेशिक रोजगारीलाई प्राथिमकता दिने बताए। दुई वर्षे कार्यकालमा वैदेशिक रोजगारीलाई व्यवस्थित गर्ने गरी योजना ल्याउने योजना रहेको उनले सुनाए। यूएई निवासी मध्यपूर्व उपसंयोजक निर्वाचित मनोजकुमार श्रेष्ठले मध्यपूर्वी क्षेत्रका विभिन्न देशमा वैदेशिक रोजगारीमा आउने कामदारलाई पहिलो प्राथमिकता दिइ काम गर्ने बताए। गैरआवसीय नेपाली संघको प्रतिनिधि हुन १० हजार शुल्क तिर्नुपर्छ। केही उम्मेदवारले प्रतिनिधि खरिद गरी मतदान जित्ने गरेका छन्। कतिपय उम्मेदवारले प्रतिनिधि निःशुल्क बनाउने चुनावी नारा बनाएका छन्। संघका प्रतिनिधि डीबी क्षेत्रले वैदेशिक रोजगारीका समस्या समाधान गर्न नयाँ नेतृत्वले पहिलो प्राथमिकता दिने बताए। गैरआवासीय नेपालीले स्वदेशमा लगानीको वातावरण बन्दै गएको भन्दै विभिन्न क्षेत्रमा लगानी गर्ने योजना बनाएको बताए।"
नेकपाको हार्दिकता साटासाट,"काठमाडौं : सत्तारुढ दल नेकपाले दसैंतिहार र छठको अवसर पारेर बुधबार काठमाडौंमा चियापान कार्यक्रम आयोजना गरेको छ। राजनीतिक संस्कार र दलहरूबीच एकता सुदृढ गर्ने तथा सत्ता र प्रतिपक्षबीचको सम्बन्ध सहज बनाउन प्रमुख राजनीतिक दलहरूले केही वर्षयता चाडपर्वलक्षित चियापान आयोजना गर्न थालेका छन्। बुधबार नेकपाले राजनीतिक दलहरूबीच एकता र सहकार्यमा जोड दिन चियापन आयोजना गरेको थियो। पार्टी नेताकार्यकर्ता तथा सर्वसाधारणका लागि दिउँसो १२ देखि ३ बजेसम्म र त्यसपछि साँझ ५ बजेसम्म अन्य राजनीतिक दलका नेता, कूटनीतिक निकायका प्रतिनिधि, उच्च्पदस्थ कर्मचारीलगायतका लागि नेकपाले चियापान आयोजना गरेको थियो। नेकपाको चियापान पहिले घोचपेच मा र त्यसपछि हार्दिकता साटासाट मा परिणत भएको थियो। चियापानको सुरुमै पार्टीका शीर्ष नेताको उपस्थितिमा प्रधानमन्त्री तथा नेकपाका अध्यक्ष केपी ओली र अर्का अध्यक्ष पुष्पकमल दाहालले स्वागत गरेका थिए। अन्य राजनीतिक दलका नेता अनुपस्थित रहेको पहिलो चरणको चियापानमा प्रधानमन्त्री ओलीले सरकारको आलोचना गर्न खोज्ने दल तथा नेताको आलोचना गर्दै सरकारको बचाउ गरेका थिए। विगत र अहिलेको सरकारको काम गराइमा फरक नदेखिएको भनी आलोचना गर्नेप्रति असहिष्णु देखिएका प्रधानमन्त्री ओलीले सामन्तवर्गले मात्र सरकारको आलोचना गरेको बताए। लोकतन्त्र आएको छ। विकासको बाटो समातेको छ। नयाँ गतिका साथ देश अघि बढेको छ। तर कतिपय मान्छेहरूले केही भएको छैन भन्छन्। उनीहरूले आँखा खोलेर हेरेर भन्नु पर्यो, प्रधानमन्त्री ओलीले भने, सामन्त वर्गलाई न पहिले फरक थियो, न अहिले फरक परेको छ। उनीहरूसँग राम्रो गाडी, घर घडेरी, उद्योग छँदै छन्। उनीहरूलाई के मतलब ? उनले नेकपा नेतृत्वको सरकारले के फरक पारेको छ गाउँमा गएर आँखा खोलेर बुझ्न आग्रह गरे। उनले थपे, बूढाबूढीलाई गएर सोध्नुहोस्, कहाँ के कसरी फरक पारेको छ, उनीहरूले बताउँछन्। प्रधानमन्त्रीले सरकारले अघि बढाएका कार्ययोजनाको प्रभाव तल्लो तहका जनताबीचमा देखिन थालेकाले चिल्ला गाडी चढ्नेहरूको आँखाबाटभन्दा जनताका बीचबाट हेर्नुपर्ने धारणा राखे। स्वास्थ्य बिमा गरिएको छ। एयरपोर्टहरू बन्दै छन्। चिनियाँ राष्ट्रपति आउँदा रातारात काम गरेर उहाँको स्वागत पनि गरियो, प्रधानमन्त्रीले भने, फास्ट ट्र्याक बन्न लागेको छ। पेट्रोलियम पाइपलाइनका कुरा भएका छन्। चतराबाट २० मिनेटमा भोजपुर पुग्न सकिन्छ। त्यहाँ गएर हेर्नुपर्यो नि ! सरकारले के फरक पारेको छ भन्ने कुरा। यो पनि पढ्नुहोस्  नेकपा चियापान : सेल्फीदेखि बसिबियाँलोसम्म अर्का अध्यक्ष दाहालले अहिलेको परिवर्तन दल विशेष, नेता विशेषको मात्र सम्पत्ति नभइ, सात दशक लामो संघर्षको प्रतिफल भएकाले उपलब्धी सबै नेपालीको साझा सम्पत्ति भएको बताए। भारतसँगको पाइपलाइनदेखि सीको सफल ऐतिहासिक भ्रमण र बढेको विश्वास तथा सहकार्यले नेपालको भविष्य नयाँ दिशातिर गएको सन्देश दिएको दाहालको भनाइ थियो। भारतचीन र नेपालबीच त्रिदेशीय आर्थिक विकासको साझेदारीको आधार चिनियाँ राष्ट्रपतिको भारत र नेपाल भ्रमणले तयार पारेको भन्दै उनले यसबाट नेपालले लाभ लिन सक्नुपर्नेमा जोड दिए। विशिष्ट राजनीतिक आधार अहिले तयार हुँदै जान थालेको छ। चिनियाँ राष्ट्रपति सी भारतमा गएर मोदीसँग एक दिन छलफल गरेर फेरि नेपाल आएर समझदारी बनेको छ, दाहालले भने, म आफैं चीन र भारत भ्रमणमा जाँदा त्रिदेशीय साझेदारीको प्रस्ताव गरेको थिएँ। अहिले सी र मोदीबीचको छलफलमा टु प्लस वन छलफल बढ्न थालेको छ, यसबाट नयाँ उचाइमा अगाडि जानुपर्छ। सुरुमै दुई अध्यक्षको मन्तव्यपछि शुभकामना आदानप्रदान सुरु भएको थियो। दिउँसो ३ बजेपछि भने अन्य राजनीतिक दलका नेता चियापानमा पुगेका थिए। त्यसपछि भने नेकपा र अन्य दलका नेताबीच हार्दिकता साटासाट भएको थियो। चियापानमा विपक्षी पार्टीका तर्फबाट भने सुरुमै कांग्रेसका वरिष्ठ नेता रामचन्द्र पौडेल पुगेका थिए। अन्य राजनीतिक दलका नेतादेखि विशिष्ट पाहुनाका लागि छुट्याइएको समयमा प्रधानमन्त्री ओली, वरिष्ठ नेता झलनाथ खनाल, माधव नेपाललगायत नेता मञ्चमा थिए। अर्का अध्यक्ष दाहाल भने सम्बोधनपछि चितवनतर्फ लागेका थिए। उनी विशिष्ट अतिथि सहभागी चियापानमा सहभागी भएनन्। कांग्रेस सभापति शेरबहादुर देउवाले प्रधानमन्त्री ओलीसँग केहीबेर बसेर चिया पिएका थिए। केहीबेर प्रधानमन्त्री ओली र नेकपाका अन्य नेतासँग भलाकुसारी गरेर फर्कने बेला देउवाले बीपी कोइरालाका पालादेखि चियापान सुरुवात भएको र अन्य दलले पनि पछ्याउन थालेको बताए। बीपीका पालादेखि चियापान कार्यक्रम सुरु भएको थियो। पछि यसलाई अन्य राजनीतिक दलले पनि पछ्याउनुभएको छ। यो राम्रो कुरा हो। यस्ता कार्यक्रमले भेटघाट बढाउने, राजनीतिक सहकार्य र एकता निर्माणमा सहयोग पुग्ने भएकाले यसले सकारात्मक सन्देश दिएको छ, उनले भने। राप्रपा नेपालका अध्यक्ष कमल थापाले पनि दलहरूबीचको सहकार्य र सम्बन्ध यस्ता कार्यक्रमले सुमधुर बनाउन मद्दत गर्ने बताए। उपप्रधानमन्त्री तथा समाजवादी पार्टीका अध्यक्ष उपेन्द्र यादव, राष्ट्रिय जनमोर्चाका नेता चित्रबहादुर केसी, नेकपा माले महासचिव सीपी मैनाली, कांग्रेस नेताहरू प्रकाशमान सिंह, अर्जुननरसिंह केसी, डा रामशर्ण महत, नेकपा क्रान्तिकारी माओवादीका सीपी गजुरेललगायत नेता चियापानमा आएका थिए। नेकपाले निम्तो गरे पनि राजपा नेताहरू भने नेकपाको चियापानमा सहभागी भएनन्। चियापानमा कुनै पनि नेताले अघिपछिको जस्तो राजनीतिक टिप्पणी गरेनन्, बरु हार्दिकता नै साटासाट गरेका थिए। दिनभरि नेकपाका नेताहरू उभिएरै चियापानमा सहभागी हुन आएकाहरूलाई हात मिलाएर स्वागत गरिरहेका थिए। कलाकारहरूले छुट्टै मञ्चमा सांस्कृतिक नाचगान गरिरहेका थिए।"
