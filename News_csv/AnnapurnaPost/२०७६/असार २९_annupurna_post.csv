शीर्षक,विवरण
मानवसिर्जित विपत्ति,"जब मनसुन सुरु हुन्छ, बढ्छ पहाडमा पहिरो, तराईमा डुबान। यो बर्सेनि चल्ने चक्र हो। प्राकृतिक विपत्तिले सयौंको ज्यान लिन्छ र करोडौंको भौतिक क्षति गर्छ। तर पनि हामी मानवसिर्जित प्राकृतिक विपत्तिबारे गम्भीर छैनौं। केही दिनयता मुलुकमा परेको अविरल वर्षाले राजधानीका सडक चुर्लुम्म डुबे। मानवीय क्षतिसँगै करोडौंको भौतिक संरचना ध्वस्त भयो। त्यसको प्रमुख कारण हो अव्यवस्थित विकास र खोलानालाको अतिक्रमण। प्रकृतिसँग पौंठेजोरी गर्दै खोला र नदी अतिक्रमण गरी बसालिएका बस्तीमा बाढीको क्षति बढी पुगेको छ। हो, विपत्ति रोक्न सकिँदैन, यो यथार्थ हो। तर क्षति कम गर्न सकिन्छ। वन विनाश र नदी अतिक्रमण रोक्न सकियो भने मात्र पनि प्राकृतिक विपत्तिको प्रकोप कम गर्न सकिन्छ। प्राकृतिक विपत्ति रोकथाममूलकभन्दा उपचारात्मक शैलीले तत्कालको समस्या त समाधान हुन्छ, तर दीर्घकालीन उपचार हुन सक्दैन। बर्सेनि प्राकृतिक रूपमा भइरहेको आर्थिक क्षति मुलुकको विकासका लागि प्रमुख चुनौती हो। सीमित स्रोतसाधन भएको मुलुकले हरेक वर्ष प्राकृतिक विपत्तिको उपचारमा मात्र ठूलो लगानी खेर फालिरहने हो भने मुलुक उँभो लाग्न सक्दैन। रोकथाममूलक र जनचेतनामूलक कार्यक्रम सञ्चालन गर्ने र विपत्तिसम्बन्धी पूर्वसूचना दिने आधुनिक प्रविधि प्रयोग गर्ने र अव्यवस्थित विकास मोडेलमा परिवर्तन गर्नेतर्फ राज्यको ध्यान जानैपर्छ। प्रकृतिको नियमभित्र रहेर गरिने आधुनिक विकास निर्माण मात्र दिगो हुन्छ। विकासका नाममा प्रकृतिको दोहन र अव्यवस्थित विकास शैलीमा परिवर्तन हुनैपर्छ। विनाअध्ययनअनुसन्धान जथाभावी डोजर र स्काभेटर चलाउँदा भूमि खल्बलिन गई पहाडले पहिरोको मार खेप्नु परिरहेको छ भने बाढी र डुबानको मारमा पर्छ तराई क्षेत्र। पहाडको कमजोर धरातल र चुरेको विनाशले हरेक वर्ष पहाडमा ठूलो धनजनको क्षति पुगिरहेको छ। कार्यकर्ता र नातेदारलाई बाटो निर्माण योजना दिने नाममा जथाभावी डोजर र स्काभेटर चलाउँदा न विकासको अनुभूति जनताले गर्न पाएका छन्, न त त्यसरी खनिएका बाटाघाटा नै दिगो हुने गर्छन्। उल्टै पहिरोले मलिलो र उर्वर माटो बगाउँदा पहाड सुक्खा र उजाड बन्दै गएको छ। हुनेखानेले अतिक्रमण गर्ने र त्यसको मारमा सर्वसाधारण परिरहेका छन्। भारतीय पक्षबाट बाँधिएका बाँधले तराई क्षेत्र डुबान र बाढीको मारमा परेको छ। वर्षौंदेखि तराईका जनताले यो समस्या भोग्नुपरे पनि सरकार गम्भीर बन्न सकेको छैन। सरकारले भारतसँग कूटनीतिक कुराकानी गरेर सीमाका बाँध भत्काउनेतर्फ पहल गर्नैपर्छ। जथाभावी बालुवा र ढुंगा निकालेर कमजोर पारिएका राजमार्गका पुलको संरक्षण गर्नेतर्फ पनि राज्यको ध्यान जान जरुरी छ। तराईमा बढ्दो सहरीकरणसँगै वन विनाश र खोलानाला अतिक्रमणलाई रोकथाम गर्नैपर्ने खाँचो छ। वायु प्रदूषण पनि प्राकृतिक विपत्तिको अर्को कारण हो। जलवायु परिवर्तनका कारण अतिवृष्टिअनावृष्टि हुने, बाढीपहिरो जाने र सुक्खा खडेरीजस्ता विपत्तिको सामना गर्नु परिरहेको छ। जलवायु परिवर्तनको प्रभाव र न्यूनीकरणसम्बन्धी चेतनामूलक कार्यक्रम गरेर आम जनतालाई प्रकृतिमैत्री बनाउनुपर्ने खाँचो छ। मुलुक बाढीपहिरो र डुबानको चपेटामा छ। सरकार हरेक नागरिकको अभिभावक भएकाले नागरिकको जीउधनको रक्षा गर्नु उसको कर्तव्य हो। बाढीपहिरोबाट पीडित जनताका घरदैलोमा पुगेर राहत र क्षतिपूर्तिबाट आफ्ना नागरिकको दुःखमा मलम लगाउनु राज्यको यतिबेलाको प्रमुख दायित्व हो। प्राकृतिक विपत्तिसँगै जोडिएर आउने अर्को समस्या हो मानव स्वास्थ्य। बाढीपहिरो र डुबानका बेला स्वस्थ खाना र पानी अभावमा पीडितहरू बिरामी पर्ने गर्छन्। आवश्यकीय चिकित्सक र औषधोमुलो वितरणमा राज्य र सेवामूलक संघसंस्था र व्यक्तिहरूको ध्यान जानुपर्छ। आफ्ना हरेक अंग र निकायलाई राहत र उद्धारमा परिचालन गरेर राज्यले नागरिकको जीउधनको रक्षाका लागि कुनै पनि कसर बाँकी राख्नुहुन्न।"
