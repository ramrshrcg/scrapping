शीर्षक,विवरण
भद्रगोल प्रधानमन्त्री कृषि परियोजना,"कृषि र पशुजन्य उत्पादनमा आत्मनिर्भर बन्ने उद्देश्यसहित सञ्चालित प्रधानमन्त्री कृषि आधुनिकीकरण परियोजना प्रारम्भमै अनियमितता को सिकार बन्न पुगेको छ। बृहत् प्रकृतिको दसवर्षे परियोजनाअन्तर्गत शीत भण्डार गृह निर्माण का विषयमा अख्तियार दुरुपयोग अनुसन्धान आयोगले गरेको अध्ययनले खराब बाटोतिर मोडिएको देखाउँछ। तीन वर्षअघि सुरु भएको यो परियोजनाका निम्ति एक खर्ब ३० अर्ब ७४ करोड २० लाख रुपैयाँ खर्च गर्ने योजना छ। यो परियोजनाको खास उद्देश्य कृषिउपजको विशिष्टिकृत गर्नु हो। धान, मकै, गहुँ जस्ता प्रमुख खाद्यान्न बाली र माछा तथा फलफूलमा आत्मनिर्भर बन्ने मात्र नभई निर्यातसम्म गर्ने उद्देश्यसहित बृहत् प्रकृतिको परियोजना सुरु भएको हो। त्यसकारण यो परियोजनासँग आमकिसानको भविष्य जोडिएको छ। दुर्भाग्य, अख्तियारको अध्ययन प्रतिवेदन हेर्दा सरकारी फितलो अनुगमन र उपल्ला सरकारी पात्रहरूको मिलेमतोमा ठूलो रकम लगानी हुने तर प्रतिफल प्राप्त गर्न नसकिने हो कि भन्ने आशंका पैदा गराएको छ। यति बृहत् प्रकृतिको परियोजनामा अख्तियारले त केवल शीत भण्डार गृह निर्माणमा खर्चिन लागेको विषय मात्र अध्ययन गरेको हो। यो परियोजनाका यावत् विषयमा अख्तियार प्रवेश गरेको छैन। शीत भण्डार निर्माणमा कार्यविधि नै राज्यको अनुकूलभन्दा पनि व्यक्तिगत फाइदाका लागि बारम्बार संशोधन हुनु, भण्डार सञ्चालनको मोडालिटी स्पष्ट नहुनु र यसबाट राज्यले प्राप्त गर्ने प्रतिफलबारे सम्झौतामा उल्लेख नै नगरी अनुदान वितरण भएको अख्तियारको अध्ययनले देखाएको छ। भण्डार निर्माणका निम्ति पेस्की लगे पनि निर्माण प्रक्रिया सुरु भएका छैनन्। त्यसमा तिनलाई समयमै कारबाही गर्नेतिर सरकारी संयन्त्र लागेको पाइन्न। अर्कातिर सर्त पूरा नहुँदै पेस्की दिनुमा पनि सरकारी अधिकारीको मिलेमतो देखिन्छ। पेस्कीमा गैरजिम्मेवार व्यवहार गर्ने सरकारी अधिकारी र फर्ममाथि कारबाही गर्न अख्तियारले सरकारको ध्यानाकर्षण गराएको छ। यसमा सर्त पूरा नगरी सरकारी बजेट दिनुमा बदनियत देखिन्छ। आयोगले हिनामिनाका सवालमा सरकारलाई लेखी पठाउने भन्दा पनि भ्रष्टाचारकै अभियोगमा मुद्दा चलाउनु उपयुक्त देखिन्थ्यो। आयोगले बदमासी गर्नेहरूलाई मुद्दा चलाएमा अनुचित स्वार्थ बोक्नेहरू सजायको भागीदार बन्ने थिए। सम्भाव्य अध्ययनसमेत नगरी बिनाआधार शीत भण्डार निर्माणका निम्ति अनुदान प्रवाह गर्नुलाई अख्तियारले सुनियोजित भनेको छ। यसमा राजनीतिक हस्तक्षेप, दबाब र प्रभावका आधारमा जिल्ला तोकिएको देखिन्छ। कुनै बेला नेपालले कृषिजन्य उत्पादन निर्यात गथ्र्याे। परम्परागत कृषि पद्धति हुँदा खाद्यान्न निर्यात गर्ने नेपालले जब आधुनिकीकरणका नाममा ठूला योजना र परियोजना सुरु गर्यो, तब आयात गर्नेतिर लाग्नुको कारण खोजिएको पाइन्न। विगतमा कृषिका निम्ति विदेशी ऋण र मुलुककै बजेट पनि प्रशस्त मात्रामा नखर्चिएको होइन। ठूलो परिमाणमा बजेट खर्चिए पनि परिणाम शून्य भएका अनगिन्ती उदाहरण छन्। आकर्षक उद्देश्यसहित बजेट खन्याइरहँदा पनि पछिल्लो कालखण्डमा दैनिक उपभोग्य पशु र कृषिजन्य वस्तुको आयात बढ्दो छ। कृषि पेसालाई सम्मानजनक नाफामुखी व्यवसायका रूपमा विकास गर्ने र प्रतिस्पर्धात्मक क्षमता बढाउने उद्देश्यसहितको परियोजनालाई प्रारम्भमै बाटो बिराउन दिनु हुन्न। अझ प्रधानमन्त्री जोडिएको परियोजना भएपछि यसका खर्च पारदर्शी र औचित्यमूलक हुनुपर्छ। सरकारी अनुदान रकम उत्पादनमूलक र उद्देश्यमूलक ढंगले लगानी भएका छन् या छैनन् भन्ने अनुगमन नगरिँदा विकृति बढेको हो। उद्देश्यमूलक काममा लगानी नगर्नेलाई कारबाही गराउने, रकम फिर्ता लिने प्रक्रिया समयमै सुरु गर्नुपर्छ। कृषि, सिँचाइ, वन, उद्योग मन्त्रालयसहित यो परियोजनाअन्तर्गत ३८ वटा सरकारी कार्यालय जोडिन्छन्। सरकारी निकायबीच समन्वय नहुँदा कुनै बेला मुलुकभर सञ्चालित एकीकृत ग्रामीण विकास परियोजना जस्तै असफल बन्ने त होइन ? किनभने हामीकहाँ सरकारी निकायबीच समन्वय नहुने प्रचलित रोग हो। सरकारी निकायबीच समन्वय, अनुगमन र नियन्त्रण पद्धति कसिलो नतुल्याउने हो भने यो परियोजनाबाट अपेक्षित लाभ हासिल गर्न सकिन्न। त्यसकारण परियोजना सफल तुल्याउने हो भने विगतका असफल आयोजनाको इतिहास पनि अध्ययन गर्नु जरुरी छ।"
जोरपाटीसुन्दरीजल सडक : ठेक्काको ४ वर्षपछि निर्माण सुरु,"काठमाडौं : जोरपाटीसुन्दरीजल सडकखण्ड विस्तार प्रक्रिया अघि बढेको छ। सिमांकन विवादका कारण ठेक्का लागेको करिब ४ वर्षसम्म सडक विस्तार हुन सकेको छैन। भौतिक पूर्वाधार तथा यातायात मन्त्रीस्तरीय निर्णयले पुसमा जोरपाटीसुन्दरीजल सडक खण्ड १४ मिटरमा विस्तार गर्न सहमति प्रदान गरेसँगै विस्तार प्रक्रिया अघि बढेको हो। मन्त्रीस्तरीय निर्णयले सार्वजनिक जग्गा भएको ठाउँमा २२ मिटर र स्थानीयको जग्गा पर्ने ठाउँमा १४ मिटर मात्र विस्तार गर्न सहमति प्रदान गरेका छ। साँघुरो जोरपाटीसुन्दरीजल ७ किमि सडक खण्ड २०७३ असार ३ गते २२ मिटरमा विस्तार गर्नेगरी ठेक्का लगाइएको थियो। यो सडक खण्ड मुस्किलले ६ मिटरको छ। सडक विस्तार गर्न आसपासका धेरै घर भत्काउनुपर्ने हुन्छ। सवारीसाधन र जनसंख्या वृद्धिले सडक साँघुरो भइसकेको छ। सडकलाई फराकिलो र चिल्लो पार्ने उद्देश्यले सडक विभाग काठमाडौं उपत्यका सडक विस्तार आयोजनाले २२ मिटरमा विस्तार गर्ने गरी डिजाइन तयार गरेको थियो। मुआब्जा रकम वितरण नगरी सडक विस्तार गर्न स्थानीयले अवरोध गरेका थिए। स्थानीयको माग पूरा गर्ने अवस्था नहुँदा सडक विस्तार प्रभावित बनेको थियो। जोरपाटीसुन्दरी खण्डलाई ३५ किमि३५ किमिको दुईवटा प्याकेजमा ठेक्का लगाइएको थियो। यी दुवै प्याकेजको ठेक्का आशीषसीएम जेभीले प्राप्त गरेको थियो। ५६ करोड ५१ लाख ३५ हजार रुपैयाँमा दुवै प्याकेजको ठेक्का लगाइएको थियो। २२ मिटरमै सडक विस्तार गर्दा ठेक्काभन्दा कयौं गुणा रकम मुआब्जाका लागि मात्र वितरण गर्नुपर्ने भएकाले तत्कालीन समयमा निर्माण कार्य अघि बढाउन नसकिएको आयोजनाका सूचना अधिकारी लक्ष्मण देवकोटाले बताए। १४ मिटरसम्म विस्तार गर्न स्थानीय सहमत छन्। डिजाइनअनुसारै विस्तार गर्दा ठूलो परिणाममा स्थानीयको जग्गा अधिग्रहण गर्नुपर्ने हुन्छ। ती जग्गाको मुआब्जा वितरण गर्न सरकारसँग बजेट अभाव छ। मुआब्जा दिने रकम नहुँदा सडक विस्तार ढिला भएको थियो। अहिले स्थानीयले १४ मिटरमा सडक विस्तार गर्दा तत्काल मुआब्जाको रकम नलिने प्रतिबद्धता जाहेर गरेका छन्। सडक विस्तारका क्रममा भत्किने घर तथा टहराको भने मुआब्जा स्थानीयका मागको आधारमा दिइनेछ। जग्गाको मुआब्जा भने सरकारले मुआब्जाका लागि रकम निकासा गरेपछि मात्र दिइनेछ। यो सडक २०७५ भदौ ३ गतेसम्म विस्तार सक्ने गरी ठेक्का लगाइएको थियो। अहिले २०७७ असार ३१ गतेसम्मका लागि म्याद थप गरिएको छ। उपलब्ध जग्गामा सडक विस्तार गर्न अनुमति प्राप्त भएसँगै विस्तार प्रक्रिया अघि बढाइएको आशीष सीएम जेभीका सञ्चालक शान्तकुमार श्रेष्ठले बताए। स्थानीयको साथ र सहयोग भए सडक विस्तार गर्न समस्या हुँदैन। गोकर्णेश्वर नगरपालिकाले सडक विस्तारमा सहजीकरण गर्न नौ सय जना स्थानीयको हस्ताक्षर पनि संकलन गरेको छ, श्रेष्ठले भने, त्यसमा केही स्थानीको हस्ताक्षर छैन। चौडा र चिल्लो सडक सबैको आवश्यकता भएकाले स्थानीयको सहयोग प्राप्त हुनेमा उनी विश्वस्त देखिए। ठेकेदार कम्पनीले दुई किलोमिटर पर्खाल र सडकको दायाँ र बायाँ ५ सय मिटर ड्रेनेज राखिसकेको छ।"
युरोप बन्द : अन्योल र त्रासमा नेपाली,"काठमाडौं : युरोपमा अवैध (बिनाभिसा) बसेका नेपाली कोरोना भाइरस (कोभिड१९)को बढ्दो संक्रमणले संकटमा परेका छन्। पोर्चुगलमा एक नेपालीलाई कोरोना संक्रमणको पुष्टि भएपछि युरोपका नेपाली आतंकित भएका छन्। अध्ययन गर्न गएका तथा वैधानिक रूपमा काम गर्ने नेपालीलाई त्यहाँको सरकारले कामबराबरको रकम उपलब्ध गराएको हुनाले दैनिकीमा समस्या छैन। जो अवैध छन् उनीहरूको हकमा भने समस्या हुने देखिएको छ। पोर्चुगल र स्पेनमा नेपाली अवैध रूपमा बसोबास गर्दै आएका छन्। त्यहाँ सजिलै वैधानिक हुन सकिने हुनाले त्यस्ता नेपालीको संख्या ती दुई मुलुकमा बढी छन्। त्यहाँ कागज बनाएर अन्य मुलुक पुग्ने गर्छन्। अन्य युरोपेली मुलुकमा पनि केही न केही नेपाली ओभरस्टे (भिसाबाहेक) बस्दै आएका छन्। उनीहरू बढी चिन्तित रहेको नेपाली दूतावासको अनुमान छ। युरोपमा हजारौंको संख्यामा नेपाली अवैध बसोबास गरिरहेका छन्। युरोपमा रहेका राजदूतका अनुसार नेपालीमा महामारी भएको जानकारी आएको छैन। नेपालीसँग कुनै न कुनै माध्यमले जोडिएका छौं, फ्रान्सका लागि नेपाली राजदूत दीपक अधिकारीले मंगलबार अन्नपूर्णसँग टेलिफोनमा भने, पोर्चुगलको फारवामा एक नेपालीलाई संक्रमण भएको र त्यहाँ ४०४५ नेपालीलाई क्वारेन्टाइनमा राखिएको जानकारी आएको छ। नेपालीको नाम सार्वजनिक गरिएको छैन। आइसोलेसनमा राखेर र उपचार भइरहेका नेपालीको स्थिति सामान्य रहेको जानकारी उनले दिए। युरोपेली महासंघ (ईयू)का लागि राजदूत रहेका लोकबहादुर थापाले पनि यहाँका नेपालीलाई कोरोनाले आक्रमण गरेको जानकारी नभएको बताए। सिंगो युरोप आक्रान्त रहेकाले सबै सचेत भएर घरमै बस्नुको विकल्प नभएको उनले उल्लेख गरे। युरोप औपचारिक रूपमै लकडाउनझैं छ, उनले भने, बुधबार साँझ ईयू नेतृत्वको भिडियो कन्फरेन्स गर्दै नियन्त्रण र उपचारका थप निर्णय लिनेछन्। अधिकांश मुलुक १५ दिनका लागि लकडाउन भएका छन्। इटाली र स्पेन यसअघि नै लकडाउन थिए। बेल्जियम, नेदरल्यान्ड र लग्जेम्बर्गसमेत हेर्ने राजदूत थापाले त्यहाँ रहेका नेपालीमा समस्या नभए पनि सन्त्रास रहेको बताए। वैधानिक रूपमा काम गर्नेलाई अन्य समस्या पनि रहँदैन। सरकारले खानाका लागि पैसा उपलब्ध गराउँछ, उनले भने, अवैध बस्ने तथा दैनिक ज्यालादारी गर्नेलाई असहज भए दूतावासले सहयोग गर्नेछ। आफ्ना नागरिकलाई सहयोग गर्नु हाम्रो कर्तव्य हो। ईयूअन्तर्गतका सबै मुलुकमा कोरोना महामारी फैलिएपछि १५ दिनका लागि सटडाउन गरेका हुन्। उनीहरूलाई घरबाहिर निस्किन प्रतिबन्ध लगाइएको छ। कतिपय स्थानमा नागरिक बाहिर निस्किरहेकाले त्यहाँ उनीहरूलाई सुरक्षाकर्मी परिचालन गरेर भए पनि भित्रै राख्ने नीति ईयूले लिएको अधिकारीले बताए। सुरुमा अत्यावश्यक सामग्री र औषधि किन्न वा काममा जान दिइएको थियो। इटाली र स्पेन प्रभावित रहे पनि अहिले फ्रान्स, जर्मनी, पोर्चुगल, डेनमार्क, स्विटजरल्यान्डमा फैलिएको छ। विश्व स्वास्थ्य संगठन (डब्लूएचओ)ले युरोप कोरोना महामारीको केन्द्रबिन्दु बनेको जनाइसकेको छ। इटाली र स्पेन हुँदै ठूलो जनसंख्या रहेको मुलुक फ्रान्समा फैलिएको मात्र होइन, ९१ जनाको मृत्यु भएको छ। ती मुलुकका अधिकांश सिनेमा हल, क्याफे, संग्रहालय, विद्यालय, कलेज, रेस्टुराँ, पार्क, खेलकुद स्थल, पसल बन्द छन्। इटालीमा १५ सयभन्दा बढीको मृत्यु भएको छ। सोमबारदेखि त्यहाँ देशव्यापी प्रतिबन्ध लागू गरिएको छ। त्यस्तै प्रतिबन्ध युरोपभर लगाएर रोग नियन्त्रण गरिने निर्णय भएका छन्। युरोपमा रहेका सबै नेपाली दूतावासले आफ्नो कार्यक्षेत्रमा पर्ने मुलुकलाई पनि ध्यानमा राखेर सूचना ल्याएका छन्। बेलायत, फ्रान्स, जर्मनी, स्पेन, डेनमार्क, रसिया र स्विट्जरल्यान्डका दूतावासले सिंगो युरोपमा आफ्ना नागरिकलाई पर्ने समस्याबारे सम्पर्क गरिरहेको जनाएका छन्। सरकारले सबै दूतावासलाई सक्रिय रहन र आफ्ना नागरिकको स्वास्थ्यमा ध्यान दिन निर्देशन दिएको छ। डब्लूएचओका महानिर्देशक टेड्रोस एड्हानोम गेहब्रेयससले महामारी नियन्त्रण गर्न आक्रामक कदम चाल्न, समुदायलाई परिचालन गर्न र मानव मृत्यु रोक्न मानिसमानिसबीचको दूरी कायम राख्न आग्रह गरिरहेका छन्। बेलायतमा पनि पछिल्लो २४ घण्टामा मृत्यु हुनेको संख्या दोब्बर हुँदै गएकाले त्यहाँका नेपाली पनि आक्रान्त छन्। अधिक नेपाली अवैध रहेको मुलुक स्पेनमा झन्डै ७ हजारमा कोरोना संक्रमण देखिएको छ। स्पेनमा प्रधानमन्त्री पेद्रो सान्चेजीपत्नी बेगोना गोमेजलाई संक्रमण देखिएपछि निवासमै उपचार भइरहेको छ। संकटकाल घोषणा भएकाले सरकारले नागरिकलाई आवश्यक उपभोग्य सामग्री र औषधि किन्न वा काममा जानबाहेक घरबाहिर निस्किन प्रतिबन्ध लगाएको हो। युरोपमा मात्र होइन, खाडी क्षेत्रका नेपालीमा पनि सन्त्रास उत्तिकै छ। अमेरिका र अस्ट्रेलियामा रहेकाको अवस्थाबारे सरकारले जानकारी लिइरहेको छ। खाद्यान्न नपाएको अवस्थामा दूतावासमा सम्पर्क गर्दा त्यस्तो समस्या सल्टाउने कामहरू दूतावासले गरिरहेको जानकारी दिइएको छ। हामी समन्वयमा छौं : राजदूत अधिकारी झन्डै ६ करोड ३५ लाख जनसंख्या रहेको फ्रान्समा ६ हजारभन्दा बढीमा संक्रमण भइसकेको हुनाले सबैमा त्रास रहेको उनले बताए। प्रधानमन्त्री इन्वार फिलिपले कोभिड१९ का कारण सघन उपचार गराउनुपर्ने बिरामी बढेकाले सकभर अधिक समस्या नभएसम्म आफ्ना चिकित्सकसँग फोनमा छलफल गरेर सेल्फ क्वारेन्टाइन (घर)मा बस्ने र समस्या भए मात्र जानेजस्ता धारणा बाहिर आएका छन्। घरमै बस्ने बाहिर ननिस्कन उर्दी जारी छ। केही अत्यावश्यक भए अनलाइन बसेर सर्टिफाई गरी मात्र निस्किन पाउने व्यवस्था गरिएको छ। सीमाहरू पूर्ण सिल गरिएका छन्। फ्रान्स सुनसान छ। ठूलो संख्यामा वृद्धि भइरहेकाले समस्या समाधानमा सरकार लगातार लागिपरेको छ। उनले हेर्ने अर्को मुलुक पोर्चुगल जहाँ नेपाली कागज बनाउन (युरोप बस्न पाउने हुन्)का लागि त्यहाँ काम गर्छन्। पोर्चुगलको फारोमा कृषिमा काम गर्ने एक नेपालीलाई संक्रमण भएको खबर छ। अन्यलाई क्वारेन्टाइनमा राखिएको छ। कन्सुलर सेवाबाहेक अन्य काम भएका छैनन्। सबै कार्यक्रम रद्द : भट्टराई, स्थायी प्रतिनिधि जेनेभा स्विट्जरल्यान्ड मात्र होइन, युरोप नै लकडाउन भइसकेको छ। हुन त अन्य मुलुकको तुलनामा स्विट्जरल्यान्डमा त्यस्तो ठूलो समस्या छैन। तापनि सुरक्षित हुन उपाय अवलम्बन गरिएको छ। इटालीसँग जोडिएको मुलुक हुनाले त्यहाँ संक्रमण बढेपछि यहाँ सर्न सक्ने भन्दै स्विसले सबै सुरक्षा अवलम्बन गरिरहेको उनले सुनाए। उनले भने, अहिलेसम्म स्थिति नियन्त्रणमा नै छ। इटाली र स्विटजरल्यान्डमा पनि नेपाली छन्। उनीहरूलाई संक्रमणले छोएको जानकारी अहिलेसम्म पाएका छैनौं। अवैतनिक दूत र गैरआवासीय नेपालीसँग नियमित छलफलमा छौं। कार्यालय जान बन्द भएको छ। कार्यालयमा अत्यावश्यक कार्यका लागि भन्दै चार घण्टा दुई जना गएर खोल्ने गरिएको छ। सबै काम इमेलबाट हुने गरेको छ। स्विटजरल्यान्ड र इटालीमा बसोबास गर्ने नेपालीलाई खानाको प्रबन्ध सरकारले गरिदिएको छ। असहज भए दूतावास सहयोगका लागि सबै उपाय अवलम्बन गर्न तयार रहेको जानकारी उनले दिए। पाँच जनाभन्दा बढी एकै स्थानमा उभिन रोक लगाइएको छ। संयुक्त राष्ट्रसंघ र अन्तर्राष्ट्रिय संघसंस्थामा इमेलमार्फत काम भएका छन्। ९५ प्रतिशत काम घरबाटै हुन्छ। कतिपय विद्यार्थी नेपाल फर्कन खोजे पनि रोकिएका छन्। नेपालीमा संक्रमण छैन : युवनाथ लम्साल, राजदूत डेनमार्क डेनमार्कमा रहेको नेपाली दूतावासले डेनमार्कसहित अन्य स्कन्डिभियन मुलुक हेर्छ। त्यो क्षेत्रमा कमै नेपाली रहे पनि उनीहरूमा संक्रमण नदेखिएको उनले बताए। सबै लकडाउन छ। घरमै बसेर काम गरिरहेका छन्। हामीले पनि बाहिर ननिस्किन र राज्यले गरेको आग्रहलाई पालना गर्न गैरआवासीय नेपालीसहित सबैलाई जानकारी गराएका छौं, उनले भने। डेनमार्कका राजदूतले नर्वे, स्विडेन, फिनल्यान्ड, आइसल्यान्ड, लिथुआनिया, लाट्िभया तथा स्टोनिया हेर्ने हुनाले त्यहाँका नेपालीसँग पनि लगातार सम्पर्कमा रहको उनले बताए। स्पेनमा त्रास निकै : नियोग उपप्रमुख हरिहरकान्त पौडेल, स्पेन स्पेनमा झन्डै सय जना नागरिको मृत्यु भएको छ। इटालीपछि सबैभन्दा बढी प्रभावित भएको मुलुक स्पेन हुनाले यहाँ रहेका नेपालीमा त्रास रहनु स्वाभाविक रहेको भन्दै नियोग उपप्रमुख पौडेलले भने, ७० प्रतिशत नेपाली बार्सिलोनामा बस्छन्। त्यहाँ नेपालीलाई संक्रमण भएको खबर छैन। भिसामा रहेकालाई समस्या छैन। भिसाभन्दा बाहेकलाई केही समस्या हुन सक्छ। स्थिति भयावह रहेकाले नेपालीबारे दूतावास नियमित सम्पर्कमा रहेको र कार्यहरू गरिरहेको उनले बताए। कूटनीतिक परिवार बाहिर निस्किन पाउने हुनाले सक्दो सहयोग हुने उनले स्पष्ट पारे। उडानदेखि सबै बन्द गरिएकाले पूरा सुनसान छ। समयसमयमा सरकारले दिने निर्देशनलाई पालना गर्न आग्रह गरिएको छ।"
प्रधानमन्त्रीलाई कालोबजारियाको पत्र,"सामान जति अभाव भयो जनता उति चलाख हुन्छन्, त्यसैले त जनता सपार्ने तपाईंको जिम्मेवारी पनि हामीले आफ्नै टाउकामा ल्याएका छौं सम्माननीय प्रधानमन्त्रीज्यू, नमस्कार एवं सुस्त स्वास्थ्यलाभको कामना। मन त शीघ्र स्वास्थ्यलाभकै कामना गर्नु थियो। तर, अलि डर लाग्यो। तपाईं छिटै सक्रिय हुनुभयो भने हामीले निस्क्रिय हुनुपर्ने हो कि भन्ने चिन्ता लाग्यो। तपाईं ओछ्यानमा हुनुहुन्छ, बजारमा हाम्रो एकलौटी फस्टाएको छ। तपाईं बजारमा निस्कनुभयो भने हामी ओछ्यानमा पुग्नुपर्ने हुन सक्छ। त्यसैले कोरोनाको त्रास रहुन्जेल तपाईंले आराम गरेकै जाती भन्ने हाम्रो अन्तर्मनको सुझाव छ। जुनसुकै संक्रमणबाट जोगिनुपर्ने अवस्था छ, हुलमुलमा कोरोना सल्किन सक्छ। बरु ढोका थुनेरै बस्नुहोस्। तपाईंहामी सबैको हित यसमै छ। जसरी कोरोना संक्रमण व्याप्त हुन उपयुक्त वातावरण चाहिन्छ, हाम्रो पेसा फस्टाउन पनि उचित वातावरणै चाहिँदो रहेछ। हामीलाई अहिले साँच्चै राम्रो वातावरण मिलेको छ। त्यही भएर त तीव्र संक्रमण गर्दै लगेका छौं। पहिलो गाँसमा ग्यास लुकाइसक्यौं। तपाईंका मन्त्रीले पहिलाभन्दा थप गरेर पठाएको भनेको सुनिरहनुभएकै होला। सत्य त्यही हो। ढुक्कले बस्नुहोस्। मन्त्रीका कुरा सुन्नुहोस्। अरूका प्यारप्यार सुनेर बिरामी मान्छे टाउको किन दुखाउनुहुन्छ ? जनताले त यो पनि पाइएन, ऊ पनि पाइएन भनिहाल्छन्। साह्रै असन्तोकी प्राणी हो जनता भनेको। तिनको चित्त बुझाउन तपाईंको कुर्सीमा जस्तै माइकालाल पुगे पनि सक्दैन। मन्त्रीले धन्न तरकारीदेखि दालचामलको मूल्य बढिरहेको, खाद्य वस्तु बजारबाटै गायब भएको जस्ता खबर भनेकै छैनन्। साह्रै ज्ञानी छन् तपाईंका टिमका मान्छे। बजारको यथार्थ बुझेर उनीहरू कडा भई ननिस्किऊन् भन्ने हाम्रो कामना छ। त्यो पूरा भइरहेकै छ। भइरहने छ भन्नेमा ढुक्क छौं। कथंकदाचित हामीमाथि धरपकड भयो भने वा ऐनकानुन लगाएर धपाइयो भने सर्वनासै हुन्छ, प्रधानमन्त्रीज्यू। हरेक बिहान पशुपति गएर हामी त्यही कामना गर्छौं, निस्फिक्री चल्न पाऊँ, प्रभु। महादेवका कानमा हाम्रो स्तुति पुगेकै छ अहिलेसम्म। प्रधानमन्त्रीज्यू, हामीलाई साँच्चै मन पर्ने ठाउँ भान्सा हो। त्यसैले पहिलो चरणमा ग्यास खायौं। अब नुनतेल धमाधम उठाउँदैछौं। धेरैतिर संकट बनाइसक्यौं। दुईचार दिनमा नुन पाउन पक्कै हम्मे पर्नेछ। ढुक्क हुनुहोस् हामी तपाईंका मतदातालाई अलिनो खान बाध्य पार्न चाहन्नौं। मात्र दोब्बर बढी तिर्नुपर्ने हुन सक्छ। यसो सेटिङउटिङ मिलायो भने सजिलै पाउन पक्कै सक्लान्। त्यसैका लागि न हो यत्रो दुःख गरीगरी हामीले लुकाएको। त्यो थोडे हामीले खान लुकाएको हो र ? जाने जनतामै हो। अनिकालमा बीउ जोगाउनु भनेको यही हो, प्रधानमन्त्रीज्यू। अँ, पेट्रोल पम्पमा गाडीको लाइन देख्नुभएकै होला। हैट, तपाईं त आराममा पो हुनुहुन्छ। कहाँबाट देख्नु ? र, नदेखेकै राम्रो। पेट्रोलकै अभाव हुनुपर्ने स्थिति छ होला त देशमा ? छन त थिएन। तर, हामीले बनायौं। कारण उही हो हाम्रो तागत। कस्तो तागत ? सोध्नुहोला। हाम्रो अनुसन्धानले भन्छ पेट्रोलडिजेल हाल्न जाने मान्छे साह्रै व्यस्त हुन्छन्। तिनलाई पम्पसम्म पुग्न फुर्सद मिल्दैन। त्यही भएर केही दिनपछिदेखि हामी पानीका बोतलमा चोकचोक र गल्लीमै इन्धन उपलब्ध गराउने छौं। त्यसकै पूर्वाधार निर्माणमा अहिले खटिएका छौं। त्यही भएर पेट्रोल पम्पमा भीडभाड बढेको हो। यसलाई अन्यथा नठान्नु होला। अभाव सिर्जना गर्न होइन, सुविधा बढाउन यो सबै भइरहेको छ। यस्तो सेवा दिन सरकारले सक्दैन, हामीले नगरे कसले गर्ने ? नत्र कुनचाहिँ प्रधानमन्त्रीले सक्यो हामीलाई थला बसाउन ? कालोबजार निमिट्यान्न पार्न कसले सक्यो ? आमा कसम, हामीलाई अलि बढी डर तपाईंसँगै थियो। तर, जब कोरोना आयो, हामी जुर्मुरायौं, तपाईं पनि अस्पताल छिर्नुभयो। क्या मज्जा आयो। हाम्रो अर्को सर्वेक्षणले भन्छ खासमा निम्न वर्गीय नेपाली जनताको बानी बिग्रिँदै गएको छ। फुर्सद छ तर ती सौखिन भए। सजिलै पाउने भएपछि जहिले पायो तहिले जे पायो त्यही किनिहाल्छन्। यस्तै अवस्था रहे बाउआमासमेत किन्न अघि सर्लान्। त्यही भएर हरेक सामानलाई खोज्न गाह्रो पर्ने, पाउन साह्रो पर्ने र किन्न गतिलै भाउ चुकाउनुपर्ने बनाउन चाहेका हौं। तपाईंको साथ पायौं भने यसलाई हामी निकै कालसम्म तन्काइदिने छौं। बिन्ती छ जनतालाई दुःख गर्नबाट वञ्चित नगरिदिनुहोस्। सामानको जति अभाव भयो, जनता उति चलाख हुन्छन्। जनता सपार्ने तपाईंको जिम्मेवारी पनि हामीले आफ्नै टाउकामा ल्याएका छौं। सहर्ष स्वागत गर्नुस् यसलाई। हामी चाहन्छौं कोरोना नेपाल छिरोस्। सर्वत्र हाहाकार होस्। नत्र हल्ला पिटाएर भए पनि हाहाकार बनाउन हामीले जान्या छ। अभावै अभावको कृत्रिम वातावरण बनाएरै किन नहोस्, हामी कम्तीमा दोब्बरमा सामान बेच्न चाहन्छौं। त्यस दिनको व्यग्र प्रतीक्षामा छौं। नाकाबन्दीपछि हामीलाई भाग्यले जुराइदिएको अवसर हो यो। कृपया, यसमा भिलेन बनेर नछिर्नुहोला। फेरि हामी पनि भिलेनै बनेर निस्किनुपर्ने अवस्था नआओस्। हामी जे गर्न पनि सक्छौं। तर, त्यो क्षमता आवश्यक परेमा मात्र देखाउँछौं। अहिले त सरकारका कतिपय मन्त्री र माथिदेखि तलसम्मका कर्मचारी सबैले हामीलाई साथ दिएकै छन्। प्रधानमन्त्रीज्यू त हामीले जे भन्यो त्यही मान्नुहुन्छ भनेर टारेकै छन्। थाहा छैन, मान्नुहुन्छ कि हुन्न। मान्नुभए ठीकै छ, नत्र जानेको छ। के जानेको छ ? भनेर सोध्नुहोला। त्यो त पहिला कथाले मागोस्, अनि देखाउँछौं। मात्र यतिचाहिँ भनिरहन्छौं हामीसँग सरकार ढाल्नेदेखि फाल्नेसम्मको तागत छ। नपत्याए इतिहास खोतल्नुहोस्, छर्लङै देख्नुहुनेछ। आफ्नो बखान आफैं के गरिरहनु ? कोरोनाले मान्छेको शरीरको तागत खान्छ। मान्छे झन् तागतिलो हुँदै गयो भने भाइरस भित्रभित्रै मर्छ। देखै पर्दैन। त्यसलाई मात्र ढाल्छ, जससँग प्रतिरोधात्मक क्षमता कम हुन्छ। अति कम भएकालाई त मारि नै दिन्छ। हामी कालोबजारिया पनि त्यस्तै हौं। शक्तिशाली, तागतिला र पहुँचवालासँग हामी डराउँछौं। तिनको सेवासत्कार गर्छौं। मध्यमवर्गलाई तिरीखिरी खेलाउँछौं। गरिब, विपन्न र अहिले खायो भरे के खाउँको अवस्थामा रहेकाहरूलाई भने भुतुक्कै पार्छौं। त्यसो गर्न पाउँदा हामीलाई गर्वानुभूति हुन्छ। त्यो पौरख को सूची राखेर अर्को विपत्तिमा फेरि अझ सक्रिय हुन्छौं। खासमा हामीलाई ठूला र उच्चमध्यम वर्ग चाहिँदै चाहिँदैन। बहुसंख्यक तल्लो वर्गलाई ङ्याक्न पायौं भने हामी मोटाइहाल्छौं। नेपाली बृहत् शब्दकोशले कालोबजार लाई यसरी अथ्र्याएको रहेछ, कुनै मालसामानको कृत्रिम अभाव खडा गरी अत्यधिक नाफा लिएर बिक्री गर्ने काम वा स्थिति। त्यस्तो मालसामान खरिदबिक्री गर्ने ठाउँ, चोरबजार। र, कालोबजारियाको अर्थ लेखेको रहेछ, कालोबजार गर्ने, तस्कर व्यापारी, चोरबजारिया। हामीलाई अथ्र्याउँदै चोरबजारिया, तस्कर व्यापारी भनिएको छ। हाम्रो पहिचानै त्यही हो। हाम्रो विशेषतै त्यही हो। कसरी हामी चोखा व्यापारी हुन सक्छौं त ? चोखा भयौं भने राष्ट्रभरका कसैले हाम्रो नामै उच्चारण गर्दैनन्। आफ्नो अस्तित्व मारेर कसरी पहिचान फेरौं हामी ? त्यसैले प्रधामन्त्रीज्यू, हामीलाई हाम्रै कर्ममा रमाउन दिनुहोस्। कृपया, सेना, प्रहरी वा कुनै कर्मचारी लगाएर बल प्रयोग नगराउनुहोस्। ठूलालाई ठूलै तागत लगाउन हामीले पनि जानेका छौं। जताबाट छिर्के लगाए पनि, जतिसुकै च्याँखे थापे पनि वा खोरमा पार्न चाहे पनि सक्नुहुने छैन। नत्र कुनचाहिँ प्रधानमन्त्रीले सक्यो हामीलाई थला बसाउन ? कालोबजार निमिट्यान्न पार्न कसले सक्यो ? आमा कसम, हामीलाई अलि बढी डर तपाईंसँगै थियो। तर, जब कोरोना आयो, हामी जुर्मुरायौं, तपाईं पनि अस्पताल छिर्नुभयो। क्या मज्जा आयो। अहिले आराम गरिरहनुभएको छ। हाम्रो सक्रियताको खबर लगिदिने कोही नहुन सक्छ। कसैले लगिगए पनि केही लछारपाटो लाउने छैन। प्रधानमन्त्रीज्यू, टुप्पामा आएर मलाईसमेत धम्क्याए भन्नुहोला। धम्क्याउन खोजेकै हो। सक्नुहुन्छ हामीलाई ठेगान लाउन ? सक्नुहुन्छ भने हेरौं, देखाउनुहोस्। जवाफको प्रतीक्षामा छौं। र, त्यसको समेत जवाफ बोकेर बसेका छौं। धन्यवाद। तपाईंका अशुभचिन्तक, तमाम कालोबजारिया"
स्ट्रिप नक्साकै त्रुटीले गुम्यो नेपाली भूभाग,"काठमाडौं : नेपालभारत संयुक्त सर्भे टोलीले रेखांकन गरी तयार परेको कञ्चनपुरको स्ट्रिप नक्सा त्रुटीपूर्ण रहेको दाबी गर्दै जनस्तरबाट खारेजीका लागि दबाब आएको छ। कञ्चनपुरबाट प्रतिनिधित्व गर्ने मन्त्री, सांसदसहितको टोलीले भारतीय पक्षबाट आफूलाई फाइदा हुने गरी नक्सा तयार परिएको बताउँदै स्ट्रिप नक्सामा पुनरावलोकन हुनुपर्ने माग राखेको हो। संसदीय टोलीमार्फत स्थलगत अध्ययन गरी भारतीय पक्षलाई फाइदा हुने गरी स्ट्रिप नक्सा बनाउने सर्भे टोलीमाथि कारबाही गर्नसमेत उनीहरूको माग छ। उनीहरूले मंगलबार गृहमन्त्री रामबहादुर थापा, परराष्ट्रमन्त्री प्रदीप ज्ञवाली, भूमि व्यवस्था सहकारी तथा गरिबी निवारणमन्त्री पद्मादेवी अर्याललाई ज्ञापन पत्र बुझाउँदै भारतीय पक्षलाई फाइदा हुने गरी भइरहेको सिमांकन अमान्य भएको जिकिर गरे। अन्तर्राष्ट्रिय सीमा सरोकार समूहका संयोजक पल्लवराज भट्टले ऐतिहासिक कालदेखि नेपाली भूभाग कायम भएको सयौं हेक्टर जग्गा भारततिर पर्ने गरी बनाइएको पाइएको जानकारी दिए। उनकाअनुसार भारतले अतिक्रमण गरेको भूमि नेपालको देखिने गरी स्थापित सीमा स्तम्भ (जंगे पिलर) लाई साक्षी स्तम्भ र नेपालतर्फ रहेको साक्षी स्तम्भ र सहायक पिलरलाई सीमाको मूल पिलर स्वीकार गर्दै तयार गरिएको स्ट्रिप नक्सा कार्यान्वयन गर्न खोज्दा कञ्चनपुरमा समस्या देखिएको उनको ठहर छ। उनीहरूले कञ्चनपुर जिल्ला भित्र भइरहेको सीमा रेखांकन कार्य बन्द गर्न पनि माग गरेका छन्। प्रमुख जिल्ला अधिकारी नेतृत्वमा फिल्डमा कार्यारत प्राविधिक टोलीलाई जनप्रतिनिधिको सहभागितामा ऐतिहासिक दस्तावेज, भोगचलन, कित्ता, नापी नक्सा तथा जग्गा धनी प्रमाणपुर्जा, जंगेपिलर, सीमासम्बन्धी अन्तर्राष्ट्रिय ऐन तथा कानुनका आधारमा नयाँ नक्सा तयार गर्ने अधिकार दिनुपर्ने उनीहरूको माग छ। स्ट्रिप नक्सा पुनरावलोक गर्दा सुगौली सन्धिपछि स्थापना गरिएका आधार सीमा स्तम्भ (जंगे पिलर)लाई अन्तर्राष्ट्रिय सीमा रेखांकनको मुख्य बनाउन उनीहरूले माग गरेका छन्। नियतबस सारिएका, गायब गरिएका, भत्काइएका २०० नम्बर, १९५ नम्बरलगायतका पिल्लरलाई विज्ञानसम्मत तथ्यका आधारमा पुरानै ठाउँको खोजी गरी तत्काल पुनस्र्थापना गर्न उनीहरूको माग छ। सीमानामा हुने अतिक्रमण र ज्यादतिविरुद्धको संघर्षमा गोविन्द गौतमले सहादत प्राप्त गरेको कुरा स्मरण गराउँदै कञ्चनपुरको सीमा क्षेत्रमा हुने हरेक समस्याबाट जनताको सुरक्षाका खातिर प्रत्येक २२ किलोमिटरमा सुरक्षा बल स्थापन गर्न पनि ज्ञापनपत्र मार्फत माग गरिएको छ। शारदा ब्यारेज निर्माणका बेलादेखि नेपालभारतबीच जग्गा सट्टा भर्नासम्बन्धी सहमति अनुसार जग्गाको यथार्थ विवरण सार्वजनिक गर्न पनि उनीहरूले माग गरेका छन्। ज्ञापन पत्र बुझाउने टोलीमा खानेपानीमन्त्री मगर, संसद्को महिला तथा समाजिक समितिका सभापति निरु पाल, कञ्चनपुर३ का सांसद डादीपकप्रकाश भट्ट, क्षेत्र नम्बर २ का सांसद नरबहादुर धामी, सांसद बीना बुढाथोकी, इन्दु कडरिया, पूर्वमन्त्री भानुभक्त जोशीलगायत छन्। ज्ञापन पत्र बुझ्दै भूमि व्यवस्थामन्त्री अर्यालले विवाद आएपछि सिमांकनका काम रोक्न निर्देशन दिइसकेको बताइन्। हामीले विवाद सुन्ने वित्तिकै सिमांकन अघि नबढाउनु निर्देशन दिएका छौं, उनले भनिन्। सरोकारवालाको खबरदारी निरन्तर हुनुपर्ने भन्दै मन्त्री अर्यालले नागरिक सचेतना चलिरहनुपर्ने बताइन्। उनले भनिन्, यो डकुमेन्टको हामी अध्ययन गर्छौ। राजनीतिक सहमति गरेर सहमति अनुसार नापजाँच गर्ने कुरामा हामी पहलकदमी लिन्छौं। नापी विभागका महानिर्देशक प्रकाश जोशीले विवादित स्थानको सिमांकन रोकिएको बताए। उनले परराष्ट्र मन्त्रालयको निर्देशन तथा गृहको सुरक्षामा नापी विभागले प्राविधिरूपमा सिमांकनको काम गर्ने जानकारी दिए। उनका अनुसार नेपालभारतको संयुक्त सीमासम्बन्धी बोर्डर वर्किङ ग्रुप (बीडब्लुजी) बैठकमा पनि समस्या आएका स्थानमा कामलाई रोक्ने सहमति भएको छ। सन् १८६० को सन्धि अनुसार नामांकनको काम सुरुवात भएको हो। त्यतिबेला नै नयाँ मुलकको रूपमा बाँके, बर्दिया कैलाली कञ्चनपुर नेपालले पाएको हो। विसं २०४५ मा स्थीर सीमा सिद्धान्त लागू गरिएको हो। कञ्चनपुर प्यारानाललगायत केही नालामा स्थीर सीमा सिद्धान्त लागू गरिएको छ। स्ट्रीप नक्साको काम २०३७३८ सालमा सुरु भएर २०६३६४ मा सकिएको हो। स्थीर सीमा कालापानी र सुस्तामा यो काम बाँकी छ। कैलाली, कञ्चनपुरको हकमा २०५८ देखि ६३ सम्म स्ट्रीप नक्साको काम भयो। सन् २०१४ मा बीडब्लुजीको गठन भएको हो। बीडब्लुजीको गठनपछि स्थीर नक्सा तयार भएका बाँकी स्तम्भ बनाउने, मर्मत सम्भार गर्ने, हराएका छ छैन इन्फेक्सन गर्ने, क्रस बोर्डर अक्युपेसनको लगत तयार गर्ने काम जिम्मेवारी पाएको हो। भारतमा परेको नेपाली भूभाग बैवाहा : बेलडाँडी गाउँपालिका३ वैवाहामा रहेको साविक ३२ नम्बरदेखि ३४ नम्बर पिल्लरसम्मको सिमांकन गर्दा २०२८ सालदेखि भोगचलन गर्दै आएको र लालपुर्जा भएको सयौं परिवारको जग्गा भारततिर पर्ने गरी नयाँ सिमांकन भएको छ। हालसम्म यो क्षेत्रमा कुनै विवाद छैन। दुवै पिलरको बीचमा नयाँ सर्भे तथा सीमांकन गर्दा १ सय विघा बढी जग्गा भारततर्फत पर्न गएको छ भने विश्व बैंकको सहयोगमा निर्माणाधीन महाकाली सिँचाई आयोजनाअन्र्तगत दोस्रो चरणको नहर समेत दशगजा बीचमा पर्न गएको छ। पचुइ : बेलौरी नगरपालिका८ पचुईस्थित ३८ नम्बर स्तम्भलाई साक्षी स्तम्भ मानिँदै आएको थियो। तर हाल ३८ नम्बरलाई मुल सीमा स्तम्भ मानिएर सीमांकन गरिएको छ। यो स्तम्भ नजिकबाट गएको हुलाकी सडक भारतमा परेको भन्दै निर्माण कार्य नै रोकिएको छ। ३७ नं स्तम्भदेखि ३८ हुँदै ३९ सम्मको सयौं विघा नेपालीले भोगचलन र जग्गाधनी पुर्जा भएको जग्गा पनि भारतमा परेको छ। २०० नम्बर सीमा स्तम्भ नै बेपत्ता : बैलौरी नगरपालिका १ र पुर्नवास नगरपालिकाको ४ नम्बर वडाको सीमा क्षेत्र रहेको २०० नम्बर सीमा स्तम्भ लामो समयदेखि गायब छ। तर यो स्तम्भ स्थापनामा कसैको ध्यान गएको छैन। सोही सीमा स्तम्भ गायब भएका कारण नेपाली भूभाग भारतीय पक्षबाट अतिक्रमण हुँदा गोविन्द गौतमले ज्यान गुमाउनु परेको थियो। २०१ नम्बरबाट १९९ नम्बरको जंगे पिलरलाई आधार मानेर २०० नम्बर पिलर स्थापना गर्नु पर्नेमा २०१ बाट सोझै १९८ मा पुग्ने गरी बीचको झण्डै ३ किलोमिटर लामो क्षेत्रको ५० मिटर देखि ७ सय मिटर चौडाइसम्म ठूलो नेपाली भूभाग भारततर्फ पर्ने गरी सिमांकन गरिएको छ। प्याराताल : पुनर्वास नगरपालिका ६ स्थित प्याराताल सशस्त्र द्वन्द्वकालमा सुरक्षा निकायको अभावमा भारतले अतिक्रमण गरेको छ। नेपालको तर्फबाट खटिएका तत्कालीन नापी अधिकृत मधुरमान मास्केको नेतृत्वको टोलीले भारततिरै बसेर तयार गरेको स्ट्रिप नक्सामा १९५ नम्बर पिलरलााई मुख्य सीमा स्तम्भ नभइ साक्षी स्तम्भको रूपमा स्वीकार गरेका थिए। २०५८ सालसम्म जिल्ला विकास समितिले ठेक्का लगाउँदै आएको प्याराताललाई मास्के नेतृत्व टोली सीमामा पर्ने गरी सहमति जनाएको पाइएको छ। बिजोर नम्बरको सीमा स्तम्भ बनाउने जिम्मा नेपाली पक्षको भए पनि १९५ नम्बरको पिलरको पुनर्निर्माण समेत गरिएको छैन। जसका कारण उक्त क्षेत्रको नेपाली भूभाग गुमाउनुका साथै प्याराताल समेत गुमाउनु पर्ने अवस्था आएको छ। गड्डा चौकीदेखि जिमुवासम्मको सडक : भीमदत्त नगरपालिका१० गड्डा चौकीदेखि जिमुवा जाने सडक खण्डको निर्माण भारतीय पक्षले बन्द गरिदिएको छ। नगरपालिकाले कालोपत्रे गर्न टेण्डर आह्वान गरी काम सुरु भएको अवस्थामा भारतीय पक्षले यो भूभाग आफ्नौ भन्दै काम रोकेको हो। सोही नगरपालिका९ ब्रम्हदेव बजारमा लामो समयदेखि रहेका हलिया मुक्ति बस्तीमा भारतीय पक्षले नयाँ भवन निर्माणमा रोक लगाएको छ। पुरानो बस्ती समेत खाली गर्न दबाब दिइरहेको छ।"
तीन नेता तीनतिर,"काठमाडौं : सत्तारुढ दल नेकपाले दुई अध्यक्षबीचको छलफलपछि बुधबार सचिवालय बैठक बोलाएको छ। प्रधानमन्त्री केपी ओली मिर्गौला पुन: प्रत्यारोपणका लागि अस्पताल भर्ना हुनुअघि १८ फागुनमा बैठक बसेको थियो। मिर्गौला प्रत्यारोपण गरी बालुवाटार फर्केका ओलीले बढाएको राजनीतिक सक्रियतापछि बुधबार बैठक बस्न लागेको हो। बुधबार सचिवालय बैठक बोलाइएको छ, वरिष्ठ नेता झलनाथ खनालले अन्नपूर्णसँग भने, बैठकका एजेन्डा अहिले जानकारी गराउने गरिएको छैन। उपाध्यक्ष वामदेव गौतमबारे निर्णयमा पुनर्विचारको एजेन्डा बन्न सक्छ कि भन्ने अन्नपूर्णको जिज्ञासामा खनालले भने, वामदेवजीलाई राष्ट्रियसभामा लैजाने विषयमा पार्टीले जे निर्णय गर्यो त्यो भइसक्यो। त्यसमा पुनर्विचार हुँदैन। त्यो छलफलमा आउने विषय पनि होइन। उपाध्यक्ष गौतमलाई राष्ट्रियसभामा सरकारको सिफारिसमा राष्ट्रपतिबाट मनोनीत कोटामा पठाउनेनपठाउने विषयमा विवाद छ। १८ फागुनको सचिवालय बैठकले गौतमलाई राष्ट्रियसभामा पठाउने निर्णय गरेको थियो। उक्त निर्णयमा प्रधानमन्त्री ओलीले असहमति जनाएपछि विवाद उत्कर्षमा छ। बैठक बोलाउन प्रधानमन्त्री ओली र अध्यक्ष पुष्पकमल दाहालबीच मंगलबार बालुवाटारमा छलफल भएको थियो। दुई अध्यक्षबीच संवादका लागि महासचिव विष्णु पौडेलले भूमिका खेलेका थिए। पौडेलले बिहान खुमलटार पुगेर दाहालसँग छलफल गरेका थिए। १४ फागुनको सचिवालय बैठकपछि ओली र दाहालबीच तीन चरणको भेटमा राजनीतिक संवाद भएको थिएन। मंगलबार भने पार्टी एकताका बाँकी काम, उपाध्यक्ष गौतमका सन्दर्भमा सचिवालयले गरेको निर्णय र कोरोना भाइरस संक्रमणको जोखिमबाट जोगिने उपायलगायत विषयमा भएको छलफलपछि दुवै अध्यक्ष बैठक बोलाउने निष्कर्षमा पुगेका हुन्। तत्कालीन एमालेभित्रको समीकरणमतभेदबाट फाइदा लिएर सरकार र आपूविरुद्ध मोर्चाबन्दीको प्रयास गरेको भन्दै ओली दाहालसँग रुष्ट थिए। उनी पार्टीमा सकभर बहुमतको निर्णय नमान्ने र सहमतिकै आधारमा निर्णय लिनुपर्ने पक्षमा उभिँदै आएका छन्। दाहाल पनि आफूलाई पार्टीमा कार्यकारी अधिकार दिइए पनि त्यसको अनूभति गर्न नदिएको, राजनीतिक नियुक्तिलगायत निर्णयमा एकलौटी गरेको, सचिवालयको निर्णय कार्यान्वयनमा अटेर गरेकोमा ओलीसँग असन्तुष्ट छन्। महासचिव पौडेलले नेताहरूबीच समस्या समाधानतिर सकारात्मक छलफल चलिरहेको बताए। बैठकमा प्रधानमन्त्रीको स्वास्थ्य अवस्थाबारे पनि छलफल हुने नेताहरूको भनाइ छ। ओलीदाहाल द्वन्द्व नेकपामा नेपाललाई कर्नरमा पार्न एक समय ओली र दाहालबीच साँठगाँठ चल्यो। नेपालले विधि र पद्धतिका विषय उठाइरहे। पार्टीका कतिपय संगठनात्मक निर्णयमा नोट अफ डिसेन्ट लेखे। त्यसमा दुई अध्यक्षमध्ये कसैले पनि चासो देखाएनन्। दाहाललाई लागेको थियो प्रधानमन्त्रीसँग पार्टी एकता गरिएको हो। भद्र सहमतिका आधारमा पार्टी कमान्ड क्रमश: ओलीपछि आफ्नै हातमा आइहाल्छ। दाहाललाई ओलीसँग त्यत्ति विश्वास थियो। जब ओलीले सरकारका नियुक्तिदेखि पार्टीसमेत आफ्नै कमान्डमा राख्ने र निर्णयप्रक्रियामा आफूलाई लागेका निर्णय गर्दै जान थाले तब दाहाल चिढिन पुगे। ओलीको कार्यशैलीसँग असन्तुष्ट बनेपछि दाहालले नयाँ साथीहरू खोज्न थाले। त्यही क्रममा नेपालसँग उनको हिमचिम बढेको दाहालनिकट एक नेताले बताए। ओलीले पार्टी एकताका संगठनात्मक निर्णय आफ्नो तरिकाबाट गर्न खोजेपछि दाहालले नेपालसँगको पनि सहमति खोजी गर्न ओलीमाथि दबाब बढाउन थाले। त्यसपछि दाहालले नेपालको साथ लिन थाले। आपूविरुद्ध मोर्चा बन्न सक्ने आकलन ओलीलाई थियो। उनले गौतमलाई फकाउन दाहालले प्रस्ताव गरेको संगठन विभाग प्रमुखमा सीमित राख्न चाहेनन्, विधान संशोधन गरी उपाध्यक्षसम्म बनाउन प्रस्ताव ल्याए। सचिवालय, स्थायी समिति हुँदै गौतमका लागि उपाध्यक्ष पद विधान संशोधन गरी नेकपाको केन्द्रीय समिति बैठकले पारित गर्यो। खनाललाई पनि यसअघि आफैंले एकताका क्रममा खोसेको वरीयता फिर्ता गराउँदै नेपालभन्दा माथिल्लो मर्यादामा ल्याउने गरी पार्टी निर्णय गराए। जब सभामुख, एमसीसी प्रकरण र गौतमलाई राष्ट्रियसभा लैजान संविधान संशोधनसम्मका प्रस्ताव आए तब फेरि गिजोलियो नेकपाभित्रको राजनीतिक समीकरण। यी विषयमा प्रधानमन्त्री ओली अप्ठ्यारोमा परे। पार्टी नेताहरू नै धु्रवीकृत हुन थाले। एकपछि अर्काे विषय पार्टीको राजनीतिक लाइन र लिडरसिपको विषयसँग जोडिँदै आउन थाल्यो। त्यसपछि नै पार्टीभित्र नेताहरूबीच धु्रवीकरणको अवस्था आएको हो, गृहमन्त्रीसमेत रहेका सचिवालय सदस्य रामबहादुर थापा भन्छन्, यो अहिले नेतृत्व र नीतिबीचको संघर्षका रूपमा देखिन खोजेको छ। यसैबीच प्रधानमन्त्री ओलीले आफू घेराबन्दीबाट जोगिन अनेक प्रयास थालेका छन्। ओलीनिकट एक नेताका अनुसार उनी गौतमका सवालमा सचिवालयको निर्णय कार्यान्वयनको पक्षमा छैनन्। सहमतिका आधारमा निर्णय हुनुपर्ने र बहुमतको निर्णय लाद्न नदिने रणनीतिमा ओली पक्ष छ। सहमति पनि खासगरी दुई अध्यक्षबीच हुनुपर्ने र त्यसका लागि अन्य नेताले सल्लाह मात्र दिन सक्ने धारणा ओली पक्षका नेताको छ। दुई अध्यक्षबीच सहमति नभएसम्म पार्टीमा निर्णय हुन सक्दैन। महाधिवेशनसम्म दुई अध्यक्षले एकीकरण गर्ने जिम्मा लिनुभएको हो, उनीहरू भन्छन्, अर्को बाटो रोजे एकीकरण नै अप्ठेरोमा पर्न सक्छ। तानातानमा नेपाल पार्टीभित्र कोर अफ लिडरसिपमा रहेका नेताहरूकै बीच ध्रुवीकरण बढेका बेला नेपाल तानातानमा परेका छन्। आफ्नो पक्षमा बहुमत जुटाउन नेपाललाई तान्दा सहज हुने देखी ओलीदाहाल दुवैको बीचमा निर्णायक अवस्थामा नेपाल छन्। त्रिपक्षीय शक्ति सन्तुलनको अवस्थामा रहेका नेपाल जता उभिन्छन् नेकपाभित्र नेताहरूको बहुमत पल्लाभारी उतै हुने अवस्था देखिएको छ। यो अवस्था बुझेरै ओलीले आफ्नो अप्ठ्योराका साथी नेपाललाई बनाउन खोजिरहेका छन्। जसरी हुन्छ फकाउने रणनीतिमा ओली पक्षका नेताकार्यकर्ता दिनहुँ नेपाल निवास धाउने क्रम चलिरहेको छ। नेपालले पनि विवाद समाधानको मध्यस्थताका लागि गौतमलाई पार्टी निर्णय कार्यान्वयन गर्न राष्ट्रियसभा पठाउने र डा युवराज खतिवडालाई प्रधानमन्त्रीको चाहनाका आधारमा अर्थमन्त्रीमै तत्कालका लागि दोहोर्याउने प्रस्ताव अगाडि बढाएका थिए। त्यसमध्ये खतिवडा गैरसांसदका रूपमा अर्थमन्त्रीमा दोहोरिएका छन्। नेपाल दुवै अध्यक्षलाई आफूसँग गर्ने व्यवहारलाई शंकाको लाभले हेर्ने र गौतमको पार्टी निर्णय कार्यान्वयन हुनुपर्ने पक्षमा अडिग देखिएका छन्। बैठकअघि नेपालसँग दुवै अध्यक्षले बढाएको छलफल र नेताबीच भएका भेटघाटका कारण पनि बुधबार हुने सचिवालय बैठक अर्थपूर्ण हुने देखिन्छ। रणनीति आआफ्नै ओली अडान वामदेवलाई राष्ट्रियसभामा सिफारिस गर्न पार्टीले गरेको सुझाव कार्यान्वयन नगर्ने एमसीसी सम्झौता जसरी पनि सदनबाट अनुमोदन गराई छाड्ने रणनीति माधव नेपाल पक्षलाई फकाई पूर्वएमाले धारलाई संगठित गर्ने विकल्पमा माओवादी धारका नेता नारायणकाजी श्रेष्ठ र रामबहादुर थापालाई आफूतिर आकर्षित गर्ने सचिवालयमा बहुमतको निर्णय नमानी सर्वसम्मत निर्णयमा जोड दिइरहने दाहाल अडान वामदेवलाई राष्ट्रियसभामा लैजाने सचिवालयको निर्णय कार्यान्वयन गर्नुपर्ने एमसीसी सम्झौता परिमार्जन गरेर मात्र अनुमोदन गर्नुपर्ने रणनीति भैंसेपाटी भेलामा सहभागी गठबन्धन जोगाई त्यसलाई निरन्तरता दिइराख्ने पूर्वमाओवादी धारको एकता जोगाएर माधव नेपाललाई आफूतिर आकर्षित गरिराख्ने बहुमत आफूतिर पुग्दा आवश्यक परे बहुमतबाट पनि निर्णय प्रक्रियामा जाने नेपाल अडान वामदेवलाई राष्ट्रियसभामा लैजाने सचिवालयको निर्णय कार्यान्वयन गर्नुपर्ने पार्टीमा विधिपद्धतिअनुसार संगठनात्मक र राजनीतिक निर्णय लिनुपर्ने रणनीति  डा युवराज खतिवडालाई तत्कालका लागि अर्थमन्त्री कायम राख्ने गरी मध्यमार्गी प्रस्तावमा सहमति खोजी गर्ने दाहालओली दुवैसँग शंकाको लाभका आधारमा व्यवहार प्रदर्शन गर्ने पार्टी विवाद समाधान गर्न शक्ति बाँडफाँट प्रस्तावमा छलफल गराउने र त्यस आधारमा आफ्नो लाभको खोजी गर्ने"
हाइड्रो हब बन्दै लिखु करिडोर,"ओखलढुंगा : हिमनदीका उपनामले परिचित लिखुमा एकसाथ ७ जलविद्युत् आयोजना निर्माणाधीन छन्। पूर्वी पहाडका ओखलढुंगा, रामेछाप र सोलुखम्बुको सीमा हुँदै बग्छ लिखु। ७ आयोजना ओखलढुंगाको लिखु गाउँपालिका र रामेछापको लिखुतामाकोसी गाउँपालिकाको बिजुलीकोट आसपासमा निर्माणाधीन छन्। यी आयोजना पूरा हुँदा लिखुबाट ३ सय २९ दशमलव ६ मेगावाट विद्युत् उत्पादन हुनेछ । पछिल्लो समय नदीको माथिल्लो क्षेत्र लाहाछेवरदेखि बिजुलीकोटको रातामाटासम्म आयोजनाका संरचना धमाधम निर्माण भइरहेका छन्। रामेछापको उत्तरी बस्ती लाहाछेवरमा ५८ मेगावाटको भिजन जलविद्युत् निर्माणाधीन छ। यो आयोजनाको प्रवेशमार्ग र अन्य संरचना निर्माण भइरहेको छ। आयोजनाले रामेछापको उमातीर्थ नजिकै विद्युत्गृह बनाउने तयारी गरेको छ । हिमालय प्रालिले प्रवद्र्धन गरेको ७७ मेगावाटको लिखु१ आयोजना अन्तिम चरणमा पुगेको छ। आयोजनामा मुख्य लगानी प्राइम बैंकको छ भने अन्य ६ बैंकको समेत साझेदारी छ। लिखु१ मा विद्युत् उत्पादनपछि बाहिरिएको पानी फेरि लिखु२ आयोजनामा प्रयोग गरेर विद्युत् उत्पादन गर्ने तयारी छ । प्रतिमेगावाट १८ करोड लगानी अनुमान गरिएको लिखु१ मा ३० प्रतिशत लगानी मोतीलाल दुगड समूहको छ । प्रतिमेगावाट १८ करोड खर्च अनुमान गरिएको आयोजना ०७७ साउनमा निर्माण सकिने दुगड समूहका सदस्य राजन खत्रीले बताए। लिखु२ को क्षमता ५५ मेगावाट हुनेछ । यो आयोजनामा माछापुच्छे बैंकको मुख्य लगानी छ। उमाकुण्ड१ क्यामाको वाल्दिङ दोभानमा बाँध बनाएर उमाकुण्डकै ठाडोखोलामा विद्युत्गृह निर्माण गरिँदैछ। समूहले तेस्रो आयोजनाको काम पनि सँगै अघि बढाएको छ । लिखुको राङ्दहमा बाँध निर्माण गरी बुकुदोभानमा विद्युत्गृह बनाइने आयोजनाको पनि तीव्र निर्माण भइरहेको छ । २९ दशमलव ४ मेगावाट क्षमताको लिखु३ आयोजनाले ०७७ असारमा विद्युत् उत्पादन गर्नेछ । दुगड समूहले बनाइरहेका तीनवटै आयोजनाका सुरुङ र पावर हाउस निर्माण, प्रसारण लाइनको सर्भे, जग्गा अधिग्रहणलगायत भइरहेको छ।उत्पादित विद्युत् १३२ केभी प्रसारण लाइनमार्फत् रामेछापको चुचुरेस्थित गर्जाङ सबस्टेसनमा केन्द्रीय प्रसारण लाइनमा जोडिने खत्रीले बताए । तीन आयोजनाबाट उत्पादन हुने १ सय ६१ दशमलव ४० मेगावाटमध्ये नेपाल विद्युत् प्राधिकरणले १ सय १४ मेगावाट किन्ने सम्झौता भएको छ। बाँकी अन्यलाई बेच्ने तयारी छ। आयोजनाका लागि सानाठूला गरी ५ पक्की पुल र करिब १ सय २५ किलोमिटर सडक निर्माण भएको छ। लिखु४ को ३० प्रतिशत काम सकिएको छ। ५२ दशमलव २ मेगावाट क्षमताको आयोजना निर्माणस्थल ओखलढुंगाको खिजिदेम्बा र रामेछापको उमाकुण्ड गाउँपालिकाको बीचमा पर्छ। विद्युत्गृह ओखलढुंगाको लिम्तीमा बन्दै छ। लिखुमा अर्को लोअर लिखु आयोजना पनि निर्माणाधीन छ। ओखलढुंगाको लिखु गाउँपालिका र रामेछापको लिखुतामाकोसी गाउँपालिकाको सिमाना ढाँडेमा बाँध बाँधेर रामेछापको बिजुलीकोटमा पावर हाउस निर्माण अघि बढेको छ। यो आयोजनाको मुख्य लगानीकर्ता सानिमा बैंक हो। २८ दशमलव १ मेगावाट क्षमताको आयोजनाको ५० प्रतिशत काम सकिएको छ। ३ किलोमिटर सुरुङ निर्माण गर्नुपर्ने आयोजनाको हालसम्म २ दशमलव ३ किलोमिटर सुरुङ बनिसकेको छ। हाइड्रो हब बन्दै लिखु करिडोर निर्माणाधीन ७ आयोजनाबाट प्रभावित क्षेत्रमा ओखलढुंगाको लिखु र खिजिदेम्बा गाउँपालिका पर्छन्। ओखलढुंगाका २ गाउँपालिका र रामेछापका उमाकुण्ड र लिखुतामाकोसी गरि ४ स्थानीय तह आयोजनाबाट प्रत्यक्ष प्रभावित छन्। एउटै नदीमा ७ आयोजना बन्न लागेकोमा स्थानीय हर्षित छन्। लिखु हाइड्रो हब बन्दै छ, आयोजनास्थल वरपर सडक, खानेपानी जस्ता पूर्वाधार बन्दै छन्, यो खुसीको कुरा हो, लिखु गाउँपालिकाका कार्यपालिका सदस्य तथा स्थानीय मावर सुनुवारले भने। उनका अनुसार लिखु क्षेत्रको मुहान चाँडै फेरिन्छ। लिखु हाइड्रो हब बन्दा पूर्वाधार विकासमा योगदान पुग्ने खिजिदेम्बाका सामाजिक कार्यकता लिला सुनुवार बताउँछन्। उनका अनुसार प्रभावित क्षेत्रका स्थानीयले मुआब्जा पाउने, पूर्वाधार चाँडै विकास हुने र हाइड्रोमा सेयर पाउने भएकाले उत्साहित छन्। लिखुका जलविद्युत् परियोजनाले खिजिदेम्बा र लिखु गाउँपालिकाले जल पर्यटनबाट फाइदा लिन सक्ने विश्वास स्थानीयको छ। लिखु४ का जनसम्पर्क अधिकृत चन्द्रकान्त सुनुवारले आयोजना प्रभावित क्षेत्रमा स्वास्थ्य, शिक्षा, खानेपानी र सडकजस्ता पूर्वाधार निर्माण गरिरहेकाले स्थानीय लाभान्वित भएको बताए। यस वर्ष आयोजनाका काम अन्तिम चरणमा पुग्ने उनको भनाइ छ।"
हल्लामै बजार अनियन्त्रित,"काठमाडौं : हल्लाका भरमा अत्यधिक संख्यामा सञ्चित गर्दा बजारमा ग्यास अभाव देखिएको छ। पेट्रोल लिन पनि उपभोक्ता लामो लाइन लाग्न थालेका छन्। नेपाल आयल निगम र व्यवसायीले हल्लाअनुसार पूर्वतयारी नगर्दा पम्पहरूमा लाइन लाग्नुपर्ने अवस्था आएको हो। उपत्यकाका पम्पहरूमा सोमबार साँझदेखि पेट्रोल लिन लाइन लागेको थियो। उपभोक्ताको भीड मंगलबार साँझसम्म यथावतै देखियो। यसमा मुख्य तीन कारण देखिएको नेपाल पेट्रोलियम डिलर्स एसोसिएसनका अध्यक्ष लिनेन्द्र प्रधान बताउँछन्। भारतले कोरोना भाइरसको संक्रमण फैलिन नदिन गत आइतबारदेखि प्रमुख चारबाहेक अन्य नाका बन्द गरेको छ। भारतले नाकाबन्दी लगाएको भनेर गलत हल्ला चलाएका भरमा उपत्यकावासी सकेसम्म बढी परिमाणमा पेट्रोलको जोहो गर्न पम्पमा ओइरिए। यस्तो अवस्थामा निगमले शनिबार पनि थानकोट डिपो सञ्चालनमा ल्याई पम्पलाई पेट्रोल उपलब्ध गराउनुपथ्र्यो। निगमले शनिबार डिपो बन्द राख्यो। थानकोट डिपोले शुक्रबार पेट्रोल ९ लाख ३३ हजार र डिजेल १२ लाख ७ हजार लिटर वितरण गरेको थियो। उसले आइतबार दिउँसो २ बजेदेखि पेट्रोल ८ लाख २८ हजार र डिजेल ९ लाख ८३ हजार लिटर उपत्यकाको बजारमा पठाएको थियो। निगमले आफ्नो योजनाअनुरूप आइतबार बिहान ७ बजेदेखि इन्धन उपलब्ध पनि गराएन। मागको तुलनामा निगमले अपर्याप्त परिमाणमा इन्धन बजारमा पठाउनु र शनिबार नदिनुले बजारलाई झनै अनियन्त्रित बनाएको अध्यक्ष प्रधान बताउँछन्। उनका अनुसार पेट्रोलका लागि लामो लाइन लाग्नुमा व्यवसायीको पनि भूमिका छ। मूल्य घट्ने सवालमा व्यवसायीले कम परिमाणमा इन्धन उठाएको, त्यही पनि बिक्री नगरेकाले बजारमा कृत्रिम अभाव गराउन भूमिका खेलेको प्रधान स्वीकार गर्छन्। निगमले अंग्रेजी महिनाको १ र १६ तारिखमा इन्धनको मूल्य समायोजन गर्छ। अन्तर्राष्ट्रिय बजारमा घट्दो मूल्यअनुसार निगमले सोमबार मूल्य समायोजन गर्दै छ भन्ने जानकारी पाएका व्यवसायीले कम परिमाणमा थानकोट डिपोबाट इन्धन उठाए। उनीहरूले आइतबार र सोमबार त्यसको एकचौथाइ पनि बिक्री नगरी पम्प बन्द गरे। भारतले फेरि नाकाबन्दी गरेको गलत हल्ला सामाजिक सञ्जालमार्फत फिजाइयो, उनी भन्छन्, त्यसको प्रत्यक्ष प्रभाव पम्पहरूमा पर्यो। उपभोक्ता हल्लाकै भरमा ग्यालेन र मिनरल वाटरको बोतलमै पेट्रोल लिन लाइनमा बस्न थालेका छन्। उपभोक्ताले भूकम्प र नाकाबन्दीकै अवस्था सिर्जना हुने हल्लाका भरमा अनावश्यक जोहो गर्न थालेपछि भीड बढेको हो। सिनामंगलस्थित तपस्या ट्रेडर्स पम्पका सञ्चालक श्याम बुढाथोकी पेट्रोल माग शनिबारदेखि सामान्य अवस्थाभन्दा झन्डै ४० प्रतिशतले बढेको बताउँछन्। पर्याप्त परिमाणमा इन्धन दिए पनि लाइन कम नभएको बुढाथोकीको भनाइ छ। उनी बाग्मती पेट्रोल डिलर्स एसोसिएसनका उपाध्यक्षसमेत हुन्। पेट्रोल छैन भनेर बोर्ड झुन्ड्याएकै पम्पहरूले पेट्रोलको कालोबजारी गरेको भेटिएको छ। चारपांग्रे सवारीको डिक्कीमा लुकाइएको ड्रममै आवश्यकताभन्दा बढी पेट्रोल बिक्री गरिएको छ। दुईपांग्रेले ग्यालेनमै पेट्रोल खरिद गरी लगेको फेला परेको छ। बजारमा खाना पकाउने ग्यास र पेट्रोल अभाव भयावह बन्दै छ। कालोबजारी, कृत्रिम अभाव र कार्टेलिङ रोक्न सरकार सफल भएको छैन। बजारमा पर्याप्त परिमाणमा ग्यास, नुन, खाने तेल, मास्क र पेट्रोल भएको दाबी गरिए पनि उपभोक्ताले सहज रूपमा यस्ता वस्तु पाएका छैनन्। बजारमा बढ्दो कालोबजारी र कृत्रिम अभाव नियन्त्रण नहुँदा सरकारको उपस्थिति नभएको गलत सन्देश उपभोक्तामा गएको छ। निगमले भने इन्धन पर्याप्त वितरण गरिएकाले बुधबार बिहानदेखि पम्पमा उपभोक्ताको लाइन समाप्त हुने दाबी गरेको छ। निगमका प्रवक्ता वीरेन्द्र गोइतका अनुसार मंगलबार सामान्य अवस्थामा खपत हुने परिमाणभन्दा ५ लाख ६९ हजार लिटर बढी पेट्रोल बजारमा पठाइएको छ। मंगलबार ११ लाख ६९ हजार लिटर पेट्रोल र १४ लाख ११ हजार लिटर डिजेल बजारमा पठाइएको प्रवक्ता गोइत सुनाउँछन्। उपत्यकामा सामान्य दिनमा ६ लाखदेखि साढे ६ लाख लिटर पेट्रोल र ९ लाख लिटर डिजेलको माग छ। शनिबार सार्वजनिक बिदा भएकाले इन्धन उपलब्ध गराउन नसकिए पनि आइतबारदेखि मागभन्दा बढी वितरण भइरहेको छ, उनी भन्छन्, बुधबारदेखि अवस्था सामान्य हुन्छ। जुनसुकै कम्पनीको सिलिन्डर साट्नू उद्योग, वाणिज्य तथा आपूर्ति मन्त्रालयले एक ब्रान्डको ग्यास सिलिन्डर अर्कोसँग नि:शुल्क साट्न उद्योगीलाई निर्देशन दिएको छ। मन्त्री लेखराज भट्टले मंगलबार ग्यास उद्योगीलाई मन्त्रालयमा बोलाएर अवस्था सामान्य नहुँदासम्म सिलिन्डर साट्न पाउने सुविधा बुधबारदेखि कार्यान्वयनमा ल्याउन भनेका हुन्। बजारमा देखिएको ग्यासको कृत्रिम अभाव नियन्त्रण गर्न मन्त्रीज्यूले उद्योगीलाई बोलाएर जुनसुकै ब्रान्डको भए पनि सिलिन्डर नि:शुल्क साट्न पाउने व्यवस्था तत्कालै कार्यान्वयनमा ल्याउन निर्देशन दिनुभएको छ, मन्त्री भट्टको सचिवालय स्रोतले भन्यो, साट्न नमान्ने उद्योगीमाथि कडा कारबाही गर्ने चेतावनी मन्त्रीज्यूले दिनुभएको छ। नेपाल एलपी ग्यास उद्योग संघका अध्यक्ष गोकुल भण्डारीले गुणस्तर र सुरक्षाको सवालमा एक ब्रान्डको सिलिन्डरसँग अर्को साट्न प्राविधिक रूपमा नमिल्ने बताए। यो नेपाल आयल निगमको एलपी ग्यास विनियामवलीविपरीत हुने उनको भनाइ छ। हामीले प्राविधिक रूपमा यो निकै जोखिमपूर्ण काम भएकाले निगमको विनियावलीविपरीत नमिल्ने सुझाव दिएका छौं, उनले भने, ग्यासको आपूर्ति पर्याप्त परिमाणमा र उद्योगबाट बजारमा पनि उल्लेख्य संख्यामा पठाउने काम भइरहेकाले केही दिनमै अवस्था सामान्य हुन्छ।"
