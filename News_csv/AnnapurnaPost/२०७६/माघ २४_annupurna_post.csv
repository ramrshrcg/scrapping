शीर्षक,विवरण
पुँजी बजार सुधार,"नेपाल राष्ट्र बैंकले सेयर धितोमा कर्जा खुकुलो पार्ने संकेत देखाएको छ। नेपाल राष्ट्र बैंकले बैंक तथा वित्तीय संस्थाको पुँजी वृद्धिका लागि थप सेयर निष्कासन, हकप्रद सेयरमा लगानी जस्ता विकल्प दिएपछि सेयर बजारमा सेयरको आपूर्ति बढ्न गएको थियो। एकातर्फ सेयरको आपूर्ति बढ्ने र अर्कातर्फ बैंक तथा वित्तीय संस्थाले सेयर धितोमा प्रवाह गर्ने कर्जामा कडाइ, सेयर धितोलाई उच्च जोखिम मानेर धितो मूल्यांकन विधिमा परिवर्तन तथा अर्थमन्त्रीले सेयर बजारको विरुद्धमा दिएका अभिव्यक्तिपछि ओरालो लागेको सेयर बजार पुनः पुरानै लयमा फर्कन प्रयासरत छ। २०७३ साउन १२ मा नेपाल स्टक एक्सचेन्ज (नेप्से) परिसूचक अहिलेसम्मकै उच्च १८८१ विन्दुमा पुगेको थियो। २०७२ भदौदेखि २०७३ साउनसम्म एक वर्षको अन्तरालमा संसारका स्टक मार्केटमा बिरलै देखिने कपल बुल समातेको नेप्से परिसूचक लगातार ओरालो लागेर अघिल्लो महिनादेखि भने केही सुधारका संकेत देखा परेका छन्। वास्तवमा पुँजी बजार भनेको अर्थतन्त्रको ऐना पनि हो। नेपालमा वास्तविक क्षेत्रका कम्पनीहरूको न्यून उपस्थिति र वित्तीय क्षेत्रका कम्पनीहरूको बाहुल्यका कारण नेप्से परिसूचकलाई हेरेर धारणा बनाउन नहुने तर्क पनि हुने गरेको छ। तर बाह्य लगानीकर्ता र आम मानिसले अर्थतन्त्रको अवस्था बुझ्न पुँजी बजारको अवस्था हेर्ने गर्छन्। त्यसकारण पनि अहिले अर्थमन्त्रीले पनि पुँजी बजारप्रति सकारात्मक अभिव्यक्ति दिँदै आएका छन्। खासगरी सेयर बजार घट्दो क्रममा हुँदा त्यसलाई स्थायित्व दिनुपर्ने साना मझौला लगानीकर्ता पनि आत्तिएर सेयर बिक्री गर्न थाल्छन्। सट्टेबाजहरूले बजार बढाउँदा बढेको बजार देखेर उत्साही भएर पस्ने, बजार ओरालो लाग्दा आत्तिएर सेयर बेच्न हतारिने खासगरी साना तथा मझौला लगानीकर्ता हुन्छन्, जसले सेयर बजार प्रवेश गरेर गुमाइरहेका हुन्छन्। सेयरको मूल्य लगातार घटिरहेका बेलामा बेचेर बाहिरिनु मूर्खतापूर्ण हुन्छ। अर्कातर्फ संस्थागत लगानीकर्ताका रूपमा सरकारका गैरबैंकिङ वित्तीय संस्थाहरू कर्मचारी सञ्चय कोष, नागरिक लगानी कोषलाई प्रवेश गराएर तिनीहरूलाई मार्केट मेकर को भूमिका दिनुपर्छ। जसले गर्दा सट्टेबाजहरूले बजारलाई प्रभावित पारेर सानामझौला लगानीकर्तालाई हतोत्साही नबनाऊन्। अहिले बैंक तथा वित्तीय संस्थाबाट अन्य क्षेत्रमा ऋणको माग घटेको छ। यसका कारण बैंक तथा वित्तीय संस्थाहरूमा प्रचुर तरलता छ। उनीहरूले लगानीका विकल्पहरू खोजी गर्दैगर्दा सेयर बजारमा कर्जा प्रवाह बढ्ने ठाउँ औंल्याएका छन्। राष्ट्रबैंकले सेयर धितोको कर्जालाई कम जोखिमयुक्त मानेर धितो मूल्यांकन विधिमा परिवर्तन र सेयर धितोमा दिन पाउने कर्जाको परिणाम वृद्धि गरेको खण्डमा पुनः सेयर बजारमा पुँजी प्रवाह हुन्छ। कारोबार बढ्न थाल्छ, जसले सेयर बजारमा सुधार हुनेछ। कतिपयले बजारको पुँजीकरण, धितोपत्रको बजारलाई जुवाको घर पनि भन्ने गर्छन्, जुन गलत बुझाइ हो। पुँजी बजारमार्फत पुँजी परिचालन हुन्छ। जुन मानव शरीरमा मुटुले रगत पम्प गरेजस्तै हो। मुटुले प्रतिदिन ६ हजारदेखि सात हजार पाँच सय लिटर रगत पम्प गर्छ। जबकि मानव शरीरमा ४७ देखि ५५ लिटर रगत हुन्छ। पुँजी बजारले पनि मुटुले रगत पम्प गरेजस्तै पुँजी परिचालन गरी अर्थतन्त्रलाई गतिशील बनाउँछ। सेयर बजारलाई बढी सहभागितामूलक बनाउने, कारोबार राफसाफमा सरलीकरण गर्नेलगायतका सुधार गर्ने ठाउँहरू अझै धेरै छन्। पुँजी बजारमा जति ठूलो संख्यामा कारोबारीहरूको प्रवेश हुन्छ, बजारले त्यति स्थायित्व प्राप्त गर्दै जान्छ। यसका लागि नियामक निकाय नेपाल धितोपत्र बोर्ड, नेपाल राष्ट्र बैंक तथा अर्थ मन्त्रालयले सघन गृहकार्य गर्न जरुरी छ।"
अन्तर्राष्ट्रिय सम्बन्ध दुर्घटना तर्फ,"काठमाडौं : झन्डै दुई तिहाइ बहुमतका प्रधानमन्त्री केपी ओलीलाई दलभित्र कुनै निर्णय अनुमोदन गराउन हम्मेहम्मे पर्न थालेको छ। अमेरिकी सहयोग मिलेनियम च्यालेन्ज कर्पोरेसन (एमसीसी) सम्झौता संसद्बाट अनुमोदन गराउन उनले सामना गर्नुपरेको कठिनाइ पछिल्लो उदाहरण हो। एमसीसी पारित हुन ढिलाइका कारण उनको अन्तर्राष्ट्रिय छवि धमिलिने अवस्था आएको छ। कार्यकारी प्रमुखको अन्तर्राष्ट्रिय छवि धुमिल हुनु मुलुकका अन्य अवयव पनि संकटमा पर्नु हो। गत वर्ष यही समयमा पार्टीका अर्का अध्यक्ष पुष्पकमल दाहालले भेनेजुयलाका शासक निकोलस मडुरोको समर्थनमा वक्तव्य जारी गर्दा प्रधानमन्त्री ओली स्विजरल्यान्डमा थिए। फर्केपछि खण्डन गर्नुपरेको थियो। ओलीले परराष्ट्रमार्फत आधिकारिक धारणा दिएर अमेरिकासँगको चिसिँदो सम्बन्ध मत्थर पारेका थिए। दाहालले मडुरोको समर्थनमा वक्तव्य जारी गरेपछि अमेरिका रुष्ट बनेको थियो। एमसीसी विवाद समाधान गरेर संसद्बाट अनुमोदन गर्नुपर्ने जिम्मेवारी ओलीको काँधमा छ। पार्टीभित्रको शक्तिसंघर्षमा प्रधानमन्त्री ओली कमजोर देखिन थालेका छन्। ओलीले एमसीसीमा तत्कालीन सभामुख कृष्णबहादुर महराको साथ पाएका थिएनन्। सभामुख अग्नि सापकोटाको साथ पाउन पनि ओलीलाई सहज छैन। सभामुख सापकोटाले पदबहाली गरेकै दिन एमसीसी सम्झौता पारित गर्न हतार गर्न नहुने बताएका थिए। नेकपा स्थायी समिति, सचिवालय हँुदै केन्द्रीय समितिसम्म पुगेर पनि एमसीसी टुंगो नलाग्दा गुटगत संघर्ष बढेको देखिन्छ। संघर्ष साम्य पार्न छुट्टै कार्यदल बनाइएको छ। कार्यदलमा एमसीसीको विरोध गरिरहेका पूर्वप्रधानमन्त्री झलनाथ खनाल र पूर्वगृहमन्त्री भीम रावल तथा पारित गर्नुपर्ने पक्षमा रहेका परराष्ट्रमन्त्री प्रदीप ज्ञवाली छन्। कार्यदलबाट संशोधनका बुँदा आए त्यसलाई कसरी लिने भन्ने नैतिक प्रश्न ज्ञवालीमाथि छ। सिद्धान्तः कम्युनिस्ट पार्टी भए पनि तत्कालीन एमाले लोकतान्त्रिक अभ्यासमै अघि बढेको थियो। ठूलो कम्युनिस्ट पार्टी बनेपछि लोकतान्त्रिक अभ्यासभन्दा शक्ति संघर्षले स्थान पाउन थालेको छ। प्रमुख प्रतिपक्षी कांग्रेसले दलमा छलफलै नगरी एमसीसी पारित गर्न प्रधानमन्त्रीलाई साथ दिइरहेको छ। साना पार्टी पनि सम्झौता पारित गर्नुपर्ने पक्षमा छन्। केही महिनाअघिसम्म ओली बोलेपछि निर्णय हुन्थ्यो। पछिल्लो समयमा उनले दलभित्रै लड्नुपरेको छ। सरकारले प्रतिबद्धता जनाइसकेको विषयमा दलभित्रै अवरोध हुनु गुटकै प्रभाव हो। खनाल कार्यदलबाट एमसीसीमा फरक मत आए अमेरिकाले पारित गर्ने अवस्था नहुन सक्छ। दलको बैठकमा एमसीसी मुख्य एजेन्डा बन्दा अन्य दातृ निकायले पनि सरकारप्रति आशंका व्यक्त गर्ने वातावरण बन्छ। नेपाल यतिबेला भारत, चीन र अमेरिकाको भूराजनीतिक प्रतिस्पर्धाको केन्द्र बन्ने अवस्थामा छ। यो अवसरलाई कूटनीतिक सीप, राजनीतिक संयमता र शासकीय क्षमताबाट सम्बोधन गर्न सके आर्थिक उन्नति र वैदेशिक श्रीवृद्धि हुनेछ, पूर्वपरराष्ट्रमन्त्री रमेशनाथ पाण्डेले भने, व्यक्तिवादी सोचलाई बलियो बनाउने मानसिकताले नेपालको इतिहास र भूगोल एकसाथ दुर्घटनामा पर्न जान्छ। एमसीसी र चीनको बीआरआईबारे सत्तारूढ दलभित्र खुलेर बहस हुनुलाई नेपालमा विदेशी शक्ति छद्म रूपमा प्रवेश गरेको टिप्पणी विश्लेषकहरूको छ। कुन राजदूतले कहाँ गएर कसलाई भेटेपछि नेतृत्वको स्वर कस्तो भयो र मन्त्रिपरिषद्का सदस्य कुन मुलुक घुमेर आएपछि उसको स्वर के भयो भन्नेसम्मको अध्ययन गर्न नेतृत्व चुक्न नहुने उनीहरूको सुझाव छ। मंसिरमा अर्का अध्यक्ष दाहाललाई कार्यकारी अधिकार दिएपछि ओलीको शक्ति दलमा घट्दै जाँदा संकट उत्पन्न भएको हो। कुनै पनि सहायतामा यसरी छलफल हुनु त राम्रो हो। तर कार्यालय खोलेर काम अघि बढिसकेपछि त्यसलाई निहित स्वार्थमा राखेर बहस गर्नु राम्रो होइन, प्राध्यापक कृष्ण खनालले भने। यस्ता घटनाक्रमले राजनीतिक दलको नेतृत्वको शक्ति क्षीण हुँदै गएको सन्देश दिनेछ। खनालले भने, जुन सन्देशले विश्वसम्बन्ध र सहायतामा मुलुकले विश्वास गुमाउँछ। यस्ता विषय दलका बुद्धिजीवी नेताहरूले नै नबुझ्नु आश्चर्य हो। गुटगत द्वन्द्व अन्तर्राष्ट्रिय सम्बन्धमा देखिन नहुने उनको सुझाव छ। खनालले भने, अहिले नेकपाले बनाएको कार्यदलको सुझाव अमेरिकाले अस्वीकार गरे के हुन्छ ? यस्ता विषयमा खै सोचेको ? पहिला नेकपामा अध्यक्षको निर्णयमा असहमति जनाउने ठाउँ थिएन। अहिले अध्यक्षको निर्णय तथा कार्यशैलीमाथि प्रश्न उठ्न थालेको छ। यसलाई कम्युनिस्ट पार्टीभित्रको लोकतान्त्रिक अभ्यासका रूपमा लिनुपर्ने खनाल बताउँछन्। खनालले भने, नेपालमा पछिल्लो समय कुन शक्ति हाबी भएको छ। उसको विगत के छ ? नेतृत्वले ध्यान दिनुपर्छ। कूटनीतिमा कुनै विषय तत्काल देखिँदैन र भनिँदैन पनि। त्यो व्यवहारमा देखिन्छ। भारत कतिपय विषयमा बोलेको छैन। तर, उसले उपलब्ध गराउँदै अएको नियमित सहयोग घटाएको छ। यसको संकेत के हो त्यो बुझ्न ढिला गर्नु हुँदैन। सबैखाले सहयोगमा वा सम्बन्ध रणनीतिक नै हो। सबैमा आशंका मात्र गरेर हुँदैन राष्ट्रहित हेरेर अघि बढ्न आवश्यक छ। अन्यथा सत्तारूढ दलभित्रै चिरा पर्दा डा बाबुराम भट्टराई नेतृत्वको सरकारको समयमा के भएको थियो र पार्टी अध्यक्षले के बोल्नुपरेको थियो त्यो स्मरण गर्न आवश्यक छ।"
"६८ आयोजना गुणस्तरहीन, अख्तियारको छानबिनमा १२ आयोजना","काठमाडौं : राष्ट्रिय सर्तकता केन्द्रले प्राविधिक परीक्षण गरेका ११ राष्ट्रिय गौरवसहित ६८ आयोजना गुणस्तरहीन पाइएको छ। गुणस्तरहीन १२ आयोजनाको छानबिन गर्न अख्तियार दुरुपयोग अनुसन्धान आयोगमा फाइल पठाएको छ। सर्तकताले प्रधानमन्त्री केपी ओलीलाई बुझाएको वार्षिक प्रतिवेदनमा १ सय ७ आयोजनाको प्राविधिक परीक्षण गरेको उल्लेख छ। स्वास्थ्य तथा जनसंख्या मन्त्रालयको १, संघीय मामिला तथा सामान्य प्रशासन मन्त्रालयको ५, कृषि विकास तथा पशुपन्छी विकास मन्त्रालयको १ र शिक्षा मन्त्रालयका २ तथा संस्कृति, पर्यटन तथा नागरिक उड्डयन मन्त्रालयका ३ आयोजनाको फाइल अख्तियारमा पठाइएको छ। सतर्कताले गुणस्तर नियन्त्रण कायम गर्न भौतिक पूर्वाधारका ९, सहरी विकासका १०, ऊर्जा, जलस्रोत तथा सिँचाइका ११, संस्कृति, पर्यटन तथा नागरिक उड्डयनका ९, संघीय मामिलाका ११, सञ्चारका ९ र खानेपानी मन्त्रालयका ९ आयोजनालाई सुधार गर्न निर्देशन दिएको छ। सतर्कताले राष्ट्रिय गौरवका ११, सडकग्रामीण सडक आयोजना ६५, पुल आयोजना (झोलुंगे) ११, सिँचाइ आयोजना ६, भवन निर्माण तथा सहरी विकास आयोजना ३, विमानस्थल आयोजना १, खानेपानी तथा सरसफाइ आयोजना २, नदी तथा जल उत्पन्न प्रकोप आयोजना २ को प्राविधिक परीक्षण गरेको छ। एउटा जलविद्युत आयोजना, ऊर्जाविद्युत् प्रसारण तथा वितरण २, दूरसञ्चार २ र अन्य एउटा आयोजनाको पनि प्राविधिक परीक्षण गरिएको छ। सतकर्ताले ९ प्रकारका परीक्षण गर्न मिल्ने उपकरण पनि किनेको छ। आफ्नै उपकरण र प्राविधिक प्रयोग गरेर प्राविधिक परीक्षण गर्दै आएको सर्तकता केन्द्रका सचिव डा ऋषिराम शर्माले जानकारी दिए। ०७५७६ मा सर्तकतामा १ हजार ५ सय ३५ उजुरी परेको छ। अघिल्लो वर्षबाट सरेर आएका ३ सय ३६ समेत गरी जम्मा उजुरी १ हजार ८ सय ७१ भएको छ। तीमध्ये १ हजार ४ सय ११ फस्र्यौट भएको छ। थप छानबिन गर्न २ सय ५९ अख्तियारमा पठाइएको छ। २६ वटामा सुझाव, निर्देशन, सर्तक र ध्यानाकर्षण गराइएको छ। अधिकृतदेखि माथिलाई सवारी लाइसेन्स अनिवार्य आधिकृतभन्दा माथिका सबै कर्मचारीलाई हलुका सवारीचालक अनुमतिपत्र (लाइसेन्स) अनिवार्य गर्नुपर्ने सुझाव दिएको छ। आर्थिक मितव्ययिता कायम गर्न अधिकृतदेखि माथिकालाई लाइसेन्स दिने र नयाँ भर्ना हुनेलाई लोक सेवाको परीक्षामा नै लाइसेन्स अनिवार्य व्यवस्था गर्नुपर्ने सर्तकताको सुझाव छ। यसले सवारीसाधनमा भइरहेको अर्बौं खर्च जोगिने उसको भनाइ छ। सवारी चालक, इन्धन र मर्मतमा ठूलो रकम खर्च भइरहेको छ। कार्यालय प्रमुख, आयोजना प्रमुखका साथै सहसचिव वा त्यसभन्दा माथिका सबै कर्मचारीलाई सवारीसाधन दिने व्यवस्था छ। अधिकृतदेखि माथि कर्मचारीलाई लाइसेन्स अनिवार्य गर्दा सवारीचालक, इन्धन, मर्मतमा हुने अनियमिता पनि न्यून हुने अनुसन्धान क्रममा देखिएको सचिव शर्माले बताए। अधिकृतदेखि माथिका सरकारी कर्मचारीलाई सवारी लाइसेन्स अनिवार्य गर्नुपर्ने सुझावमा प्रधानमन्त्री सकारात्मक देखिनुभएको उनले बताए। अनुचित कार्य हेर्ने संयन्त्र आवश्यक, मनपरि विभूषण अख्तियारको कार्यक्षेत्रबाट हटाइएको अनुचित कार्य हेर्ने र निगरानी गर्ने निकाय कानुनले नै तोक्नुुपर्ने सुझाव दिइएको छ। विभूषण, पदक र पुरस्कार वितरणको स्पष्ट मापदण्ड बनाएर मात्र गर्न सतर्कताको सुझाव छ। जथाभावी, पहुँचका भरमा विभूषण, पदक र पुरस्कार वितरण हुँदै आएको छ। सरकारले सञ्चालन गरेको अनुगमन पोर्टलमा पनि सतर्कताले प्रश्न उठाएको छ। यो पोर्टलमा हरेक क्रियाकलापको अझै विस्तृत विवरण कुन साता कसले के काम सम्पन्न गरिसक्नु पर्ने हो ? सोसमेत उल्लेख गरी अनुगमनकर्ता निकायले दैनिक अनुगमन गर्ने व्यवस्था मिलाउनुपर्ने उसले जनाएको छ। पुँजीगत खर्च हुन नसक्नुमा अनुगमनकर्ताको अभाव प्रमुख कारण रहेको सतर्कताका सचिव शर्माले बताए। अमूर्तबाट मूर्त खोजिरहेका छौं, तर यसको लागि अनुगमन संयन्त्र नै सक्रिय छैन, उनले भने, मन्त्रालय, विभागका अनुगमन महाशाखालाई सक्रिय र जिम्मेवार बनाउनु पर्छ। निजी क्षेत्रमा हुने भ्रष्टाचारजन्य क्रियाकलापलाई कानुनी दायरामा ल्याउनुपर्ने, केन्द्रीय स्तरबाटै ठूला आयोजनाको प्राविधिक र आर्थिक मापदण्ड निर्धारण गरी लागू गर्न सुझाव दिएको छ। अनुदान दुरुपयोग कृषि अनुदान व्यापक दुरुपयोग भएको सतर्कताको छानबिनमा देखिएको सूचना अधिकारी एवं सहप्रवक्ता डालनाथ अर्यालले जानकारी दिए। प्रतिवेदनमा सबै प्रकारका अनुदान वितरणमा दुरुपयोग भएको उल्लेख छ। अनुदान वितरण गर्दा व्यवसायमूलक वा अनुसन्धानमूलक कुन प्रकृतिको हो छुट्याइ निश्चित कार्यविधि बनाए प्रतिफलको आधारमा वितरण गर्नुपर्ने सुझाव दिइएको छ। कृषि बिमाको अनुदानलाई प्राथमिकता दिनुपर्ने उसको ठहर छ। भ्रष्टाचार तथा अनियमितता नियन्त्रण गर्न प्रधानमन्त्रीमातहतका निकाय राष्ट्रिय अनुसन्धान विभाग, राजस्व अनुसन्धान विभाग र सम्पत्ति शुद्धीकरण अनुसन्धान विभागलाई सक्रिय बनाउन बनाउनुपर्ने सतर्कताको सुझाव छ। उनले सर्तकताले दिने गरेको निर्देशन, सुझावको कार्यान्वयन गर्न निर्देशन दिएका छन्।"
थपिए पाँच औद्योगिक क्षेत्र,"काठमाडौं : सरकारले थप पाँच स्थानीय तहमा आद्यौगिक ग्राम बनाउने निर्णय गरेको छ। सुदूरपश्चिम प्रदेशमा दुईवटा, प्रदेश ५ मा एक र गण्डकी प्रदेशमा दुईवटा स्थानीय तहमा औद्योगिक ग्राम बनाउने घोषणा गरिएको छ। प्रधानमन्त्री तथा मन्त्रिपरिषद् कार्यालयका अनुसार डोटीको जोटायल गाउँपालिका २, बझाङको तलकोट गाउँपालिका ६, ओखलढुंगाको मोलुङ गाउँपालिका ६, स्याङ्जाको चापाकोट नगरपालिका ९ र स्याङ्जाकै गल्याङ नगरपालिका १ मा औद्योगिक ग्राम घोषणा गर्ने निर्णय गरिएको सूचना तथा सञ्चारमन्त्री गोकुल बास्कोटाले जानकारी दिए। उद्योग, वाणिज्य तथा आपूर्ति मन्त्रालयले १० स्थानीय तहलाई औद्योगिक ग्राम घोषणा गर्न मन्त्रिपरिषद्मा पठाएको थियो। तर, सोमबार बसेको बैठकले पाँचवटा स्थानीय तहलाई औद्योगिक ग्राम बनाउने निर्णय गरेको हो। सरकारले यसै आर्थिक वर्षमा ७० स्थानीय तहमा औद्योगिक ग्राम घोषणा गर्ने तयारी गरेको छ। यसका लागि वातावरणीय मूल्यांकन भइरहेको छ। सरकारले यसअघि प्रदेश १ मा १, प्रदेश २ मा ३, बाग्मती प्रदेशमा ५, गण्डकी प्रदेशमा ११, प्रदेश ५ मा ७, कर्णाली प्रदेशमा २ र प्रदेश ७ मा ३ औद्योगिक ग्राम घोषणा गरिसकेको छ। सबै स्थानीय तहमा औद्योगिक ग्राम बनाउने योजना सरकारको छ। यसअघि सरकारले ३२ स्थानीय तहलाई औद्योगिक ग्राम बनाउन घोषणा गरी २९ करोड ४४ लाख रुपैयाँ हस्तान्तरण गरिसकेको छ। उद्योग मन्त्रालयले एक स्थानीय तहलाई ९२ लाख रकम दिएको थियो। उक्त रकमबाट स्थानीय तहले औद्योगिक ग्रामको पूर्वाधार बनाउनेछन्। स्थानीय तहले तीन महिनाभित्र डिटेल प्रोजेक्ट रिपोर्ट (डीपीआर) मन्त्रालयमा पेस गर्नुपर्छ। स्थानीय तह, प्रदेश र केन्द्रीय सरकारको समन्वयमा औद्योगिक ग्राम निर्माण हुन लागेको हो। स्थानीयस्तरमै रोजगारी र उत्पादन बढाउने उद्देश्यले सरकारले सात सय ५३ वटै स्थानीय तहमा औद्योगिक ग्राम घोषणा गर्न लागेको हो। स्थानीय स्रोत साधन, कच्चापदार्थ, प्रविधि र सीपको प्रयोग गरी उत्पादन बढाउन औद्योगिक ग्राम बनाउन लागिएको मन्त्रालयका अधिकारी बताउँछन्। औद्योगिक ग्रामभित्र प्रशासनिक भवन, बैंक तथा वित्तीय संस्था, दिवा शिशु स्याहार केन्द्र, अग्नि नियन्त्रणको व्यवस्था, सामान प्रदर्शनी तथा बिक्री कक्ष, शौचालय तथा स्नान गृह, पार्किङ, क्यान्टिन र प्राथमिक स्वास्थ्य केन्द्र बन्नेछन्। स्थानीय तह, निजी तथा साझेदारीमा औद्योगिक ग्राम सञ्चालन हुनेछ। ग्रामभित्र कृषि तथा वनजन्य, ऊर्जामूलक र सेवामूलकलक उद्योग स्थापना हुनेछन्। सरकारले गत वर्ष औद्योगिक ग्राम सञ्चालनसम्बन्धी कार्यविधि बनाएको थियो। कार्यविधिअनुसार हिमाली तथा दुर्गम पहाडी क्षेत्रमा ३०, पहाडी क्षेत्रमा ४० रोपनी र तराई क्षेत्रमा ७ बिघा जमिन चाहिन्छ। मानव बस्तीभन्दा दुईसय मिटर टाढा औद्योगिक ग्राम बनाउनुपर्ने प्रावधान छ।"
बालविवाहका समर्थक पक्राउ,"नेपालगन्ज : जानकी गाउँपालिका३ का नरेश कुर्मीकी कक्षा ८ मा पढ्दै गरेकी १७ वर्षीया छोरीको बिहे बुधबार हुँदै थियो। किशोरी र बालक्लबको पहलमा त्यो बिहे रोकियो। गाउँमा त रोकियो तर सीमावर्ती भारतको बहराइच जिल्लाको नरैनापुर गाउँमा गएर उनको बिहे भइछाड्यो। कुर्मी समुदायले सानैमा बिहे गरे पनि उमेरले छोरी परिपक्व भएपछि गौना र थौना गरेर केटाको घरमा पठाउने चलन हुन्छ। बालविवाहको भेद खुल्ने डरले यो परिवारले गौनाथौना नगरेरै छोरीलाई बेहुलासँग पठाइदिए। अघिल्लो बुधबार गत १५ माघमा नेपालगन्ज उपमहानगरपालिका२१ का प्रभुनाथ वर्माकी एउटी १७ वर्षीया र अर्की १९ वर्षीया छोरीको बिहेभोज चलिरहेको थियो। राति ८ बजे एउटा बेहुला नेपालगन्ज२३ बाट र अर्को जानकी गाउँपालिकाबाट आउने कार्यक्रम थियो। बिहेस्थलमा चार बजेतिर प्रहरी पुग्यो। बिहे बिथोलियो। झन्डै दुई सय स्थानीयले वडा कार्यालय घेराउ गरे। कतिले ताला लगाइदिने धक्की दिए। प्रधानजी हामीले छोरीको बिहे १६ वर्षमै गर्न पाउनुपर्छ। त्यो व्यवस्था गर्नुस्, वडाध्यक्ष रञ्जित खाँले घटना सम्झे, मलाई धम्क्याए। हामी तपार्इंलाई जिताउने। हाम्रो काम नगर्ने। भोट दिन्नौं। म कानुनविपरीत हुन दिन्नँ। बरु भोट नदिए नदिनुस् भने। यो एउटा वडामा मात्र एक साताको अवधिमा सात वटा बिहे किशोरी क्लबकै पहलमा रोकिएको छ। बाँकेको जानकी गाउँपालिका र नेपालगन्ज उपमहानगरपालिकाका यी दुई प्रतिनिधिमूलक घटना मात्रै हुन्। ०७६७७ मा मात्र किशोरी र बाल क्लबको सक्रियतामा प्रहरीले जिल्लाका विभिन्न स्थानमा ३५ वटा बालविवाह रोकिएको जिल्ला प्रहरी कार्यालय बाँकेका प्रवक्ता शिवबहादुर सिंहले बताए। तीन वर्षको अवधिमा ७९ वटा बालविवाह रोकिएको प्रहरी तथ्यांक छ। प्लान इन्टरनेसनल नेपालको सहकार्यमा स्याक नेपालले जिल्लाका ८ वटै स्थानीय तहसँग मिलेर बालविवाह रोकथाम परियोजना सञ्चालन गरेको छ। परियोजनाले सबै तहमा किशोरी क्लब गठन गरेको छ। क्लब स्थानीय जनप्रतिनिधि, प्रहरी र प्रशासनको सहयोगमा बालविवाह रोक्न मद्दत गरेका छन्। डुडुवाका बाल क्लबले पुसयता चार वटा बालविवाह रोकेका थिए तर दुई जनाको भारतमा लगेर बिहे भएको परियोजना प्रबन्धक जगदीश थापा बताउँछन्। क्लबको सक्रियताले बिहे रोकिए पनि कानुन छलेर बालविवाह भइरहेको संघीय युवा सञ्जालका सदस्य तथा प्रदेश ५ संयोजक साहिल अन्सारी अनुभव सुनाउँछन्। विगतमा बाजागाजासहित हुने बालविवाह अहिले गुपचुपमा हुने गरेको छ, बाल अधिकारकर्मीसमेत रहेका अन्सारीले भने। उनी किशोरी र बालक्लबले चुनौती सामना गर्दै बालविवाह रोकथाममा मद्दत गरेको बताउँछन्। उनी भन्छन्, क्लबको सक्रियताले बालविवाह न्यूनीकरणमा मद्दत पुगेको छ तर प्रहरीलाई सूचना दिएको भन्दै क्लबकै सदस्यलाई धम्की आउँछ। तैपनि, उनीहरू समाज सुधारमा सक्रिय छन्। बाँकेका प्रमुख जिल्ला अधिकारी कुमारबहादुर खड्का देशको प्रचलित कानुन उल्लंघन गरी बिहे गर्ने र गराउने मतियार सबैलाई कारबाही गरिने बताउँछन्। प्रजिअ खड्का भन्छन्, कानुन छलेर उमेर नपुग्दै भारतमै लगेर बिहे भएको छ भने यसरी बिहे गराउने अभिभावकलाई पनि अब कारबाही हुन्छ। अधिवक्ता विश्वजित तिवारीका अनुसार मुलुकी अपराध (संहिता) ऐन, २०७४ मा बीस वर्ष नपुगी विवाह गर्न वा गराउन नहुने व्यवस्था छ। २० वर्ष नपुगेर भएको विवाह स्वतः बदर हुन्छ। कसुर प्रमाणित भए बिहे गर्ने र गराउनेलार्ई तीन वर्षसम्म कैद र ३० हजार रुपैयाँसम्म जरिवाना हुन सक्छ। १६ वर्षमै बिहे माग गर्ने २ पक्राउ १६ वर्षमै सन्तानको बिहे गर्न पाउनुपर्ने माग गर्दै सडक अवरोध गर्ने दुई प्रदर्शनकारीलाई बाँके प्रहरीले बिहीबार नेपालगन्जमा पक्राउ गरेको छ। दिउँसो धम्बोझी चोकमा सडक बन्द गर्दै गर्दा प्रहरीले जानकी गाउँपालिकाको कैलासी गाउँका रामदेव मि श्रा र डुडुवा गाउँपालिका३ की पूलमति पाललाई पक्राउ गरेको हो। एक वर्षदेखि १६ वर्षमै सन्तानको बिहे गर्न पाउनुपर्ने माग गर्दै महिलाहरूले स्थानीय तह र जिल्ला प्रशासन कार्यालयमा ज्ञापनपत्र बुझाएर आन्दोलन गरिरहेका छन्। मधेसी समुदायमा २० वर्षसम्म छोरीलाई बिहे नगरी राख्न गाह्रो हुन्छ। पोेइल गए हाम्रो इज्जत जान्छ। त्यसैले १६ वर्षमै बिहे गर्न पाउनुपर्छ भन्ने माग हो, प्रदर्शनकारी मि श्राले भने। प्रहरीले सुरुमा पाललाई नियन्त्रणमा लिएको थियो। पाल पक्राउ परेलगत्तै नाबालक सन्तानसहित प्रदर्शनमा आएका झन्डै डेढ सय जना महिलाले सडक बन्द गर्न थालेपछि प्रहरीले मि श्रालाई पनि पक्राउ गरेको थियो। दुवै जनालाई जिल्ला प्रहरी कार्यालयमा राखिएको छ। मिश्रा र पाललाई पक्राउ गरेपछि महिलाको टोेली खजुरा रोडमा रहेको जिल्ला प्रहरी कार्यालयको गेटमा पक्राउ परेका साथीलाई छुटाउन गएका थिए। प्रहरीले उनीहरूलाई गेट बाहिरै रोकेर राखेको थियो। जिप्रका बाँकेका प्रवक्ता डीएसपी शिवबहादुर सिंहले पक्राउ परेका दुवै जनालाई कानुनबमोजिम कारबाही गरिने बताए। उनले भने, देशको प्रचलित कानुनलाई चुनौती दिँदै चक्काजाम गरेर सडक बन्द गर्नेहरूलाई कानुनबमोजिम कारबाही हुन्छ।"
चीनका नेपालीलाई तुरुन्त ल्याउन प्रधानमन्त्रीको निर्देशन,"काठमाडौं : प्रधानमन्त्री केपी ओलीले नोवेल कोरोना भाइरस संक्रमणको भयका कारण चीनको हुपे प्रान्तबाट फर्कन चाहने नागरिकलाई अविलम्ब स्वदेश ल्याउन निर्देशन दिएका छन्। बालुवाटारमा बिहीबार आयोजित विशेष बैठकमा प्रधानमन्त्री ओलीले नागरिकको स्वास्थ्य र सुरक्षाका निम्ति निर्धारित कार्ययोजनाअनुरूप तयारीमा जुट्न सम्बद्ध मन्त्रालय र निकायलाई निर्देशन दिएका हुन्। प्रधानमन्त्रीले चीनबाट फर्कन चाहने नेपालीका लागि क्वारेन्टाइनस्थल व्यवस्थित गरेर मात्र स्वदेश ल्याउन निर्देशन दिएको प्रेस सल्लाहकार सूर्य थापाले जानकारी दिए। प्रधानमन्त्री ओलीले क्वारेन्टाइन अवधिको तयारीमा अविलम्ब जुट्न र सम्पूर्ण कार्य योजनाबद्ध रूपमा सम्पन्न गर्न ध्यानाकर्षण गराएका थिए। बैठकमा उपप्रधान एवं रक्षामन्त्री ईश्वर पोखरेल, परराष्ट्रमन्त्री प्रदीप ज्ञवाली, स्वास्थ्य तथा जनसंख्यामन्त्री भानुभक्त ढकाल, मुख्यसचिव र सम्बद्ध मन्त्रालयका सचिव एवं सुरक्षा अधिकारी सहभागी थिए। प्रधानमन्त्री तथा मन्त्रिपरिषद् कार्यालयका सचिव नारायणप्रसाद बिडारीले अत्यावश्यक कार्ययोजना प्रस्तुत गरेका थिए। परराष्ट्रसचिव शंकर बैरागीले पछिल्लो अवस्थाबारे जानकारी गराएका थिए। चीनबाट उद्धार गरी ल्याइने विद्यार्थी राख्न शिवपुरीस्थित नेपाली सेनाको तालिम केन्द्र, इचंगुनारायणस्थित सुकुम्बासीका लागि बनाइएको अपार्टमेन्ट, सूर्यविनायकस्थित कृषि तालिम केन्द्र र खरिपाटीस्थित नेपाल विद्युत् प्राधिकरणको तालिम केन्द्रमा क्वारेन्टाइनस्थल बनाइएको छ। चीनबाट स्वदेश फर्कन १ सय ८० विद्यार्थीले फाराम भरेका छन्। अभिभावकद्वारा आग्रह चीनमा अध्ययनरत नेपाली विद्यार्थीका अभिभावकले आफ्ना सन्तानलाई छिटो उद्धार गरी ल्याउन आग्रह गरेका छन्। स्वास्थ्य तथा जनसंख्या मन्त्रालयमा बिहीबार भेला भएका अभिभावकले नेपालीलाई छिटो उद्धार गर्न माग गर्दै निवेदन दिएका छन्। मन्त्रालयमा २८ जना अभिभावक पुगेका थिए। धैर्य गर्न सञ्चारमन्त्रीको आग्रह सञ्चारमन्त्री गोकुलप्रसाद बाँस्कोटाले चीनमा रहेका नेपाली विद्यार्थीलाई उद्धारको तयारीमा जुटिरहेकोले धैर्य गर्न आग्रह गरेका छन्। सरकारको नियमित पत्रकार सम्मेलनमा मन्त्री बाँस्कोटाले भने, सरकार हाम्रा नागरिकसँगै छ। हामीलाई पनि चिन्ता छ। चीनसँग नियमित सम्पर्कमा छौं। अहिले धैर्य गरेर बस्नुस्। तयारीमा जुटिरहेका छौं। उद्धार गरी स्वदेश ल्याउन नेपाली दूतावासले प्रबन्ध गरिसकेको मन्त्री बाँस्कोटाले जानकारी दिए।"
