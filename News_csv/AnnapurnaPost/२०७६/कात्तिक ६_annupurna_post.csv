शीर्षक,विवरण
दोषीलाई कारबाही गर,"मुलुकको संविधानले हरेक नागरिकलाई बाँच्न पाउने हक सुरक्षित गरेको छ। हाम्रो लोकतान्त्रिक संविधानले मृत्युदण्डलाई बर्जित गरेको छ। कुनै पनि व्यक्ति वा नागरिकका अपराधमा कानुनमा तोकेभन्दा बढी सजायँको व्यवस्था छैन। कानुनले नगर्नू भनेकाबाहेक मर्यादाभित्र रहेर सबै अभिव्यक्ति दिने, हिँड्डुल गर्न पाउने अधिकार नागरिकमा रहन्छ। नागरिक अधिकारका हिसाबले हाम्रो संविधान विश्वको उत्कृष्टभित्र पर्छ। सरकारका हकमा भने कानुनमा उल्लेख भएकोबाहेक अरू गर्ने छुट छैन। सरकारसँग प्रहरी छ, प्रशासन छ, गोलीगट्ठा र हातहतियार छ। सरकार वा उसका कुनै सदस्य वा राज्य सुव्यवस्था गर्ननिम्ति गठित निकायले व्यक्तिलाई पक्राउ गर्दै गैरन्यायिक हत्या गर्ने अधिकार न संविधानले दिएको छ, न त विश्वव्यापी मानव अधिकार घोषणापत्रले नै। राज्यले राष्ट्रसंघीय मानव अधिकार अभिसन्धिमा हस्ताक्षर गरेकाले मानव अधिकार उल्लंघनमा छुट हुँदैन। हिजो माओवादी सशस्त्र द्वन्द्वका बेलामा गरिएका व्यक्ति हत्या अन्तर्राष्ट्रिय अदालतमा मुद्दा चल्ने प्रकृतिका छन्। त्यतिबेलाका मानव अधिकार हननकर्ता जहिले पनि अन्तर्राष्ट्रिय अदालतमा उभिनुपर्ने, विदेश भ्रमण जाँदा पक्राउ पर्ने अवस्था अभै विद्यमान छ। अझ विस्तृत शान्ति सम्झौता तार्किक निष्कर्षमा पुग्न नसकिरहेका बेला र सत्य निरुपण तथा मेलमिलाप आयोगका कामकारबाहीलाई राष्ट्रियअन्तर्राष्ट्रिय जगत्ले गम्भीर ढंगले नियालिरहेका बेला सरकारले भने धमाधम व्यक्ति नियन्त्रणमा लिँदै गोली हानी हत्या गरेको ठहर राष्ट्रिय मानव अधिकार आयोगको छ। यही शृंखलामा आयोगले नेत्रविक्रम चन्द समूहका सर्लाही इन्चार्ज कुमार पौडेललाई प्रहरीले नियन्त्रणमा लिएर गोली हानी हत्या गरेको निष्कर्ष निकालेको छ। गत साउनमा सर्लाहीमा हिँडिरहेका बेला प्रहरीले नियन्त्रणमा लिई नौ गोली हानेर उनको हत्या गरेको आयोगको ठहर छ। आयोगले यो हत्या प्रकरणमा संलग्न प्रहरी महानिरीक्षकदेखि आदेश दिने र त्यो आदेश फत्ते गर्ने सबैलाई कानुनी कारबाही गर्न भनेको छ। प्रहरीले पौडेल इन्काउन्टर मा परेको भन्दै आएको थियो। दिनदहाडै यसरी हत्या हुँदा सरकारी संयन्त्र सबैको मिलेमतो त्यतिबेलै देखिएको थियो। तर आयोगले गहन अनुसन्धान गरी तयार पारेको प्रतिवेदनले सरकारले व्यक्ति तथा नागरिकको बाँच्न पाउने न्यूनतम अधिकारलाई दमन गरेको उजागर गरेको छ। प्रहरी प्रधान कार्यालयको प्रत्यक्ष निर्देशनमा यो कृत्य भएको आयोगको ठहर भएकाले यसमा राजनीतिक तहबाट निर्देशन दिइएको भन्ने बुझ्न गाह्रो छैन। राजनीतिक नेतृत्वको आडभरोसा र निर्देशनबाटै नियन्त्रणमा लिई हत्या गर्नेजस्तो जघन्य अपराध राज्यबाट भएको छ। आयोगले घटनामा संलग्न प्रहरी र आदेश दिनेलाई फौजदारी मुद्दा चलाउन सरकारलाई निर्देशन दिएको छ। आयोगको निर्देशनसिफारिस कार्यान्वयन हुनेमा शंका छ। विश्वमञ्चमा मानव अधिकारसम्बन्धी नेपालले जाहेर गरेको प्रतिबद्धता, मानव अधिकारको रक्षामा सरकारी कटिबद्धता मुखले होइन, पौडेल प्रकरणपछि व्यवहारले नै कार्यान्वयन गर्नुपर्ने दायित्व सरकारको काँधमा आइपरेको छ। घटनामा सरकारकै संलग्नता देखिएकाले भोलि अन्तर्राष्ट्रिय मञ्चहरूमा नेपालले मानव अधिकारप्रति गर्ने देखाउने सम्मान केवल ओठेभक्ति मात्र सावित हुनेछ। त्यति मात्र होइन, भोलि अन्तर्राष्ट्रिय अदालतमा उभिनुपर्ने अवस्था आउन सक्छ। संविधान, विधि र कानुनको शासनमा कुनै पनि व्यक्ति वा पदाधिकारी ठूलो हुने उन्मुक्ति पाउने भन्ने हुँदैन। नेपाल प्रहरीको छविलाई धमिल्याउन नदिन पौडेल प्रकरणमा दोषी देखिएकाहरूलाई तत्काल निलम्बन गरी मुद्दा चलाउनु नै सरकारको कर्तव्य हो। मानव अधिकार रक्षाका लागि पनि सरकारले दोषीमाथि कारबाही गर्नैपर्छ। कारबाही नगर्ने हो भने यसले दण्डहीनतालाई बढावा मात्र दिँदैन, प्रहरीप्रशासन वा गृहमन्त्रीलाई मन नपरेका जुनसुकै नेपाली नागरिक पनि इन्काउन्टरमा पर्न सक्ने खतरा रहन्छ, जुन लोकतान्त्रिक र जननिर्वाचित सरकारका लागि उचित होइन। सरकारले आपूलाई विधिको शासनमा चलेको छु भन्ने आमनागरिकमा अनुभूति गराउन पनि आयोगको निर्देशन अक्षरश पालनाको विकल्प छैन।"
नक्कली चुरोटको बिगबिगी,"जनकपुरधाम : सूर्य नेपाल प्राइभेट लिमिटेडद्वारा उत्पादित खुकुरी र शिखर ब्रान्डका चुरोटको डुप्लिकेट बजारमा छ्याप छ्याप्ती बिक्री भइरहेको छ। नेपाली बजारमा चर्चित खुकुरी र शिखर चुरोटको नक्कल गरी सीमावर्ती भारतीय बजारमा चुरोट बनाएर धनुषा, महोत्तरी, सर्लाही, रौतहट र सिरहा बजारमा बिक्री गरिएको छ। तस्करले खुला सिमानाको फाइदा उठाएर नक्कली चुरोट बलेकिया (अवैद्य सामान ओसारपोसार गर्ने व्यक्ति) मार्फत सीमाक्षेत्रका बजारमा बिक्री गरिरहेका छन्। नेपाली बजारलाई लक्ष्य गरी निर्माण गरिएका नक्कली चुरोटको बट्टा हेर्दा खुकुरी र शिखर ब्रान्डको झै देखिए पनि यसमा कम्पनीको स्टिकर भने हुँदैन। तर, चुरोट खाएपछि यसको गुणस्तर सजिलै फेला पार्न सकिने सूर्य नेपाल कम्पनी प्राइभेट लिमिटेडका बजार प्रवक्ता प्रकाश भण्डारीले बताए। ६ महिनादेखि नक्कली चुरोटको तस्करी भइरहेको छ, भण्डारीले भने, दुई तीन महिनाको अवधिमा मात्रै पाँच करोडभन्दा बढीको नक्कली चुरोट धनुषालगायत छिमेकी जिल्लामा बिक्री भएको छ। धनुषामा सबैभन्दा बढी नक्कली चुरोट भित्रिएको र दुई महिनाभित्र करिब डेढ करोडको कारोबार भएको भण्डारीले जानकारी गराए। व्यापारीलाई सस्तो पर्ने तर, खुकुरी र शिखरकै मूल्यमा सर्वसाधारणलाई बेच्ने काम भइरहेको छ, भण्डारीले भने, सीमाक्षेत्रमा तस्करी नियन्त्रणका लागि बलेकियालाई कार्बाही गरिएन भने हाम्रो व्यवसाय नै धराशयी हुन्छ। सूर्य नेपाललाई ३५ करोडभन्दा बढीको नोक्सान, १५ करोड राजस्व गुम्यो। चुरोटको उत्पादन र बिक्रीबाट सरकारलाई सबैभन्दा बढी राजस्व जाने गर्छ। ६ महिनामा कम्पनीलाई नक्कली चुरोटका कारण ३० देखि ३५ करोडसम्मको नोक्सानी बेहोर्नुपरेको छ भने १५ करोडभन्दा बढी राजस्व गुमेको छ। अन्य सामानको तस्करीमा १० प्रतिशतसम्म मात्र नाफा भए पनि चुरोटमा २५ देखि ३० प्रतिशतसम्म नाफा हुने गर्छ। सीमा नाकाबाट नक्कली चुरोट लिएर छिर्ने तस्करले प्रहरीसँग सेटिङ गरेकै कारण उनीहरूलाई कुनै कार्बाही नभएको कम्पनीका प्रतिनिधि बताउँछन्। धनुषाबाट ठूलो परिमाणमा नक्कली चुरोट बरामद धनुषाको गोदारस्थित रुबी किराना पसल र सम्झना किराना पसलको गोदाममा छापामारी गरी खुकुरी र शिखर ब्रान्डका नक्कली चुरोट ठूलो परिमाणमा बरामद गरिएका छन्। आन्तरिक राजस्व कार्यालयका प्रतिनिधि र भन्सार कार्यालय जनकपुरको संयुक्त टोलीले बिहीबार दुवै किराना पसलमा छापा मार्दा दुई कार्टुन खुकुरी चुरोट र दश प्याकेट शिखर चुरोट बरामद गरेको थियो। नक्कली चुरोट बिक्री गर्ने दुवै पसलका सञ्चालक बुवा र छोरा रामप्रयाग साह र दिनेश साहलाई पक्राउ गरी कार्बाही प्रक्रिया अघि बढाइएको जिल्ला भन्सार कार्यालय जनकपुरका प्रमुख रामेश्वर झाले बताए। हामीले बजारमा सूर्य नेपालको ब्रान्डका चुरोटको डुप्लिकेट छ्यापछ्याप्ती बिक्री भएको थाहा पाएका छौं, प्रमुख झाले भने, यस्ता चुरोट बजारमा कसरी भित्रिरहेका छन् त्यसको रोकथामका लागि सीमाक्षेत्रका प्रहरी सक्रिय हुनुपर्छ। यता, सशस्त्र प्रहरी बल धनुषाका प्रमुख राजेश उप्रेतीले नक्कली चुरोट तस्करी भइरहेको आफूलाई समेत जानकारी रहेको बताए। कुन नाकाबाट नक्कली चुरोट भित्रिरहेको छ त्यसको सूचना संकलनको काम गर्दै छु, प्रमुख उप्रेतीले भने, यसमा तस्करलाई सघाउने काम मेरा कुनै कर्मचारीबाट भएको थाहा पाए भने तिनलाई कडा कार्बाही गर्नेछु।"
घाइतेलाई ट्याक्टरमा चिम्नी ल्याइयो,"रौतहट : रौतहट राजपुर फरहदवा गाविस४ स्थित कांग्रेस रौतहट सभापति तथा रौतहट क्षेत्र नं २ बाट संविधानसभा सदस्यमा निर्वाचित महमद अफताव आलमका काका स्वशेख ईद्रीसको खल्यानको घरमा ०६४ चैत २७ गते राति बम बनाउँदा केही व्यक्ति हताहत भएको र केही घाइते भनिएको घटनाबारे सञ्चारमाध्यम र पीडित परिवारद्वारा काठमाडौंमा पत्रकार सम्मेलनमार्फत् सार्वजनिक गरिएका विवरणलाई आधार मानेर घटनास्थलमा पुगी पीडित पक्ष र सरोकारवालासँग भेटघाट र घटनास्थलको अवलोकन गरी प्रतिवेदन तयार पारिएको हो। घटना विवरण कांगे्रसका उम्मेदवार महमद अफताव आलमकाका राजपुरस्थित काका शेख ईद्रीसको खलिहारनको घरमा बम र बम बनाउन आवश्यक पर्ने सामान जम्मा गरी राखिएको थियो। ०६४ चैत २७ गते बेलुका करिब ७ बजे बम विस्फोट भएको थियो। बम विस्फोटनबाट ईद्रीसको घरको छाना पूरै नष्ट भएको पीडितको भनाइ थियो। विस्फोटन लगत्तै यहाँ स्थानीय, प्रहरी घटनास्थलमा जान सकेका थिएनन्। संघ संस्थालाई विस्फोट भएको घरमा जान दिइएको थिएन। निर्वाचनमा वुथ क्याप्चर गर्नका लागि नेपाल र भारतबाट बम बनाउन मानिस ल्याएका र बम बनाउँदै गर्दा विस्फोट भएको थियो। विस्फोट हुँदा आलमका काका सेख इद्रिसको घरको छाना पूरै उडेको, विस्फोटबाट रौतहट सरुअठा गाविस२ का श्रीनारायण सिंहका छोरा २२ बर्षीय पिन्टु सिंह भन्ने त्रिलोकप्रताप सिंह, रौतहट सरुअठा गाविस९ का जगर मिंयाका छोरा २३ वर्षीय वसिअख्तार मिंया कवाडी र नाम ठेगाना खुल्न नसकेका भारतीय नागरिक एक जनाको घटनास्थलमै मृत्यु भएको र केही मानिस घाइते भएको राजनीतिक दल तथा स्थानीय तथा पीडित परिवारको भनाइ छ। घटना लुकाउन आलमले मुस्ताक राजाको र्इंट्टाभट्टामा उनीहरूको शव लगेर हालिदिएको स्थानीय तथा राजनीतिक दलका मानिसको भनाइ रहेको पाइयो। प्रहरीले १७ गतेसम्म बम विस्फोटन नभएको, घटनास्थल सावित हुन नसकेको र बम विस्फोटन भएको नपाइएको जनाएको थियो। घटनास्थल देखाउन पीडितले वैशाख १८ गते मानवअधिकारकर्मी र प्रहरीलाई साथै लिएर गएका थिए। घटनास्थल पुग्दा महमद अफताव आलमकाका काका शेख ईद्रीसको खलिहान घरको छानामा नयाँ खपटाले छाएको, नयाँ बाँस छानाको केही भागमा प्रयोग भएको, घरका भित्ता चर्केको तथा नयाँ पर्खाल लगाएको र घरमा भुस राखिएको थियो। भुस निकालेर हेर्न भन्दा अधिकारकर्मी दीपेन्द्र झा र पीडित पक्षलाई स्थानीयले आक्रमणको प्रयास गरेका थिए। घटनास्थलका बारेमा १७ गतेसम्म प्रहरीलाई जानकारी नहुनु र अध्ययनको क्रममा पीडितले वैशाख १८ गते अधिकारकर्मीको टोलीलाई भुस निकाली तथ्य बुझ्न खोज्दा आक्रमण प्रयास हुनुले घटनालाई थप रहस्यमय बनाइदिएको छ। पीडितले बम विस्फोटन भएको भनिएको घरको विवरण जिल्ला प्रहरी कार्यालय रौतहटका एसपी लक्ष्मण न्यौपानेलाई जानकारी गराउँदा घटना भएको देखिन आएको उल्लेख गरेका थिए। यद्यपी एसपी न्यौपानेले घटना भएको भन्ने कुरा सनाखत हुन नआएको भनाइ व्यक्त गरेका थिए। कांगे्रस बाहेकका सबै राजनीतिक दलले निष्पक्ष छानबिनका लागि आह्वान गरेका थिए। घटना लुकाउन आलमले घाइतेलाई भारतको अज्ञात स्थानमा लगेर उपचार गराएको र मृत्यु भएका व्यक्तिको परिवारलाई घटना विवरण नसुनाउन धम्की दिएको पीडितको भनाइ छ। इन्सेकलगायत मानवअधिकार संस्थाको रोहवरमा घटनामा मृत्यु भएकामध्ये वसि अख्तर मिंयाकी आमा रुक्साना खातुन र पिन्टु सिंह भन्ने त्रिलोकप्रताप सिंहका पिता श्रीनारायण सिंहले जिल्ला प्रहरी कार्यालय रौतहटमा आलमसहित चारजनाविरुद्ध किटानी जाहेरी दिएका थिन्। हुलाकमार्फत दिइएको जोहरी प्रहरीले ९ दिनपछि ०६५ वैशाख १८ गते पीडित पक्षबाट सनाखत गराई दर्ता भएको छ। घटनाको प्रारम्भिक तथ्थ कांग्रेसका उम्मेदवार मोहमद अफताव आलामले चुनाव प्रचार प्रसारमा चैत २० गते रौतहट सरुअठा गाविस२ का श्रीनारायण सिंहको छोरा २२ बर्षीय पिन्टु सिंह भन्ने त्रिलोकप्रताप सिंह, रौतहट सरुअठा९ का जगर मिंयाका छोरा २३ वर्षीय वसिअख्तार मिंया कवाडीलाई लगेको पाइयो। चैत २७ गते राजपुरस्थित शेख ईद्रीसको खल्यानको घरमा अफतावले जम्मा गरेको बम विस्फोट भएको र घटनामा तत्काल तीनजना जनाको मृत्यु भएको। केही मानिस घाइते भएको र घाइतेलाई पनि मृतकसँगै ईट्टाको चिम्नीमा जिउँदै फालिएको गुनासो पीडित परिवारबाट सुनियो। घाइते पिन्टु सिंह र बसिअख्तर मियाँ कवाडीलाई ईंटाभट्टामा जलाएको घटनाका प्रत्यक्षदर्शी एकजनाको भनाइ रहेको पाइयो। पीडित परिवारले घटनामा मोहमद अफताव आलम र चारजनाविरुद्ध हुलाकमार्फत् जिल्ला प्रहरी कार्यालयमा जाहेरी दिएको पाइयो। घटनालाई मिलाउन आलमले पीडित पक्षलाई २ लाख रुपैयाँ दिन खोजेको र पीडित पक्षले १० लाख रुपैयाँ मागेको जिल्ला प्रहरी कार्यालय रौतहटका एसपी लक्ष्मण न्यौपानेको भनाइ रहेको पाइयो। पीडितले प्रहरी प्रशासनलाई वद्नाम गर्न खोजेको, घटना राजनीतिकरण भएको र उजुरी लिन अस्वीकार नगरेको, घटना भएको केही मिनेट पछि पुग्दा बम पड्केको कुनै संकेत नपाइएको एसपी न्यौपानेको भनाइ पाइयो। पीडित, मानवअधिकारकर्मी र प्रहरीले घटनास्थल पुगेपछि पीडित पक्षले देखाएको आलमकाका काका शेख ईद्रीसको खल्यानको घरको छानामा नयाँ खपटाले छाएको, नयाँ बाँस घरको छानामा प्रयोग भएको, घरका भित्ता चर्केको तथा नयाँ पर्खाल लगाएको र घरमा नयाँ भुस राखिएको देखियो। प्रमाणहरू लिएर पुनः जिल्ला प्रहरी कार्यालय रौतहटमा प्रहरी उपरीक्षक न्यौपानेलाई देखाउँदा उनले घटना भएको प्रस्तुत विवरणले पुष्टि गरेको स्वीकारेको र उक्त कुरा प्रहरीले आफूलाई पहिला जानकारी नगराएको भन्ने भनाइ रहेको थियो। घटनास्थल राजपुर फरहदवा गाविस४ का वासिन्दाले घटनाबारे बताउन नचाहेको र बताउन सक्ने अवस्था नदेखिएको। प्रारम्भिक तथ्यहरूको आधारमा सरकारले तत्काल विज्ञको संलग्नतामा उच्चस्तरीय छानबिन समितिआयोग गठन गरी घटनाको यथार्थ विवरण सार्वजनिक गर्न हामी सम्पूर्ण मानवअधिकार कर्मी माग गर्दछौं। घटनाका प्रत्यक्षदर्शीको भनाइ आफताफ र सेराज दुईजनाले मोहमद ओसी अख्तरलाई काम छ भनी जान भने तर उ जान मानेन। जान नमानेपछि अख्तरलाई जबर्जस्ती लगे। अख्तरलाई लगेपछि उनीहरूको पिछा गर्दै म पनि साइकलमा गएँ। कांग्रेस उमेदवार मोहमद आफताब आलमको घरमा पुगेपछि अफतावले अख्तरलाई घरमा बसाल्ये। मलाई घरभित्र जान दिइएन। म बाहिर बसँे। एक छिनपछि म अख्तर बसेको घरको झ्यालबाट हेर्दा घरभित्र बमको छली लागेको देखे। कसैले बम उठाएर हेरिरहेका थिए। कोही सिगरेट त कोही बिँडी तानिरहेका थिए। म बाहिर बसेका बेला विस्फोटन भयो। विस्फोट कसरी भयो त्यो थाहा भएन। पिन्टु र अख्तर घाइते अवस्थामा बाहिर निस्केको देखे। ती दुवैजनाले हामीलाई अस्पताल पुर्याऊ भने। म त्यहाँ लिन जाँदा उनीहरू रिसाए। म त्यहाँबाट भागे। राति भएकाले गहुँको खेतमा लुकेर बसे। राति १२ बजे अगाडि पुलिसको गाडी बीचमा ट्रयाक्टर र पछाडिको पुलिसको गाडीमा कांग्रेस उमेदवार आफताव पनि थिए। ट्याक्टरमा घाइतेलाई राखी चिम्निमा लगे, घाइते रुदै थिए। त्यो देखे पछि म भागे। मृतक त्रिलोकप्रताप सिंहका बुवा नारायण सिंहको भनाइ चैत १९ गतेका दिन अफताव आलम र महताव आलम दुवै मेरो घरमा छोरालाई लिन आएका थिए। म खेतबाट आएको थिएँ। मैले सोधे तपाईहरू के भन्नु हुन्छ उनीहरूले भन्नु भयो कि तपाईंको छोरा पिन्टुको बोली र भाषणमा आकर्षण छ, मान्छेहरू आकर्षित हुन्छन्। उसलाई जानदिनुस्। मैले मेरो छोरा जाँदैन भने। रिसाएर मैले छोरालाई घरको बारदलीबाट हप्काएर फर्काए। फेरि भोलिपल्ट २० गतेका दिन उनीहरू छोरालाई लिन खेतमा गएका थिए। त्यसै दिन आफतावका मान्छेले घरमा कोही नभएका बेला छोरालाई लगे। बेलुका खेतबाट फर्केर घर आए घरमा श्रीमतीले छोरालाई अस्ती आएका मानिसले लगेको बताइन्। म भोलिपल्ट २१ गतेका दिन फरदवामा गएर छोराको विषयमा सोधपुछ गरें ? अफतावले तिम्रो छोरा क्षेत्रमा प्रचार प्रसारमा गएको छन्। छोरालाई केही हुँदैन तपाई घर जानुस् भने। म घर फर्किएँ। एक दुई दिनपछि त्यहाँ गए। फेरि त्यही कुरा भन्यो। छोरा चुनाव प्रचार प्रसारमा रहेको भनेकाले छोरासँग भेट भएन। २७ गतेका दिन यो घटना भयो। २८ गते घरमा सुतिरहेको बेला मेरो भाई राजेश्वर सिंहले मलाई आएर भन्यो कि राजपुरमा यस्तो घटना घटेको छ। म रुक्साना खातुनको घर सोरहौटा९ भन्ने गाउँमा गए। त्यहाँ जाँदा रुक्सान र उनको बुहारी रुन कराउन थालेका थिए। त्यहाँका स्थानीय मान्छेले तपाइँको छोरा पनि सोही घटनामा परेको छ भने म पनि रुँदै कराउँदै घर फर्किएँ। सबै घरमा बेहोश भए। छोराको आमालाई दुई बोतल सलाइन दिनु पर्यो। आफतावको मेरो गाउँमा नाता पर्छ गाउँमा अफतावको विपक्षमा कसैले बोल्न पनि पाउँदैन र बोल्नेलाई धम्की समेत दिन्छ। विभिन्न प्रकारको यातना पनि दिन्छ। त्यसैकारणले त्यस गाउँको मान्छेहरू उहाँसँग धेरै भयभित बनिरहेका छन्। आफतावको गाउँमा मेरो माइती पर्छ त्यहाँबाट आएका मानिसले तिम्रो छोराको अवस्था राम्रो थियो। तपाइँको छोरा घरजान खोजिरहेको थियो। मलाई सानो घाउ छ। म घर जान सक्छु भन्थे तर अफतावको भाइ डा समिरले इन्जेक्सनमा जहर हाली मेरो छोराको नशामा दिएको थाहा पाएँ। मेरो छोरा मर्ने अवस्थामा थिएन। ५० लाख रुपियाँ प्रशासनका अधिकृतलाई दिएर घटना लुकाउन खोजिएको थाहा भएको छ। घटनाम संलग्न व्यक्तिलाई उचित कारबाही भएको देख्न पाऊ। हामीलाई क्षतिपूर्ति दिलाउन सादर अनुरोध गर्दछु। मोहमद ओसी अख्तरकी आमा रोक्साना खातुनको भनाइ म घरमा थिइँन। भोट माग्न गाउँ गएको थिएँ। घर फर्केर आउँदा रातो गाडी घर अगाडि रोकिएको थियो। छोरा सुतिरहेको थिए। मैले छोरालाई रातो गाडी घर अगाडि रोकिएको छ भने। छोरा बाहिर गए र फर्केर आई गाडीमा अफताव र सेराज रहेको बताए। उनीहरूले मलाई जान भनिरहेको छ। मैले नजान भने। उनीहरू रौतहट २ नं को उमेदवार हो हामी १ नं का छौं भोटमा नजाऊ, कुनै घटना गर्छ कि भनेर नजान भने। मलाई केही हुँदैन म चोकबाट फर्केर आउँछु भनेर गएको छोरालाई चोकमा लगेर छाडिदिए तर त्यसको भोलिपल्ट फेरि उनीहरू आएका रहेछन्। म भोट माग्न गएको थिए। रातो गाडीसहित दुईवटा गाडीमा आएका सेराज मोफताजले मोटरमा जबरजस्ती चढाएर छोरालाई लगेको रहेछ। त्यसको भोलिपल्ट पिन्टु र मेरो छोरा अख्तर मरेको खवर पाएँ। मेरो छोरा जिउँदै थियो। पानी खान मागिरहेका थियो भने उपचारका लागि अस्पताल लान भनेको रहेछन्। जर्नेलको छोरा समिरले पानी सलाइन गरेको खवर सुन्न वितिकै म बेहोस भए। मेरो छोरा घाइते अवस्थामा ल्याई दिए पनि म उपचार गराउँथे। अपांङ भए पनि मेरै छोरा थियो, म पाल्न सक्थे। मलाई आलमले गल्ती भयो यस्का लागि खेत र २ लाख ५० हजार रुपैयाँ दिन्छु। काठमाडांै नजाऊ भने। काठमाडांै गए घरमा आगो लगाई दिने, मार्ने धम्की दिए। ( स्थलगत अध्ययनपछि इन्सेकले ०६४ वैशाख २४ गते सार्वजनिक गरेको प्रतिवेदन)"
मुद्दा फिर्ता लिन प्रलोभन,"रौतहट : मोहम्मद अफताब आलम पक्षधरले मुद्दा फिर्ता लिन पीडितलाई प्रलोभन देखाउन थालेको छ। श्रीनारायण सिंहलाई १० लाख रुपैयाँ लिएर पछि हट्न दबाब आइरहेको खुलेको छ। पैसा लिई मिलापत्र गर्न धेरै किसिमको प्रलोभन आइरहेको छ, उनले भने, मैले हुँदैन भनेको छु। के मैले खसीबाख्रा पालेको थिएँ र ? छोरो जन्माएर पालेको थिएँ हजुर। आलम छुटेर आए आफू र परिवारका सदस्यको ज्यान जोखिममा पर्ने उनको भनाइ छ। उनलाई जमानत मिल्नु हुँदैन। उनी पक्षधरले हामीलाई मिल्न भनिरहेको छ, उनले भने, मुद्दा फिर्ता ली नत्र तेरो म्याद छठसम्म मात्र छ भन्छन्। मैले यो कुरा प्रहरीलाई भनेको छु। उनको परिवारको सुरक्षा गर्न जिल्ला प्रहरीले असइको कमान्डमा टोली खटाएको छ। प्रहरीले चौबीसै घण्टा घर र गाउँमा पहरा दिइरहेको छ। मेरो एक मात्र अनुरोध छ, यस्तो जघन्य अपराध गर्नेलाई छोड्नु हुँदैन, उनले भने, कडाभन्दा कडा कारबाही गर्नुपर्छ। यमुनामाई४ सरुअठाका २२ वर्षीय त्रिलोकप्रताप सिंह र २४ वर्षीय ओसी अख्तर (बम विस्फोटका घाइते)लाई इँट्टाभट्टामा जलाएर मारेको अभियोग आलमविरुद्ध लागेको छ। प्रहरीले २६ असोजमा तत्कालीन सांसद आलमलाई पक्राउ गरेको थियो। जिल्ला अदालत गौरबाट म्याद लिई अनुसन्धान गरिरहेको प्रहरीले जनाएको छ। त्रिलोकप्रतापका बुवा श्रीनारायण र ओसीकी आमा रुक्सना खातुनले आलमविरुद्ध २०६५ वैशाख ९ गते प्रहरीमा किटानी जाहेरी दिएका थिए। त्यसमा आलमका भाइ मो महताब आलमसहित मोबिन आलम, शेख भदई र शेख सवेजको पनि नाम परेको थियो। उनीहरू फरार छन्। रुक्सनाकोे २०६७ माघ १० मा हत्या भएको थियो। माइतबाट फर्किंदै गर्दा गाउँनजिकै उखुबारीमा कञ्चटमा गोली हानेको अवस्थामा उनी मृत भेटिएकी थिइन्। बमबारुद बनाउने तथा विस्फोटनसम्बन्धी कसुर र घटनाका घाइते तथा प्रत्यक्षदर्शी भनिएकाहरूको बयानका आधारमा कर्तव्य ज्यान मुद्दामा आलमविरुद्ध अनुसन्धान भइरहेको रौतहटका एसपी भूपेन्द्र खत्रीले बताए। आलमले भने आफूलाई झुटो मुद्दामा फसाइएको जिकिर गर्दै आएका छन्। पहिलो संविधानसभा निर्वाचनको अघिल्लो दिन (२७ चैत २०६४ गते साँझ) राजपुर फरदवामा बम विस्फोट भएको थियो। बुथ कब्जा गर्ने प्रयोजनका लागि ल्याइएका बम विस्फोट भएको र त्यसमा करिब २४ जना घाइते भएको दाबी गरिएको छ। आलमले घटना लुकाउन मृतक मात्र होइन, घाइतेलाई गाउँनजिकै इँटाभट्टामा जलाएको पीडित पक्षको आरोप छ। त्यसविरुद्ध साबिक सरुअठा गाविसका सिंह र खातुन मात्रै प्रहरीमा पुगेका थिए। अन्यको हकमा अनुसन्धानै भएको छैन। विस्फोटबाट क्षति पुगेको घर राति नै मर्मत गरिएको जनाइएको छ। इँटाभट्टा घटनाको केही वर्षपछि बन्द भएको थियो। प्रहरीप्रशासनलाई २०२० लाख दिएर घटना लुकाइयो ७९ वर्षीय श्रीनारायण सिंह बम विस्फोटमा मारिएका त्रिलोकप्रतापका बुवा हुन्। यमुनामाई४ सरुअठाका उनी छोराको हत्यामा संलग्न दोषीलाई कारबाहीको मागसहित १२ वर्षदेखि भौतारिँदै थिए। अन्नपूर्ण पोस्ट्को टोली मंगलबार उनको घर पुग्दा प्रहरी टोली सुरक्षामा खटिएको थियो। मधेसी आयोगका अध्यक्ष विजय दत्त उक्त घटनाका विषयमा श्रीनारायणसँग कुरा गर्दै थिए। श्रीनारायणले विस्फोटमा छोरा घाइते भएको र इँटाभट्टामा लगेर जिउँदै जलाइएको सुनाए ः मेरो छोरो त्रिलोकप्रताप भारतको सीतामढीमा बीए पहिलो वर्षमा पढिरहेका थिए। चुनाव प्रचारका लागि उनलाई बोलाइयो। भाषण गर्न राम्रो थियो। उनको बोलीमा दम थियो। अफताब आलमले उनलाई बोलाउन मानिस पठाए। १७ चैत २०६४ मा घर आए। उनी १८ गतेदेखि खटिन गाउँगाउँ जान थाले। गहुँ काटेर भित्र्याउने सिजन थियो। म त्यसमै व्यस्त थिएँ। साँझ घर आउँदा उनकी आमाले भनिन् मन्त्रीज्यूले त्रिलोकलाई चुनावमा घुम्न लगे। आलमका भाइ महताब आलमले घर अगाडि गाडी रोके। उनका सहयोगी शेख भदईले त्रिलोकलाई लिएर गएका थिए। मेरो छोरोले जान इन्कार गर्यो। उसले भन्यो तपाईंको चुनावमा मान्छेहरू मर्छन्। उनीहरूले भने तपाईंविरुद्ध हत्या आरोप लागे पनि केही हुँदैन। मेरै पार्टीको सरकार छ। गृहमन्त्री मेरै पार्टीको छ। त्यसपछि त्रिलोक चुनाव प्रचारमा गयो। २७ गते साँझ ५६ बजेतिर राजपुर फरदवामा बम विस्फोट भयो। चुनावको बेला छ, कतै केही भयो होला। गम्भीर भएर सोचिनँ। भोलिपल्ट म रुक्सना खातुनको घर गएँ। रुवाबासी चलिरहेको थियो। शेख इद्रिसको घरमा बम विस्फोट भएको थाहा पाएँ। बममा परेर मेरो छोरो (ओसी अख्तर) मर्यो तेरो छोरो पनि मर्यो। जब मलाई रुक्सनाले भन्नुभयो तब मेरो होसहवास उड्यो। मतदातालाई आतंकित पार्न कोठामा बम भण्डारण थियो। त्यहीं विस्फोट भयो। घर रातारात मर्मत गरियो। दुई जना नेपाली र २० जना बम बनाउने पेसेवर भारतीय थिए। सबै घाइते भए। थोरबहुत छर्रा लागेकाहरूको उपचार गाउँमै भयो। सलाइन पानीमा जहर (विष) हालेर बेहोस बनाइयो। त्यति खेर जिल्ला प्रहरीका एसपी लक्ष्मण न्यौपाने थिए, सशस्त्रका एसपी रामकृष्ण लामा र सीडिओ दुर्गा भण्डारी। २०२० लाख रुपैयाँ दिएर प्रहरी प्रशासनलाई घटना लुकाउन दिइयो। हामीलाई यो कुरा पछि थाहा भयो। प्रहरीमा उजुरी दिएँ तर दर्ता गर्न मानेन। पछि हुलाकबाट जाहेरी पठाएँ। सरकारी वकिल कार्यालयले मुद्दा नचल्ने निर्णय गर्यो। न्यायको आसमा त्यसपछि काठमाडौं गएँ। २०६७ माघमा रुक्सनाको हत्या भयो। त्यसपछि म एक्लै परें। तापनि म लडिरहें। सर्वोच्च अदालतले गम्भीर अनुसन्धान गर्न भन्यो। रौतहटमा १४१५ जना एसपी आएगए, कसैले सुनवाइ गरेनन्। उनीहरू सांसद अफताब आलमकै संरक्षणमा लागे। प्रहरीले चासो नलिएपछि म फेरि काठमाडौं गएँ। अदालतमा मानहानिको उजुरी गरें। फैसला कार्यान्वयन निर्देशनालयले जिल्ला प्रहरी कार्यालय रौतहटलाई पत्र पठायो। एसपी भूपेन्द्र खत्रीले अफताब आलमविरुद्ध एक्सन लिए। बम विस्फोटबारे जो बोल्थ्यो उही मारिन्थ्यो सम्सुल मियाँ बमकाण्डमा मारिएका २४ वर्षीय ओसी अख्तरका ससुरा हुन्। अख्तर र उनको घर यमुनामाई४ मा एउटै टोलमा छ। बम विस्फोटपछि घाइतेलाई इँटाभट्टामा जलाएको आफूले देखेको उनले सुनाए। घटना विचित्र किसिमको छ। त्यो दिन सम्झेर मेरो जीउ सिरिंग हुन्छ। बम पड्केको दिन अर्थात् २७ चैत २०६४ मा म सर्लाहीको लालबन्दीमा थिएँ। लालबन्दीबाट तरकारी किनेर काठमाडौं पठाउने काम गर्थें। चुनावका कारण गाडी एक दिन पहिलेदेखि बन्द थियो। २७ गते बिहानै ज्वाइँ (अख्तर)लाई फोन गरें। मोटरसाइकल लिएर गाउँबाट ३० किलोमिटर दूरीको चन्द्रनिगाहपुरसम्म आउन भनें। हुन्छ भन्नुभयो। म चन्द्रनिगाहपुर आइपुगें। तर, मोटरसाइकल आइपुगेन। छोरीलाई घरमा फोन गरें। जवाफ आयो आलमका भाइ महताबका मान्छे आएका थिए। उनीहरूसँगै गयो। यस्तो सुनेर रिस उठ्यो। चुनावमा बम बनाउँदै पड्काएर, मान्छे आतंकित पारेर, बुथ कब्जा गरेर चुनाव जितेको देखेको थिएँ। ज्वाइँ चुनावमा गएको सुनेर मलाई नराम्रो लाग्यो। भोलि केही नराम्रो भयो भने के हुन्छ ? किन लगेको भन्दै मनमनै रिसाएँ। मेरा ज्वाइँ दुबई बस्थे। दुई महिनाको छुट्टीमा घर आएका थिए। रिक्सा भाडामा लिएर घर पुगें। साँझ पर्दैथ्यो तर ज्वाइँ घर आएनन्। मनमा बेचैनी बढ्न थाल्यो। म ज्वाइँलाई खोज्न हिँडें। जब घरबाट केही दूर गएँ, बम पड्किएको आवाज आयो। मान्छेको भागाभाग भयो। राजपुर कुरिया बजार गएकाहरू दौडिँदै फर्किंदै थिए। सबैले भन्थे बम पड्कियो, धेरै मान्छे घाइते भएका छन्। सेराजुलले आफ्नै आँखा अगाडि बम पड्किएको खबर मलाई सुनाए। त्यसमा अख्तर परेको उनले बताए। कसैलाई जान दिइएको थिएन। म जब बम पड्किएको ठाउँमा पुगें। अफताबका मान्छेले यो सीआईडी हो। यसलाई समात् भने। अँध्यारो भइसकेको थियो। म व्याकुल थिएँ। नजिकै गहुँबारीमा लुकें। भोकै रात काटें। जब राति १२ बज्यो तब प्रहरीको गाडी देखें। सँगै ट्र्याक्टर थियो। जाऊ तिम्रो अहिले जरुरी छैन, इँट्टाभट्टाको चिम्नीमा बसेकाहरू उनीहरूले भगाइदिए। म नजिकै थिएँ। सबै कुरा देखिरहेको थिएँ, सुनिरहेको थिएँ। घाइतेहरूलाई इँटाभट्टामा पोलिदियो। जब बिहान हुँदै गयो त्यसपछि नहर र खोलाको बीच हुँदै भागेर घर आइपुगें। घटनाको बारेमा बुझ्न गाउँ पसे मारिन्थ्यौं। म भिखारीको भेषमा गाउँमा छिरें। च्यातेको लुगा लगाएर गाउँ घुम्न थालें। भीख मागें, घटनाको सत्यता बुझ्न गाउँ डुलें। भीखमंगाको भेषमा सत्य कुरो पत्तो लाग्यो। अफताब आलमले अनर्थ गर्यो भनेर कोही बोलेनन्। घरमा कानेखुसी गर्थे। जो त्यस विषयमा बोल्थ्यो त्यो मारिन्थ्यो त्यति खेर। त्यसपछि कानुनी प्रक्रियामा अघि बढ्यो। मानवअधिकारकर्मीको सहयोगमा हुलाकबाट अफताब आलमलगायत अन्यविरुद्ध जाहेरी हालियो। त्यस बीचमा प्रशासनले हामीसँग धेरै ज्यादती गर्यो।"
भर्नामा किर्ते गर्ने तीन सैनिक पक्राउ,"काठमाडौं : सैन्य भर्नामा अनियमितता गरेको आरोपमा तीन सैनिक अधिकारी परेका छन्। पक्राउ पर्नेमा २३ जना सेटिङकर्ता र नक्कली परीक्षार्थी पनि छन्। हवल्दार र दुई जवान सैनिक हिरासतमा छन्। जंगीअड्डाले अनुसन्धान प्रक्रियामा रहेको भन्दै उनीहरूको नाम खुलाएको छैन। सैनिक प्रहरीले उनीहरूलाई हिरासतमा राखेर अनुसन्धान गरिरहेको छ। भर्ना छनोट भइरहेको सुर्खेतस्थित उत्तरपश्चिम पृतना हेडक्वार्टरमा परीक्षार्थीका लागि नक्कली परिचयपत्र बनाई किर्ते गरेको आरोप उनीहरूविरुद्ध लागेको छ। सोही केन्द्रमा नक्कली परीक्षार्थी पठाई परीक्षा दिन लगाउने वास्तविक परीक्षार्थी ६ जना पनि पक्राउ परेका छन्। गैरसैनिकविरुद्ध प्रहरीले अनुसन्धान गरिरहेको छ। सेनाका प्रवक्ता विज्ञानदेव पाण्डेले सैन्य भर्ना प्रक्रियामा अनियमिता गर्नेमाथि अनुसन्धान भइरहेको बताए। अनियमिततामा संलग्न सैनिक अधिकारीसमेत पक्राउ परेका छन्, प्रवक्ता पाण्डेले अन्नपूर्णसँग भने। उनीहरूले स्वविवेकले किर्ते गरे वा माथिको आदेश पालना गरेका हुन् भन्नेबारे सैनिक मुख्यालयले अनुसन्धान गरिरहेको छ। उनीहरूको अन्य कनेक्सनबारे सैनिक प्रहरी अनुसन्धानमा छ। भर्ना अनियमिततामा अधिकृत तहका सैनिकसमेत तानिने सम्भावना छ। भर्ना छनोटमा अनियमितता रोक्न जंगीअड्डाले भर्ना केन्द्रलगायत स्थानमा सैनिक जासुस छाडेको छ। सादा पोसाकमा खटिएका उनीहरूले सेटिङ गर्ने सैनिक अधिकारी र बिचौलियाको पहिचान गरेका थिए। फरार रहेका केहीको खोजी भइरहेको सेनाले जनाएको छ। प्रधानसेनापति पूर्णचन्द्र थापा योग्य व्यक्तिले मात्र सेनामा प्रवेश पाऊन् भन्ने पक्षमा छन्। बिचौलियाले सैन्य भर्नामा विभिन्न चरणमा उत्तीर्ण परीक्षार्थीको घरघरमा गएर अर्को चरणमा पास गराइदिने भन्दै पैसा लिने गरेका थिए। उनीहरूलाई पनि प्रहरीले पक्राउ गरेको छ। सेनाले गत साउन १९ गते ५ हजार ८ सय सैन्य पदका लागि आवेदन मागेको थियो। सेनाले ४० भर्ना केन्द्रबाट भर्ना लिइरहेको छ। गत वर्ष सैनिक मुख्यालयले छनोट प्रक्रियामा अनियमितता गर्ने तीन अधिृकतसहित १ सय १२ सैनिक अधिकारीलाई बर्खास्त गरेको थियो। तत्कालीन प्रधानसेनापति राजेन्द्र क्षत्रीका पालामा आर्थिक सेटिङमा गर्भवतीलाई पनि भर्ना गराउन लागेको पाइएको थियो। अन्तर्वार्ताका क्रममा गर्भवती भएको खुलेपछि छनोट समितिले उनको परीक्षा प्रक्रिया रद्द गरेको थियो। अनियमितता नहोस् भनेर सेनाले छनोट प्रक्रियामा थप कडाइ गरेको छ। बायोमेट्रिक्स प्रणालीबाट परीक्षार्थीको कागजपत्र परीक्षण गरिएको छ। सेनाले भर्ना छनोट प्रक्रियालाई स्वच्छ, निष्पक्ष र स्वस्थ प्रतिस्पर्धात्मक बनाउन प्रमाणीकरण गर्ने स्थान (भेरिफिकेसन डेस्क) स्थापना गरेको छ। सुर्खेत प्रहरीले सैन्य भर्नामा सहभागी नौ नक्कली परीक्षार्थीलाई पक्राउ गरेको छ। सेनाको जुम्लास्थित नम्बर २४ बाहिनी अड्डाबाट २ जना र कैलालीस्थित नम्बर ५ बाहिनी अड्डामा भर्ना छनोट चलिरहेका बेला ५ जना नक्कली परीक्षार्थी पक्राउ परेका छन्। प्रहरीले अन्य तीन केन्द्रमा लेनदेनमा संलग्न ३ सेटिङकर्ता र नक्कली परीक्षार्थीलाई पक्राउ गरेको छ।"
नजिकिँदै दाहालनेपाल,"काठमाडौं : प्रधानमन्त्री केपी शर्मा ओलीसँग खटपटपछि नेकपा अध्यक्ष पुष्पकमल दाहाल र वरिष्ठ नेता माधवकुमार नेपाल नजिकिन थालेका छन्। उनीहरूले मंगलबार बेलुकी पार्टी राजनीतिका विषयमा केन्द्रित रही दाहाल निवास खुमलटारमा गोप्य छलफल गरेका छन्। त्यसमा प्रवक्ता नारायणकाजी श्रेष्ठसमेत निम्त्याइएका थिए। तीन नेताबीच लामै छलफल भएको खुमलटार स्रोतले बतायो। ओलीले पार्टी एकताका बेलाको सहमति र त्यसयताका समझदारी कार्यान्वयनमा चासो नदेखाएको र आफूलाई कमजोर बनाउने खेलमा लागेको बुझाइमा दाहाल पुगेका छन्। नेपाल भने पार्टीको संगठनात्मक एकताका क्रममा आफू पक्षका नेतालाई जिम्मेवारीविहीन बनाएको, आफ्नो वरीयता खोसिएसम्मका कारण देखाउँदैै ओलीसँग असन्तुष्ट छन्। दाहालले सोमबार र आइतबार प्रधानमन्त्री ओलीसँग छलफल गरेका थिए। ती छलफलका विषयमा उनले नेपाल र श्रेष्ठलाई अवगत गराउँदै अब कसरी प्रस्तुत हुने भन्ने सुझाव मागेको स्रोतको भनाइ छ। प्रधानमन्त्री ओली बिहीबार अजरबैजान जाँदै छन्। त्यसअघि सम्भवतः दुई अध्यक्षबीच बुधबार वान अन वान छलफल हुनेछ। ओलीसँग स्थायी समिति बैठक (सकभर केन्द्रीय समितिकै बैठक) तत्काल बोलाउने विषयदेखि समझदारी कार्यान्वयन, दुई अध्यक्षकै बीचमा सरकार र पार्टी सञ्चालनको जिम्मेवारी बाँडफाँडलगायतमा अडान राख्न दाहाललाई नेपाल र श्रेष्ठले छलफलमा सुझाएको स्रोतले बतायो। नेकपाभित्र नेताहरूबीच नयाँ समीकरण बन्ने र भत्किने गर्दै आएको छ। पार्टी एकताको १७ महिनामा कहिले दाहाल र ओली त कहिले दाहाल र नेपालबीच सहकार्य हँुदै आएको छ। पछिल्लो पटक दाहालनेपाल सहकार्यको सम्भावना बढेर गएको छ। ओली, दाहाल र नेपालमध्ये दुई पक्ष जता मिल्छन् नेकपाको केन्द्रीय समितिमा बहुमत त्यत्तै पुग्ने समीकरण देखिन्छ। दाहाल र नेपाल दुवै जना प्रधानमन्त्रीले आफूहरूलाई पेल्ने रणनीति अख्तियार गर्न खोजेको बुझाइमा छन्। त्यही कारण ओलीको रणनीतिलाई निस्तेज बनाउने र त्यसको जमेर बहसमा उत्रिने योजनाका साथ दाहालनेपालले मोर्चा कस्न खोजेका छन्। नेपालनिकट एक स्थायी समिति सदस्य भन्छन्, उहाँहरू (दाहालनेपाल) बीच पार्टीभित्र अब नयाँ समीकरण बन्न सक्छ। त्यसको प्रयासका लागि छलफल प्रारम्भ भएको छ।"
