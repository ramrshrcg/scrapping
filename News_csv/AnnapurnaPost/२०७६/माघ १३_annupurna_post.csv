शीर्षक,विवरण
तातो तावामा अग्नि,"हिउँदे अधिवेशन बैठक सुरु भएको सैंतीस दिनपछि प्रनिनिधिसभाले सभामुख पाएको छ। पूर्वमाओवादीले आफ्नो भागमा परेको पद छाड्न नचाहेपछि सत्तारूढ दलभित्र रस्साकस्सी पर्यो। अन्ततः भागबन्डाअनुरूप पद पूर्वमाओवादीले नै पायो। सभामुखजस्तो गम्भीर र जिम्मेवार पदमा व्यक्ति हत्याको अभियोग लागेका अग्नि सापकोटा एकल उमेदवार घोषित भए, आइतबार निर्विरोध रूपमा निर्वाचित भए। उनी निर्वाचित भएको घोषणा भइरहँदा बाहिर नागरिक समाजका प्रतिनिधिहरू विरोध प्रदर्शनमा थिए। अग्लो शारीरिक बनावट र कुटिल हाँसोका नवनिर्वाचित सभामुख सापकोटामाथि लागेको हत्या अभियोग मुद्दा विचाराधीन अवस्थामा छ। नेकपाले सभामुखमा अघि सारेदेखि नै उनीविरुद्ध मावनअधिकार उल्लंघन र व्यक्ति हत्याको प्रश्न जोडतोडले उठे। तर कतै र कसैबाट जवाफ मिलेन। सर्वोच्च अदालतमा विचाराधीन रहेकै बेला उनीविरुद्ध अर्को मुद्दा पनि पर्यो। एकातिर न्यायिक लडाइँ निरन्तर छ, मुद्दामा पदीय प्रभाव पर्ने खतरा पनि उत्तिकै। राष्ट्रपतिका सल्लाहकार सुशील प्याकुरेलको राजीनामादेखि मावनअधिकारवादीले सापकोटाविरुद्ध उठाएका माग पनि कम आँक्न मिल्दैन। त्यहीकारण सभामुख तातो तावामाथि छन्। अघिल्ला सभामुखमाथि बलात्कारको अभियोग अनि निर्वाचित सभामुखमाथि व्यक्ति हत्याको अभियोग। संसद्का नेतामाथि अभियोग लागेपछि यस्ता दृश्यले संसदीय पद्धति र मूल्यमान्यतामै आघात पुर्याउने सम्भावना पनि उत्तिकै छ। अझ प्रमुख विपक्षी कांग्रेसले सापकोटालाई सर्वसम्मत हुन मैदान खाली गरिदिएको दृश्य पनि आलोच्य नै रह्यो। गणितीय रूपमा कांग्रेसले सभामुख जित्ने अवस्था नभए पनि एक अर्थमा सापकोटाप्रति कांग्रेसले सदाशयता राखेको रूपमा व्याख्या गर्न थालिएको छ। तर प्रमुख विपक्षी कांग्रेसले यो सदाशयता पर्ख र हेर को नीतिमा आधारित देखिन्छ। विधिको शासन, लोकतान्त्रिक प्रक्रिया र संसदीय अभ्यासलाई बलियो बनाउन सभामुख सापकोटाले खेल्ने भूमिकाले नै आगामी दिनमा सभामुखप्रतिको दृष्टिकोण बनाउने कांग्रेसले स्पष्ट गरिसकेको छ। संसद् सञ्चालनमा विपक्षीको सहयोगी भूमिका सापकोटाका लागि सहज बाटो हुनेछ। सापकोटालाई विपक्षीको मात्र होइन, आफ्नै पार्टीभित्रको चुनौती पनि कम आँक्न मिल्दैन। लामो रस्साकस्सीपछि सभामुखका उम्मेदवार बनेका सापकोटालाई आफ्नै पार्टीका प्रधानमन्त्री एवं सरकारको विश्वास जोगाइराख्न पनि कम चुनौतीपूर्ण छैन। पार्टीभित्रको जुन रणनीति, लडाइँ र समीकरणबाट सापकोटा उम्मेदवार बने, आगामी यात्राका लागि उनलाई पाइलैपिच्छे चुनौतीका चाङ छन्। सरकारको जन्म र अन्त्य संसद्बाट हुन्छ। सरकारलाई निरन्तर संसद्प्रति उत्तरदायी बनाउने काम पनि संसद्को हो। बलियो सरकार बनेका बेला संसद् निरिहजस्तो बन्ने गर्छ। उत्तरदायी बनाउनुपर्ने निकायको छायाँमा संसद् पर्ने हो भने यसको गरिमा र उचाइ कायम रहन सक्दैन। संसद्को सर्वोच्चता र गरिमा उचो राख्ने सापकोटाका लागि यो अर्को चुनौती हो। कार्यकारीले संसद्लाई सहयोगी नभनी अवरोधक ठान्ने पुरानै प्रवृत्ति हो। यतिबेला आफ्नै पार्टीको शक्तिशाली सरकारले गरेका कामकारबाहीप्रति प्रश्न उठाउने, अनुगमन गर्ने र गलत कार्यमाथि रोक लगाउने अर्थमा संसद् कसरी अघि बढ्छ भन्नेमा सबैको ध्यान केन्द्रित छ। संसद्मा विचाराधीन प्रेस, मानवअधिकार, अभिव्यक्ति स्वतन्त्रता, सुरक्षासम्बन्धी विधेयक विवादमा छन्। सापकोटाका लागि विवादास्पद विधेयकलाई सर्वस्वीकार्य बनाएर किनारा लगाउनु अर्को चुनौती थपिएको छ। शक्तिशाली सरकारको बनोट र विपक्षी कांग्रेसको निरिह भूमिकाका कारण संसद्को प्रभावकारिता र जीवन्तता हराउँदै गएको छ। एक थान मन्त्री को स्वार्थमा सत्तापक्षका सांसद बोल्न डराउने र हामीले बोलेर के हुन्छ र भन्ने प्रमुख विपक्षी कांग्रेसका सांसदको मनोविज्ञानले संसद्मा जनताका आवाज मलिन हुँदै गएका छन्। जनताका आवाज बोल्ने ठाउँकै अवस्था नाजुक भयो भने जनताका आवाज दबिने र सत्तामा बस्नेहरूमा मनपरी बढ्न गई शासन व्यवस्थाप्रति नै वितृष्णा उत्पन्न हुन जान्छ। सरकार र विपक्षीको विश्वास लिँदै संसद्लाई प्रभावकारी र जीवन्त बनाउन सापकोटाले नेतृत्वदायी भूमिका निर्वाह गर्नैपर्छ।"
कांग्रेस केन्द्रीय समिति बैठक आज,"काठमाडौं : कांग्रेस केन्द्रीय समिति बैठक सोमबार बस्दैछ। पार्टीको १४औं महाधिवेशनको आन्तरिक कार्यतालिका संशोधनसहितको प्रस्ताव केन्द्रीय समिति बैठकमा पेश हुने कांग्रेसले जनाएको छ। महाधिवेशनको कार्यतालिकाको विषयलाई लिएर कांग्रेसभित्र चुलिएको आन्तरिक विवाद शीर्ष नेताको बैठकले टुंग्याएपछि केन्द्रीय समिति बैठक बस्न लागेको हो। यसअघि केन्द्रीय समिति बैठक बहिस्कार गर्दै आएको संस्थापन इतर समूह पनि आजको बैठकमा सहभागी हुने कांग्रेस प्रवक्ता विश्वप्रकाश शर्माले बताए। अर्काे वर्ष फागुन ७ देखि १० गते महाधिवेशन गर्ने मिति यतावत् राखेर आन्तरिक कार्यतालिका संशोधन गर्ने सहमति शीर्ष नेताबीच भएपछि आज बस्ने बैठकमा संशोधित कार्यतालिका पेश हुनेछ। बैठकमा महामन्त्रीले पुरानै मितिमा महाधिवेशन गर्ने गरी परिमार्जन सहितको आन्तरिक कार्यतालिका प्रस्तावका रूपमा पेश गर्नु हुनेछ, शर्माले भने, मुख्यतः यही विषयमा बैठकमा छलफल हुनेछ। शुक्रबार बसेको शीर्ष नेताले बैठकले आन्तरिक कार्यतालिका परिमार्जन गरी प्रस्ताव पेश गर्न महामन्त्रीद्धय डा शशांक कोइराला र पूर्णबहादुर खड्कालाई जिम्मेवारी दिएको थियो। कांग्रेसमा भदौमा स्थानीय अधिवेशन गर्ने गरी कार्यतालिका संशोधनको तयारी भइरहेको एक नेताले बताए। पुस ११ गतेको केन्द्रीय समिति बैठकले अर्काे वर्ष मंसिरमा स्थानीय अधिवेशन गर्ने गरी कार्यतालिका पारित गरेको थियो। २०७७ मंसिर ९ मा गाउँनगर वडा अधिवेशन, मंसिर ११ मा गाउँनगरपालिका अधिवेशन, मंसिर १५ मा प्रदेश सभा क्षेत्रीय अधिवेशन, मंसिर १७ गते प्रतिनिधि सभा क्षेत्रीय अधिवेशन, मंसिर २५ मा जिल्ला अधिवेशन, पौष १५ गते र फागुन ७, ८, ९ र १० गते काठमाडौंमा केन्द्रीय महाधिवेशन गर्ने कार्यतालिकामा उल्लेख छ। कोरोना भाइरसबारे सतर्कता अपनाउन ध्यानाकर्षण नेपाली कांग्रेसले कोरोना भाइरसबाट प्रभावित चीनको उहान सहरमा रहेका नेपाली नागरिकको उद्धार गर्न सरकारको ध्यानाकर्षण गराएको छ। उहान सहरमा ठूलो संख्यामा नेपाली विद्यार्थी र व्यवसायी रहेको उल्लेख गर्दै कांग्रेसले कोरोना भाइरसको उच्च जोखिममा रहेको उहानमा रहेका नेपालीको उद्धार गर्न नेपाल सरकारको ध्यानाकर्षण गराएको हो। कांग्रेसले आइतबार विज्ञप्ति जारी गर्दै कोरोना भाइरसको जोखिममा नेपाल पनि रहेकाले सरकारलाई आवश्यक सुरक्षा व्यवस्था गर्न भनेको छ। महामारीको रूपमा फैलन सक्ने उक्त कोराना भाइरस फैलन नदिन आवश्यक सुरक्षा व्यवस्था तथा संक्रमित व्यक्तिको उचित उपचारको व्यवस्था मिलाउन सरकारको ध्यानाकर्षण गराउँदछौं, कांग्रेस संसदीय दलका प्रमुख सचेतक बालकृष्ण खाँणद्धारा जारी विज्ञप्तिमा उल्लेख छ।"
नेकपा केन्द्रीय समिति बैठक १५ माघमा,"काठमाडौं : सत्तारुढ नेकपाको पार्टी एकतापछि पहिलोपटक केन्द्रीय समितिको बैठक बुधबार बस्ने भएको छ । बैठक ५ दिनमा सक्ने तयारी भएको छ ।विधानतः ६६ महिनामा बस्नुपर्ने बैठक नेकपाले २१ महिनासम्म पनि नबोलाएकोमा पार्टीभित्र अध्यक्षद्वयको आलोचना हुँदै आएको थियो । तत्कालीन एमाले र माओवादी केन्द्रबीच २०७५ जेठ ३ मा पार्टी एकता भएको थियो । अब केन्द्रीय समिति बैठक बस्ने गरी सम्पूर्ण तयारी पूरा भएको छ, केन्द्रीय कार्यालयका सचिव श्रीराम ढकाल (प्रशान्त) ले बताए । गत मंसिर २९ देखि पुस ६ सम्म बसेको पार्टी स्थायी समिति बैठकले केन्द्रीय समिति बैठक २३ पुसबाट बोलाउने निर्णय गरेको थियो । तर २० पुसको सचिवालय बैठकले राष्ट्रिय सभा चुनाव, सभामुख चयन प्रक्रिया लगायतका कारण देखाउँदै बैठक माघ १५ सम्मलाई सार्ने निर्णय गरेको थियो ।एकतापछि केन्द्रीय समिति जम्बो (४४१ सदस्य) बनेको नेकपाको अब हुने उक्त बैठकमा आमन्त्रित नेतासहित ४४७ जना नेता सहभागी हुनेछन् । पार्टी केन्द्रीय कार्यालयमा बैठक बस्न असहज हुने भएपछि उक्त बैठक राजधानीको प्रर्दशनीमार्गस्थित राष्ट्रिय सभागृहमा बस्ने भएको छ । पार्टीले पाँच दिनका लागि सभागृह बुकिङ गरिसकेको कार्यालय सचिव ढकालले बताए । बैठकका लागि बुकिङ गरिसकेका छौं, अन्य आवश्यक तयारी पनि सोमबारभित्र सक्छौं, ढकालले भने । महासचिव विष्णु पौडेल र कार्यालय सचिवद्वय ढकाल र ईश्वर रिजालले आइतबार सभागृह पुगेर बैठक कक्षदेखि सभागृहमा गर्नुपर्ने अन्य तयारीका बारेमा जानकारीसमेत लिएका छन् । प्रधानमन्त्री निवास बालुवाटारमा आइतबार नै बैठकको तयारीका विषयमा केन्द्रीत रहेर छलफलमा बसेका दुई अध्यक्षको निर्देशनपछि महासचिव पौडेलको नेतृत्वको टोलीले सभागृह पुगेर बैठकस्थलको अवलोकन गरेका छन् । बैठकमा अध्यक्षद्वयले प्रस्तुत गर्ने राजनीतिक प्रतिवेदन, महासचिवले प्रस्तुत गर्ने विधान संशोधन प्रस्ताव र समसामयिक प्रस्तावका विषयमा पार्टी नेताबीच समूह विभाजन गरी छलफल गराउने तयारी अध्यक्षद्धयले गरेका छन् । बैठकको पहिलो दिन अध्यक्षद्धयका तर्फबाट राजनीतिक प्रतिवेदन र महासचिवका तर्फवाट विधान संशोधन प्रस्ताव पेश भएपछि सहभागी नेताको समूह विभाजन गर्ने नेकपाले जनाएको छ । समूह विभाजन गरेपछि प्रतिवेदन माथिको समूह छलफलका लागि भने पार्टी केन्द्रीय कार्यालय धुम्बाराही, पेरिसडाँडास्थित कार्यालय र सभागृह गरी तीन स्थानमा ठाउँ व्यवस्थापन गरिन लागिएको छ । समूह छलफल सहज रूपमा होस् भन्न तीन ठाउँमा गराउने तयारी भएको छ, यसरी गर्दा ठाउँ सहज पुग्छ पनि, ढकालले भने । केन्द्रीय समितिका सबै सदस्यलाई बोल्न दिँदा समय व्यवस्थापन जटिल हुने भएकाले समूह विभाजन गरी महाधिवेशन शैलीमा बैठक सञ्चालन गर्ने योजना छ ।देशभर परिचालन भएका नेकपाका केन्द्रीय समिति सदस्यलाई पार्टी बैठकमा आउँदा खाने बस्ने व्यवस्था आफैं मिलाउन केन्द्रीय कार्यालयले सूचना पठाएको छ । कार्यालय सचिवद्वयले आवश्यक तयारी पूरा भएको र दस्तावेज छपाई बाँकी रहेको सचिव ढकालले वताए । दुई अध्यक्ष चार घण्टा छलफलमा केन्द्रीय समिति बैठक, बैठकमा पेश गर्ने राजनीतिक दस्तावेज, विधान संशोधन प्रस्ताव लगायतका विषयमा नेकपाका दुई अध्यक्ष ओलीदाहालले छलफलसमेत गरेका छन् । आइतबार बिहान १० बजेदेखि दिउँसो २ बजेसम्म प्रधानमन्त्री निवास बालुवाटारमा ओलीदाहालले छलफल गरेका हुन् । छलफलमा पार्टी केन्द्रीय समिति बैठकको तयारी, सभामुख चयनपछि उपसभामुख चुनाव, विभिन्न राजनीतिक नियुक्तिदेखि एमसीसीमा पार्टी धारणा लगायतका विषयमा केन्द्रीत रहेर दुई अध्यक्षले छलफल गर्नुभएको बुझिन्छ, बालुवाटार स्रोतले भन्यो । बैठकमा केहीबेर महासचिव पौडेल पनि सहभागी थिए ।"
नेपालभारत सीमा बैठक फागुनमा,"काठमाडौं : कालापानी, लिपुलेक र लिम्पियाधुरा क्षेत्रमा सीमा विवादबारे नेपाल र भारतका परराष्ट्रसचिवस्तरीय वार्ता फागुनमा हुने भएको छ। भारतीय नेतृत्वले विदेश मन्त्रालयमा नयाँ सचिव हर्षवद्र्धन श्रिंलाले जिम्मेवारी लिएसँगै वार्ता हुने जनाउ दिएपछि परराष्ट्र मन्त्रालय त्यसको तयारीमा जुटेको हो। मिति भने तय भएको छैन। दुई औपचारिक पत्र र पटकपटक अनौपचारिक छलफलपछि नेपाल हेर्ने डेस्कले फागुन अन्त्यसम्ममा बैठक बस्ने जानकारी दिएको परराष्ट्र अधिकारीको भनाइ छ। भारतले सबै समस्या वार्ताबाट समाधान हुने भनेर कूटनीतिक नोटको उत्तर पठाएको एक महिनापछि त्यस्तो जानकारी दिएको हो। यसअघि परराष्ट्रसचिव स्तरमा वार्ता गर्न आलटाल भइरहेको थियो। पछिल्लो समय संवादबाट विवाद समाधान गर्न भारत इच्छुक देखिएको परराष्ट्र अधिकारीको बुझाइ छ। यसअघि भारतले नेतृत्व आन्तरिक राजनीतिमा केन्द्रित हुनुपरेको, विदेश मन्त्रालयको संयन्त्र र नेपालमा राजदूत परिवर्तनजस्ता विषय देखाउँदै तत्काल वार्ता नगर्ने बताएको थियो। भारतीय विदेशसचिव विजय गोखलेको कार्यकाल मंगलबार सकिँदै छ। त्यस स्थानमा श्रिंला आउँदै छन्। अमेरिकामा राजदूत रहेका उनी नेपाली बोल्छन्। बैंकक र ढाकामा राजदूत भइसकेका उनले नेपालभारत सम्बन्धका विषयमा गम्भीर रूपले छलफल गर्ने संकेत दिएको कूटनीतिक स्रोतले बतायो। उनले डीसीमा हुँदा कूटनीतिज्ञसँगको छलफलमा भन्ने गरेका थिए नेपालभारत समस्याको समाधान वार्ता नै हो। अमेरिकास्थित एक कूटनीतिज्ञले टेलिफोनमा भने, नेपाललाई राम्ररी बुझेका व्यक्ति भारतमा बुधबारदेखि विदेशसचिव बन्दै हुनुहुन्छ। उहाँले पक्कै छलफल गरेर समस्या समाधानमा जोड दिनुहुनेछ। नयाँ सचिव र राजदूत आएपछि सीमाका विषयमा थप छलफल अघि बढ्ने परराष्ट्रसचिव शंकरदास वैरागीले बताए। हामी छलफलका लागि पहल गरिरहेका छौं, उनले भने, भारतमा विदेश मन्त्रालयको नेतृत्व र नेपालका लागि राजदूत पनि परिवर्तनको अवस्था थियो, त्यसैले ढिलाइ भएको हो। सरकारले भारतलाई दुईपटक कूटनीतिक नोट पठाएर सीमाका विषयमा वार्ताको पहल गरेको थियो। प्रधानमन्त्री केपी ओली र भारतीय समकक्षी नरेन्द्र मोदीबीच भएको टेलिफोन वार्ता होस् या भिडियो कन्फरेन्स दुवैमा अन्य दुईपक्षीय विषयमा पनि छलफल गर्ने भनिएको थियो। सबै समस्याको सम्बोधन क्रमशः गर्दै जाने भन्दै छलफल भइरहेको अवस्थामा नयाँ राजदूत विनयमोहन क्वात्रा र सचिव श्रिंलाले यसलाई कसरी लिन्छन् त्यसमा भर पर्ने अधिकारीको भनाइ छ। सचिव स्तरमा ६ वर्षयता छलफल हुने भनिँदै आएको छ। सैन्य कूटनीतिमार्फत पनि वार्ता अघि बढाउन सकिने सुझाव सरकारले विभिन्न क्षेत्रबाट पाएको एक अधिकारीले बताए। सैन्य सम्पर्क बलियो रहेको अवस्थामा यो संयन्त्रबाट छलफल गर्दा उपयुक्त हुने धारणा परराष्ट्र अधिकारीको छ। परराष्ट्रसचिवस्तरीय संयन्त्र नेपाल र भारतबीच सीमासम्बन्धी विवाद समाधानका लागि गठित सबैभन्दा माथिल्लो निकाय हो। काठमाडौंमा सन् २०१४ मा सम्पन्न नेपालभारत संयुक्त आयोग बैठकले कालापानी र सुस्तासम्बन्धी विवाद प्राविधिकको सुझावका आधारमा विदेश सचिवस्तरमा टुंग्याउने निर्णय गरेको थियो। त्यसपछि दुई संयुक्त आयोग (विदेशमन्त्रीस्तरीय) बैठक बसे पनि छलफल भएको छैन। यहाँ मन्त्रीहरूको धारणा बाझिँदा पनि समस्या आउने गरेको छ। कालापानीका विषयमा मन्त्रीहरूले कूटनीतिक मामिलामा ध्यान नदिएर बोल्ने र त्यसको फाइदा छिमेकलाई नै हुने गरेको तर्क परराष्ट्र अधिकारीको छ।"
अध्यागमनमा अमेरिकी सफ्टवेयर रद्द गरी नेपाली पोर्ट,"काठमाडौं : गृह मन्त्रालयले अध्यागमनमा अमेरिकी सफ्टवेयर रद्द गरेर बायोमेट्रिक्ससहितको नेपाली पोर्ट नामक आफ्नै सफ्टवेयर राखेको छ। अध्यागमन विभागले सबै नाकामा यो सफ्टवेयर परीक्षण गरिरहेको छ। प्रधानमन्त्री केपी ओलीले सोमबार अपराह्न उद्घाटन गरेपछि अध्यागमन नाकामा अत्याधुनिक बोर्डर कन्ट्रोल सिस्टम कार्यान्वयनमा आउनेछ। नेपाली पोर्ट अत्याधुनिक बोर्डर कन्ट्रोल प्रणाली हो। त्रिभुवन अन्तर्राष्ट्रिय विमानस्थलसहित १२ अध्यागमन नाकामा बायोमेट्रिक्ससहितको सफ्टवेयर प्रणाली जोडिनेछ। अध्यागमनमा बायोमेट्रिक्स प्रणाली लागू भएसँगै यात्रुको तस्बिर र हस्तरेखा रेकर्ड हुनेछ। यसले यात्रुको आँखाको नानी (रेटिना)समेत पढ्न र त्यसको रेकर्ड राख्न सक्नेछ। नेपाली पोर्ट लागू भएसँगै अध्यागमनमा संदिग्ध व्यक्तिले गर्न लागेको यात्राको सहजै विश्लेषण गर्न सकिन्छ। विभागका महानिर्देशक ईश्वरराज पौडेलले नेपाली पोर्ट लागू भएपछि धेरै सुरक्षा चुनौती घट्ने विश्वास व्यक्त गरे। विगतमा अध्यागमनको सुरक्षा अवस्था भयावह थियो, भिसा नलिइ विदेशी ठमेल पुग्थे, महानिर्देशक पौडेलले अन्नपूर्णसँग भने, त्यस्तो गतिविधि अब रोकिनेछ। आगमन र प्रस्थान दुवै पटक यात्रुको बायोमेट्रिक्स लिइनेछ। एकपटक बायोमेट्रिक्स लिइसकेका यात्रु पुनः अर्काको राहदानी दुरुपयोग गरी यात्रा गरे त्यस्ता व्यक्ति तत्काल पक्राउ पर्न सक्छन्। यात्रुको बायोेमेट्रिक्स फरक प बित्तिकै ती यात्रु शंकास्पद ठहरिन्छन्। हामी अनुसन्धान गर्छौं, महानिर्देशक पौडेलले भने। नाबालक, अपांगता भएका व्यक्तिको भने बायोमेट्रिक्स लिइनेछैन। इन्टरपोलको डाटामा पनि अनलाइन पहुँच हुनेछ, जसले गर्दा इन्टरपोलमा सूचीकृत संदिग्धको आवागमन रोकिनेछ। नाकामा बायोमेट्रिक्स प्रणाली नहुँदा अर्काको राहदानी प्रयोग गरी संदिग्ध व्यक्तिले सहजै अध्यागमन पार गरेका धेरै उदाहरण छन्। विभागले वैदेशिक रोजगार विभाग, राहदानी विभाग, वैदेशिक यात्रा अनुमति शाखा, नेपाल प्रहरीको स्पेसल ब्युरोसँग नेपाली पोर्ट जोडेको छ। नेपाल आउने पर्यटकको गतिविधि नियाल्न प्रत्येक होटलमा सफ्टवेयरको पहुँच दिने तयारी छ। मन्त्रालय परिसरमा रहेको राष्ट्रिय सूचना प्रविधि केन्द्र (जीआईडीसी)मा नेपाली पोर्टको छुट्टै सर्भर रहनेछ। पूर्ण सुरक्षित सर्भरमा नेपालको कन्ट्रोलमा सबै डाटा रहन्छन्। डाटा दुरुपयोगको सम्भावना छैन। अध्यागमन नाकामा बायोमेट्रिक्ससहितको सफ्टवेयर प्रणालीले बोर्डरबाट हुने अवाञ्छित व्यक्तिको आवागमन रोक्नेछ। सरकारले सम्भावित आतंककारी गतिविधि र आवागमन रोक्ने उद्देश्यले अमेरिकाले निर्माण गरेको पर्सनल आइडेन्टिफिकेसन सेक्युअर कम्प्यारिजन एन्ड इभ्यालुएसन सिस्टम (पाइसेज) नामको सफ्टवेयर राख्ने निर्णय गरेको थियो। तत्कालीन माओवादी अध्यक्ष पुष्पकमल दाहालले आफू दोस्रो पटक प्रधानमन्त्री बनेका बेला २०७४ मा मन्त्रिपरिषद्बाट अध्यागमनमा अमेरिकी सफ्टवेयर राख्ने निर्णय गराएका थिए। त्यो निर्णय उल्ट्याउँदै सरकारले गत वैशाखमा नेपाली अध्यागमनमा पाइसेज नामको अमेरिकी सफ्टवेयर कार्यान्वयन नगर्ने निर्णय गरेको थियो। सोही मन्त्रिपरिषद् बैठकले अमेरिकी सफ्टवेयरलाई अस्वीकार गर्दै नेपाली पोर्ट नामको बोर्डर कन्ट्रोल सिस्टममा आधारित बायोमेट्रिक्ससहितको आफ्नै सफ्टवेयर बनाउने निर्णय गरेको थियो। संवेदनशील डाटा अर्को मुलुकको पहुँचमा पुग्ने आशंका गर्दै सरकारले अमेरिकी सफ्टवेयर नराख्ने निर्णय गरेको अध्यागमनका अधिकारीको दाबी छ। २०७४ जेठ ४ मा मन्त्रिपरिषद् बैठकले विभाग र त्यसअन्तर्गतका कार्यालयमा अमेरिकाले विकास गरेको पाइसेज नामक अध्यागमन सुरक्षा तथा सूचना प्रणाली कार्यान्वयन गर्न मेमोरेन्डम अफ इन्टेन्न (एमओआई)लाई सैद्धान्तिक स्वीकृति प्रदान गरेको थियो। केपी ओली नेतृत्वको सरकारले राष्ट्रिय सुरक्षाका हिसाबले संवेदनशील विषयमा मित्र राष्ट्रमा निर्भर नभई आफ्नै स्रोतसाधनबाट सफ्टवेयर बनाउने भन्दै अमेरिकी सफ्टवेयर स्वीकार नगर्ने निर्णय गरेको थियो। त्यसपछि विभागले नेपाली पोर्ट नामको सफ्टवेयर बनाउन प्रक्रिया अघि बढाएको थियो। नेपाली अध्यागमनमा बायोमेट्रिक्ससहितको सफ्टवेयर प्रणाली नहुँदा अमेरिकालगायत विकसित मुलुकले नेपालका विमानस्थल र अध्यागमनमा व्यापक सुरक्षा चुनौती भएको भन्दै आलोचना गर्दै आएका थिए। नेपाली पोर्टले अध्यागमनमा देखिएका सुरक्षा चुनौती सम्बोधन गर्न नसक्ने केही सूचना प्रविधिका विज्ञले आरोप लगाउँदै आएका छन्। विभागले भने सफ्टवेयरको कमीकमजोरीलाई सुधार्दै लैजाने दाबी गर्दै आएको छ। विभागका निर्देशक रामचन्द्र तिवारीले बायोमेट्रिक्स प्रणालीा लागू भएसँगै इमी नामको पुरानो सफ्टवेयर विस्थापित हुने बताए। विभागले गत वैशाखदेखि नेपाली पोर्ट नामको सफ्टवेयर बनाउन प्रक्रिया अघि बढाएको थियो। विभागले २०६० देखि इमी सफ्टवेयर प्रयोग गर्दै आएको हो। फोकस वान नामक निजी कम्पनीले इमी बनाएको थियो। प्राविधिक र सुरक्षाका हिसाबले इमी सफ्टवेयर सुरक्षित नभएपछि मन्त्रालयले आफैंले बायोमेट्रिक्स प्रणालीसहितको अत्याधुनिक सफ्टवेयर बनाउने निर्णय गरेको थियो। यी हुन् विशेषता अत्याधुनिक बोर्डर कन्ट्रोल सिस्टम तस्बिर, हस्तरेखा विश्लेषण आँखाको नानी पढ्न सक्ने इन्टरपोलको डाटामा अनलाइन पहुँच संदिग्ध व्यक्तिको आवागमन रोकिने"
एमबीबीएसका विद्यार्थीको गुनासो : अतिरिक्त ६ लाख मागियो,"काठमाडौं : चिकित्सा शिक्षा अध्ययनका लागि सरकारले तोकेकोभन्दा बढी रकम नदिने विद्यार्थीलाई भर्ना नगर्ने धम्की मेडिकल कलेज सञ्चालकले दिएका छन्। सरकारले तोकेको रकमबाट विद्यार्थीको सम्पूर्ण खर्च टार्न नसक्ने भन्दै उनीहरूले विद्यार्थीसँग थप रकम मागिरहेका छन्। केही समयअघि मात्र कलेज सञ्चालकको मनपरिविरुद्ध देशव्यापी आन्दोलनमा उत्रेका विद्यार्थीहरूले सरकारले तोकेकै शुल्कमा कलेज सञ्चालकले भर्ना नगरे फेरि आन्दोलनमा उत्रने चेतावनी दिएका छन्। सरकारी निर्णयअनुसार एमबीबीएस अध्ययनका लागि मेडिकल कलेज सञ्चालकले उपत्यकाभित्र ४४ लाख र बाहिर ४० लाख रुपैयाँ मात्र लिन पाउँछन्। यो शुल्कको एक तिहाइ रकम सुरुमा विद्यार्थीले आफू पढ्ने कलेजले सम्बन्धन पाएको विश्वविद्यालयमा बुझाउनुपर्छ। बाँकी रकम विभिन्न किस्तामा सम्बन्धित कलेजलाई बुझाउनुपर्ने चिकित्सा शिक्षा ऐनमा छ। अहिले एमबीबीएस प्रथम वर्षका विद्यार्थीको भर्ना चलिरहेको छ। प्रथम वर्षका अधिकांश विद्यार्थीले कानुनी व्यवस्थाअनुसार पहिलो चरणको रकम सम्बन्धित विश्वविद्यालयमा बुझाइसकेका छन्। विश्वविद्यालयमा रकम बुझाएर पढाइको मितिबारे जानकारी लिन कलेज जाँदा सञ्चालकले अतिरिक्त शीर्षकमा रकम माग्न थालेको गुनासो विद्यार्थीले गरेका छन्। सरकारले तोकेको रकमबाहेक विद्यार्थीले नेपाल मेडिकल काउन्सिलले तोकेको दर्ता शुल्क मात्र अतिरिक्त रुपमा बुझाउनुपर्छ। योबाहेक विद्यार्थीले पढाइका लागि कुनै रकम बुझाउनुपर्दैन, चिकित्सा शिक्षा आयोगका सदस्यसचिव डा हरिप्रसाद लम्सालले भने। तर अहिले नेपाल मेडिकल कलेज, काठमाडौं मेडिकल कलेज, नेपालगन्ज मेडिकल कलेजलगायतले पढाइबारे बुझ्न गएका विद्यार्थीसँग ६ लाख रुपैँया अतिरिक्त शुल्क मागिरहेको चिकित्सा शिक्षा संघर्ष समितिका प्रवक्ता सुजन कडरियाले बताए। उनका अनुसार यी कलेज गएका विद्यार्थी तथा तिनका अभिभावकले कलेज सञ्चालकले आफूखुसी शीर्षकमा शुल्क मागिरहेका छन्। ६ लाख रुपैयाँ थप रकम नदिए भर्ना नगर्ने धम्की कलेज सञ्चालकले विद्यार्थीलाई दिइरहेका छन्, प्रवक्ता कडरियाले भने, कतिपय कलेजले इन्टर्नसिपका लागि भनेर समेत शुल्क मागिरहेका छन्। जबकि विद्यार्थीले इन्टर्नसिप गर्न अझै पाँच वर्ष बाँकी छ। कलेज सञ्चालकले मानसिक तनाव दिने त्रासले विद्यार्थीले नाम सार्वजनिक गर्न मानेका छैनन्। चिकित्सा शिक्षा आयोगका सदस्यसचिव लम्सालले पनि मौखिक रुपमा यस्तो गुनासो आएको बताए। तर लिखित रुपमा गुनासो नआउँदासम्म कारवाही प्रक्रियामा जान सकिँदैन, उनले भने। सम्बन्धित विश्वविद्यालयले सरकारले तोकेकोभन्दा बढी शुल्क तिरेमा त्यसको जिम्मेवार विद्यार्थी नै हुने भन्दै अतिरिक्त रकम नतिर्न यसअघि नै विद्यार्थीलाई सचेत गराइसकेको छ। नेपाल मेडिकल कलेजका निर्देशक (हस्पिटल) राजेशकिशोर श्रेष्ठले भने सरकारले तोकेकोभन्दा बढी शुल्क नलिएको दाबी गरे। विद्यार्थीले शुल्क विश्वविद्यालयलाई नै बुझाउने हो। हामीले मागेका छैनौं, उनले भने। सेनाको प्रस्ताव फिर्ता सरकारले तोकेकोबाहेकका शीर्षकमा पनि शुल्क लिन पाउँ भन्दै नेपाली सेना स्वास्थ्य विज्ञान प्रतिष्ठानले गरेको प्रस्ताव चिकित्सा शिक्षा आयोगले फिर्ता पठाइदिएको छ। सेनाले केही दिनअघि विद्यार्थीको बिमा, धरौटीलगायत शीर्षकमा विद्यार्थीसँग शुल्क लिन पाउनुपर्ने र यसबारे लिखित निर्णय गरिदिन पत्रमार्फत अनुरोध गरेको थियो। तर ऐनमा तोकिएकोभन्दा फरक शीर्षकमा रकम लिन हामीले अनुमति दिन मिल्दैन भन्ने बेहोराको पत्र पठायौं, आयोगका सदस्यसचिव डा हरिप्रसाद लम्सालले भने।"
