शीर्षक,विवरण
ममिल्लापुरममा सीमोदी,"नयाँ दिल्ली : दुई दिने भ्रमणका क्रममा भारत आएका चिनियाँ राष्ट्रपति सी चिनफिङ र भारतीय प्रधानमन्त्री नरेन्द्र मोदीले शुक्रबार झन्डै पाँच घण्टा सँगै बिताएका छन्। चेन्नइ विमानस्थलमा दिउँसो २ बजे उत्रिएका सीलाई विमानस्थलमा तामिलनायडुका राज्यपाल वनवारीलाल पुरोहितले स्वागत गरेका थिए। विमानस्थलमै साँस्कृतिक कार्यक्रम आयोजना गरेर सीको पारम्परिक तरिकाले स्वागत गरिएको थियो। त्यहाँबाट सी ४ बजे करिब ५८ किलोमिटर दक्षिणको मामिल्लपुरम पुगे। मामिल्पुरममा सीलाई दक्षिण भारतीय पारम्परिक पहिरनमा मोदीले स्वागत गरे। मोदीले सीलाई मामिल्लपुरमका ऐतिहासिक, साँस्कृतिक धरोहरको व्याख्या गर्दै अवलोकन गराए। उनले सीलाई महाभारतका पाँच पाण्डवको नाममा बनेको पञ्च रथ को अवलोकन गराए। कुन्ती पुत्र अर्जुनले तपस्या गरेको स्थान अर्जुनको तपस्या स्थल देखाए। मोदीले सीलाई सबै स्थलबारे आफैंले व्याख्या गरेका थिए। गणेश मन्दिरको दर्शनपछि दुवै शक्तिशाली नेता पञ्च रथ मन्दिरमा केही बेर बसे र कुराकानी गरे। भेट एकदमै अनौपचारिक थियो। सी पनि औपचारिक पोशाकमा थिएनन्। औपचारिक भ्रमणमा टाईसूटमा देखिने सी मामल्लपुरमा पेन्टसर्टमै घुमेका थिए। ऐतिहासिक, सांस्कृतिक संरचना, ढुँगामा कुँदिएका सदियौं पुराना मूर्तिकलालाई सीले पनि बडो चाख दिएर अवलोकन गरेको देखियो। चीन र भारत दुवै सांस्कृतिक रूपमा सम्पन्न मुलुक हुन्। मोदीको पहिलो बुआन शिखर वार्ताका क्रममा चीनका राष्ट्रपतिले पनि आफ्ना धरोहरको अवलोकन गराएका थिए। पुरातात्विक सांस्कृतिक धरोहरको संरक्षण र प्रवद्र्धनमा चीन निकै गभ्भीर छ। भारतले पनि ऐतिहासिक, पुरातात्विक र सांस्कृतिक महत्वका धरोहरलाई विश्वसामू पर्यटकीय प्रवद्र्धनका लागि उपयोग गर्ने गरेको छ। गणेश मन्दिरको अवलोकनपछि सी र मोदी शोर मन्दिरमा पुगे। जहाँ दक्षिण भारतको कला र संस्कृति झल्किने परम्परागत नृत्यसहितको सांस्कृतिक कार्यक्रमको आयोजना गरिएको थियो। मोदीले सीसँगको अनौपचारिक वार्ताका लागि दक्षिण भारतको मामल्लपुरम नै छनोट गर्नुको पछाडि यो पनि दुईतीन कारण रहेको विश्लेषण गरिएको छ। पहिलो दक्षिण भारतमा भारतीय जनता पार्टीको राजनीतिक पकड कमजोर छ। पछिल्लो समयमा हिन्दीलाई राष्ट्रिय भाषाको रूपमा बनाउने सरकारले गरेको घोषणाले यो क्षेत्रका राजनीतिक दल झनै बिच्किएका थिए। जसको भर्पाइ स्वरूपमा मोदीले अमेरिकाको ह्यूस्टनमा आयोजना गरिएको हाउडी मोदी कार्यक्रममा तामिल भाषामा समेत सम्बोधन गरेका थिए। अहिले सीको भ्रमणका लागि यही क्षेत्र रोजेर उनले राज्यका द्रबिडियन दलहरूलाई भाजपा नेतृत्वको सरकार तामिलनायडु राज्यको विकासका लागि गम्भीर छ भन्ने सन्देश दिन खोजेको हुन सक्ने विश्लेषण गरिएको छ। दोस्रो दक्षिण भारत कला र संस्कृतिमा निकै सम्पन्न छ। विश्व सम्पदा सूचीमा सूचीकृत शोर मन्दिर यहीं छ। त्यसका अलावा कदम कदममा विश्वका पर्यटकलाई आकर्षित गर्न सक्ने सांस्कृतिक सम्पदा छन्। विश्वका सबैभन्दा शक्तिशाली राष्ट्रका प्रमुखले यी सम्पदाको अवलोकन गर्दा विश्वमै प्रचार प्रसार हुने विश्वास पनि गरिएको छ। दक्षिण भारतको सांस्कृतिक धरोहर विश्वसामू राख्ने अवसरको रूपमा पनि मोदीले प्रयोग गरेको हुन सक्ने विश्वास गरिएको छ। तेस्रो, दक्षिण भारतमा पल्लव वंश सत्तामा आएपछि चिनियाँसँग व्यापारिक र रक्षा सम्बन्ध गाँसेको इतिहास रहेको अध्ययनहरूमा पाइएको छ। पल्लव वंशका राजा नरसिंह वर्मन प्रथमले एउटा शक्तिशाली राष्ट्रको हैसियतमा चीनसँग तिब्बतमाथि नजर राख्न सहयोग गर्ने सहमति गरेका थिए। चीनका एक प्रसिद्ध बौद्ध भिक्षुमध्येका एक बोधी धर्म पल्लव राजाको तेस्रो पुत्र रहेको पनि मानिन्छ। उनले काँचीपुरमको मामल्लपुरमदेखि चीनसम्मको यात्रा तय गरेका थिए। चौथो र मुख्य कुरा २००० वर्षअघि यो सहरबाट भारत र चीनबीच द्धिपक्षीय व्यापारको बिजारोपण भएको मानिन्छ। आज द्धिपक्षीय व्यापार ६० अर्ब डलर पुगेको छ। अहिले तामिलनायडु राज्य चिनियाँ लगानीको केन्द्र पनि हो। थुप्रै चिनियाँ औद्योेगिक कलकारखाना यही क्षेत्रमा छन्। अहिले चीन भारतको दोस्रो ठूलो व्यापारिक साझेदार बनेको छ भने भारत दक्षिण एसियामा चीनको सबैभन्दा ठूलो व्यापारिक भागीदार हो। एक हजार भन्दाबढी चिनियाँ कम्पनी भारतमा कारोबार गरिरहेका छन्। चीनको भारतमा ८ अर्ब डलर बराबरको लगानी छ। २ लाख भन्दाबढी भारतीयलाई रोजगारी दिएको छ। यसैगरी चीनमा दुई तिहाइ भन्दाबढी भारतीय कम्पनी लगातार मुनाफामा काम गरिरहेका छन्। तर भारत र चीनबीचको व्यापारमा भारतले उच्च व्यापार घाटा बेहोरिरहेको छ। यी दुई मुलुकबीच बेलाबेलामा अरुणाञ्चल क्षेत्रमा सीमा विवाद र पाकिस्तानलाई समर्थन देखाइरहने चीनबीच चिसोपना पनि आइरहेको छ। पछिल्लो समयको कश्मीरको विशेषाधिकार खारेजीका कारण पाकिस्तानले मागेको समर्थन र लद्दाकलाई अलग राज्य बनाउँदै केन्द्र शासनअन्तर्गत ल्याउने भारतको निर्णयमा चीनको आपत्ति रहेको देखिएको छ। यो विषयमा मोदीले कुरा नहुने पहिले नै बताइसकेका छन्। तर सीले कुरा उठाए मोदीले अन्य मुलुकलाई ब्रिफिङ गरेजसरी नै बताउने पनि भारतीय विदेश मन्त्रालयका प्रवक्ताले स्पष्ट पारेका थिए। सीको यो औपचारिक भ्रमण नभएको प्रवक्ताले बताए। यद्यपि शनिबार बिहान १० बजे ताज फिसरम्यान्स कोभ रिसोर्टमा मोदी र सीबीच एक्लाएक्लै करिब एक घन्टा कुराकानी हुने कार्यक्रम रहेको छ। १० बजेर ५० मिनेटमा उच्चस्तरीय प्रतिनिधि मण्डलसहित छलफल हुने कार्यक्रम छ। दिवा भोजसम्म चल्ने यो छलफलमा द्धिपक्षीय व्यापार, आतंकवाद र सीमा विवादका विषयमा छलफल हुने भारतीय पक्षको भनाइ छ। एक घन्टाको छलफलपछि मोदीका तर्फबाट आयोजना गरिएको लन्चमा सी सहभागी हुनेछन्। त्यसको एक घन्टापछि अर्थात् १२ बजेर ४५ मिनेटमा चिनियाँ राष्ट्रपति चेन्नइ एयरपोर्टका लागि प्रस्थान गर्नेछन्। त्यहाँबाट १ बजेर ३० मिनेटमा उनी नेपालको राजकीय भ्रमणका लागि काठमाडौंतर्फ प्रस्थान गर्ने कार्यक्रम छ।"
"चिनियाँ राष्ट्रपति सी आज आउने, दर्जन सम्झौता तयार","काठमाडौं : चिनियाँ राष्ट्रपति सी चिनफिङ दुईदिने राजकीय भ्रमणमा शनिबार काठमाडौं आउँदैछन्। उनी दक्षिण एसियाको शक्तिशाली मुलुक भारतको अनौपचारिक भ्रमण सकेर नेपाल आउन लागेका हुन्। दक्षिण एसियाली क्षेत्रीय सहयोग संगठन (सार्क) को मुख्यालय काठमाडौंमा रहेका कारण नेपाललाई दक्षिण एसियाकै राजधानी मान्ने गरिएको छ। नेपाल सार्कको अध्यक्षसमेत हो। चीन सार्कको पर्यवेक्षक मुलुक हो। चीनले सार्कमा आफ्नो भूमिका खोज्दै आएको छ। सीले दुईपक्षीयबाहेक बहुपक्षीय र क्षेत्रीय विषयमा मोमल्लीपुरम र काठमाडौंमा छलफल गर्नेछन्। नेपालमा हुने भेटमा उनले त्रिदेशीय सहकार्यको विषयमा पनि जोड दिने बताइएको छ। त्यो विषयमा नेपालले पनि आफूलाई सन्तुलित रूपमा प्रस्तुत गर्ने तयारी गरेको छ। सार्कका प्रभावशाली नेताको रूपमा रहेका नरेन्द्र मोदीसँग मोमल्लीपुर उहान२ वार्ता गरी उनी सार्क अध्यक्षसमेत रहेको मुलुक आउनुलाई अर्थपूर्ण रूपमा लिइएको छ। उहान१ मा चीनभारतबीच प्लस वानको भूमिकामा नेपालको नाम आएको थियो। उनको राजनीतिक भ्रमणलाई दुईपक्षीय रूपमा मात्र लिन नहुने विज्ञको सुझाव छ। कूटनीतिक क्षेत्रका जानकारले नेपाली नेतालाई राष्ट्रपति सीको नेपाल भ्रमणलाई अर्थपूर्ण र महत्त्वपूर्ण रूपमा लिँदै सावधानीपूर्वक वार्तामा प्रस्तुत हुन सुझाएका छन्। सरकारले दुईपक्षीय सहकार्यका एजेन्डा तयारी गरेको बताए पनि पूर्वप्रधानमन्त्री तथा पूर्वपरराष्ट्रमन्त्रीसँग बिहीबार मात्रै छलफल गरी औपचारिक धारणा बुझेको छ। चीन मामिलामा राजनीतिक नेतृत्त्वबीच मत बाझिएको अवस्थामा सरकार निकै सचेत भएर वार्तामा प्रस्तुत हुनुपर्ने सुझाव विज्ञले दिएका छन्। हिमालपारिको छिमेकबाट २३ वर्षपछि उच्चस्तरको भ्रमण हुन लागेको हो। उच्चस्तरीय भ्रमणलाई नेपालले राजनीतिक, आर्थिक तहबाट फलदायी बनाउने हैसियतमा आफ्ना धारणा प्रस्तुत गर्न सक्नु पर्ने सुझाव आइरहेको छ। सी भ्रमणलाई नेपालले निकै प्राथमिकतामा दिएको छ। सीको विचारधारामा चीन अघि बढिरहेको छ। माओ र तङ स्याओ पिङ पछि अर्का प्रमुख नेताको रूपमा दरिएका सीले विश्व नेतृत्त्वको महत्त्वकांक्षा प्रस्तुत गरिरहेका छन्। एकदिने भ्रमणको तयारीमा रहेका सी नेपालको आग्रहलाई स्वीकार गर्दै दुईदिने बनाउनुलाई उनले नेपालप्रति देखाएको चासोलाई झल्काएको छ। नेपाल चीनको विवादरहित छिमेक हो। नेपालले आफ्नो भूमि चीन विरोधी गतिविधिमा प्रयोग हुन दिँदैन भन्ने सन्देश खम्पा विद्रोह दमन गर्दा नै देखाएको हो। यो विश्वासमा अडेको चीनसँगको सम्बन्धलाई अझ कसिलो बनाउने गरी आर्थिक सहकार्यमा नेपाल अग्रसर हुनु आवश्यक छ। सीको भ्रमणलाई सर्वसाधारणले पनि चासो देखाएका छन्। भ्रमणका क्रममा नेपाल र चीनबीच दर्जनभन्दा बढी सम्झौता र सहमति हुने बताइएको छ। सम्झौता तथा सहमतिको खाका नेपालले तय गरिसकेको छ। सडक, प्रसारण लाइन, रेलमार्ग, क्रसबोर्डर रेल, आर्थिक जोन, सुरुङ मार्ग, नाका स्तरोन्नति, सडक मार्गको विकासलगायतका विषय सम्झौता तथा सहमतिमा समेटिएका छन्। सरकारी अधिकारी नेपालले बनाउन लागेको पूर्वपश्चिम रेलमार्गमा चिनियाँ सहयोग घोषणा हुन सक्ने आशामा छन्। सरकारले पूर्वपश्चिम रेलका लागि चिनियाँ एक्जिम बैंकसँग ऋणको अपेक्षा गरेको छ। भ्रमणको एजेन्डमा त्यो विषय भौतिक पूर्वाधार तथा यातायात मन्त्रालयले सूचीमा राखेको छ। केरुङकाठमाडौं रेलका विषयमा विस्तृत परियोजना अध्ययन प्रतिवेदन तयार गर्ने विषयमा जोड दिइने भएको छ। यस्तै सरकारले टोखाछहरे सुरुङमार्गसहित सडक खण्ड निर्माणको प्रस्ताव गर्ने तयारी गरेको छ। अन्य दर्जनभन्दा बढी विषयमा छलफल भई सम्झौताका लागि तयारी गरेको बताइएको छ। भ्रमणमा चीनले सरप्राइज घोषणा गर्न सक्ने अनुमान गरिएको छ। सीको बास सोल्टीमा विदेशी विशिष्ट पाहुनाका लागि भन्दै राजपरिवारको चासोमा खुलेको नेपालका पुरानो पाँचतारे सोल्टी होटलमा चिनियाँ राष्ट्रपति सी बस्ने भएका छन्। उनीसहित चिनियाँ प्रतिनिधिमण्डलका लागि भन्दै सात बंग्लो, स्विट र अन्य २ सय ८० कोठा बुक गरिएको छ। क्यासिनो पनि चिनियाँको लागि बुक गरिएको छ। होटल चिनियाँ पक्षले चार दिनका लागि लिएको हो। शीतल निवास र एयरपोर्टबाहेक अन्य समय राष्ट्रपति सी होटल सोल्टीमा नै हुनेछन्। उनीसँग केही मन्त्रीसहित एक सय पाँच जनाको टोली रहनेछ। शुक्रबारदेखि होटल सोल्टीको क्यासिनो बन्द गरी कडा सुरक्षा प्रबन्ध गरिएको छ। होटल सोल्टीमा करिब एक महिनादेखि चिनियाँ र नेपाली सुरक्षाकर्मीले रेकी गर्दै आएका थिए। सार्कका अधिकांश राष्ट्र तथा सरकार प्रमुख पनि त्यही होटलमा बस्ने गरेका थिए। काठमाडौं ओर्लेपछिका कार्यक्रम भारतीय प्रधानमन्त्री नरेन्द्र मोदीसँग उहान२ वार्ताका लागि मोमल्लीपुर पुगेका चिनियाँ राष्ट्रपति सी वार्ता सकेर शनिबार काठमाडौं आउन लागेका हुन्। काठमाडौंमा अवतरण गरेपछि सीलाई विमानस्थलमा राष्ट्रपति विद्यादेवी भण्डारीले स्वागत गर्ने कार्यक्रम छ। राष्ट्रपति भण्डारीसँगै प्रधानमन्त्री केपी शर्मा ओली पनि विमानस्थल पुग्नेछन। त्यहाँ उनलाई गार्ड अफ अनर दिइने कार्यक्रम रहेकाले मन्त्रिमण्डलका सदस्य तथा संवैधानिक अंगका प्रमुख, सुरक्षा निकायका प्रमुखलगायतका अधिकारी त्यहाँ पुग्नेछन्। गार्ड अप अनर सकिएपछि उनी सिधै होटल सोल्टी जानेछन्। केही समय आराम गरेपछि उनी राष्ट्रपति विद्या भण्डारीसँग भेटवार्ता गर्न शीतल निवास पुग्नेछन्। राष्ट्रपतिसँग भेटवार्ता पछि त्यहाँ दुईपक्षीय सम्बोधन हुनेछ। त्यसका लागि सबै व्यवस्था मिलाइसकेको परराष्ट्र अधिकारीले बताए। त्यहाँबाट उनी सोल्टी फर्कने छन्। त्यहाँ उनको सम्मानमा राष्ट्रपतिले रात्रिभोजको आयोजना गरिएको छ। ब्यङक्विट रिसेप्सन हुनेछ। सीमित मानिसलाई मात्र उपस्थित गराइने रात्रिभोजमा अनौपचारिक कुराकानी हुनेछ। सबै कार्यक्रम सोल्टीमा नै हुनेछ। आइतबार विमानस्थल जानुअघिसम्मका सबै भेटघाट सोल्टी होटलमै हुनेछ। चिनियाँ राष्ट्रपति सीले होटल सोल्टीमा नै प्रधानमन्त्री ओलीसँग आइतबार प्रतिनिधिमण्डल स्तरमा छलफल गर्नेछन्। छलफलमा केही हस्ताक्षर हुने कार्यक्रम छ। त्यसलगत्तै नेकपाका अध्यक्ष तथा पूर्वप्रधानमन्त्री पुष्पकमल दाहालसँग भेटवार्ता हुनेछ। उनले त्यसपछिको भेटवार्ता प्रमुख प्रतिपक्ष एवं चिनियाँ कम्युनिस्ट पार्टीको पुरानो मित्र भनेर चिनिएको कांग्रेस सभापति तथा पूर्वप्रधानमन्त्री शेरबहादुर देउवासँग भेटवार्ता गर्नेछन्। त्यसपछि अन्य केही नेतालाई पनि भेट्ने तयारी गरेको अधिकारीले बताए। सबै भेटवार्ता सकेर उनी आइतबार स्वदेश फर्कनेछन्। उनको भ्रमणको सुरक्षाका लागि पाँच सय बढी चिनियाँ सादा पोसाकका सुरक्षाकर्मी र गुप्तचर परिचालन गरिएको छ। स्वागतमा कर्मचारी चिनियाँ राष्ट्रपति सीको स्वागत र बिदाइका लागि निजामती कर्मचारी सडकमा उपस्थित हुनेछन्। सी नेपाल आउने दिन शनिबार र स्वदेश फर्किने दिन आइतबार नयाँ बानेश्वरदेखि माइतीघर मण्डलासम्म निजामती कर्मचारीले स्वागत गर्न सरकारले निर्देशन दिइसकेको छ। निजामती पोसाकमा उनीहरू शनिबार दिउँसो ३ः४५ बजे र आइतबार बिहान ११ः१५ बजे सडकमा उभिने छन्। प्रत्येक मन्त्रालयलाई कम्तीमा एक सय कर्मचारी उपस्थित गराउन निर्देशन दिइएको छ। भ्रमण तयारी पूरा प्रधानमन्त्री निवास बालुवाटारमा शुक्रबार सी भ्रमणको तयारी बारे ब्रिफिङ भएको छ। ब्रिफिङमा सबै प्रक्रिया पूरा भएको बताइएको छ। ब्रिफिङमा उपप्रधानमन्त्री तथा रक्षामन्त्री ईश्वर पोखरेल, गृहमन्त्री रामबहादुर थापा, मुख्यसचिव लोकदर्शन रेग्मी, प्रधानसेनापति पूर्णचन्द्र थापा, प्रहरी महानिरीक्षक सर्वेन्द्र खनाल, सशस्त्र प्रहरी महानिरीक्षक शैलेन्द्र खनाललगायत सहभागी थिए। मुख्यसचिवसहित प्रधानमन्त्री तथा मन्त्रिपरिषद् कार्यालयका सचिव शिशिर ढुंगानाले चिनियाँ राष्ट्रपतिको भ्रमणको मुख्य तयारी पूरा भएकोबारे प्रधानमन्त्रीलाई ब्रिफिङ गरेको हो। के भन्छन् सी ? चिनियाँ राष्ट्रपति सीले आफूले पहिलो पटक नेपाल भ्रमण गर्न लागेको भए पनि नेपालबारे आफू जानकार रहेको सन्देश दिएका छन्। आफ्नो आलेखमार्फत उनले नेपालको सौन्दर्यता र संस्कृतिको बखान गर्दै आफूले निकै पहिलेदेखि नै नेपाल भ्रमण गर्न चाहेको जनाउ दिएका हुन्। उनले चीनमा आएका नेपाली नेतासँग धेरै पटक भेटवार्ता गर्दै गहिरो मित्रता गाँसोको उल्लेख गर्दे भनेका छन्, नेपालसँग मैत्री नवीकरण गर्न र सहयोगबारे वार्तालाप गर्न म आतुर छु। द्विपक्षीय सम्बन्धको विकासका लागि नयाँ खाका बनाउन पहल गर्नेछु। नेपालचीनबीच एकले अर्कोलाई सम्मान र विश्वास गर्दै आएको धारणा पनि उनको छ। दक्षिण एसियामा नेपाल चीनको व्यापार तथा विकासको महत्त्वपूर्ण साझेदार रहेको उल्लेख गर्दै नेपालले बेल्ट एन्ड रोड पहलको निर्माणमा सक्रियताका साथ भाग लिइरहेकोमा उनले खुसी व्यक्त गरेका छन्। राजमार्ग निर्माण तथा स्तरोन्नति, बन्दरगाह, विमानस्थल, विद्युत् केन्द्रलगायत भौतिक पूर्वाधारको निर्माणमा चीनसँग सहकार्य गर्दै आएको र यसमा सहयोग जारी राख्ने पनि उनले स्पष्ट पारेका छन्। वर्तमानमा नेपाल सरकार र जनता समृद्ध नेपाल, सुखी नेपाली को लक्ष्य प्राप्तिका लागि अघि बढिरहेका छन् भने चिनियाँ सरकार र जनता दुईवटा सय वर्ष लक्ष्य प्राप्तिका लागि अगाडि बढिरहेका सन्दर्भ उनले साथ र सहकार्यमा जोड दिएका छन्। रणनीतिक सञ्चारलाई प्रगाढ, व्यावहारिक सहयोगको विस्तार, जनस्तरीय आदानप्रदानलाई व्यापक बनाउने र सुरक्षासम्बन्धी सहयोगलाई सुदृढ गर्दै लैजान उनले जोड दिएका छन्। उनले सहयोगको भावनालाई दुई देशको युक्तिसँग जोडेका छन्। थोपाथोपा मिलेर समुद्र बन्दछ, नेपाली भनाइ तथा सबैले दाउरा थप्दै गए आगोको ज्वाला अझै ठूलो हुँदै जानेछ चिनियाँ धारणामा अडेर नै हामी अघि बढ्ने हो भन्दै उनले भनेका छन्, चीन र नेपालको हिमालय वारिपारिको मैत्रीलाई नयाँ उचाइमा पुर्याउन हामी सहकार्य गरेर अघि बढ्नेछौं।"
"संगीत, संस्कार र सन्तोष","काठमाडौं : तिमीले पराई ठानेपछि पराई हुन के भयो र ? गायिका अञ्जु पन्तको स्वर रहेको यो गीत निकै मार्मिक छ। गायिका पन्त आफ्नो वास्तविक जीवनमा पनि जीवनसाथीबाट पराई भएकी छिन्। तर यो गीतले भने पराई हुनु परेन। नेपाली गीतसंगीतको इतिहासमै सबैभन्दा बढी मोबाइल रिङब्याकटोनमा डाउनलोड भएको गीत हो यो। चार लाखभन्दा बढीले आफ्नो मोबाइलको रिङब्याकटोनमा यो गीत डाउनलोड गरिसकेका छन्। यसका संगीतकार हुन्, सन्तोष श्रेष्ठ। भर्खर ४० टेकेका युवा संगीतकार सन्तोष श्रेष्ठ अहिले नेपाली संगीत आकाशमा स्थापित नाम भएको छ। उनले संगीत दिएको अर्को चर्चित गीत हो, आउँछु भनी निष्ठुरीले भर किन पार्नु। सन्तोष आफूलाई शब्दले छोएपछि मात्रै संगीत गर्न रुचाउँछन्। तर निश्चित कथामा बाँधिएका केही फिल्मका गीतमा भने जाँगर नभए पनि संगीत गर्नु परेको बाध्यता सुनाउँछन् उनी। सन्तोषले संगीत भरेका अन्य कर्णप्रिय गीतमा तिमीले भुल्न सके पनि मैले भुल्न सकिनँ भो, तिम्रो दिलमा चोट लाग्दा मेरो दिलमा दुख्छ, किन आउँछ तिम्रो याद एकान्तमा यति धेरै, तिमीले हाँसो लुटी लाग्यौ रुँदै रुँदै बाँचेकी छु, तिमीलाई सञ्चो छैन भन्ने खबर पाएँ मैले, परेलीको वर्षात्ले छातीभित्र पहिरो गयो, तिम्रै यादमा भित्रभित्रै जलीजली बाँचेकी छु, कोपिलामा सुन हुन्छ आदि हुन्। सात सय फुटकर आधुनिक, स्वदेश तथा फिल्मी गीतहरूमा संगीत गरेको र सयौं लोकदोहोरी गीतहरूको संकलन र स्वर दिएका सन्तोष संगीतको आफ्नो पहिलो गुरु स्थानीय संस्कृतिलाई मान्दछन्। गाउँको माध्यमिक विद्यालय रतनपुर हापुर दाङको पढाइ सकाएर उच्च शिक्षाको लागि काठमाडौं उक्लिएपछि उनको संगीतको आकाश फरक हुँदै गयो। २०५६ सालमा काठमाडौं आएर आफ्नै स्वरमा गीत रेकर्डिङ गरेपछि उनलाई संगीतले मोहनी लगायो। अझ २०६२ सालमा रेडियो नेपालबाट स्वर परीक्षा पास गरेपछि संगीतको नशाले यसरी गाँज्यो कि भटाभट एलबम निकाल्न थाले। २०६२ देखि हालसम्म एकल संगीतबद्ध गरेका उनको एल्बमको संख्या २९ वटा पुगेको छ। गजल वाचनभन्दा गायनमै सुहाउँछ। उनले सबैभन्दा बढी गजलमा संगीत भरेको दाबी गर्छन्। आफूलाई मन खाएको अन्तरा फेला परेमा आफ्नै खर्चमा समेत गीत रेकर्ड गरिदिएका छन्। चिनारी, साधना, संगम, गरिमा, जिन्दगीको झलक, मितेरी, सौभाग्य, क्षितिज, गुञ्जन, अनुभूति, सभ्यता, आत्मीयता, शराब, परिभाषा, मधुरता, साथी, मित्रता, गन्तव्य आदि उनका आधुनिक गीत र गजलका एल्बम हुन्। राष्ट्रिय भावका गीत पनि सन्तोषले संगीतबद्ध गरेका छन्। महापुरुषको नेपाल (२०७१) र सुरक्षा (२०७४) राष्ट्रिय भाव समेटिएको उनको स्वदेश गीति संग्रह हो। शास्त्रीय संगीतको प्रयोग गरेर उनले पल्लवी (२०७२) आधुनिक गीति संग्रह पनि ल्याएका छन्। उनको विचारमा संगीतको भित्री मर्म बुझ्न यसको शास्त्रीय अध्ययन हुन आवश्यक छ। गएको वर्ष २०७५ सालमा उनी सात वटा एल्बममा संगीत भर्दै अझ सक्रिय रहे। सपना हजार, प्रवाह, फूलझैं जीवन, जुहार, जोहो, अन्तराप उनको गएको वर्षको आधुनिक गीत र गजल संग्रह हो। नेपाल भाषाको मतिनाया खँ अर्थात् मायाका कुरा गीति संग्रहमा पनि गएको वर्ष उनको संगीत गुञ्जिन पायो। उनको विचारमा संगीत अनुशासन हो। संगीत संस्कार हो। संगीत जीवन हो। जसरी संगीतमा सुर ताल आवश्यक छ, त्यसैगरी जीवनमा सुर, ताल आवश्यक छ। सुर ताल नमिलेको जीवन अर्थपूर्ण हुँदैन। संगीतकारको काम धुन भर्ने मात्रै त हो नि भन्दै सामान्य ठानिन्छ। उनको विचारमा संगीतकारले शब्द, संगीत, स्वर, एरेन्ज, रेकर्डिङ, मिक्सिङ, मास्टरिङसम्मको जिम्मेवारी लिनुपर्ने भएकोले उसको जिम्मेवारी गहन हुन्छ। संगीत नै आफ्नो कर्म ठाने पनि सन्तोष गायनमा आफूलाई रोक्न सकिरहेका छैनन्। त्यसैले, आफ्नो स्वर समेटिएको भीसीडी नै निकालेका छन्। उनका भीसीडी संग्रहमा सन्तोष श्रेष्ठ एकल साँझ (२०७०), सौभाग्य आधुनिक गीति संग्रह (२०७१), सन्तोष श्रेष्ठ एकल गजल गायन (२०७३), सन्तोष श्रेष्ठ एकल राष्ट्रिय गीत गायन (२०७३) हुन्। फिल्मको गीतमा संगीत दिन्न भन्दाभन्दै पनि उनले नौ वटा फिल्मका गीतमा संगीत दिन भ्याइसकेका छन्। नरंगिएको सिउँदो, अकिञ्चन र लावाजुनी उनका एकल संगीतबद्ध फिल्म हुन्। लालजोडी, कुइँनेटो, जुवेनाइल, हैरान, नदेखिएको जात, लखपति माग्ने फिल्ममा उनले संगीत गरेका गीत समेटिएका छन्। गृह जिल्ला दाङको मायाले काठमाडौंदेखि वाद्यवादक ल्याएर दाङमा तीन वटा एकल सांगीतिक साँझ प्रस्तुत गरेका छन् उनले। आफना संगीतबद्ध गीति एल्बमका विमोचन वा परिचर्चा दाङमा गर्ने गरेका छन्। राप्ती साहित्य परिषद्को भवन निर्माण तथा प्रेमप्रकाश मल्ल मधुकरको सहयोगार्थ उनले एकल प्रस्तुति पनि गरेका छन्। दाङमै राष्ट्रिय भावका गीतहरूको एकल गायन साँझ गरेका छन्। सन्तोष संगीत, गायन मात्रै होइन, साहित्यमा पनि उत्तिकै रुचि राख्छन्। उनका साहित्यिक कृतिमा आँसु (गजल संग्रह २०६२), अधुरो सपना (लघुकथा संग्रह २०६८) हो। अनुसन्धानमा पनि रुचि राख्ने उनी गीत, गजलबारे विभिन्न कार्यक्रममा कार्यपत्रसमेत बनाउन समय निकाल्न भ्याउँछन्। गायनमा उनले आपूलाई खरो प्रमाणित गरिसकेका छन्। २०५६ को खुल्ला लोकगीत प्रतियोगिता प्रथम भएका उनी २०६२ मा राष्ट्रिय दोहोरी गीत प्रतियोगितामा दोस्रो भएपछि चित्त बुझाएनन्। २०६३ र २०६४ मा भएको राष्ट्रिय दोहोरी गीत प्रतियोगितामा प्रथम भए। राष्ट्रिय युवा प्रतिभा पुरस्कार (२०६६) देखि नारायणगोपाल युवा संगीत पुरस्कार (२०७३) उनको पोल्टामा परेको छ। उनका दुई भाइ संगीतमै संलग्न छन्। उनकी छोरीलाई पनि गायनतिर रुचि छ। भन्छन्, संगीतले मलाई संस्कार सिकायो। अनुशासन, धैर्य, लगनशीलता, आध्यात्मिक चिन्तन सिकायो। म परिवारका सदस्यहरूलाई पनि यही गोरेटोमा हिँडाउन चाहन्छु।"
ओझेलमा परेका संस्कृति शिरोमणि,"काठमाडौं : उमेरले ८० वसन्त पार गरिसक्यो। आँखाहरू दिगमिगाइसके। लर्बरिएको आवाज, कुप्रिँदै गएको शरीर र ढलपल गर्दै हिँड्ने पाइलाहरू वि श्राम खोजिरहेछन्। शरीरले बुढ्यौली लागेको संकेत गरे पनि इतिहासका पन्नाहरू खोज्न, सांस्कृतिक धरातल केलाउन हरिराम जोशीको मन र मस्तिष्क सधैैं नौ जवान व्यवहार देखाउँछ। संस्कृतिविद् जोशी आफ्नो अध्ययनप्रतिको गहिरो रुचिका कारण सधैं जागरुक युवाझैं बाँचेका छन्। ६ दशकभन्दा बढी समयदेखि नेपालका इतिहास, धर्म, संस्कृतिको गहन अध्ययन गरी उनले ३० भन्दा बढी पुस्तक प्रकाशनमा ल्याइसके। शुक्रबार एक कार्यक्रममा उनको अर्को पुस्तक सार्वजनिक भएको छ। अभिनव वेदादी कोष शीर्षकको उक्त पुस्तक वैदिक तथा विभिन्न कालखण्डका धर्म, संस्कृति, समाज तथा राजनीतिक व्यवस्थाको व्याख्या गरिएको पुस्तक हो। वेदका पन्ना पन्ना पल्टाएर त्यहाँका श्लोक उद्धृत गर्दै लेखिएको यस पुस्तकप्रति युवाको आकर्षण सायद कमै जाला। तर हरिराम जोशी यो पुस्तक युवाहरूले नै अध्ययन गरून् भन्ने उद्देश्यले लेखिएको बताउँछन्। जोशी भन्छन्, म चाहन्छु यो पुस्तक आजका युवा वर्गले पढुन्। पुस्तकमा विभिन्न कालखण्डको सामाजिक व्यवस्थाको चर्चा छ। इतिहास छ, धर्म संस्कृति छ, राजनीति छ। त्यसले हाम्रा समाजमा अभ्यासमा रहेका धर्म संस्कृति, परम्पराका बारेमा वैचारिक मतभेदलाई चिर्न मद्दत गर्नेछ। उनी मुस्कुराउँदै भन्छन्, पन्नापिच्छे वेदका श्लोकहरू भेटाउँदा पाठकलाई झर्को लाग्न सक्छ तर यो पुस्तकको विशेषता नै यही हो। कुनै पनि सामाजिक व्यवस्थालाई व्याख्या गर्दा वा बुझ्दा सोही कालखण्डलाई मध्यनजर गर्नुपर्ने उनको तर्क छ। आजको समाजसँग ती व्यवस्था मेल नखान सक्छन्, उनी भन्छन्, यसको मतलव ती व्यवस्था सबै गलत थिए भन्न मिल्दैन। आजको नयाँ पुस्ताले आधुनिकतालाई आत्मसात् गरेका छन्। कतिपय अवस्थामा युवावर्गबाटै मौलिक तथा लोकसंस्कृतिको अवमूल्यन गरेको पनि पाइन्छ। धर्म, संस्कृति तथा परम्परा समयअनुसार परिमार्जन गर्दै लग्नुपर्छ। तर त्यसको वास्तविक मर्म र महŒव नबुझी व्याख्या गरियो भने हामीले सही अर्थमा हाम्रा धर्म परम्परालाई गहिरिएर अध्ययन नगरेको प्रस्ट हुने जोशीको धारणा छ। मदन पुरस्कार विजेता संस्कृति शिरोमणि हरिराम जोशी ६ दशकभन्दा बढी समयदेखि नेपालको इतिहास, धर्म, संस्कृति आदिसँग सम्बद्ध विषयमा निरन्तर कलम चलाइरहेका छन्। यसै क्रममा उनले मदन पुरस्कार, राष्ट्रिय प्रतिभा पुरस्कार एवं डिल्लीरमण रेग्मी राष्ट्रिय शान्ति पुरस्कार प्राप्त गरिसकेका छन्। उनलाई जनस्तरबाट पनि संस्कृति शिरोमणिको उपाधि प्राप्त छ। आफ्नो ढल्कँदो उमेरमा पनि इतिहास, संस्कृतिको क्षेत्रमा निरन्तर कलम चलाइरहेका जोशीको योगदानलाई समाज र सरकारले खासै चासो दिएको भने छैन। कताकता उनी भुलिएको पात्र बन्न पुगेका छन्। उनी दियो मुनिको अँध्यारोजस्तै बन्न पुगेका छन्। तर आफ्नो कार्मप्रति सधैं निष्ठावान् भएर लाग्ने जाशी आफू ओझेलमा परेकोमा कसैप्रति गुनासो पोख्दैनन्। भन्छन्, आफ्नो कर्म गर्दै जाने हो यसमै सन्तुष्ट छु।"
सीको सुरक्षाका लागि सेनाको कमान्डमा १५ हजार फौज,"काठमाडौं : चिनियाँ राष्ट्रपति सी चिनफिङको दुई दिने राजकीय भ्रमणको सुरक्षा प्रबन्धका लागि नेपाली सेनाको कमान्डमा विशेष फौज परिचालन गरिएको छ। भ्रमणका बेला विमानस्थलन, सवारी रूट, होटल, कार्यक्रमस्थल तथा अन्य संवेदनशील स्थानमा करिब १५ हजार सुरक्षाकर्मी परिचालित हुनेछन्। चिनियाँ राष्ट्रपति शनिबार अपराह्न विशेष विमानमा काठमाडौं आउने कार्यक्रम छ। सी काठमाठौंमा ओर्लेदेखि उड्दासम्मको सम्पूर्ण सुरक्षाको नेतृत्त्वदायी जिम्मेवारी सेनाले लिनेछ। सीको सुरक्षा व्यवस्थापन तथा समन्वयका लागि सेनाका वरिष्ठ रथी शरद गिरीको अध्यक्षतामा विशेष सुरक्षा समन्वय कार्यदल बनाइएको छ। कार्यदलमा गृह र रक्षा मन्त्रालयका प्रतिनिधिसहित नेपाल प्रहरी, सशस्त्र प्रहरी र राष्ट्रिय अनुसन्धान विभागका वरिष्ठ अधिकृत सम्मिलित छन्। राष्ट्रपति सीको सुरक्षा योजना तथा रणनीति तय गर्ने जिम्मा यो कार्यदललाई दिइएको छ। कार्यदलले चारवटै सुरक्षा निकायका प्रमुखसँगको प्रत्यक्ष परामर्शमा काम गर्नेछ। नेपाली सेनाका प्रवक्ता सहायकरथी विज्ञानदेव पाण्डेले अति विशिष्ट व्यक्तिको विशेष सुरक्षा कार्यविधि २०७० अनुसार राष्ट्रपति सीको सुरक्षाको सम्पूर्ण प्रबन्ध सेनाको कमाण्डमा हुने बताए। पाण्डेले अन्नपूर्णसँग भने, सेनाको कमाण्डमा चारवटै सुरक्षा निकाय नेपाली सेना, नेपाल प्रहरी, सशस्त्र प्रहरी र राष्ट्रिय अनुसन्धानका सुरक्षाकर्मी परिचालित हुनेछन्। सीको विशेष सुरक्षाका लागि चारवटै सुरक्षा निकायबाट परिचालित हुने १५ हजार सुरक्षाकर्मीमध्ये करिब ८ हजार नेपाल प्रहरीबाट खटिएका छन्। बाँकी सेना र सशस्त्रबाट परिचालित हुनेछन्। सूचना संकलनका लागि राष्ट्रिय अनुसन्धान विभागबाट सादा पोशाकमा सुरक्षाकर्मी खटाइएको छ। सी आउने जहाज, त्रिभुवन अन्तर्राष्ट्रिय विमानस्थल, यात्रा गर्ने सडक, बस्ने होटेल तथा सुरक्षाका हिसाबले संवेदनशील अन्य स्थानमा सेनाको कमान्डमा विशेष गस्ती टोली परिचालित भइसकेको छ। सीको सुरक्षाका लागि चीनबाटै हतियारसहित विशेष सुरक्षा टोली आउनेछ। सीको सवारी तथा सुरक्षाका लागि कारगेटसहित चारवटा बुलेटप्रुफ गाडी चीनबाट ल्याइएको छ। चिनियाँ जनमुक्ति सेनाको विशेष टोली केही दिनअघि काठमाडौं आएर यहाँको सुरक्षा अवस्था अध्ययन गरी फर्केको थियो। सी सुरक्षाको पहिलो घेरामा नेपाली सेना रहनेछ भने त्यसपछि नेपाल प्रहरी र सशस्त्र रहनेछ। राष्ट्रपति सीको यात्राका बेला तिब्बती शरणार्थीबाट हुन सक्ने गतिविधिलाई ध्यानमा राखेर संभावित क्षेत्रमा उच्च सुरक्षा सतर्कतासहित सुरक्षा निगरानी कडा बनाइएको छ। सीको जहाज काठमाडौं उत्रेपछि उनको सडक सवारी हुँदा नेपाली सेनाको हेलिकप्टरले एरियल रेकी गर्नेछ। खासगरी त्रिभुवन अन्तर्राष्ट्रिय विमानस्थलदेखि सोल्टी होटेलसम्म, होटलदेखि राष्ट्रपति कार्यलय र राष्ट्रपति कार्यलयदेखि होटलसम्म र होटलदेखि विमानस्थलसम्मको रूटमा विशेष सुरक्षा सुरक्षा निगरानी हुनेछ। त्यो रूटमा सेनाको हेलिकप्टले एरियल रेकी गर्नेछ। सी आउने बेला करिब दुई घण्टा काठमाडौं एयरपोर्टका सबै उडानहरू स्थगित गरी आकाश खाली गरिनेछ। शुक्रबारदेखि नै त्रिभुवन विमानस्थलदेखि सीको सवारी हुने रूटमा सडकको दुवैतर्फ सुरक्षाकर्मी खटाइएको छ। अग्ला भवन तथा संरचनामा समेत सुरक्षा गस्ती गरिएको छ। सुरक्षा जाँचलाई पनि कडा तुल्याइएको छ। नेपाल प्रहरीका प्रवक्ता नायव महानिरीक्षक विश्वराज पोखरेलले भीभीआइपीको सवारीको सुरक्षा व्यवस्थापनमा नेपाली प्रहरीको लामो अनुभव भएको उल्लेख गर्दै चिनियाँ राष्ट्रपतिको सुरक्षामा नेपाल प्रहरीलाई प्राप्त जिम्मेवारी अनुसार अधिकतम जनशक्ति परिचालन गरिएको बताए।"
चिनियाँ राष्ट्रपति सी भ्रमण : आर्थिक सहकार्यमा जोड,"काठमाडौं : चीनका राष्ट्रपति सी चिनफिङको नेपाल भ्रमण अर्थपूर्ण र महत्त्वपूर्ण रहेको भन्दै यसलाई आर्थिक सहकार्य र विश्वास आर्जनमा जोड दिनुपर्ने विज्ञले सुझाव दिएका छन्। विश्वको दोस्रो शक्तिका रूपमा उदाएको छिमेकी मुलुकको प्रमुख नेता नेपाल आउँदा सहकार्यको खाका तय गर्न सक्नुपर्ने सुझाव उनीहरूको छ। चीनले अघि सारेको आर्थिक साझेदारीका अवधारणामा नेपालले पनि स्थान खोज्दै फाइदा लिन सक्नुपर्ने उनीहरूको धारणा छ। नेपाल एक छिमेकविरुद्ध अर्को छिमेकी उपयोग मा लाग्न नहुने भन्दै यसमा सचेत हुन विज्ञले आग्रह गरे। कांग्रेस नेत्री एवं पूर्वपरराष्ट्रमन्त्री सुजाता कोइरालाले चिनियाँ नेता सीको भ्रमण हुने खबरले कांग्रेस हर्षित भएको बताइन्। अहिले नेकपाले जे जस्तो विचारधाराको प्रशिक्षण लिए पनि चिनियाँ कम्युनिस्ट पार्टीसँग कांग्रेसको पुरानो सम्बन्ध रहेको र त्यो दलको उच्च नेता नेपाल आउँदा कांग्रेस खुशी हुने कोइरालाले बताइन्। यो भ्रमणलाई कांग्रेसले निकै महत्त्वका साथ हेरेको छ, उनले भनिन, एक चीन नीतिलाई हामीले सदा समर्थन गर्दै आएका छौं, यो विश्वास चीनलाई दिलाउन सक्नुपर्छ। अर्का पूर्वपरराष्ट्रमन्त्री महेन्द्रबहादुर पाण्डेले नेकपा नेतृत्वको सरकारले चिनियाँ राष्ट्रपति सीको राजकीय भ्रमणलाई उत्साहका साथ स्वागत गर्ने बताउँदै सरकारले चीन वा भारत कतैतर्फ पनि नढल्किकन नेपालको विषयमा स्पष्ट धारणा राख्न सक्नुपर्ने बताए। पारस्परिक हित तथा सहयोगका आधारमा चीनसँग केरुङकाठमाडौं रेलमार्गलगायत विकास साझेदारको विषयमा छलफल हुने पाण्डेले बताए। पूर्वअर्थ एवं परराष्ट्रमन्त्री डा रामशरण महतले पनि राष्ट्रपति सीको भ्रमण सफल होस् भन्ने सबैले कामना गरेको बताए। चीन शक्ति राष्ट्र हो भने हाम्रो छिमेकी पनि भन्दै डामहतले सबै हिसाबले राष्ट्रपतिको भ्रमण स्वागत योग्य रहेको उल्लेख गरे। भ्रमणलाई सफल बनाउन सबैले साथ दिनुपर्ने उनको भनाइ छ। हामीले चिनियाँ राष्ट्रपति सीको भ्रमणबाट हेर्ने मुख्य कुरा आर्थिक लाभ नै हो। यो भ्रमणले दुई देशबीच घनिष्ठता र एकअर्काबीच विश्वास पनि बढ्छ। यसको महत्त्व पनि छ। डामहतले विशेष गरी सडक सञ्जाल विस्तारमा जोड दिँदै भने, अहिलेको खाँचो भनेकै सडक विस्तार हो, नाका व्यवस्थित गर्ने हो। रेलको प्रक्रिया बढ्दै जाला तर तत्काल आवश्यकतालाई ध्यान दिनुपर्छ। पूर्वराजदूत हिरण्यलाल श्रेठले नेपाल र चीनबीच सदियौंका सम्बन्धलाई ध्यान दिएर सरकार अघि बढ्नुपर्ने र विश्वास दिलाउन सक्नुपर्ने बताए। उनले नेपालमा चीनको यो स्तरको भ्रमण हुनु ठूलो अवसर भएको बताए। हामीले एकविरुद्ध अर्को होइन, आफ्ना र दलका एजेण्डा होइन, मुलुकको एजेण्डा प्रस्तुत गरी राष्ट्रले फाइदा लिनसक्नुपर्छ। चीनले नेपालको विकासमा सहकार्य गर्छ। तर हामी कसरी प्रस्तुत हुन्छौं भन्ने कुराले अर्थ राख्छ, उनले भने। नेकपा संसदीय दलका उपनेता सुवास नेम्वाङले चिनियाँ राष्ट्रपति सीको भ्रमण नेपाल र नेपालीका लागि असाध्यै गर्वको विषय भएको बताउँदै राष्ट्र हितमा उपयोग गर्न सक्नुपर्ने बताउँछन्। नेपालको चीन र भारतसँग विशिष्ट सम्बन्ध रहेको र त्यसलाई आआफ्नै ढंगले उपयोग गर्न पनि उनले सुझाए। प्रतिक्षाको विषय रहेको काठमाडौंकेरुङ रेलवेको विकासले नेपाल र चीनको मात्र नभई भारतसँगको सम्बन्धलाई पनि अगाडि बढाउने हुनाले यस्ता सामारिक विषयमा विशेष ध्यान दिनुपर्ने उनको सुझाव छ। पूर्वअर्थमन्त्री ज्ञानेन्द्रबहादुर कार्कीले नेपाल र चीनको मैत्रीपूर्ण सम्बन्धलाई थप उचाईमा लैजान यो भ्रमण आफैंमा महत्त्वपूर्ण रहेको बताए। चीनको विकास साझेदार बनेर नेपाल अघि बढ्नुपर्ने भन्दै चीनले पनि नेपालको समस्यालाई बुझेर सहकार्य गराउँदै अघि बढ्न आग्रह गरेका छन्। चीनले अघि बढाएको बेल्ट एण्ड रोड इनिसियटिभ (बीआरआई) लाई पनि चासोका साथ लिँदै सरकारले त्यसमा रहेका परियोजना अघि बढाउन सक्नुपर्ने बताए। चीनसँगको वार्तामा अन्य मुलुकलाई जोड्ने र अन्य मुलुकको रणनीति वा नीतिलाई जोड्न नहुने सुझाव पनि उनको छ। अमेरिकी सहायता मिलिनियम च्यालेन्ज कर्पोरेसन (एमसीसी) मा नेपालका तर्फबाट हस्ताक्षर गरेका कार्कीले अमेरिकाले उपलब्ध गराएको त्यो प्रकारको सहयोगलाई उसको रणनीतिमा जोड्ने र त्यस्ता विषय चीनसँग छलफल गरी आफूलाई कमजोर बनाउन नहुने सुझाव दिएका छन्। नेकपाका प्रमुख सचेतक देवप्रसाद गुरुङले आर्थिक विकासको साझेदारीको नीतिअनुरूप नेपालले बढीभन्दा बढी लाभ लिने गरी यसअघि भएका सम्झौताको पुनरावलोकन र नयाँ सम्झौतालाई ध्यान दिएर राष्ट्रिय एजेण्डामा चीनको सहयोग लिन सक्नुपर्ने बताए। नेपालको आर्थिक विकास र स्वाधीनताको रक्षाका लागि आर्थिक विकासको रणनीति आवश्यक रहेको पनि उनको धारणा छ। कूटनीतिक जानकार मिलन तुलाधरले पनि यो भ्रमण सफल र सवल बनाउन सबै पक्षको साथ र सहयोग आवश्यक रहेको बताउँछन्। चीनसँग निकट रहेर नेपालले काम गर्नुपर्ने उनको सुझाव छ। चीनसँग व्यापार घाटा छ। चिनियाँ लगानी नेपालमा आकर्षित गरी दक्षिण एसियाली बजार र चीनमा सामान निर्यात गर्नेतर्फ लाग्नुपर्छ, उनको सुझाव छ। अधिवक्ता दिनेश त्रिपाठीले पनि नेपाल र चीनबीच सहकार्यमा अर्को मुलुक जोडेर कुरा गर्न नहुने सुझाव दिएका छन्। नेपालले कुनै पनि मुलुकविरुद्ध आफ्नो भूमि उपयोग हुन नदिने र सहकार्यलाई जोड दिन आवश्यक रहेको उनको बुझाइ छ। यहाँ अमेरिकी आइपीएस र चिनियाँ बीआरआईको विषय उठ्ने गरेको छ, त्यो आआफ्नो मुलुकको नीति हुनाले यसमा धेरै डराउनु नपर्ने र नेपालको हितमा दुवैको उपयोग गर्न सक्नुपर्छ, उनले भने।"
चिनियाँ राष्ट्रपति भ्रमणबारे मधेसी नेता अनभिज्ञ,"काठमाडौं : उत्तरी छिमेकी चीनका राष्ट्रपति सी चिनफिङको नेपाल भ्रमणबारे प्रतिनिधि सभाका तेस्रो र चौथौ दलले अनभिज्ञता प्रकट गरेका छन्। मधेस केन्द्रित दल समाजवादी पार्टी र राजपा नेपाललाई सरकारले सी भ्रमणबारे औपचारिक जानकारी नगराएको नेताहरूले बताएका छन्। सरकारमै रहेको समाजवादी पार्टीका अध्यक्ष तथा उपप्रधानमन्त्री उपेन्द्र यादव शनिबार दिउँसो सीको स्वागत गर्न विमानस्थल जाने छन् भने रात्रिभोजमा पनि सरिक हुनेछन्। प्रधानमन्त्री केपी ओलीले बिहीबार पूर्वप्रधानमन्त्री तथा पूर्वपरराष्ट्र मन्त्रीसँगको छलफलमा यादव सहभागी थिएनन्। उनी पूर्वपरराष्ट्रमन्त्री समेत हुन्। समाजवादी पार्टीका अर्का अध्यक्ष डा बाबुराम भट्टराई भने पूर्वप्रधानमन्त्रीको हैसियतमा सहभागी भएका थिए। राजपाका नेताले चिनियाँ राष्ट्रपतिको भ्रमणबारे पूर्ण अनभिज्ञता जनाए। परराष्ट्र मन्त्रालयले आइतबार प्रधानमन्त्रीपछि कांग्रेस सभापतिसँग सीको भेटघाट मिलाए पनि राजपा र समाजवादी पार्टीका नेतासँग समय मिलाएको छैन। केही साताअघि चिनियाँ विदेशमन्त्री आउँदा पनि नेकपा र कांग्रेस नेतासँग भेटघाट गरेका थिए। राजपा नेपालका अध्यक्ष मण्डल सदस्य अनिल झाले आफूहरूलाई अहिलेसम्म चिनियाँ राष्ट्रपतिको भ्रमणको कुनै पनि कार्यक्रम र कार्यतालिकाबारे थाहा नभएको बताए। उनका अनुसार, न त सरकारले न त चिनियाँ पक्षले नै यात्राबारे जानकारी गराएको छ। चार वर्षअघि भएको मधेस आन्दोलनमा चिनियाँ पक्षले चासो देखाएका थिए। भारतसहित अन्य पश्चिमा देशले मधेस आन्दोलनबारे मुख खोले पनि चिनियाँ पक्षले भने कुनै टिप्पणी गरेको थिएन। चीनबारे अध्ययन गरिरहेका अध्येता प्रमोद जयसवालले बेइजिङ मधेसबारे पूरै जानकार रहे पनि सरकारी स्तरमा मात्रै काम गर्ने भएकाले मधेसी पार्टी आझेलमा परेको बताए। उनले भने, चिनियाँ पक्ष जहिले पनि सरकार टू सरकार काम गर्छ, अहिले मधेसी पार्टी बाहिर छन् त्यसैले यो भ्रमणमा मधेसी नेताको मुद्दा सोधखोज नहुन सक्छ। जयसवालका अनुसार मधेसी पार्टी वा मधेस नेताको पहुँच बाहिरी देशमा कम मात्र देखिएको छ। भारतसँग मात्र बढी सम्बन्ध देखिनु मधेसी नेताको कमजोरी हो, उनले भने, उनीहरू काठमाडौंमा रहेको चिनियाँ दूतावाससँग समेत सम्पर्क राख्न चाहँदैनन् भन्ने बेइजिङको बुझाइ छ। पहिलो संविधान सभामार्फत राजनीतिक शक्तिको रूपमा उपेन्द्र यादव नेतृत्वको तत्कालीन मधेसी जनअधिकार फोरम नेपालले महाधिवेशनमा चिनियाँ डेलिगेसन बोलाएको थियो।"
छड उद्योगमा नयाँ प्रविधि,"काठमाडौं : भौतिक पूर्वाधारको मूल मेरुदण्ड फलामे डण्डी अर्थात् रडलाई मानिन्छ। फलामे डण्डीजस्तो संवेदनशील विषयमा सम्झौता गर्दा निर्माण गर्ने संरचना नै कमजोर बन्ने र लगानीसमेत डुब्ने समस्या आउन सक्छ। भनिन्छ जग बलियो नभए घर बलियो हुँदैन। यही नियम लागू हुन्छ फलामे डण्डीमा पनि। पछिल्लो समय नेपाली उद्योगले अन्तर्राष्ट्रिय क्षेत्रमा चिर परिचित नवीनतम प्रविधि भित्र्याएर भरपर्दो र बलियो डण्डी उत्पादनमा अब्बल बनेका छन्। स्वदेशी उद्योगीले डण्डी उत्पादनको क्रममा पछिल्लो ५० वर्षको अवधिमा प्लेन बार (एमएस बार) हुँदै डिफम्र्ड बार (टोरबार), डिफम्र्डबारबाट टोरस्टिल र पछिल्लो समय सबैभन्दा प्रविधि प्रयोग गरी टोरस्टिलबाट टीएमटी बार उत्पादन हुँदै आएको छ। एक जमाना थियो, जुनबेला प्लेन बार अर्थात् एमएस बार नामको फलामे डण्डीको पादुर्भाव भएको थियो। यो फलामे डण्डी हेर्दा सीधा डण्डीको आकारमा मात्रै हुन्थ्यो। वरिष्ठ इन्जिनियर कृत्यानन्द ठाकुरका अनुसार एमएस बारमा कुनै पनि बुट्टा हुँदैनथ्यो। यसले गर्दा टिकाउका लागि यो फलाम त्यति भरपर्दो थिएन। तर त्यसबेला यही प्रविधि उत्कर्षमा भएकाले यसै प्रविधिमा आधारित फलामे डण्डी उत्पादन हुन्थ्यो। समय परिवर्तनसँगै फलामे डण्डीमा नयाँ प्रविधि भित्रियो। यसलाई डिफम्र्ड बार भनियो। एमएस बारपछि परिस्कृत प्रविधिको रूपमा आएको डिफम्र्ड बारलाई नेपाली उद्योगीले पनि अँगाल्दै टोरबार फलामे डण्डी उत्पादन गर्न थाले। लक्ष्मी स्टिल्सका जनरल म्यानेजर कुन्दन जोशीका अनुसार उद्योगले भारतलगायत तेस्रो मुलुकबाट ब्लेड आयात गरी यस्तो डिफम्र्ड प्रविधिमा आधारित भएर डिफम्र्ड बार फलामे डण्डी उत्पादन गरेका थिए। सन् १९९० तिर डिफम्र्ड बार फलामे डण्डी निकै चलेको थियो। डिफम्र्ड बार फलामे डण्डीमा सामान्य प्रकारको धर्के बुट्टा हुन्थ्यो। एमएस बारको तुलनामा तत्कालीन समयमा डिफम्र्ड बार निकै बलियो मानिएको थियो। ५० वर्षको अवधिमा प्लेन बार हुँदै डिफम्र्ड बार, डिफम्र्डबारबाट टोरस्टिल र सबैभन्दा नवीनतम प्रविधि प्रयोग गरी टीएमटी बार उत्पादन हुँदै आएको छ। समयले फेरि काचुँली फेर्यो। जोशीका अनुसार परिवर्तित समयसँगै फलामे डण्डी उत्पादनमा नयाँ प्रविधि भित्रियो। विज्ञान शास्त्रले डिफम्र्ड प्रविधिलाई परिमार्जन गरी अर्को प्रविधि विकास गर्यो। यसको नाम राखियो टोरस्टिल प्रविधि। नेपालमा झन्डै २० वर्षअघि हिमाल स्टिल्सले पहिलोपटक टोरस्टिल प्रविधि भित्र्याएको थियो। डिफम्र्ड बार प्रविधिको नयाँ रूप हो टोरस्टिल। टोरस्टिल फलामे डण्डी थप बुट्टेदार र घुमाएको आकारमा बजारमा आउन थाले। नेपाल स्टिल रोलिङ मिल एसोसिएसनका अध्यक्ष साहिल अग्रबालका अनुसार नेपालको फलामे डण्डीको इतिहासमा पछिल्लोपटक भित्रिएको नयाँ प्रविधि हो, टीएमटी बार। टोरस्टिललाई थप परिमार्जन गरी उच्च गुणस्तरको कच्चा पदार्थ (ब्लेड) प्रयोग गरी कान्छो प्रविधिका रूपमा नेपाली उद्योगीले टीएमटी बारलाई अंगिकार गरेका छन्। अहिले नेपालका अधिकांश उद्योगबाट टीएमटी ५०० र बोर ४१५ भनेर दुई प्रकारको फलामे डण्डी उत्पादन हुँदै आएको छ। उच्च गुणस्तरको ब्लेडलाई तताएर पानीमै रहेकै अवस्थामा ट्विस्ट गरी (घुमाएर बुट्टा र ग्रिपसहित) टीएमटी बार फलामे डण्डी उत्पादन हुन्छ। नेपालमा यो प्रविधि भित्र्याउने श्रेय पञ्चकन्या स्टिल्सलाई जान्छ। नेपालको सन्दर्भमा हालसम्म यही प्रविधि सबैभन्दा नौलो र टिकाउ मानिन्छ। यो प्रविधिको फलाममा ग्रिप भएकाले यसले सजिलै रोडा ढुंगामा मज्जाले समाउन सक्छ। यसले भौतिक पूर्वाधार निकै बलियो हुन्छ। लक्ष्मी स्टिल्सका जनरल म्यानेजर जोशीका अनुसार फलामे डण्डी उत्पादनको क्षेत्रमा पछिल्लोपटक फाइबर नेटिक्स भन्ने नयाँ प्रविधि पनि भित्रिएको छ। तर, यो प्रविधि नेपालमा प्रवेश गर्न अझै केही वर्ष कुर्नुपर्ने उनको कथन छ। बलियो भौतिक पूर्वाधार बनाउन सकेसम्म टीएमटी बार फलामे डण्डी नै प्रयोग गर्नुपर्ने जोशीको सुझाव छ। उत्पादन र उद्योगको अवस्था नेपाल स्टिल रोलिङ मिल एसोसिएसनका पूर्वअध्यक्ष धु्रव श्रेष्ठका अनुसार फलामे डण्डीमा नेपाल आत्मनिर्भर भइसकेको छ। उत्पादनको गुणस्तर पनि अब्बल छ। उनका अनुसार कच्चापदार्थ आयात गरी फलामे डण्डीको उत्पादन हुन्छ। कच्चा पदार्थमा नेपाल पूर्ण रूपमा परनिर्भर छ। नेपालमा वार्षिक करिब ७५ अर्बभन्दा बढी मूल्यबराबरको फलामे डण्डीको कारोबार हुन्छ। हिमाल स्टिल्स उद्योगको स्थापनासँगै नेपालमा स्वदेशी फलामे छड, पाइपजस्ता पाताको बजार विस्तार भएको मानिन्छ। हिमाल स्टिल उद्योग स्थापना भएको ५० वर्ष नेटो काटिसकेको छ। राजधानीसहित देशका अन्य क्षेत्रमा पनि सहर विस्तार हुँदै छ। सडक निर्माणसँगै बढदै गएको सहरी क्षेत्रका कारण हरेक स्थानमा भौतिक पूर्वाधार, पुल, बहुतले भवन निर्माण हुन थाल्यो। भौतिक पूर्वाधार निर्माण र यस्ता सामग्रीको माग बढेसँगै उत्पादन गर्ने उद्योग पनि थपिँदै गए। हिमाल उद्योगसँगै अहिले देशभर करिब २० को संख्यामा उद्योग सञ्चालनमा छन्। थप ५ वटा जति उद्योग पाइपलाइनमा छन्। अम्बे स्टिलका निर्देशक पूर्णभद्र पौडेलका अनुसार नेपालमै अहिले प्रशस्त उत्पादन हुँदा फलामे रडको आयात नगण्य परिमाणमा हुन्छ। उनका अनुसार नेपालमा वार्षिक करिब साढे पाँच लाख मेट्रिक टन फलामे छडको माग छ। तर, उद्योग वार्षिक उत्पादन क्षमता झन्डै दोब्बर हाराहारी छ। स्वदेशी रोलिङ मिलसँग वार्षिक करिब १५ देखि १६ लाख मेट्रिक टन फलामे डण्डी उत्पादन गर्न सक्ने क्षमता छ। तर, विभिन्न प्रकारका अवरोधले यस्ता उद्योगबाट १० लाख टनको हाराहारीमा मात्रै फलामे डण्डीको उत्पादन हुँदै आएको छ। आगामी वर्षमा २० लाख टन उत्पादन गर्ने लक्ष्य राखिएको छ। २० लाख टन उत्पादन गर्न करिब २५ लाख टन ब्लेड आयात हुन्छ। उत्पादन हुने फलामे डण्डीबाट विभिन्न प्रकारका सामग्री निर्माण गरी विभिन्न मुलुकमा सवा खर्ब मूल्यबराबरको निर्यात पनि हुन्छ। अहिले नेपालमा टीएमटी र बार भएको दुई प्रकारमा आठ एमएम, १० एमएम, १२ एमएम, १६ एमएम, २० एमएम, २५ एमएम, २८ एमएम र ३२ एमएम ब्यास भएको फलामे छड उत्पादन हुँदै आएको छ। पछिल्लो ६ वर्षदेखि फलामे छडमा नेपाल पूर्ण रूपमा आत्मनिर्भर भइसकेको छ। पञ्चकन्याले २५ वर्ष मनाइसकेको छ। अम्बे उद्योग पनि स्थापना भएको करिब सात वर्ष नाघिसकेको छ। नेपाल गुणस्तर तथा नापतौल विभागका अनुसार अहिले मुलुकमा १९२० वटा उद्योगले फलामे डण्डी र पाइप उत्पादन गर्दै आएको छ। विभागका अनुसार नेपालमा हाल हुलास स्टिल, कमला स्टिल, अशोक स्टिल, हिमाल स्टिल, जगदम्बा स्टिल, काठमाडौं स्टिल, लक्ष्मी स्टिल, अम्बे स्टिल, एभरेस्ट स्टिल, गोयन्का स्टिल, वागेश्वरी स्टिल, हामा स्टिल, नारायणी स्टिल, पञ्चकन्या स्टिल, पशुपति स्टिल, एसआर स्टिल, शाखः स्टिल, शालिमार स्टिल, जगशक्ति स्टिल, मारुती नन्दन स्टिल, भगवती स्टिललगायत उद्योग सञ्चालनमा छन्। हुलास स्टिलका सञ्चालक दिवाकर गोल्छाका अनुसार उद्योगमैत्री सरकारी नीतिको अभावमा कहिले काँही स्वदेशी उद्योगले पूर्ण क्षमतामा उत्पादन गर्न सकेका छैनन्। गोल्छा भन्छन्, यस्तो बेलामा भारतबाट गुणस्तरहीन सामग्री आयात हुन्छ। उनका अनुसार केही वर्ष अघिसम्म नेपालमा ३५ को संख्यामा फलामे छडको उद्योग भए पनि नियमित रूपमा बिजुलीको आपूर्तिको अभावमा अहिले करिब २० को संख्यामा मात्रै उद्योग सञ्चालनमा छन्। स्वदेशी उत्पादनको गुणस्तर उच्च गुणस्तर तथा नापतौल विभागका अनुसार नेपाली उद्योगले उत्पादन गरेका फलामे डण्डी, पाइप र जस्ता पाता उच्च गुणस्तरका छन्। भारतीयभन्दा स्वदेशी उत्पादन निकै गुणस्तरीय रहेको विभागका महानिर्देशक विश्वबाबु पुडासैनीले बताए। उनका अनुसार विभागबाट १९२० वटा स्वदेशी उद्योगले गुणस्तरसम्बन्धी एनएस मार्क लिएका छन्। वार्षिक रूपमा कुनैमा सामान्य त्रुटिबाहेक नेपाली छड, पाइप, जस्तापातामा हालसम्म अति संवेदनशील समस्या देखापरेका छैनन्। यसरी भयो विस्तार झण्डै ५० वर्षअघि उपत्यकामै निर्माण सामग्री (फलामे डण्डी, फलामे पाइप, सेनेटरी सामग्री, स्टिलका सामग्री र जस्तापाता) को बजार निकै साँघुरो थियो। त्यो बेला नेपालमा खासै यस्ता सामग्रीको उत्पादन हुँदैन्थ्यो। यसले गर्दा हार्डवेयरसम्बन्धी सामग्रीको बजार पनि औंलामा गन्ने संख्यामा थिए। काठमाडौंका केही प्रमुख स्थानले विस्तारै काँचुली फेर्न थालेका थिए। तर, हार्डवेयर बजारको नाममा त्यो बेला अविकसित टेकु र कालिमाटी मात्रै थियो। ती दुई स्थान अहिलेको जस्तो भव्य बनिसकेको थिएन। टेकु र कालिमाटीमा दिउँसै स्याल कुदेको देख्न पाइन्थ्यो, त्यतिबेला। राजधानीको भित्री सहरलाई कलंकी सडकखण्डसँग टेकु र कालिमाटीले जोडे पनि यो क्षेत्र आफैंमा पीछडिएको थियो। यो सडकमा सर्वसाधारण पनि त्यति सारो हिँड्न मान्दैनथे। कारण थियो, दिउँसै स्याल देख्नु र एक्लै हुँदा स्यालले टोक्नु। त्योबेला उपत्यकामा निर्माण हुने घर, सरकारी कार्यालय, पुल, सडक, बहुतले भवनलाई आवश्यक पर्ने हार्यवेयरका सामग्री भारत, चीन, कोरिया र रुसबाट आयात हुन्थ्यो। आयात हुने यस्ता सामग्री पनि सजिलै किन्न पाइँदैन्थ्यो। बाहिरबाट आयात भएर आउने यस्ता सामग्रीको मुख्य बिक्रेता तत्कालीन समयमा नेसनल ट्रेडिङ लिमिटेड थियो। टेकु र कालिमाटीका पसलले थोरथोरै परिमाणमा यस्ता सामग्री राख्ने गर्थे। यस्ता सामग्री खरिद गर्न सर्वसाधारणले १५ दिनअगावै नेसनल ट्रेडिङमा लाइन बसी आफूलाई आवश्यक परेको परिमाणको कुपन कटाउनुपथ्र्यो। तर, पैसा तिर्दा पनि पर्याप्त परिमाणमा निर्माण सामग्री किन्न पाइँदैन्थ्यो, पेसाले इन्जिनियर रहेका चाबहिलका ५८ वर्षीय धु्रव थापाले भने, माग गरेकोभन्दा थोरै परिमाणमा निर्माण सामग्री नेसनलबाट खरिद गर्न पाइन्थ्यो। थप सामग्री टेकु र कालिमाटीको पसलबाट खरिद गर्नुपथ्र्यो। थापालाई अहिले पनि सम्झना छ, उतिबेला निर्माण सामग्रीको बजार कस्तो थियो भनेर। उनकाअनुसार त्यो बेला राजधानी अहिलेजस्तो विकसित थिएन। केही सीमित क्षेत्र मात्रै सहरको रूपमा रूपान्तरित हुँदै थियो। २०२४ सालतिरको कुरा हो। म सानै थिए। भएका अधिकांश घर छड र पिलरबिनाका थिए। माटो र काँचो इँटाका घर थिए। विकासको क्रमसँगै विस्तारै छडसहितको पिलर, छतको ढलान, जगमा छडको प्रयोग गर्ने प्रविधि भित्रियो। प्रविधिसँगै फलामे छड, जस्तापाता, पाइपलगायतको माग बढ्दै गयो। हाम्रो घर बनाउन पनि कहिलेकाँही डण्डी, पाइप, सिमेन्ट किन्नुपथ्र्यो थापा भन्छन्, म आफैं पनि सानो छँदा त्यस्ता सामग्री खरिद गर्न कति पटक नेसनल ट्रेडिङमा लाइन बसेर कुपन काटे। कुपनको आधारमा मात्रै निर्माण सामग्री खरिद गर्न पाउथे। नेपालमै यस्ता सामग्रीको उत्पादन हुँदैन्थ्यो। जति खपत हुन्थ्यो, ती सबै भारत, चीन, कोरिया र रुसलगायत मुलुकबाट आयात हुन्थ्यो।"
चिनियाँ राष्ट्रपति सी काठमाडौं ओर्लिए,"काठमाडौं : चिनियाँ राष्ट्रपति सी चिनफिङ काठमाडौं ओर्लिएका छन्। भारतको दुई दिने भ्रमण सकेर राष्ट्रपति सी नेपाल आइपुगेका हुन्। राष्ट्रपति सी शनिबार दिउँसो ४ः ४५ मा ल्यान्ड भएको एयर चाइनाको विशेष विमानमा आएका हुन् । यसअघि चिनियाँ सुरक्षाकर्मी सवार विमान ४ः१० मा ल्यान्ड भएको थियो । राष्ट्रपति सी दोस्रो विमानमा आएको महानगरीय प्रहरी प्रमुख डीआईजी शैलेश थापा क्षेत्रीले जानकारी दिए । राष्ट्रपति सी काठमाडौंमा ओर्लिदा त्रिभुवन अन्तर्राष्ट्रिय विमास्थल साढे दुई घण्टा प्रभावित भएको छ। विमानस्थल कार्यालयका प्रवक्ता प्रतापबाबु तिवारीले विज्ञप्ति जारी गर्दै अतिविशिष्ट मुभमेन्ट सम्बन्धी सूचना सार्वजनिक गर्दै ३ बजेदेखि साढे ५ बजेसम्म प्रभावित हुने जानकारी गराएका थिए। राष्ट्रपति चिनफिङलाई विमानस्थलमा राष्ट्रपति विद्यादेवी भण्डारी र प्रधानमन्त्री केपी शर्मा ओलीले स्वागत गरेका छन्। राष्ट्रपति सी विमानस्थलबाट सिधै कालिमाटीस्थित सोल्टी होटल जाँदैछन्। परराष्ट्र मन्त्रालयले उपलब्ध गराएको समय तालिका अनुसार साढे ४ बजेपछि सोल्टी होटलमा राष्ट्रपति भण्डारीसँग सीको भेटवार्ता हुनेछ। आइतबार बिहान साढे ७ बजेपछि सोल्टी होटलमै राष्ट्रपति सीले नेपालका नेतासँग विभिन्न चरणमा भेटवार्ता गर्ने कार्यक्रम छ। त्यस्तै साढे ८ बजे प्रधानमन्त्री ओली र सीबीच द्विपक्षीय छलफल हुनेछ। छलफल लगत्तै दुबै देशबीच सहमतिपत्रमा हस्ताक्षर हुनेछ। सूचना तथा प्रसारण विभागले चिनियाँ राष्ट्रपति सी जिनफिङको नेपाल भ्रमणको रिपोर्टिङ गर्ने पत्रकारलाई ड्रेस कोड तोकेको छ। विभागले निकालेको सूचनामा सरकारी मिडियाका पत्रकारका लागि राष्ट्रिय पोषाक र निजी मिडियाका पत्रकारलाई पुरुषका लागि टाइसहित सुट सेट र महिलाका लागि सुट सेट, सारी वा सभ्य कुर्ता तोकिएको छ। निजी सञ्चारमाध्यमका एकजना पत्रकार र एकजना फोटो पत्रकारलाई सरकारले रिपोर्टिङका लागि पास दिएको छ। चीनबाट २३ वर्षपछि यो स्तरको भ्रमण हुन लागेको हो। सन् १९९६ मा च्याङ चमिनले नेपालको भ्रमण गरेका थिए। यद्यपि चीनबाट प्रधानमन्त्री र विदेशमन्त्री स्तरमा भने नेपालमा भ्रमण भइरहेका छन्। चिनियाँ राष्ट्रपति सीसँग रेल, सडक, सुरुङमार्ग, जलविद्युत् परियोजना, प्रसारण लाइनलगायत पूर्वाधारका एक दर्जन बढी एजेन्डामा छलफल हुनेछ। बेल्ट एन्ड रोड इनिसिएटिभ (बीआरआई) अन्तर्गत चीन सरकारले गर्ने सहयोगका परियाजनाबारे सूची तयार भइरहेको परराष्ट्र अधिकारीले जनाएका छन्। भौतिक पूर्वाधार तथा योजना मन्त्रालयबाट आठ, ऊर्जा मन्त्रालयबाट तीन, गृह र शिक्षा मन्त्रालयबाट एकएक योजनामा छलफल गर्ने गरी परराष्ट्रका उच्च अधिकारीले एजेन्डा तयारी पारेका छन्। चीनले पूर्वपश्चिम रेलमार्गमा ठूलो सहायता घोषणा गर्ने तयारी छ। केरुङकाठमाडौं सडक स्तरोन्नतिसँगै टोखादेखि नुवाकोटको छहरे सुरुङमार्ग पनि चीनको प्राथमिकतामा परेको छ। नेपालले त्यही प्राथमिकता बुझेर तयारी अघि बढाएको हो। आइतबार साढे ११ बजेपछि राष्ट्रपति सी बेइजिङका लागि चीनतर्फ प्रस्थान गर्ने कार्यक्रम छ। सी शुक्रबार भारतस्थित चेन्नाई हुँदै ममल्लिपुरम पुगेका थिए। त्यहाँ उनले भारतीय प्रधानमन्त्री नरेन्द्र मोदीसँग छलफल गरेका छन्। ममल्लिपुरमको तटीय क्षेत्रमा डुंगा सयरसँगै वार्ता तय भएको हो। यो वार्तालाई उहान२ नामाकरण गरिएको छ। दोक्लम विवादपछि उहान १ वार्ताले भारत र चीन आपसमा नजिकिएका छन्।"
यसरी भयो विमानस्थलमा चिनियाँ राष्ट्रपतिको स्वागत (फोटो),काठमाडौं : राष्ट्रपति विद्यादेवी भण्डारी र प्रधानमन्त्री केपीशर्मा ओलीले चिनियाँ राष्ट्रपति सी चिनफिङलाई त्रिभुवन अन्तराष्ट्रिय विमानस्थलमा स्वागत गरेका छन्। दुई दिने राजकीय भ्रमणका लागि आएका सीलाई राष्ट्रपति भण्डारीले विमानस्थल नजिकै गएर स्वागत गरेकी हुन् । राष्ट्रपतिले स्वागत गरे लगत्तै उपराष्ट्रपति नन्दबहादुर पुन र प्रधानमन्त्री केपी शर्मा ओलीले स्वागत गरेका हुन्। राष्ट्रपति सीको सम्मानमा नेपाली सेनाले विमानस्थलमै गार्ड अफ अनर दिएको छ। राष्ट्रपति सी शनिबार दिउँसो ४: ४५ मा ल्यान्ड भएको एयर चाइनाको विमानमा आएका हुन्। यसअघि चिनियाँ सुरक्षाकर्मी सवार विमान ४:१० मा ल्यान्ड भएको थियो । राष्ट्रपति सी दोस्रो विमानमा आएका हुन्।
उदयपुरमा आमा छोरीको हत्या,"उदयपुर : उदयपुरको त्रियुगा नगरपालिका९ चौकीबारीमा गएराति आमा छोरी मृत फेला परेका छन्। घटनामा ३० वर्षीया सारदाकुमारी चौधरी र उनकी ९ वर्षीय रचना चौधरीको हत्या भएको जिल्ला प्रहरी कार्यालय उदयपुरका डीएसपी हरिकृष्ण केसीले जानकारी दिए । केसीका अनुसार घरमा एक्लै रहेको समयमा आमाछोरीको धारिलो हतियार प्रयोग गरी हत्या भएको छ। उनीहरुको शव भर्याङमुनि भेटिएको छ । अहिले घटनास्थलमा अनुसन्धान भइरहेको छ, एसएसपी वीरबहादुर बुढामगरले भने, घटनाको प्रकृति हेर्दा हत्या भएको जस्तो देखिन्छ। घटनाको अनुसन्धानका लागि धरानबाट कुकुरसहितको अपराध अनुसन्धान टोली झिकाएको उनले बताए। बिहान अबेरसम्म घरमा चालचुल नसुनेपछि छिमेकीले हेर्न जाँदा मृत देखेर प्रहरीलाई खबर गरेका थिए। खबर लगत्तै पुगेको प्रहरीले घटनास्थल सुरक्षा घेरामा राखेको छ। मृतकको श्रीमान सिताराम चौधरी वैदेशिक रोजगारको सिलसिलामा मलेसिया रहेका छन्। उनको जेठी छोरी भावना चौधरी भने मावली गएकी थिइन्।"
कर्मचारीलाई जापानमा पीएचडीसम्म छात्रवृत्ति,"काठमाडौं : जापान सरकारले नेपालका निजामती कर्मचारीलाई विद्यावारिधि (पीएचडी)सम्मै पढाउने भएको छ। जापानले पहिलो पटक आठ जनालाई पीएचडी र ८० जनालाई स्नातकोत्तरमा छात्रवृत्ति दिन लागेको संघीय मामिला तथा सामान्य प्रशासन मन्त्रालयले जनाएको छ। मन्त्रालयका प्रवक्ता भूपाल बरालका अनुसार स्नातकोत्तरका यसअघि पनि जापानले छात्रवृत्ति दिँदै आएको थियो। सामान्य प्रशासन, अर्थ र जाइकाबीचको सम्झौताअनुसार प्रत्येक वर्ष स्नातकोत्तरमा २० र पीएचडीमा दुई जना छनोट हुनेछन्। यो कार्यक्रम चार वर्ष चल्नेछ। संघअन्तर्गतका कर्मचारीले यो अवसर पाउनेछन्। संघबाट समायोजन भएर प्रदेश र स्थानीय तहमा गएका कर्मचारीले यो अवसर पाउने व्यवस्था गरिएको छ। अन्तरविभागीय प्रतिस्पर्धाबाट छनोट गरिने व्यवस्था छ। यसका लागि प्राथमिकताको क्षेत्र तोकिएको छ। आर्थिक नीतिमा पाँच, औद्योगिक विकास नीतिमा तीन, भौतिक पूर्वाधार विकासमा दुई, मानव संशाधन विकासमा दुई, प्रशासनिक क्षमता विकासमा ६ जनाको कोटा छुट्याइएको छ। अन्तर्राष्ट्रिय सम्बन्ध अभिवृद्धिमा दुई र कानुनी तथा न्यायिक प्रणाली सुधारमा दुई गरी २० जनालाई प्रत्येक वर्ष छात्रवृत्ति दिइनेछ। प्रशासनप्राविधिक क्षेत्रबाट ११ जनालाई पीएचडीको छात्रवृत्ति प्रदान गरिने भएको छ। स्नातकोत्तरमा शाखा अधिकृत र पीएचडीमा उपसचिवले यो अवसर पाउने मन्त्रालयले जनाएको छ। पीएचडी गर्न तीन र स्नातकोत्तर गर्न दुई वर्ष अवधि तोकिएको छ। यसअघि जापानले ८० जनालाई स्नातकोत्तरको छात्रवृति प्रदान गरिसकेको छ। चारको वर्ष अन्तरालमा ४० जना पढेर फर्किएका छन्। अन्तिम ब्याचका कर्मचारी भदौमा गएको मन्त्रालयले जनाएको छ।"
ग्रामीण सडक दुहूनो गाई,"प्रदीपचन्द्र राईटीआर लिम्बू भोजपुरतेह्रथुम : भोजपुर र तेह्रथुम जिल्लाका अधिकांश ग्रामीण सडक कच्ची छन्। हिउँदमा धुलाम्मे र वर्षात्मा हिलाम्मे हुने त्यस्ता सडक वर्षमा एकपटक मर्मत पनि हुन्छ। तर, सोही सडकलाई स्तरोन्नति गर्न न स्थानीय तहले चाहन्छन्, नत उपभोक्ता समिति। सडक स्तरोन्नतिको नाममा वार्षिक करोडौं रकम खर्च गरे पनि सडक जस्ताको त्यस्तै छन्। वर्षमा एकपटक उपभोक्ता समितिले रकम खेलाउन पाउने र स्थानीय जनप्रतिनिधि र कर्मचारीलाई पनि सडकमा रकम हाल्दा कमिसन आउने हुँदा त्यस्ता सडक सोही अवस्थामा राख्न उनीहरूलेनै चाहेको स्थानीय आरोप लगाउँछन्। बर्खा लागेपछि सदरमुकाम पुग्नै एक दिन लाग्छ, यो समस्या वर्षौंको हो, वर्षमा एक पटक ढुंगा माटो हाल्छन्, लाखांै सक्छन्, अर्को वर्ष नलाग्दै पहिलेकै अवस्थामा आउँछ, रकम खाने भाँडो बनेका छन् यस्ता सडक, गाउँमै ब्रोइलर फर्म चलाउँदै आएका टेम्के मैयुङ गाउँपालिका २, छिनामखुका बिसन राईले आक्रोश पोखे। भोजपुर सदरमुकाम जोड्ने मानेभञ्ज्याङरानीबास सडकका लागि प्रदेश सरकारले गत आर्थिक वर्ष ०७५७६ मा ७५ लाख बजेट विनियोजन गर्यो। तर आर्थिक वर्षको अन्त्यसम्म पनि सडकको कामले गति लिन सकेन। आधाजसो बजेट फ्रिज भयो। चालु आर्थिक वर्षमा पनि प्रदेश सरकारले सडक स्तरोन्नति गर्न ५० लाख बजेट छुट्याएको छ। यस्तै सेतीबगर रिमचिम हुँदै छिमेकी जिल्ला खोटाङको फेदी जोड्ने सडकका लागि ५० लाखमध्ये लगभग ७५ प्रतिशत बजेटको मात्र काम सम्पन्न भयो। सोही सडकको स्तरोन्नति शीर्षकमा यो वर्ष पनि ५० लाख बजेट पुनः विनियोजन भएको छ। यी सडकमा रकम नछुट्याएको वर्ष छैन। तर, सडकको अवस्था ट्र्याक खोले जस्तै छ। सडकको नाममा वर्षमा एकपटक बजेट छुट्याइन्छ तर बजेटअनुसार इस्टिमेट, प्राविधिक जाँच बिनै जथाभावी सडक खोलिनाले पनि सडक राम्रो नभएको हो। पैसा सिध्याउनै मात्र सडक खनिएको छ, एउटै सडकमा करोडौं पोखिएको छ, स्थानीय समाजसेवी नवीन प्रधान भन्छन्। समयमै काम नसक्दा भोजपुरका केही ग्रामीण सडकलाई स्तरोन्नति गर्ने शीर्षकमा यो वर्ष पनि पुनः बजेट बाँडिएको छ। यसमा यो वर्ष जिल्लाका आठवटा ग्रामीण सडकका लागि २ करोड १२ लाख बजेट परेको छ। प्रदेश सरकारले यो वर्ष सबैभन्दा धेरै मैनामैनी हसनपुर चुहार घोरेटार भोजपुर दिङ्ला सडकमा १९ करोड २३ लाख खर्चेको छ। यस्तै संघीय बजेटको शसर्त अनुदानबाट भोजपुर मानेभञ्ज्याङ रानीबास घोरेटार सडकका लागि ४ करोड एक लाख र खैराङ पात्लेपानी हसनपुर सडकमा एक करोड ५९ लाख बजेट परेको छ। प्रदेश सरकारको क्रमागत बजेटमा भोजपुर सदरमुकामदेखि एयरपोर्ट जोड्ने सडकका लागि ५ करोड छुट्याइएको छ। प्रदेश सरकारले गत आर्थिक वर्ष ०७५७६ मा सोही सडक अन्तर्गत नै एयरपोर्टदेखि सदरमुकामको मुख्यबजार जोड्ने भित्री सडक स्तरोन्नतिका लागि ७५ लाख र एयरपोर्ट जोड्ने सडकका लागि ४ करोड बजेट छुट्याइएको थियो। यसबाहेक प्रदेश सरकारले चालु आर्थिक वर्षमा प्रादेशिक विशेष सडक निर्माणमा २ करोड ८० लाख छुट्याएको छ। गत वर्ष पनि प्रदेश सरकारले डीपीआर तयार गर्नुपर्ने सडक शीर्षकमा ५० लाख बजेट छुट्याएको थियो। तेह्रथुमको म्याङलुङ, अम्फुवा, सोल्माशुक्रबारे सडक खण्ड विस्तारका लागि २०६२ मा तत्कालीन जिरिखिम्ती गाविस र जिविस तेह्रथुमले ५ लाख बजेट छुट्टयायो। सडक खन्न सुरु भएको १४ वर्षपछि यस सडकलाई आर्थिक वर्ष २०७५७६ मा संसद् विकास कोषमार्फत १० लाख बजेट आयो। स्थानीय उत्पादनलाई बजारीकरण तथा ग्रामीण वस्तीलाई सडक सञ्जालले जोड्ने लक्ष्यका साथ निर्माण थालिएको यो सडकलाई जिविस, गाविस र सडक डिभिजन कार्यालयले प्रत्येक आर्थिक वर्षमा ३० लाखसम्म रकम छुट्टयाए। ०६२६३ देखि ०७५७६ यो सडकमा मात्र राज्यको एक करोड ४० लाख लगानी भयो। तर, सडकको अवस्था सुरुवातमा भन्दा सुधार छैन। छथरको शुक्रबारे र सदरमुकाम म्याङलुङ जोड्ने स्यले ट्रयाक खुलाउन सुरु गरिएको यस सडक खण्डलाई १४ वर्षको अवधिमा विभिन्न निकायबाट करिब डेढ करोड बजेट खर्चिएको छ। जिल्लाकै गौरवका रूपमा लिइएको यस कृषि सडकमा करोडौं खर्च भए पनि करिब १० किलोमिटर मात्र विस्तार भएको छ। खनिएको सडकमा पनि हिउँदमा मात्र सवारी गुड्छन्। लगानी भएअनुसार काम नभएको ०६७६८ का म्याङलुङ, अम्फुवा, सोल्माशुक्रबारे सडक उपभोक्ता समितिका अध्यक्ष नेत्रकुमार लिम्बू बताउछन्। आफू अध्यक्ष भएको समयमा २७ लाख बजेटले २ किमि मात्रै सडक विस्तार गर्न सकेको लिम्बुले स्वीकारे। लिम्बू अध्यक्ष भएको वर्षमा नयाँ ट्र्याकका लागि सडक डिभिजन कार्यालयले बजेट दिएको थियो। स्थानीय निर्वाचनपछि जिल्लाका सबै स्थानीय तहले कृषि सडक निर्माण तथा मर्मतमा करिब ७० प्रतिशत बजेट खर्च गरेका छन्। तर, काम प्रभावकारी हुन नसक्दा लगानीको प्रतिफल एकदमै न्यून छ। सडक नै विकासको पहिलो आधार भन्दै मोटो रकम खर्च गरेर बनाइएका ग्रामीण सडकमा प्रायः हिउँदमा मात्रै गाडी गुड्ने गरेका छन्। कच्ची सडकमा सिमसिम पानी पर्दा नै सवारीसाधान चल्न मुस्किल छ। वस्ती वस्तीमा सवारी पुगे पनि घन्टौं हिँड्नुपर्ने स्थानीयको समस्या उस्तै छ। स्थानीय निर्वाचन भएको तीन वर्ष बितिसक्दा पनि गाउँ जाने सडकमा परिवर्तन छैन। जनप्रतिनिधिमा भाषण गर्दै महँगा गाडी सेवा लिने होड भए पनि जनताको समस्यामा ध्यान नदिएको छथर गाउपालिका६ सुदापका महेन्द्र मादेनले गुनासो गरे।"
सभा बिनै सीटीइभीटी,"काठमाडौं : प्राविधिक शिक्षा तथा व्यावसायिक तालिम परिषद (सीटीईभीटी) दुई वर्षदेखि वार्षिक सभा बिनै चलिरहेको छ। सभाको अध्यक्षता शिक्षा विज्ञान तथा प्रविधीमन्त्री वा राज्यमन्त्रीले गर्ने परिषद् ऐनमा व्यवस्था छ। मन्त्रीकै निर्देशनमा संस्थाका सदस्यसचिवले सभाको बैठक र मिति तोक्नुपर्ने कानुनी व्यवस्था छ। सदस्यसचिव पुष्परमण वाग्ले शिक्षामन्त्रीको निर्देशन कुरेर बसिरहेका छन्। मन्त्रीज्यूले निर्देशन दिएपछि मात्रै सभा बोलाइन्छ, सदस्यसचिव वाग्लेले भने। सभा २०७४ भदौ ११ पछि सभा बसेको छैन। सभाको बैठक बोलाउन पहल पनि भएको छैन। २४ सदस्य रहने सभा नबोलाएको भन्दै सभाषद्हरूले असन्तुष्टि जनाएका छन्। तर कसैले पनि सुनेका छैनन। सभामा लोक सेवा आयोग, राष्ट्रिय योजना आयोगसहित विभिन्न मन्त्रालयका सचिव, विश्वविद्यालयका शिक्षाध्यक्ष, डिन र उद्योग वाणिज्य महासंघका अध्यक्ष सदस्य रहन्छन्। उनीहरूको पदावधि चार वर्षको हुन्छ। हरेक वर्ष न्यूनतम एक वर्ष र आवश्यकता अनुसार सभा बस्नुपर्ने कानुनी व्यवस्था छ। सीटीईभीटीको स्तरोन्नति तथा संगठनात्मक सुधारका लागि आवश्यक निर्णय गर्ने यो संसद्जस्तै अंग हो। शिक्षामन्त्रीकै अध्यक्षतामा बस्ने सीटीईभीटी परिषद्ले गरेका निर्णयलाई पनि सभाले अनुमोदन गर्नुपर्छ। प्राविधिक शिक्षा तथा व्यावसायिक तालिम परिषद्लाई मार्गदर्शन गर्ने, परिषद्को नीति निर्धारण गर्ने र त्यसको प्रभावकारी कार्यान्वयनको व्यवस्था गर्ने, प्राविधिक शिक्षा तथा व्यावसायिक तालिमको विकास र विस्तार समयानुकूल भएनभएको मूल्यांकन गर्ने, परिषद्को वार्षिक बजेट तथा कार्यक्रम स्वीकृत गर्नेलगायतका काम पनि सभाको हुने ऐनमा उल्लेख छ। तर दुई वर्षदेखि सभाले बजेट पास गरेको छैन। नीतिगत परिवर्तन पनि गरेको छैन। गाउँगाउँमा प्राविधिक शिक्षा पुर्याउने अभियानमा सरकार लागेको छ। तर त्यहीँ प्राविधिक शिक्षाको स्तरोन्नति र विस्तार गर्ने निकाय दुई वर्षदेखि बैठक विहीन छ सीटीईभीटीकै एक सभाषद्ले गुनासो गरे, शिक्षामन्त्रीज्यूले यसमा चासो दिनुपर्ने हो। तर खोइ उहाँ केमा अल्झिनु भएको छ। कसैलाई थाहा छैन। सभाका अध्यक्ष रहेका शिक्षामन्त्री गिरिराजमणि पोखरेललाई प्राविधिक शिक्षालयलाई सम्बन्धनको निर्णय तथा अन्य आफूअनुकुलका काम गर्न परिषद्को बैठक बोलाउने गरेपनि समग्र संस्थाको सुधारका लागि भने चासो नदिएको आरोप लाग्ने गरेको छ।"
सी आउँदा साढे दुई घण्टा उडान प्रभावित,काठमाडौं : चिनियाँ राष्ट्रपति सी जिनफिङ काठमाडौं ओर्लिंदा त्रिभुवन अन्तर्राष्ट्रिय विमानस्थलबाट हुने उडानहरु साढे २ घण्टा प्रभावित हुने भएका छन्। अतिविशिष्ट मुभमेन्ट सम्बन्धी सूचना जारी गर्दै त्रिभुवन अन्तर्राष्ट्रिय विमानस्थल कार्यालयले शनिबार विमानस्थलका उडानहरु प्रभावित हुने जानकारी दिएको छ। त्यस्तै आइतबार साढे २ घण्टासम्म विमानस्थलका उडानहरु अवरुद्ध हुने भएको हो। कार्यालयका प्रवक्ता प्रतापबाबु तिवारीद्वारा जारी सूचना अनुसार शनिबार दिउँसो सी आउँदा करिब ३ बजेदेखि साँझ साढे ५ बजेसम्म र फर्कँदा आइतबार बिहान साढे ११ बजेदेखि दिउँसो २ बजेसम्म आन्तरिक र बाह्यतर्फका सबै उडानहरु प्रभावित हुनसक्ने छन्।
चिनियाँ राष्ट्रपतिको डिनर मेनु:साँधेको भटमासदेखि इलामको चियासम्म,"काठमाडौं : राष्ट्रपति विद्यादेवी भण्डारीले चिनियाँ राष्ट्रपतिलाई शनिबार साँझ सोल्टी होटलमा रात्रिभोज दिएकी छन्। दुई दिने राजकीय भ्रमणमा आएका चिनियाँ राष्ट्रपति सी चिनफिङलाई राष्ट्रपति भण्डारीले होटल सोल्टीमा रात्रिभोज दिएकी हुन्। भोजमा परराष्ट्र मन्त्रालयले विभिन्न विशिष्ट व्यक्तिलाई औपचारिक निमन्त्रण दिएको छ। रात्रिभोजको सुरुवात बारा, मःम, लुक्काको सिमीसँग साँधेको भटमासबाट सुरु हुनेछ। सार्वजनिक भएको मेनुमा सुप अन्तर्गत क्वाटिको रस रहेको छ। म्यान मेनुमा पोस्ट रोष्ट, ल्याम्ब चप रहेको छ। सँगै माछाको विशेष परिकार र चाइनिज नुडल्स रहेको छ। डेजल्ट अन्तर्गन खानापछिको परिकारमा मिठाईका परिकार सँगै इलामको चिया र गुल्मीको कफी समावेश गरिएको छ।"
सी आउँदा मुख्य सडकमा सवारी चल्न नदिने,"काठमाडौं : चिनियाँ राष्ट्रपति सी चिनफिङको नेपाल भ्रमणका क्रममा राजधानीका मुख्य सडकमा सवारी आवामगनमा निषेध गरिने भएको छ। ट्राफिक प्रहरीले सर्वसाधरण आफैंले बुझेर बैकल्पिक मार्ग प्रयोग गर्न अनुरोध गरेको छ। रिङरोडभित्र ठूला मालबाहक सवारी साधनमा रोक लगाइने जानकारी महानगरीय ट्राफिक प्रहरी महाशाखाले दिएको छ। महाशाखाका प्रवक्ता एसपी रवि पौडेलले मुख्य सवारी मार्गमा सवारी प्रवेशमा रोक लगाइने जानकारी दिए। सी त्रिभुवन अन्तराष्ट्रिय विमानस्थलमा झरे लगत्तै सोल्टीमोडस्थित सोल्टी होटलमा पुग्ने छन्। सोल्टीबाट शीतलनिवास स्थित राष्ट्रपति विद्या भण्डारीसँग द्विपक्षीय भेटघाटमा निक्लिने छन्। सी सुरुमा विमानस्थलबाट सीनामंगल हुँदै तीनकुने, बानेश्वर, बबरमहल, माइतिघर, थापाथली, त्रिपुरेश्वर हुँदै कालिमाटी सडक खण्ड भएर सोल्टी पुग्ने छन्। सरकारले पहिलो सवारी रुट यसरी तय गरेको छ। सोल्टीबाट सी कालिमाटी, त्रिपुरेश्वर, केशरमहल हुँदै शीतलनिवास जाने रुट तय भएको छ। त्यसको बैकल्पिकमा सोल्टीबाट कालिमाटी, त्रिपुरेश्वर, माइतिघर, पुतलसडक हुँदै शीतलनिवास जाने रुट तय भएको छ। हामीले रुट अनुसार सवारी व्यवस्थापन गरेका छौं, सर्वसाधरणलाई भ्रमण अवधिभर मुख्य सडकमा सवारी निषेध गरिएको जानकारी गराउँछौं', एसपी पौडेलले भने, छिमेकी मुलुकको राष्ट्रप्रमुख भ्रमणमा सर्वसाधरण पनि आफैं सचेत हुनु जरुरी छ। शनिबार अपराह्न ४ः३० देखि ५ः३० बजे सम्ममा त्रिभुवन विमानस्थलमा राष्ट्रपति सी उत्रने कार्यतालिका छ। साँझ ६ः३० बजे राष्ट्रपति विद्यादेवी भण्डारीसँग शीतल निवासमा भेटघाट गर्ने कार्यक्रम छ। करिब ७ः३० बजे राष्ट्रपति विद्यादेवी भण्डारीले सोल्टी होटेलमा आयोजना गर्ने रात्रिभोजमा सहभागी हुने कार्यक्रम रहेको हुँदा सवारी हुने रुटमा यातायात पूर्ण रोकिने प्रवक्ता पौडेलले जानकारी दिए। त्यस्तै आइतबार बिहान नेपालचीनबीच औपचारिक वार्ता हुने र १०ः३० बजे द्विपक्षीय सम्झौतामा हस्ताक्षर हुने प्रारम्भिक कार्यक्रम तय भएको छ। मध्याह्न १२ः३० बजे नेपालको भ्रमण पूरा गरी राष्ट्रपति सी स्वदेश फर्कने कार्यक्रम छ।"
"सिन्धुपाल्चोक बस दुर्घटनाकी घाइते भन्छिन्, 'बसबाट श्रीमानले छोरालाई फाल्नुभयो'","युवराज पुरीरोजन तामाङ सिन्धुपाल्चोककाभ्रे : इन्द्रावती गाउँपालिका९ सिपाटारबाट काठमाडौं जाँदै गरेको यात्रु बस शुक्रबार दुर्घटना हुँदा १२ जनाको मृत्यु भएको छ। दुर्घटनामा बसमा सवार सयजना घाइते भएका छन्। बा २ ख २७१५ नम्बरको बस इन्द्रावती१० को तिखु मोडमा दुर्घटना भएको हो। सडकबाट करिब दुई सय मिटर तल बस खस्दा चालकसहित १२ जनाको मृत्यु भएको हो। पाँच जनाको घटनास्थलमै मृत्यु भएको हो। केही यात्रुको अस्पताल तथा केहीको अस्पताल लैजाँदा बाटोमै मृत्यु भएको जिल्ला प्रहरी कार्यालयका प्रहरी नायब उपरीक्षक माधवराज काफ्लेले जानकारी दिए। उनका अनुसार करिब एक सय जना यात्रु घाइते छन्। दुर्घटनामा परी बनेपा नगरपालिका ३ काभ्रेका चालक केदारनाथ महाजू, इन्द्रावती९ का ४५ वर्षीय हीरा श्रेष्ठ, २५ वर्षीय विनोद लम्साल, इन्द्रावती१० का २९ वर्षीय रितेश आचार्य, पाँचखाल नगरपालिका६ काभ्रेकी २२ वर्षीया संगीता मिजारको घटनास्थलमै मृत्यु भएको हो। दुर्घटनामा ललितपुरकी ४७ वर्षीया समिता श्रेष्ठ, मेलम्ची नगरपालिका१३ का २० वर्षीय अनुश तामाङ, इन्द्रावती१० का २३ वर्षीया मीना मगर, ३९ वर्षीय सुवास अधिकारी, ६ वर्षीय बालक सुमित पुर्कोटी तथा इन्द्रावती९ की ४४ वर्षीया जुनादेवी लम्साल तथा माइती आएकी बाह्रबिसे नगरपालिका ७ की अस्मिता श्रेष्ठको ज्यान गएको प्रहरीले जनाएको छ। मिजार, समिता र अस्मिता माइतीमा दसैंको टीका लगाएर फर्कंदै थिए। क्षमताभन्दा बढी यात्रु बोकेको बस ओरालोमा ब्रेक फेल हुँदा कारण दुर्घटना भएको हुन सक्ने उद्धारमा संलग्न स्थानीय राजेन्द्र आचार्यले बताए। दुर्घटनामा सयभन्दा बढी यात्रु घाइते भएका छन्। हेलिकप्टर र एम्बुलेन्सबाट उद्धार गरिएका ६७ जनाको धुलिखेल अस्पतालमा उपचार भइरहेका प्रहरी नायब उपरीक्षक काफ्लेले जानकारी दिए। उनका अनुसार शिर मेमोरियल अस्पताल बनेपामा १६ तथा काठमाडौंको ट्रमा सेन्टरमा १५ जनाको उपचार भइरहेको छ। त्यसैगरी काठमाडौं मेडिकल कलेजमा एक तथा नोबेल अस्पतालमा एक जनाको उपचार भइरहेको प्रहरीले जनाएको छ। दुर्घटनापछि नेपाल प्रहरी, नेपाली सेना, सशस्त्र प्रहरी, जनप्रतिनिधि तथा स्थानीयले घाइतेको उद्धार गरेका थिए। नेपाली सेना तथा निजी कम्पनीको हेलिकप्टर उद्धारमा खटिएको थियो। एउटा मात्र सार्वजनिक बस चल्ने उक्त गाउँबाट दसैं मनाएर राजधानी फर्कने यात्रुले खचाखच भएको प्रत्यक्षदर्शीले बताए। अत्यधिक भार र पुरानो बस भएकाले ब्रेक फेल भएको हुन सक्ने अनुमान गरिएको छ। धुलिखेल ल्याइएका ५२ घाइतेमध्ये पाँच जनाको मृत्यु भएको र दुईजनालाई काठमाडौं रिफर गरिएको थियो। ४५ जनाको धुलिखेल अस्पतालमा र ६ जनाको बनेपामा रहेको शिर मेमोरियल अस्पतालमा उपचार भइरहेको प्रहरीले जनाएको छ। पुरानो सवारीसाधनका कारण दुर्घटना जीवन थापामगर, वडाध्यक्ष, इन्द्रावती गाउँपालिका१० पहिलो पटक यो ठाउँमा भयानक दुर्घटना भयो। यसले हामी सबैलाई स्तब्ध बनाएको छ। यात्रुको चापका कारण ब्रेक फेल हुँदा दुर्घटना भएको देखिन्छ। चाडबाडका बेला व्यवसायीले सवारीसाधन थप्नुपर्ने थियो। त्यसो नगर्दा यात्रुको चाप थेग्न नसक्दा दुर्घटना हुन पुग्यो। चाडबाड मनाएर उत्साहसाथ कर्मथलोमा फर्कन लागेका स्थानीय र माइतीमा टीका लगाएर फर्केका चेलीले ज्यान गुमाउनु परेको छ। ठूलो संख्यामा घाइते भएका छन्। दुर्घटनाको खबर पाउनेबित्तिकै इन्द्रावती गाउँपालिका प्रमुख वंशलाल तामाङको पहलमा हेली एभरेस्ट कम्पनीको हेलिकप्टरबाट घाइतेको उद्धार सुरु गर्यौं। पछि नेपाली सेनाको हेलिकप्टर पनि आइपुग्यो। प्रदेश ३ का सामाजिक विकासमन्त्रीले पनि घाइतेको उद्धारमा सहयोग पुर्याउनु भयो। सुरक्षा निकाय, स्थानीयलगायत सबैको सहयोगमा समयमै उद्धार कार्य गर्न सक्यौं। ग्रामीण सडकमा पुराना बसको प्रयोगले पनि यस्ता दुर्घटना निम्त्याउँदो रहेछ। आजको दुर्घटना यसको ज्वलन्त उदाहरण हो। ब्रेक फेल भए पनि स्टेयरिङले काम गरेको भए सायद यति ठूलो मानवीय क्षति बेहोर्नु पर्दैनथियो होला। कच्ची सडकमा पुराना र कम क्षमताका बस चलाउँदा यो अवस्था आएको छ। आगामी दिनमा यातायात व्यवसायीले यो कुरामा ध्यान दिनु जरुरी छ। दुर्घटनाबाट यो ठाउँले ठूलो मानवीय क्षति व्यहोर्नु परेको छ। जे नहुनु थियो त्यो भयो अब घाइतेको उपचारमा लाग्न म सबै पक्षसँग अनुरोध गर्दछु। गाडी पल्टेपछि बेहोस भएँ: इन्द्रमणि नेपाल, घाइते हामी चढेको बस यात्रुले खचाखच भरिएको थियो। मामाघरबाट काठमाडौं फर्कंदै थिएँ। बसको तलमाथि सयभन्दा धेरै यात्रु सवार थिए। बस ओरालो लाग्दै थियो। बसभित्रबाट सुनिने गरी टायरबाट हावा खुस्कन थाल्यो। चालकले सहचालकलाई टायर निकाल भने। लगत्तै गाडी पल्टन थाल्यो। म बेहोस भएछु। मलाई उद्धार गरियो। गाडीबाट उद्धार गरेको मात्र मलाई थाहा छ। खुट्टा, घुँडा र मेरुदण्डमा चोट लागेको छ। पल्टँदै गरेको बसबाट श्रीमान्ले छोरालाई फाल्नु भयो : सीता मगर, घाइते चालकभन्दा पछाडिको सिटमा म, श्रीमान् र छोरा थियौं। बस भित्र धेरैजना थिए। बसको छतमा पनि धेरै चढेका रहेछन्। मोडमा आएपछि बसको गति ह्वात्तै बढ्यो। हावा फुस्किएको आवाज आएपछि चालकले सहचालकलाई टायर झिक भनेको सुनियो। उनले ब्रेक फेल भयो भन्दै गर्दा गाडी पल्टियो। गाडी पल्टिएपछि रुवाबासी चल्यो। हामी नजिकैको सिसा फुट्यो। श्रीमान्ले छोरालाई झ्यालबाट फालिदिनु भयो। चौथो बल्ड्याङ खाएपछि गाडीबाट हाम फालेँ। समयमै उद्धार हुन सकेन। मेरा श्रीमान् कता हुनुहुन्छ, छोराको अवस्था कस्तो छ मलाई थाहा छैन। यहाँ ल्याएपछि उपचार पनि राम्रोसँग भएको देखिएन। रामआनन्द प्रसाद गुप्ता, व्यापारी, घाइते म सुर्ती व्यापारी हुँ। गाउँ गएको थिएँ। बिहान ८ बजे बस चढेको हुँ। बस दुर्घटना हुँदा म बेहोस भएछु। होस खुल्दा एम्बुलेन्समा रहेको थाहा पाएँ। यो बाटो धेरै पटक हिँडेको छु, तर अन्य समयमा भन्दा बसमा धेरै यात्रु थिए। बस भित्र खुट्टा टेक्ने ठाउँ थिएन। बसको छतमा पनि धेरै मान्छे चढिरहेका थिए। धेरै लोड भएका कारणले पनि बस दुर्घटना भएको हुन सक्छ। ईश्वर पुर्कोटी, उद्धारमा खटेका चालक म घटनास्थलमा पुग्दा धेरै मान्छे कोही सडकमा त कोही तल बस भएको स्थानमा थिए। घटनास्थलमा गाडी लिएर पुग्ने म नै पहिलो हुँ। मैले आइचर गाडीमा १८ जना घाइते लिएर धुलिखेल हिँडें। घटनास्थलमा हेर्न सक्ने अवस्था थिएन। म घाइते लिएर धुलिखेल हिँडेपछि केही एम्बुलेन्स बीच बाटोमा भेटिए। केही एम्बुलेन्सले बिरामीलाई हालिरहेका थिए। म धुलिखेल अस्पताल पुग्दा केही घाइतेलाई हेलिकप्टरमार्फत अस्पताल ल्याइएको रहेछ। धुलिखेल अस्पतालमा हेलिकप्टर, ट्रक, एम्बुलेन्स र मोटरसाइकलले बोकेर घाइतेलाई ल्याएका थिए।"
सेनाले सुरु गर्यो हवाई गस्ती,"काठमाडौं : चिनियाँ राष्ट्रपति सी चिनफिङ दुई दिने राजकीय भ्रणमा शनिबार काठमाडौं आउँदै छन्। अपरान्ह साढे तीन बजे त्रिभुवन अन्तर्राष्ट्रिय विमानस्थलमा उनी उत्रिने छन्। भ्रमणका बेला विमानस्थलन, सवारी रूट, होटल, कार्यक्रमस्थल तथा अन्य संवेदनशील स्थानमा करिब १५ हजार सुरक्षाकर्मी परिचालित हुनेछन्। नेपाली सेनाले सी आउनु अघि साढे ११ बजेबाट हवाईगस्ती सुरु गरेको छ। अत्याधुनिक दूरविनबाट निगरानी गर्दै सेनाले हवाई गस्ती सुरु गरेको हो। सेनाकै नेतृत्वमा चार वटा सुरक्षा निकायले सीको भ्रमण अवधिभरलाई पहरेदार दिइरहेका छन्। सेनाले हवाईसँगै पैदल गस्तीलाई निरन्तरता दिएको छ। सेनासँगै प्रहरी, सशस्त्र प्रहरी र राष्ट्रिय अनुसन्धान विभागका सुरक्षाकर्मीले पैदलगस्ती गरिरहेका छन्। सीको भ्रमणमा प्रयोग हुने सवारी रुटमा पर्ने ठूला घरका छतबाट समेत सेनाले अत्याधुनिक हतियार र दूरविनबाट निगरानी गरिरहेको छ। सेना, प्रहरी र सशस्त्रले कन्ट्रोल रुम भेइकल (सीआरभी) मार्फत सवारी रुटमा गस्ती गरिरहेका छन्। नेपाल प्रहरीका प्रवक्ता डीआइजी विश्वराज पोखरेलले सुरक्षाको सम्पूर्ण प्रबन्ध भइसकेको र त्रुटिरहित ढंगले सीको भ्रमणलाई सफल बनाउने बताए। उनले भने,हामी सम्पूर्ण सुरक्षा निकायसँग समन्वय गरेर सुरक्षाका सबै व्यवस्था अबलम्बन गरिरहेका छौं। सीको जहाज काठमाडौं उत्रेपछि उनको सडक सवारी हुँदा नेपाली सेनाको हेलिकप्टरले एरियल रेकी गर्नेछ। खासगरी त्रिभुवन अन्तर्राष्ट्रिय विमानस्थलदेखि सोल्टी होटेलसम्म, होटलदेखि राष्ट्रपति कार्यलय र राष्ट्रपति कार्यलयदेखि होटलसम्म र होटलदेखि विमानस्थलसम्मको रूटमा विशेष सुरक्षा सुरक्षा निगरानी हुनेछ। त्यो रूटमा सेनाको हेलिकप्टले एरियल रेकी गर्नेछ।"
एउटै नदीमा दुई स्थानीय तहलाई कर,"चन्द्रपुर : एकै स्थानबाट नदीजन्य सामग्री उठाउँदा दुईवटा स्थानीय तहलाई कर बुझाउनु परेको व्यवसायीले गुनासो गरेका छन्। रौतहटको चन्द्रपुर नपा र बृन्दाबन नपाले वागमती नदीको मंगलपुर नजिकैको घाटबाट नदीजन्य सामग्री उठाउँदा कर लिने गरेका छन। चन्द्रपुर नपालले स्थानमा ठेक्का लगाएपछि बृन्दाबन नपाले आफ्नो क्षेत्रमा ठेक्का लगाएको दाबी गर्दै आएको छ। ट्र्याक्टर व्यवसायीले भने जवरजस्ती दोहोरो कर लिएको बताउँदै आएको छ। एकै टिपमा दुई नगरपालिकालाई कर नतिर्ने अडान लिँदा ट्र्याक्टर केही पार्टपूर्जा झिब्ने गरेको, बेल्जा राख्ने गरेको र धम्क्याएर कर लिने गरेको ट्र्याक्टर चालक दिपेश चौधरीले गुनासो गरेका छन। चन्द्रपुर नपाले यस आर्थिक वर्षका लागि वागमती नदी र पौराइ नाकाको उक्त क्षेत्रमा आशिक कन्स्ट्रक्सनलाई ठेक्क दिएको छ भने बृन्दाबन नपाले ठेक्का नलगाइ कर्मचारीबाट अमानतमा असोज १ गतेदेखि कर संकलन गर्दै आएको छ। चन्द्रपुर नगरपालिकाले यसवर्ष एक करोड ६१ लाख रुपैयाँमा वागमती नदी र पौराइ नाकासमेत ठेक्का लगाएको हो। आशिक कन्ट्रसनले प्रतिट्र्याक्टर चार सय ५० र बृन्दाबन नपाले चार सय रुपैयाँ कर उठाउने गरेका छन्। एकै स्थानबाट समग्री उठाउदा दुईवटा नगरपालिकालाई कर बुझाउनु परेको भन्दै बिहीबार एक दर्जन ट्र्याक्टर सञ्चालकले चन्द्रपुर नगरपलिकाको कार्यालय ट्र्याक्टर राखेर आफूहरू मर्कामा परेको गुनासो गरेका थिए। चन्द्रपुर नगरपालिकाका मेयर रामचन्द्र चौधरीले वर्षौंदेखि यस क्षेत्रमा चन्द्रपुर नपाले ठेक्का लगाउदै आएको र प्राविधिकबाट नै वातावरणीय परीक्षण मूल्याकन गरी ठेक्का लगाएको दाबी गरेका छन। ट्र्याक्टर व्यवसायीले दोहोरो कर हटाउन नगरपालिकामा बिहीबार निवेदन गर्दा गराएका छन। सीमा विवादका कारण दोहोरो करको मारमा पर्दै आएको उपभोक्ताको गुनासो छ। जिल्ला समन्यवय समिति बृन्दाबन नपा र चन्द्रपुर नपाको प्रतिनिधिको छलफलबाट समस्या समाधान गर्ने मेयर चौधरीले बताएका छन्।"
विमानस्थलमा चिनियाँ राष्ट्रपतिको मुस्कान (फोटो फिचर),"काठमाडौं : दुई दिवसीय राजकीय भ्रमणमा नेपाल आएका चीनका राष्ट्रपति सी चिनफिङको भव्य स्वागत भएको छ। त्रिभुवन विमानस्थलदेखि सोल्टी होटलसम्म उनी सवार हुने मार्गमा सरकारी कर्मचारी, सुरक्षा निकाय र सर्वसाधारणले स्वागत गरेका छन्। अपराह्न पौने ५ बजे राष्ट्रपति सी त्रिभुवन अन्तर्राष्ट्रिय विमानस्थलमा ओर्लिएपछि उनको स्वागतका लागि कर्मचारी र सर्वसाधारण ४ बजेदेखि नै सडकमा दुवै देशको झण्डा लिएर प्रतीक्षारत थिए। सी विमानस्थलबाट सोल्टी होटेलमा जाँदा सडकका दुवै किनारमा रहेका कर्मचारी, युवा, विद्यार्थी, बालबालिका र सर्वसाधारणले उनलाई नेपाल र चीनको झण्डा हल्लाएर स्वागत गरे । सीलाई विभिन्न जातजातिको पहिचान झल्कने झाँकी, पञ्चैबाजा र नाचले समेत स्वागत गरियो। तीनकुने, नयाँ बानेश्वर र बबरमहल, माइतीघर मण्डल, थापाथली, त्रिपुरेश्वर, कालीमाटी र सोल्टीमोडसम्म उनको स्वागतका लागि सर्वसाधारणको उल्लेखनीय उपस्थिति थियो। राष्ट्रपति सीलाई स्वागतका लागि बनाइएका स्वागतद्वार, परम्परागत संस्कृति झल्कने ब्यानर, सडकको दुवैतर्फ राखिएका फूलसमेत राखिएको थियो। तस्बिर : दिपेन श्रेष्ठ"
नेपालचीन व्यापार मेला,"मुस्ताङ : सुरक्षाका कारण स्थगित कोरला व्यापार मेला शुक्रबार सुरु भएको छ। प्रत्येक वर्ष असार र भदौ महिनामा सञ्चालन हुने मेला यसपटक चिनियाँ पक्षले स्थगन गरेको थियो। मुस्ताङको उत्तरी कोरलानाकास्थित चिनियाँ पठार भूमिमा चिनियाँ पक्षले सदियौंदेखि व्यापार मेला सञ्चालन गर्दै आइरहेको छ। यस वर्षको पहिलो व्यापार मेला असारमा भए पनि भदौको हुन सकेको थिएन। चिनियाँ पक्षले मेला स्थगन गरेपछि सीमावर्ती क्षेत्रका बासिन्दा चिन्तित बनेका थिए। यसअघि स्थगन भएको व्यापार मेला पुनः सञ्चालन गर्न चिनियाँ पक्ष र नेपाल पक्षबीच लोमान्थाङमा वार्ता भएको थियो। चिनियाँ पक्षले माथिको आदेश भन्दै त्यतिबेला व्यापार मेला स्थगित गरेको थियो। वार्तामा लोमान्थाङबासीले चिनियाँ पक्षलाई व्यापार मेला सञ्चालन गरिदिन आग्रह गरेका थिए। उनीहरूले भदौमा हुने दोस्रो व्यापार मेलामा आफूहरूले पर्याप्त आवश्यक दैनिक उपभोग्य सामान जोहो गर्ने गरेको उल्लेख गर्दै मेला आयोजना गर्न अनुरोध गरेका थिए। असोज १० गते नेपाल पक्ष र चिनियाँ पक्षबीच तिब्बतको ढुंवासेनमा भएको १० बुँदे सहमति प्रस्तावमा व्यापार मेला पुनः सञ्चालन गर्ने र यसलाई बर्सेनि निरन्तरता दिने सम्झौता भएको हो। दुवै देशका प्रशासनिक समकक्षी सम्मिलित बैठकले असोज २४ गते दोस्रो व्यापार मेलाको मिति तोकेको मुस्ताङका प्रमुख जिल्ला अधिकारी वेदप्रसाद अर्यालले जानकारी दिए। उनका अनुसार उक्त सहमतिकै आधारमा मेला सुरु भएको जानकारी दिए। उनले भने, हामीले व्यापार मेला सञ्चालन गर्न अनुरोध गर्यांै। उनीहरूले सहमति जनाए। यसपटक चिनियाँ पक्षले ठूला खम्पा व्यापारीलाई गुणस्तरीय उत्पादन बिक्री गर्ने जनाएका छन्। सीमावर्ती क्षेत्रका बासिन्दा र चिनियाँ वर्षौंदेखि एक अर्काका उत्पादन मेलास्थलमा खरिदबिक्री गरिरहेका छन्। मेलामा लोमान्थाङ र लोघेकर दामोदरकुण्ड गाउँपालिकाका स्थानीय किनमेलका लागि कोरलापास जाने गर्छन्। नेपालले पस्मिना, खाद्यान्न, जडीबुटी चिनियाँ पक्षलाई निर्यात गर्छ। यस्तै चिनियाँ पक्षले इलेक्ट्रोनिक सामान, गलैंचा, किराना सामान, निर्माण सामग्री, लत्ताकपडा र भेडाच्यांग्रा नेपाली पक्षलाई निर्यात गर्ने गरेको छ। उपल्लो मुस्ताङका स्थानीयले बर्सेनी भदौमा हुने व्यापार मेलामा हिउँदलाई चाहिने अति आवश्यकीय सामान सञ्चित गर्ने गर्छन्। मेलामा चिनियाँ पक्षले सीमावर्ती क्षेत्रका बासिन्दालाई व्यापारस्थल जान प्रवेसकार्ड अनिवार्य गराएको छ। यसअघि असारको अन्तरदेशीय व्यापार मेलामा इलाका प्रशासनले ८ सय जनालाई बोर्डर पास उपलब्ध गराएको थियो। मेलाका लागि २ सय ७४ जनाले मात्र बोर्डर प्रवेशकार्ड नवीकरण गरेका थिए। २ महिना अघि भएको कोरला अन्तरदेशीय व्यापार मेलामा ७ लाख राजस्व संकलन भएको थियो। नेपाली पक्षले मेलास्थलबाट सवारीसाधन खरिद गर्न रोक लगाएको छ।"
"बाहिरियो मनसुन, आजबाट मौसम सफा","काठमाडौं : गत वर्षभन्दा ढिलो सुरु भएको मनसुन बाहिरिएको छ । जल तथा मौसम विज्ञान विभागको मौसम पूर्वानुमान महाशाखाको शनिबार बिहान ६ बजे निकालेको बुलेटिनमा पूर्वी नेपालमा जून २० मा आगमन भएको मनसुन १२ अक्टुबरमा बाहिरिएको उल्लेख छ। मौसम पूर्वानुमान महाशाखाका अनुसार औसत समयभन्दा १० दिन ढिलो सुरु भएको मनसुन औसतभन्दा १९ दिन ढिलो बाहिरिएको छ । औसतमा पूर्वी नेपालमा १० जूनमा र काठमाडौंमा १२ जूनमा मनसुनी वायुवर्षा आइपुग्ने गर्दछ। मौसम पूर्वानुमान महाशाखाको तथ्यांक अनुसार नेपालमा सन् १९७९ को ७३ दिनको मनसुन सबैभन्दा छोटो र सन् २००८ को १३० दिनको मनसुन सबैभन्दा लामो मनसुन रहेको छ। महाशाखाको बुलेटिनमा भनिएको छ,'मनसुन आगमन सन् १९९६ मे ३१ मा अहिलेसम्मको सबैभन्दा छिटो र १९८२ जून २७ मा अहिलेसम्मको सबैभन्दा ढिला भएको थियो भने मनसुन बहिर्गमन सबैभन्दा छिटो सन् १९९५ सेप्टेम्बर २ र सबैभन्दा ढिला सन् २०१३ अक्टुबर १९ मा रहेको छ।' बंगलादेश तथा आसपासका क्षेत्रमा न्यून चापिय प्रणाली रहेको छ । मनसुनको न्यून चापिय रेखाको साविक स्थान भन्नाले भारतको उत्तरी राजस्थान, हरयाना, दिल्ली, दक्षिण उत्तर प्रदेश, दक्षिण बिहार, झारखण्ड र पश्चिम बंगाल हुँदै बंगालको खाडीको शिरसम्म जनाउँछ। अबदेखि मौसम सफा शनिबार बिहान देशको पहाडी भुभागमा आंशिक बदली र तराईका भुभागमा मौसम सामान्यतया सफा रहेको छ। शनिबार दिउँसो देशको पहाडी भुभागमा आंशिक बदली रही एक वा दुई स्थानमा हल्का वर्षाको सम्भावना रहने छ। तराईका भुभागमा मौसम सामान्यतया सफा रहनेछ। आइतबार र साेमबार पनि पहाडी भुभागमा आंशिक बदली रही बाँकि भुभागमा मौसम सामान्यया सफा रहनेछ।"
नेपालगन्जमा पेट्रोल अभाव,"नेपालगन्ज : बाँकेबर्दियालगायत क्षेत्रमा केही दिन यता पेट्रोल अभाव भएको छ। यस क्षेत्रका अधिकांश पम्पले बिहीबार पेट्रोल नभएको सूचना टाँसेका थिए भने पेट्रोल हुने पम्पमा लाइन नै लागेको थियो। सामान्यतः यस क्षेत्रमा इन्धनका लागि लाइन लाग्नुपर्ने अवस्था आउँदैन। नेपालगन्जदेखि कैलालीसम्म हुण्डाई कारमा पुगेका चालक सुदीप क्षेत्रीले पम्पमा नभए पनि बोतलमा बेच्न राखेको पेट्रोल चर्को मूल्यमा किनेको अनुभव सुनाए। एक सय पाँच रुपैयाँ प्रतिलिटर पाइने पेट्रोल कैलालीको दुर्गौलीमा एक सय ३० रुपैयाँ प्रतिलिटर किन्नु पर्यो, उनले अनुभव सुनाए, साहुले तेल भर्न दुई हजार रुपैयाँ दिएका थिए। नेपालगन्जबाट जाँदा तेल थियो। राजमार्गमा भरौंला भनेर गए। बाँके र बर्दियाका राजमार्गमा पर्ने एक दर्जनभन्दा बढी पेट्रोल पम्पमा कतै तेल पाएन। असोज १९ देखि २२ गतेसम्म बन्द भएका पेट्रोल पम्पले बिहीबारदेखि मात्र तेल दिन सुरु गरेका थिए। आयल निगमले पनि पम्पलाई बिहीबारदेखि इन्धन उपलब्ध गराएको थियो। निगमले इन्धन ढिलो उपलब्ध गराएकाले पनि पेट्रोलको अभाव भएको व्यवसायीको भनाइ छ। मध्यपश्चिम पेट्रोलियम डिलर एसोसिएनका निवर्तमान अध्यक्ष टीपी न्यौपाने बजार मागअनुसार पेट्रोल आपूर्ति नभएकाले बजारमा अभाव भएको बताउँछन्। उनले भने, पहिले ६० हजार लिटर पेट्रोल दैनिक खपत हुन्थ्यो। चाडवाड भएकाले खपत ८० हजार लिटरभन्दा बढी भएको छ। त्यसैले बजारमा अभाव भएको हो। बाँके जिल्लामा मात्र ३९ वटा पेट्रोल पम्प छन्। एउटा पम्पले बढीमा चार हजार लिटर पेट्रोल मात्र भर्छन्। बिहीबार ९२ हजार लिटर पेट्रोल नेपालगन्जका लागि आएको थियो। हरेक पम्पलाई चार हजार लिटरका दरले बाँड्दा पनि अपुग नै भयो। भन्सार पास गरेर आउँदा साँझको ५६ बजेको थियो। राति अबेर पम्पमा तेल उपलब्ध गराएका थियौं। अब अभाव हुन्न, आयल निगमको नेपालगन्ज डिपोका प्रमुख नवविनोद पोख्रेलले अन्नपूर्णसँग भने, व्यवासायीसँग पनि पेट्रोलको स्टक क्षमता छैन। आयल निगमसँग पनि २ लाख १० हजार लिटरको मात्र स्टक क्षमता छ। स्टक राख्न नसक्दा पनि अभाव जस्तो हुन्छ। आयल निगमको नेपालगन्ज डिपोले बाँके, बर्दिया, प्युठान, रोल्पा र सल्यानका लागि इन्धन आपूर्ति गर्छ।"
पोखरीमा डुबेर बालिकाको मृत्यु,कपिलवस्तु : विजयनगर गाउंपालिका६ मा पोखरीमा डुबेर एक बालिकाको मृत्यु भएको छ। स्थानीय ब्रम्हानन्द कोरीकी १२ वर्षीया छोरी लक्ष्मी कोरीको मृत्यु भएको प्रहरीले जनाएको हो। गाउँ नजिकैको पोखरीमा कमलको फूल टिप्न गएको बेला उनको डुबेर मृत्यु भएको प्रहरीले जनायो।
