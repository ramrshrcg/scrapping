शीर्षक,विवरण
स्वेच्छाचारी प्रवृत्तिको निरन्तरता,"प्रधानमन्त्री र मन्त्री, अनि मन्त्रीसचिवबीच कार्यसम्पादन सम्झौता भएसँगै उपल्ला सरकारी अधिकारीको जथाभावी सरुवा हुँदैन भन्ने अपेक्षा थियो। मन्त्रीले सचिवसँग, सचिवले सहसचिवसँग, सहसचिवले उपसचिवसँग, उपसचिवले अधिकृतहरूसँग सम्झौता गरेका थिए। हाम्रो शासकीय इतिहासमा यस्तो सम्झौता लहर कहिल्यै छाएको थिएन। पहिलो त, प्रत्यायोजित अधिकारका आधारमा राज्य सञ्चालन हुन्थ्यो। मन्त्रीले सचिवलाई र सचिवले तल्लो तहमा अधिकार प्रत्यायोजन नगरेपछि सरकारी कामकारबाहीमा अवरोध उत्पन्न हुँदै आएको थियो। नौलो शासकीय शैलीसँगै सरुवाका हकमा मन्त्रिपरिषद् बाँधिन्छ र स्वाभाविक रूपमा मन्त्री त बाँधिने नै भए भन्ने लागेको थियो। सिंहदरबारभित्र निकै तामझाम र प्रचारबाजीका साथ भएका सम्झौताका तस्बिरले सञ्चारमाध्यम र सामाजिक सञ्जाल रंगिएका थिए। सरुवा आतंकले लथालिंग र भद्रगोल कर्मचारीतन्त्रमा राम्रो पद्धति स्थापित हुने अपेक्षा थियो। प्रधानमन्त्रीकै अग्रसरता भएको कार्यसम्पादन सम्झौतालाई सकारात्मक रूपमा लिइयो। सम्झौतासँगै एक वर्ष कुुनै सचिवको सरुवा हुने छैन र तिनीहरू सम्झौताप्रति बफादार हुनेछन् भन्ने ठानिएको थियो। दुर्भाग्य, मन्त्रीले सचिवसँग गरेको सम्झौताले एक वर्ष होइन, एक महिना पनि पार गर्न पाएन। गएको साता सोह्रजना सचिव र ठूलो संख्यामा सहसचिवको सरुवा भयो कार्यसम्पादन सम्झौतालाई अर्थहीन तुल्याउँदै। कार्यसम्पादन सम्झौताविपरीत यसरी तत्कालै किन सरुवा गर्नुपयो ? अझ लोकतान्त्रिक कालखण्डका सत्ताधारीले यसको जवाफ दिनुपर्छ र औचित्य खुलाउनुपर्छ भन्ने सामान्य कर्तव्य पनि निर्वाह गरिएन। यसले सिंहदरबारमा राणा र पञ्चायतकालीन दम्भ र स्वेच्छाचारी शासकीय अवशेष जीवित रहेको देखाउँछ। त्यसैको उपज हो, हुकुमी शैलीमा सरुवाको होड। कुनै मन्त्रीले कुनै सचिवसँग काम गर्न नसक्ने भए सम्झौताअगावै सोच्नुपथ्र्याे। सम्झौता गरिसकेपछि सरुवा गर्नुले मन्त्रीको अनुचित स्वार्थ हावी भएको स्पष्ट देखिन्छ। यस्ता क्रियाकलापले जथाभावी सरुवामा मोहित हुने मन्त्रीको नियतमाथि शंका गर्ने मैदान मात्र उपलब्ध गराउँदैन, सरकारप्रतिको विश्वसनीयतामै ह्रास आउने छ। एकबर्से लिखित सम्झौता यसरी सहजै उल्लंघन गरिन्छ भने आर्थिक र शक्तिको पाटो जोडिएको सवालमा अन्यथा काम हुँदैन भन्न सकिन्न। यस्ता दृश्यले योजनाबद्ध शासन सञ्चालन होइन कि लहडमा राज्य सञ्चालन गर्ने संकुचित सोचमा सिंहदरबार ग्रसित भएको देखाउँछ। सँगै अर्काे प्रश्न पनि उब्जिएको छ, यो पदेन सम्झौता हो या सचिवसँग व्यक्तिगत सम्झौता ? कर्मचारीवृत्तभित्र आआफ्नै पाराले व्याख्या गरिँदै छ। आकर्षक मन्त्रालय र कमाउ अड्डाको आकांक्षा राख्नेहरू कार्यसम्पादन पदसँग भएको व्यक्तिसँग नभएको कुतर्क गर्दैै छन्। अघिल्लो सचिवको सम्झौता पछिल्लो सचिवले पालना गर्नुपर्ने मान्यता तिनको छ। कार्यसम्पादन सम्झौता व्यक्तिगत तहमा हुन्छ, कुनै अमूर्त कुर्सीसँग हुँदैन। कुनै पदधारी व्यक्तिले म एक वर्षभित्र यति काम यसरी गर्छु भन्ने क्षमताका आधारमा सम्झौता गरेको हुन्छ। अघिल्लो सचिवको सम्झौता पछिल्लाले कार्यान्वयन गर्नुपर्छ भन्ने बाध्यता हुँदैन। कानुनतः जसको हस्ताक्षर हुन्छ, त्यही व्यक्ति सम्झौताप्रति जवाफदेही बन्नुपर्छ। कर्मचारीतन्त्रलाई विश्वभरि स्थायी सरकार मानिन्छ। तर, हामीकहाँ जथाभावी र अनुचित प्रकृतिका सरुवा होडकै कारण सबभन्दा अस्थिर र अस्थायी प्रकृतिमा रहिरह्यो। कुनै सरकारी अधिकारीले सरुवा भएको मन्त्रालयमा काम सिक्न थालेलगत्तै सरुवामा परिहाल्छन्। तिनले आफू सरुवा भएको निकायको भेउ नपाउँदै अर्काेमा सरुवा भएपछि तिनले कहिल्यै सिकेको अनुभव प्रयोग गर्ने ? अनेक गठबन्धन सरकारका बेला कर्मचारीलाई खेलौना बनाइयो। त्यहीकारण मुलुक सधैंभरि संक्रमणकालीन चरित्रबाट प्रताडित रह्यो। दुईतिहाइको बलशाली सरकारले नागरिकको कर खर्चिएको संस्थालाई बलियो बनाउँदै लैजानेछ र सही व्यक्ति सही ठाउँ मा राख्दै सुशासन र समृद्धिको सपना पूरा गर्ने छ भन्ने आकांक्षामा यस्ता दृश्यले निराश तुल्याउनेछ। यसले कुनै पनि संस्थालाई स्थायित्व दिन नचाहने प्रवृत्तिकै परिबन्दभित्र दुईतिहाइको सरकार पनि पर्र्दै गएको आभास हुन्छ। यस्ता क्रियाकलाप बढ्दै जाँदा कर्मचारीतन्त्र र जननिर्वाचित सरकारप्रति थप निराशा उत्पन्न हुनेछ।"
