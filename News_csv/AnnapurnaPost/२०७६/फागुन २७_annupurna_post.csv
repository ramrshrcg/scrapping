शीर्षक,विवरण
असान्दर्भिक समन्वय समिति,"किन चाहियो जिल्ला समन्वय समिति ? यो विषयमा कतै आवाज उठेको थिएन । साधारण खर्च अचाक्ली वृद्धि हुँदै गएको पृष्ठभूमिमा अधिकारविहीन संस्था किन राख्ने ? कतैबाट प्रश्न उठेकै थिएन । जिल्ला समन्वय समिति भोजपुरकी उपप्रमुख अनिशा खड्काकै गुनासो सुन्ने हो भने यो संस्था आवश्यक छैन । उनको प्रस्ताव छ, भूमिकाविहीन पदाधिकारी हुनुभन्दा पद हटाए हुन्थ्यो । अब जिल्ला समन्वय समिति राख्ने या नराख्ने विषयमा बहस हुनु आवश्यक छ । हो, गाउँ तथा नगरपालिका अधिकारविहीन हुँदा जिल्ला विकास समिति प्रभावशाली संस्था थियो । जिविसका सभापति हुन जिल्लास्तरका नेताहरूको होडबाजी चल्थ्यो । विकास खर्चमा डाडुपन्यू चलाउन पाउने हुँदा स्थानीय विकास अधिकृत (एलडीओ) बन्ने ध्याउन्नमा उपसचिवसहसचिवहरू लाग्थे । कार्यकारिणी अधिकारसम्पन्न सभापति र एलडीओको जिल्लामा सान र मान बेग्लै हुन्थ्यो । नयाँ संविधानले गाउँ र नगरलाई अधिकार सम्पन्न तुल्याउँदै प्रभावशाली स्थानीय तहमा रुपान्तरित गर्यो । सँगै जिल्ला विकास समितिहरू जिल्ला समन्वय समिति मा परिणत भए । संविधान र कानुनतः यो कार्यकारिणी भूमिकाविहीन संस्था बन्यो । गाउँनगरमा निर्वाचित जनप्रतिनिधि पहिलाको जिविसका पदाधिकारी जस्तै ठान्दै जिल्ला समन्वय समितिको पदाधिकारी बन्न गए । तर, गाउँ तथा नगर पदाधिकारी कार्यकारिणी सम्पन्न र आफूहरू चाहिँ कार्यकारिणी अधिकारविहीन भएको देखेपछि आफ्नै पदलाई असहज ठान्दैछन् । हुन पनि समन्वय समितिमा जिल्लास्तरका सक्रिय राजनीतिक नेताहरू निर्वाचित भएका छन् । तर, अधिकार, काम र भूमिका नभएपछि तिनलाई दिन काट्नै गाह्रो भएको छ । अब उनीहरू गुनासाका मुठो बनाउँदैछन् । संविधानतः गाउँ र नगरपालिकाबीच समन्वय गर्ने, विकासमा सन्तुलन हेर्ने, अनुगमन गर्ने, संघ र प्रदेश कार्यालयबीच समन्वय गर्ने अधिकार प्राप्त छ । त्यसअतिरिक्त प्रदेशले बनाएका कानुनमा आधारित रहेर काम गर्नेसम्मको व्यवस्था छ । जिल्ला समन्वय समितिका निम्ति अझसम्म पनि प्रदेशले कानुन बनाइदिएका छैनन् । समन्वय समितिलाई स्थानीय सरकार सञ्चालन ऐन २०७४ ले पनि केही अधिकार दिएको छ । उसले जिल्लाभित्रका विकास निर्माण प्रभावकारी बनाउन वर्षमा एक पटक समीक्षा गर्ने अधिकार पाएको छ । अर्काे त, उसलाई गाउँ र नगरपालिकाका कामको गुणस्तर अनुगमन गर्ने र निर्देशन दिने जिम्मेवारी प्राप्त छ । अनुमगनका क्रममा आर्थिक अनियमितता या भ्रष्टाचारका विषय हेर्ने अधिकार समन्वय समितिलाई प्राप्त छैन । त्यसकारण अनुगमन को अर्थ पनि देखिन्न । त्यसअतिरिक्त समन्वय समितिकै पदाधिकारीहरूको गुनासो छ, गाउँ र नगरपालिकाले निर्देशन पालना गर्दैनन् । जिल्लाको गाउँ तथा नगरपालिकामा जुन पार्टीको वर्चश्व हुन्छ, त्यही पार्टीका जिल्लास्तरका नेताहरू समन्वय समितिका पदाधिकारी निर्वाचित भएका हुन्छन् । तिनले आफ्नै पार्टी नेता तथा कार्यकर्ताबाट भएका कामको निष्पक्ष अनुगमन र मूल्यांकन हुन्छ भन्ने विश्वास पनि गर्न सकिन्न । तिनै पदाधिकारीले समन्वय समितिको भूमिका र काम के हो भन्ने प्रश्न उठाएको पृष्ठभूमि हाम्रासामु आएको छ । यसरी अन्यौलग्रस्त संस्था किन राख्ने, पदाधिकारी र कर्मचारी किन पाल्ने ? स्वाभाविक प्रश्न उब्जिएको छ । भूमिकाविहीन ७७ जिल्ला समन्वय समितिका पदाधिकारी, कार्यालय, पदाधिकारी र कर्मचारीका निम्ति राज्यकोषकै ठूलै रकम खर्च भइरहेको छ । हो, स्थानीय तहमा आर्थिक अनियमितता, अनुचित नियुक्ति र राजनीतिक आग्रहपूर्वाग्रहका कारण स्रोत बाँडफाँट पनि न्यायोचित हुन सकेको छैन । यस्ता विकृतिविसंगति र भ्रष्टाचार नियन्त्रण गर्न बरु जिल्ला समन्वय समिति खारेज गरी त्यो ठाउँमा अख्तियार दुरुपयोग अनुसन्धान आयोगको संरचना विस्तार गर्नु उपयुक्त देखिन्छ । किनभने आयोगको कार्यालय केन्द्र र प्रदेशस्तरीय मात्र छन् । स्थानीय तहमा आर्थिक अनियमितता, भ्रष्टाचार, राजनीतिक कार्यकर्ताहरूको भर्ती केन्द्र बनाउँदै नागरिकको करमाथि बोझ बढाएको दृश्य छताछुल्ल भइरहेका छन् । बग्रेल्ती विज्ञ भर्ती भएका छन् । तर विज्ञका रूपमा स्थानीय तहका नेताका छोराछोरी, आफन्त र कार्यकर्तालाई जागिर दिलाएका छन् । विना प्रतिस्पर्धा तोकका आधारमा भर्ती भएकाहरूको योग्यता खोजिएको छैन र जसको अनुमगमन समेत हुँदैन । यसमा नियन्त्रण गर्ने संस्था आवश्यक छ । स्थानीय सरकारलाई स्वच्छ र स्वस्थ बनाउन यसबारे संघ र प्रदेश संसद्मा गम्भीर बहस हुनुपर्छ । कामविनाको संस्थाका निम्ति राज्यको सम्पत्ति खर्चिनु हुन्न । कुनै संस्था आवश्यक छैन भने संविधान र कानुन संशोधन गरेरै भए पनि विकल्प खोज्नु उपर्युक्त हुन्छ ।"
अन्ततः हारिन् विष्णुमाया,"चितवन : क्यान्सर लागेको थाहा पाउँदा चौथो स्टेजमा पुगिसकेको थियो। यस्तो अवस्थाको क्यान्सरलाई चिकित्सकहरू अन्तिम अवस्था मान्छन्।त्यसबेला डाक्टरले विष्णुमाया खरेलको आयु तीन महिना तोकेका थिए। जब डाक्टरले त्यहाँ उनको आयु तीन महिना तोकिदिए, परिवार पूरै हतास र निराश हुन पुग्यो। त्यो घोषणाको सामना आफैंमा भयंकर पीडादायी क्षण थियो। उनले आफूलाई सम्हालेर क्यान्सरलाई चुनौती दिइन्। निधन हुनुभन्दा केही घण्टासम्म उनी मलाई केही हुँदैन भन्दै आफन्त र साथीभाइसँग रम्दै थिइन्। उनको साहस र हिम्मतले लम्बिएको आयु देखेर चिकित्सक नै दंग परे। अन्तिम स्टेज भनिएको क्यान्सरसँग झन्डै तीन वर्षसम्म उनी जुधिरहिन्। तीन महिनाको म्याद पाएकी उनी ३४ महिनासम्म क्यान्सरसँग लडिन्। अन्नतः आइतबार राति उनले क्यान्सरसँग हार खाइन्। पुरानो मेडिकल कलेजमा उनको निधन भएको हो। २०७४ वैशाखमा उनलाई चौथो स्टेजको क्यान्सर देखिएको थियो। पछिल्ला दुई महिना उनी कमजोर हुँदै गइन्। उनको अवस्थाले चिन्तित परिवारलाई उनको बोलीले राहत दिन्थ्यो। बोलीमा कमान्डिङ भ्वाइस थियो, उनका श्रीमान् डा प्रमोद लामिछानेले भने, अन्तिम अवस्थामा पनि मलाई केही हुँदैन भन्दै रोगसँग लड्ने हिम्मत गरिन्। बिरामी अवस्थामा पनि डा विष्णुमाया खरेल आफैंले सञ्चालन गरेको एलाइभ अस्पतालको व्यवस्थापनमा सक्रिय थिइन्। निधन भएकी उनी पेसाले दन्त चिकित्सक थिइन्। क्यान्सरको उपचारमा रहँदा पनि उनले बिरामीको दाँत उपचार गरिरहेकी थिइन्। उनलाई तीन चरणमा १८ सर्कलको केमो लगाइएको थियो। कतिपय बिरामीको पहिलो चरणको केमोथेरापी समेत सहन नसकी निधन हुन्छ। सबै चरणको केमोथेरापी सकिँदा पनि उनको हिम्मत कम थिएन। क्यान्सर लागेर यति लामो समय बाँचेकी उनलाई देखेर उपचारमा संलग्न चिकित्सक दंग परेका थिए। बिपी कोइराला मेमोरियल क्यान्सरका मेडिकलक अंकोलोजिस्ट डा गुरुशरण शाहले उपचारसँगै बिरामीको आत्मबलले आयु लम्बिएको बताए। चौथो स्टेजको क्यान्सर लागेर यति लामो बाँचेको देख्दा छक्क पर्यौं, उनले भने, क्यान्सर लाग्दैमा मरिने होइन, उपचारसँगै हिम्मत चाहिन्छ भन्ने कुरा समाजका लागि उहाँको जीवन अर्को उदाहरण बनेको छ। डिम्बासयमा क्यान्सर लागेको थाहा पाएपछि विष्णुमायाले दिल्लीको बीएलके अस्पतालमा उपचार गरेर बाँकी भरतपुरको सेन्ट्रल अस्पतालमा उपचार गरिन्। खरेल दम्पतीले पेटमा ११ हप्ताको बच्चा र अन्तिम स्टेजको क्यान्सर भएको एकैपटक थाहा पाएका थिए। विष्णुमायालाई देख्नेहरू चकित पर्थे।"
कोरोना प्रभाव : ठूला नाकामा मात्रै निगरानी,"परासी भैरहवा : भारतमा कोरोना संक्रमितको संख्या बढिरहेका बेला देशका दक्षिणी सीमावर्ती नाका जोखिममा छन्। यीनै नाकाबाट दैनिक सयौं नेपाली र भारतीयसहित तेस्रो देशका पर्यटक नेपाल भित्रिन्छन्। ३३ जना संक्रमित र करिब ३० हजारलाई क्वारेन्टाइनमा राखिएको भारतमा संक्रमण अझै फैलिने जोखिम छ। भारतसँग सीमा जोडिएको प्रदेश ५ त्यसको जोखिममा छ। सीमाका ५ ठूला नाकामा हेल्थ डेस्क राखेर निगरानी गरिएको छ। प्रदेशमा अन्य दजनौं साना नाका छन्। जहाँबाट भारतीय र नेपालीको निर्वाध आवतजावत भइरहेको छ। ती नाकामा निगरानी छैन। भारतीय बजारमा किनमेल गर्नसमेत नेपालीले जान छाडेका छैनन्। अहिलेसम्म रूपन्देहीको बेलहिया, नवलपरासीको महेशपुर, कपिलवस्तुको कृष्णनगर, दाङको कोइलावास र बाँकेको जमुनाहा नाकामा हेल्थ डेस्क स्थापना गरिएको छ। पर्याप्त उपकरणबिनै राखिएका यी डेस्कले प्रभावकारी काम गर्न सकेका छैनन्। स्वास्थ्यकर्मीसमेत थोरै छन्। दैनिक ३६ भन्दा बढी बस नेपाल प्रवेश गर्ने बेलहिया नाकामा २ जना मात्र स्वास्थ्यकर्मीले परीक्षण गर्छन्। थोरै जनशक्ति भएकाले परीक्षणमा कठिनाइ भइरहेको उनीहरू बताउँछन्। रूपन्देहीका सहायक सीडीओ भरत शर्माले जनशक्ति नथपिउन्जेल निगरानी खासै प्रभावकारी नहुने बताउँछन्। कोरोना भाइरस (कोभिड१९) बाट सुरक्षित रहन पश्चिम नवलपरासीका सीमा क्षेत्रमा स्वास्थ्य सहायता कक्ष (हेल्प डेस्क) स्थापना गरिएको छ। नवलपरासीमा साना नाका बन्द गर्न छलफल चलाइएको छ। जिल्लाको पश्चिमी क्षेत्र भारतको उत्तर प्रदेश र बिहारसँग जोडिएको छ। स्वास्थ्य कार्यालयको समन्वयमा नगरगाउँपालिकाले सीमामा हेल्प डेस्क स्थापना गरेका हुन्। पहिलो चरणमा सबैभन्दा बढी आवतजावत हुने प्रमुख नाका महेशपुरमा स्वास्थ्यकर्मी खटाएर परामर्श र परीक्षण सुरु गरिएको पाल्हीनन्दन गाउँपालिकाका अध्यक्ष दीपक गुप्ताले बताए। प्रमुख नाकामध्ये बिस्नुपुरा पनि भएकाले त्यहाँ पनि डेस्क स्थापनाको तयारी भएको गुप्ताले बताए। जनशक्ति अभावले हेल्प डेस्क सबै नाकामा राख्न समस्या छ। सकभर प्रमुख नाकाबाट मात्र आवतजावत गर्न सूचना निकाल्ने तयारी गरेका छौं, उनले भने। महेशपुरमा राखिएको डेस्कमा अहिलेसम्म ३ सयले परामर्श र स्वास्थ्य परीक्षण गराएको स्वास्थ्य कार्यालय प्रमुख गौरव ढकालले बताए। ती सबै भारतबाट आएका हुन्। कोरोनासँग मिल्दोजुल्दो लक्षण (ज्वरो आउने, टाउको दुख्ने, रुघा लागेका) देखिएकाको स्वास्थ्य परीक्षण गरी अस्पताल जान सुझाएको उनले बताए। सबै वडामा माइकिङ गरेर सचेतना कार्यक्रम थालेको छ। पक्लिहवामा हेल्प डेस्क स्थापनाको तयारी गरेको छ, सुस्ता गाउँपालिकाका अध्यक्ष रामप्रसाद पाण्डेले भने। अन्य सहायक नाका बन्द गरेर प्रमुख नाकामध्येका २३ वटाबाट मात्र आवतजावत गर्ने व्यवस्था मिलाउन लागिएको उनले बताए। प्रमुखमध्येको भुजहवामा पनि आइतबार हेल्प डेस्क राखेर परामर्श र परीक्षण सुरु गरिएको सरावल गाउँपालिकाका अध्यक्ष राधेश्याम चौधरीले बताए। प्रतापपुरको झोलनीपुर पनि आवतजावत गर्ने प्रमुख नाकामा पर्छ। यहाँ डेस्क स्थापना गर्न पहल भइरहेको प्रतापपुर गाउँपालिकाका अध्यक्ष राजकुमार शर्माले बताए। बस सञ्चालन जोखिममा नेपालभारत दैनिक दर्जनौं बस आवतजावत गर्छन्। भारतको राजधानी दिल्ली, लखनऊ, बनारसका लागि पोखरा, काठमाडौं, बुटवल, भैरहवा, कृष्णनगर, अर्घाखाँचीलगायत ठाउँबाट दिनहुँ दुई दर्जनभन्दा बढी बस छुट्छन्। उताबाट पनि नेपालका यी सहरका लागि बस आउँछन्। यसबाहेक सरकारी स्तरबाटै नेपालभारत मैत्री बस पनि सञ्चालनमा छन्। नेपालभारत चल्ने बसका अधिकांश यात्री नेपाली र भारतीय हुन्। यी बसमा कोरोना प्रभावितसँगै अन्य सहरबाट दैनिक हजारौँ नेपाली र भारतीय आइरहेका छन्। तर उनीहरूको स्वास्थ्य परीक्षण हुँदैन। यसबाट संक्रमणको जोखिम बढेको छ। सीमाका हेल्थ डेस्कमा तेस्रो मुलुकका नागरिकको मात्र स्वास्थ्य परीक्षण हुने गर्छ। परीक्षण नहुँदा नेपालभारत चल्ने बसबाट दुवै मुलुकमा भयावह संक्रमण हुन सक्ने देखिएको छ। जोखिम न्यून गर्न तत्काल नेपालभारत बस सेवा रोक्नुपर्ने सरोकारवाला बताउँछन्। रूपन्देहीका साना नाकामा पनि कुनै निगरानी छैन। रूपन्देहीका सीडीओ महादेव पन्थले तेस्रो मुलुकका नागरिकसँगै शंकास्पद लागेको अवस्थामा नेपाली र भारतीयको पनि सीमाका हेल्थ डेस्कमा स्वास्थ्य परीक्षण हुने बताए।"
