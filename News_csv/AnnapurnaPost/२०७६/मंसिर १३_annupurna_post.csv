शीर्षक,विवरण
पारवहनमा प्रगति,"नेपाल र भारतबीचको पारवहन सन्धि सन् २०२० मा नवीकरण हुन लागेको छ। पारवहन सन्धि नवीकरणका लागि दुवै देशले गृहकार्य गरिरहेका छन्। यसै क्रममा काठमाडौंमा दुई देशका सहसचिवस्तरीय बैठक सम्पन्न भएको छ। बैठकका क्रममा भारतको पारवहन प्रयोगमा विविधीकरण र थप सुविधाका लागि सहमति जुटेको छ। पारवहन सन्धिमा अन्तरदेशीय जलमार्ग उपयोगको प्रावधानसहित नवीकरण हुन लागेको छ। अन्तरदेशीय जलमार्ग प्रयोगका लागि केही रुट पहिचान भइसकेका छन्। तत्काल नेपालभारत जलमार्गले नजोडिँदासम्म कलकत्तादेखि बिहारको साहेबगञ्जसम्म र त्यहाँबाट सडकमार्ग हुँदै विराटनगरसम्म, कलकत्तादेखि पटनानजिकै कालुघाटसम्म जलमार्ग हुँदै वीरगन्ज र कलकत्तादेखि बनारससम्म जलमार्ग हुँदै नेपालगञ्जसम्म आयात र निर्यातमा कार्गो ढुवानी गर्न सकिन्छ। अहिलेसम्म नेपालले कलकत्ता र विशाखापट्टनम दुई सामुद्रिक बन्दरगाहबाट रेल र सडकमार्गको भारतीय पारवहन प्रयोग गरी तेस्रो मुलुकसँग व्यापार गर्दै आएको छ। अन्तरदेशीय जलमार्ग हाम्रा लागि थप उपलब्धि हो। यसका अतिरिक्त बल्ककार्गो (रासायनिक मल, कोइला, एचआर क्वायल, रडका कच्चा वस्तुलगायत) भारतको नौतनवा र जोगबनीसम्म रेलमा ल्याउन पाउने र त्यहाँबाट सडकमार्ग हुँदै क्रमशः भैरहवा र विराटनगर नाकाबाट भिœयाउन सक्ने सहमति भएको छ। अहिले सबै बल्ककार्गो रेलमार्गद्वारा वीरगञ्जबाट ल्याइने गरेको छ। वीरगञ्जबाट पुनः भैरहवा र विराटनगरका उद्योगसम्म औद्योगिक कच्चा वस्तु ढुवानी गर्दा लागत महँगो पथ्र्यो। पारवहन सन्धि नवीकरणमा यो सुविधा पनि प्राप्त गरेपछि ढुवानीको समय र लागत दुवैमा कमी आउनेछ। जलमार्गमार्फत कार्गो ढुवानी गर्ने र बल्ककार्गो सीधै नेपालका पूर्वी र पश्चिमी नाकामा ढुवानी हुँदा विद्यमान ढुवानी लागत (आन्तरिकसमेत) गरी एकतिहाइ लागत कम हुने विश्वास गरिएको छ। यसको प्रभाव औद्योगिक उत्पादनको लागत कम गर्न सकेमा हाम्रा उत्पादन प्रतिस्पर्धी बनाउन सक्ने गुञ्जायस रहन्छ। अहिले भारतका सीमावर्ती सहरसम्म विकास गरिएकागरिने जलमार्गबाट वस्तु आयातनिर्यात गर्ने र भविष्यमा ती जलमार्ग नेपालका ठूला नदीसँग जोड्ने नेपालको योजना छ। यसले नेपालभारत पारवहनमा ठूलो रूपान्तरण ल्याउनेछ। भारतका सीमावर्ती सहरसम्म जलमार्गबाट कार्गो ढुवानी गर्दा हाम्रा सीमा नाकाबाट कलकत्तासम्म तय गर्नुपर्ने दूरी आधा छोट्याउनेछ। नेपालले हाल प्रयोग गर्दै आएको कलकत्ता र विशाखापट्टनम बन्दरगाहका अतिरिक्त अन्य सामुद्रिक बन्दरगाह प्रयोगका लागि पनि भारतसँग प्रस्ताव गरेको छ। यसमा भारत सकारात्मक देखिएको छ। नेपाल र भारतबीच पारवहन मात्र होइन, वाणिज्य र रेलसेवा सम्झौता पनि विहंगम रूपमा पुनरावलोन हुँदैछ। रेल सेवा सम्झौता नवीकरणमा पनि भारतले नेपालले सञ्चालन गर्ने रेल भारतका सामुद्रिक बन्दरगाहसम्म सञ्चालन हुन सक्ने सहमति दिएको छ। सन् १९९१ मा नेपाल र भारतबीच पारवहन सन्धि भएयता धेरैपटक लेटर अफ एक्सचेन्जमार्फत पारवहन सन्धिका प्रावधान संशोधन भएका छन्। पारवहन सन्धि नवीकरण गर्दा अहिलेसम्म संशोधनका लागि आदानप्रदान भएका चिठी (लेटर अफ एक्सचेन्ज) एकै दस्ताबेजमा समावेश गरिनेछ। हाम्रा औद्योगिक उत्पादनमा ढुवानीको लागतको हिस्सा झण्डै ३५ प्रतिशत छ, जबकि यस्तो लागत भारतमा १८ प्रतिशत र चीनमा ७ देखि ९ प्रतिशत छ। ढुवानी लागत घटाउन सके यसले हाम्रा उत्पादन प्रतिस्पर्धी हुने देखिन्छ। पारवहन सन्धि नवीकरणको गृहकार्यका क्रममा अहिलेसम्म भएका विकासक्रम सकारात्मक छन्। यसलाई उपयोग गर्दै नेपालले ढुवानी लागत घटाउनेतर्फ केन्द्रित गर्नुपर्छ।"
निकाय जिम्मेवार हुँदा विकास,"व्यक्तिका चिल्ला गाडी र बंगाला हुँदैमा मुलुकले विकासमा छलाङ मार्दैन। नेपालको विकास प्रक्रियालाई नजिकबाट नियाल्ने प्रयास गर्दै आएको छु। लामो समयदेखि विकास र मानवीय क्षेत्रसँग आबद्ध रहेर १० भन्दा बढी मुलुकमा काम गर्नेक्रममा नेपालको विकास प्रक्रियालाई नियाल्ने प्रयास गरेको हुँ। दिगो विकास भनौं या लक्ष्यमा नेपाल पछि परेको छ। तर, निराशाजनक अवस्था भने छैन। नेपालभन्दा कम अवसर भएका मुलुकहरूले राम्रो प्रगति गरिसक्दा पनि हामी किन पछि (? ) भन्ने प्रश्न खडा भएको छ। यसको मूल जड सरकारी निकायमा देखिने भ्रष्टाचार नै हो। काममा इमानदारी नभएपछि समस्या त्यहींबाट आरम्भ हुन्छ। नेपालका संस्थाहरूले तोकिएको जिम्मेवारी पूरा गरेको पाउन निकै गाह्रो छ। यहाँका आयोगहरू स्वतन्त्र त छन् तर शक्तिहीन। काम गर्न सकेका छैनन्। यसको कारण हो राजनीतिक प्रभाव। संस्थालाई विकास गर्नु राम्रो हो, तर यो विस्तारै बिग्रँदै गएको छ। संस्था पहिला राम्रा थिए होलान् तर अहिले कमजोर देखिन थालेका छन्। लोकतन्त्रमा संस्थाहरूले राम्रोसँग काम गर्न सकेन भने त्यहाँ कुनै काम अघि बढ्न सक्दैन। काम भनेको सामूहिक भावमा हुने हो। त्यसको मापन कहीं न कहींबाट भइरहेको हुन्छ। कुनै पनि परिवार कति सुसंस्कृत छ भनेर बुझ्न उसको भान्सा र शौचालय हेर्ने हाम्रो संस्कार नै हो। सहरको सभ्यता हेर्ने भनेको सडक, विद्युतीय पोल, तार र सडक पेटीलगायतले हो, जसले नेपाली संस्कृति नियाल्ने झ्याल उपलब्ध गराउँछ, पर्यटक नेपाल आउने आधार पनि त्यहींबाट तय हुन्छ। योजना निर्माणकै क्रममा कति समयमा के काम कसले गर्ने भन्ने तय हुनुपर्छ। नेपालमा योजना सार्वजनिक नहुने र जिम्मेवारी बोकेको व्यक्ति त्यसमा सहभागी नहुनु पनि अर्को पाटो देख्छु। एकजना व्यक्ति (कुलमान घिसिङ) ले गर्नुपर्ने काम राम्रोसँग गरिदिँदा जनता उज्यालोमा बस्न पाएका छन्। त्यसैले निकायमा नेतृत्व गर्नेले अरू निकाय वा क्षेत्रको होइन। त्यही निकायमा राम्रोसँग भूमिका निर्वाह गरिदिएर इमानदार हुँदा विकास टाढा छैन भन्ने उदाहरण खोज्न विद्युत् प्राधिकरण काफी छ। यसमा अडेर विकास प्रक्रिया अघि बढाउन आवश्यक छ। आठ दशकअघि गाडी बोकेर ल्याई गुडाइएको काठमाडौं उपत्यका अहिले विश्वका महँगामध्येका गाडी देख्न सकिने सहरमा पर्छ। त्यसले मात्र मुलुकको विकास हुने होइन। उतिबेला गाडी ल्याउँदा यहाँ पक्कै गुडाउने सडक थिएनन्। त्यसका लागि सडक बनाइए होला। यही मागका आधारमा विकास कार्य अघि बढ्ने हो। व्यक्तिका चिल्ला गाडी र बंगाला हुँदैमा मुलुकले विकासमा छलाङ मार्दैन। हुन त, त्यतिबेला शासककै लागि त्यो कार ल्याइएको थियो होला। ती राणा हुन् या राजा ? त्यतिबेला सभ्यताको मापन सडक पक्कै थिएन। अरू नै केही थियो होला तर अहिले मुलुकको विकास नियाल्न सडक, भवन र त्यहाँ हिँड्ने व्यक्तिको आचरणलाई केलाइन्छ। जसरी सडकले विकाससँग र सडक सभ्यताले सामाजिक सुसंस्कारसँग प्रत्यक्ष सम्बन्ध राख्छ, त्यसरी नै त्यो विकासक्रम र सभ्यता कायम राख्न चालिने कदमले त्यो देशको नीतिनिर्माणको मापन गर्छ। यो विषयमा नेतृत्व तह सजग हुन आवश्यक छ। सधैं भूपरिवेष्ठित नेपाल दक्षिण एसियाको भूपरिवेष्ठित हिमाली मुलुकका रूपमा परिचित छ। पुरानो मुलुक भएकाले पनि विश्वमा हाम्रो आफ्नै महत्व छ। विश्वयुद्धमा गोर्खाहरूको साहस, बेलायतीसँग लडेर सार्वभौम रहन सफल पहिचान, असंलग्न आन्दोलनको पाण्डित्याईं र छिमेकसँग सम्बन्धमा अब्बल रहेर आफ्नो साख बचाएर बसेको मुलुक हो नेपाल। यतिबेला पनि नेपालको भूराजनीतिक र सामारिक महत्व उच्च छ। १ लाख ४७ हजार १ सय ८१ वर्ग किलोमिटरमा फैलिएको नेपाल उत्तरमा विश्व अर्थतन्त्रमा राज गर्न अग्रसर चीनको स्वशासित क्षेत्र तिब्बत र दक्षिण, पूर्व र पश्चिममा विश्व अर्थतन्त्रमा चीनलाई पछ्याइरहेको खुला परिवेशमा विकास गर्दै आएको भारतले घेरिएको छ। हाम्रो सीमा जोडिएका ती मुलुकका भूभाग बल्ल विकासको खुट्किलोमा छन्। सायद त्यसकै प्रभावले पनि यहाँ सहज विकासमा ढिलाइ भएको हो कि ? खाडीमा मसल्स बेच्ने होइन, त्यो मसल्सको उपयोग हामीले नै गर्नुपर्छ। त्यसका लागि कानुनी शासन नै सबैभन्दा महत्वपूर्ण पाटो हो। नेपाल विकासका लागि आवश्यक पर्ने स्रोतले भरिपूर्ण छ। संसारका सबैभन्दा उच्च १४ हिमशृंखलामध्ये आठवटा नेपालमा छन्। संसारको सर्वोच्च शिखर सगरमाथा हाम्रो गर्वका रूपमा छ। विश्व शान्तिको उद्गम स्थल बुद्धभूमि पनि नेपाल नै हो। तीन खालको मौसम भएको मुलुक विश्वमा विरलै भेटिन्छन्। तराई, पहाड र हिमाल यहाँको विशेषता हो। यस्तो मुलुकको विकासमा हामी किन पछि परेका छौं ? शोधको विषय बन्नुपर्छ। जिम्मेवार निकाय कामको प्राथमिकता तय गरेर अघि बढ्नुपर्छ। निरन्तर राजारजौटाहरूको अधीनमा रहेर फुट्ने र जुट्ने लामो तर सम्पन्न इतिहास बोकेको यो मुलुकमा नेतृत्वले सामान्य चासो देखाए विकासको आधार स्पष्ट छ ठूला अर्थशास्त्रीको आवश्यकता नै पर्दैन। ०४६ को जनआन्दोलनपछि नेपालले खुलारूपमा विकासमा फट्को मार्न खोजेको थियो। त्यो गति र आधार मात्र पछ्याउन सक्ने हो भने विकासका अन्य थप नयाँ कार्यक्रम आवश्यक पर्दैन। हामीले आफूलाई सधैं सार्कको राजधानीका रूपमा मात्र व्याख्या गरेर हुँदैन। हामीले अग्रसरता लिएर यस क्षेत्रलाई जल, सडक र हवाईले राम्रोसँग जोड्न सक्नुपर्छ। भारतसँग सहकार्य मात्र होइन, तालमेल गरेर उसका छिमेकसँग पनि सहकार्य गर्ने बाटो खोज्नुपर्छ। सधैं विवाद मात्र गरेर हुँदैन। कतिपय विषय कूटनीतिक तवरले सम्पन्न गर्न त्यही प्रकारको गृहकार्य हुनुपर्छ। समस्या आएपछि मात्र समाधान खोजेर विकास अघि बढ्न सक्दैन। किन ढिलाइ जब नेपाल दसबर्से सशस्त्र द्वन्द्वमा फस्यो त्यसपछि विकास क्रममा एक प्रकारको ब्रेक लाग्यो। त्यो अझै खुल्न सकेको पाइँदैन। ०४६ पछि अघि बढेको पूर्वाधारका काम पूरा हुन सकेनन्। विदेशी लगानी आउन सकेन। नेपालभित्र रहेको उद्योगधन्दालाई सबल राख्न सकिएन। मुलुक विदेशीको सहायता र ऋणले मात्र बन्ने होइन। यहाँ हामीले कति कर्म गर्न खोजेका छौं र कसरी अघि बढ्ने प्रयास गर्दै छौं, त्यसमा निर्भर गर्छ। यहाँको नेतृत्वले बुझ्न नसकेको हो वा ख्याल नगरेको हो, बुझ्न कठिन भएको छ। मुलुकको प्रगति हुँदा त्यसको बढी फाइदा नेतृत्वलाई नै हुन्छ। त्यसतर्फ उनीहरू किन गएनन् ? त्यसैले त यहाँको विकासको गतिमा ढिलाइ भयो। जबकि उनीहरू सम्पन्न मुलुकको नेता भएर विश्वमा कहीं जाँदा गरिने श्रद्धामै फरक हुन्छ। उदाहरणका लागि सिंगापुरका प्रधानमन्त्री र हामीजस्तै अल्पविकसित मुलुकका प्रधानमन्त्रीलाई हेर्ने दृष्टिकोण अर्को मित्र मुलुकको दृष्टि पक्कै फरक हुन्छ। किनकि सम्पन्न मुलुकका नेतृत्व (अझै आफैं सक्रिय रहेर सम्पन्न बनाएको) सँग गरिने वार्ता र सम्पन्न हुन सक्ने आधार हुँदाहुँदै गर्न नसकेका नेतृत्वसँग गरिने वार्ता फरक हुन्छ। यसलाई हाम्रो नेतृत्वले पनि बुझिदिए राम्रो हुने थियो। दिगो विकासका लागि पनि हामीले के गर्ने भन्ने विषयमा स्पष्ट हुन जरुरी छ। त्यसका लागि खाका कोर्न आवश्यक छ। शिक्षा र स्वास्थ्यमा सहयोग आइरहेका छन्। हामीप्रति सदासयता राख्ने मुलुकको कमी छैन। हुन त, नेपालले आगामी ११ वर्षमा विकसित मुलुकको दाँजोमा पुग्ने लक्ष्य लिएको छ। त्यसका आधारहरू पनि प्रस्तुत गरिसकेको छ। तर, नेपालभन्दा गरिब भनिएका मुलुकहरू अहिले त्यो दाँजोमा पुगिसकेका छन्। त्यो पाटोलाई हाम्रो नेतृत्वले हेर्नुपर्छ। विकास योजना बनाउनेहरूको पनि ध्यान जानुपर्छ। जनताका चाहना जनताले सामान्य रूपमा मुलुकको विकास भनेको शान्तिसँग बस्न पाउने, बिहानबेलुका सहज खान पुगोस्, बिरामी हुँदा अस्पतालमा उपचार मिलोस्, शान्तिसुरक्षा राम्रो होस्, सबैले अध्ययन गर्ने पाऊन्, वृद्धवस्थामा बेहाल भएर बस्न नपरोस् र सरकारी काममा ढिलासुस्ती एवं झण्झट बेहोर्न नपरोस् भन्ने नै हो। त्यो मुलुकको नेतृत्वले चाहँदा सहजै गर्न सकिने प्रक्रिया हुन्। यस्ता कार्यको आधार तय गर्न केले रोकेको छ ? भ्रष्टाचार नहुने भन्ने त होइन तर कम र बढी नै हो। भ्रष्टाचार गरेको व्यक्ति विश्वमा ठाडो शिर गर्न सक्दैन तर यहाँ उसकै रवाफ चल्छ। अनि कसरी मुलुक अघि बढ्छ ? जनता संयमित छन् भनेर नेतृत्वले जे पनि गर्दै अघि बढेमा मुलुक सधैं यही अवस्थामा रहन्छ। अहिले भएको विकास नेतृत्वले गरेर भएको होइन। स्वाभाविक रूपमा हुनुपर्ने काम कछुवा गतिमा अघि बढे झैं देखिन्छ। दिगो विकास लक्ष्यको आँकडा अर्थात् इन्डिकेटर हेर्दा नेपाल राम्रो स्थानमा रहेको पाउँछौं। तर कार्यान्वयनमा किन जोड दिइएन ? यो विषय गौण छ। त्यो विकास लक्ष्य अघि बढाउन हरेक मन्त्रालयले आफ्नो जिम्मेवारी पूरा गरिदिए पुग्छ। हामीले प्रतिवेदन तय गरेर त्यसका लागि विभिन्न आवश्यकता पूर्ति गर्न लाग्नुपर्छ। निष्कर्ष एकदशक लामो सशस्त्र द्वन्द्वको असर नेपालको अर्थतन्त्रमा देखिएको भए पनि यसलाई सम्हाल्न गाह्रो छैन। द्वन्द्व समाधान भएर राजतन्त्र अन्त्यका साथै संघीय गणतन्त्र कार्यान्वयनमा रहँदा विकासको आधार तय गरेर अघि बढ्न आवश्यक छ। म आफू जिम्बाबेमा काम गरेको हुनाले पनि स्पष्ट भन्न सक्छु त्यहाँ विकासको मोडल हेर्दा हामीमा अझै काम गर्ने र विकासमा अग्रसर हुने हुटहुटी नेतृत्वमा पलाएको छैन। नेतृत्वले भ्रष्टाचारलाई नियन्त्रण गर्ने र कर्मचारीलाई वास्तविक काममा लगाउन सके मात्र पनि स्वतः विकास प्रक्रिया अघि बढ्नेछ। नेपाल सामरिक दृष्टिबाट महत्वपूर्ण भूगोलमा छ। छिमेक र शक्ति राष्ट्रको खिचातानीमा नेपाल नपरेको होइन। त्यसलाई चिर्दै आधारभूत १७ लक्ष्यहरूमा हामीले जोड दिन सक्नुपर्छ। त्यसको मुख्य आधार युवा शक्ति र कृषि नै हो। त्यसको आधार बलियो बनाएर आधुनिकीकरण गर्दै अघि बढ्न सक्नुपर्छ। भ्रष्टाचार गरेर रातारात मौलाएकालाई समाजमा बहिष्कारको वातावरण तय हुनुपर्छ। खाडीमा मसल्स बेच्ने होइन, त्यो मसल्सको उपयोग हामीले नै गर्नुपर्छ। त्यसका लागि कानुनी शासन नै सबैभन्दा महत्वपूर्ण पाटो हो। डुइङ बिजनेस मा केही सुधार भएको देखिए पनि कतिपय आधार किन आए, त्यो ख्याल गरेर सरकार अघि बढ्नुपर्छ। विकासका लागि नेतृत्वले त्याग गर्न आवश्यक छ। सडक बनाउने निकायले यति वर्षमा यो काम गर्छौं अनि त्यहाँ काम गर्ने इन्जिनियर्सहरू कोको हुन्, त्यो सबै सार्वजनिक गर्न आवश्यक छ। सम्बन्धित मानिसले किन काम गरेनन्। यहाँ सुधार गर्न आउनेहरू हरेस खाएर फर्केका उदाहरण छन्। विश्वका कुनाकुनामा नेपालका विज्ञहरू उपयोग भइरहेका छन्, तर यहाँ किन त्यस प्रकारका काम गर्न थालेका छैनन्। (भारतका लागि राष्ट्रसंघीय विश्व खाद्य कार्यक्रमका आवासीय प्रतिनिधि तथा निर्देशक पराजुलीसँगको कुराकानीमा आधारित)"
छोरो निरोगी भए देश बनाउँथ्यो,"भद्रपुर : उमेर ९० वर्ष। स्वस्थ शरीर। प्रधानमन्त्री केपी ओलीका पिता मोहनप्रसाद ओली चिना हेर्छन्। हिँडडुल गर्छन्। कान अलिक कम सुन्छन्। अन्य समस्या केही छैन। बिहान १० देखि ११ बजेभित्र भद्रपुरस्थित हिमाली चोकमा पुगेनन् भने स्थानीयलाई चासो हुन्छ आज ओली बालाई के भयो ? चोकमा भेटिने सबैका विषयमा उनलाई जानकारी छ। छोरा प्रधानमन्त्री ओलीको स्वास्थ्य अवस्था ठीक रहेको उनी बताउँछन्। कहिलेकाहीं छोरा भेट्न काठमाडौं जाऊँजस्तो लाग्छ, उनी भन्छन्, बुझ्दा अहिले ठीकै छ भनेका छन्। अवस्था सामान्य होला भनेर अस्पताल नगएको उनको भनाइ छ। मोहनप्रसादलाई काठमाडौंमा रहेका छोरा केपीको मायाले तान्छ। काठमाडौंको समाज र वातावरणमा घुलमिल हुन भने उनलाई गाह्रो लाग्छ। हजुरबा त्यता जान हुँदैन है भन्छन्, खुला हुन्न, मान्छे चिनिँदैन, उनी भन्छन्, नानी (प्रधानमन्त्री ओली) पनि बोल्न त्यति भ्याउँदैन। तर, उसको अनुहार हेर्न पाउँदा खुसी लाग्छ। प्रधानमन्त्री ओलीको कुरा गर्नासाथ उनी बाल्यकाल बताउन थाल्छन्। आमा सानैमा बितिन्, आमा खस्दा धु्रव (केपी) चार वर्षको थियो, उनी भन्छन्, केपीपछि छोरी जन्मेकी थिई। आठै महिनामा बितिन्। त्यसको तीन महिनामै आमा पनि बितिन्। उनका अनुसार केपीले आमाको दूध राम्रोसँग खान पाएनन्। रुघा अलिक बढी लाग्थ्यो। भन्छन्, पहाडमा सम्पन्न परिवार मधेस झरेपछि दुःख पायौं। केपीकी आमा बितेपछि उनले दोस्रो विवाह गरेका थिए। दोस्री पत्नीबाट तीन छोरी र एक छोरा छन्। मोहनप्रसाद छोरा जेपी ओलीसँग बस्दै आएका छन्। मोहनप्रसाद २०३० सालमा तेह्रथुम आठराईबाट झापा झरेका हुन्। दमकको चप्रामारीमा घरसँगै अलिकति जग्गा लिएर सपरिवार बसेका थिए। बाढीले बगाएपछि परिवार अन्यत्र सरेको थियो। अहिले चप्रामारीमा एउटा सानो घर छ। अरू सबै खोलाले हुत्यायो, उनी भन्छन्। उनका अनुसार केपी २०२८ सालदेखि रोगी भए। २० वर्षको उमेरदेखि नै भुँडी दुख्यो भन्थे। उनलाई मीठो खानुपथ्र्याे। २०३९ सालमा जेल परेपछि रोगले पेल्दै गएको मोहनप्रसाद सुनाउँछन्। जेलबाट निस्किँदा त मान्छेको अनुहार मात्र थियो, उनी सम्झन्छन्, मेरी आमालाई उसले महतारी भन्थ्यो। महतारीले उसलाई निकै पुल्पुलाउनुहुन्थ्यो। जेलमा भेट्न पनि आमा नै जानुहुन्थ्यो। सुरुमा काठमाडौं सेन्ट्रल जेलमा थियो। पछि नख्खु र पोखरामा। छिट्टै रिहा हुन पाइन्छ भनेर उसले मेरो नाम लेखाएको थिएन। त्यसैले आमाले जेलमा एकपटक भेट्नुभयो, उनी भन्छन्। केपीको ध्यान कमाउनजमाउनमा कहिल्यै नगएको उनी बताउँछन्। भन्छन्, छोरो निरोगी भए देश बनाउँथ्यो होला। प्रधानमन्त्री ओलीकी भाइबहुारी इन्दिराले दाजु (जेठाजु)ले बुवालाई आफूसँगै लैजाने इच्छा राखेको बताइन्। बुवा काठमाडौंमा धेरै बस्न मान्नु हुन्न, उनले भनिन्, आपूले संघर्ष गरेको ठाउँ भएर पनि होला, दिनमा एकपटक यहाँको बजार र चोक परिक्रमा नगरी बुवालाई चित्त बुझ्दैन।"
चिकित्सकसँग प्रधानमन्त्रीको आग्रह सबै कुरा बोल्दिनुस्,"काठमाडौं : आफ्नो स्वास्थ्यमा सुधारलगत्तै प्रधानमन्त्री केपी ओली जिज्ञासु हुन थालेका छन्। उपचार टोलीका संयोजक डा अरुण सायमीसँग उनी सोध्छन् के छ खबर ? मिडियामा केके आइराछन् ? डा सायमीले सामान्य ब्रिफिङ गर्छन्। प्रधानमन्त्री ओलीसँग उनको ठट्टा चल्छ। एपेन्डिसाइटिसको शल्यक्रियापछि प्रधानमन्त्री ओली मनमोहन कार्डियोथोरासिक भास्कुलर तथा ट्रान्सप्लान्ट सेन्टरको पाँचांै तलामा स्वास्थ्यलाभ गरिरहेका छन्। प्रधानमन्त्रीसँग सामान्य कुराकानी भइरहेका बेला बुधबार साँझ डा सायमीलाई एक सञ्चारकर्मीको फोन आयो। ती सञ्चारकर्मीले आरोप लगाए, तपाईंहरूले प्रधानमन्त्रीको स्वास्थ्यबारे कुरा लुकाउनुभयो। डा सायमीले सबै कुरा सार्वजनिक भएको स्पष्ट पार्दै आरोपको प्रतिवाद गरे। दुई जनाको कुरा सुनेपछि प्रधानमन्त्री ओलीले भने, सबै कुरा बोल्दिनुस्। जे भइरहेको छ, जवाफ दिनुस्। प्रधानमन्त्रीले बिहीबार शुभचिन्तकलाई ट्विटरबाट धन्यवाद दिए। बितेका दुई दिनयता म एपेन्डिसाइटिसको शल्यक्रिया गरी स्वास्थ्योपचार गराइरहेको छु। यति बेला मेरो स्वास्थ्य तीव्र गतिमा सुधार भइरहेको छ। स्वास्थ्य स्थितिबारे चासो राख्नुहुने, शुभेच्छा प्रकट गर्नुहुने सम्पूर्ण दाजुभाइ तथा दिदीबहिनीहरूमा हार्दिक धन्यवाद व्यक्त गर्दछु, प्रधानमन्त्रीले लेखेका छन्। ्रप्रधानमन्त्रीको स्वास्थ्य र उपचार प्रक्रियाबारे जानकारी दिन चिकित्सकले शुक्रबार पत्रकार सम्मेलन गर्ने भएका छन्। उपचार टोलीका संयोजक डा सायमी, निजी चिकित्सक एवं वरिष्ठ मिर्गौला रोग विशेषज्ञ डा दिव्यासिंह शाह, वरिष्ठ सर्जन डारमेशसिंह भण्डारीलगायतले प्रधानमन्त्रीको स्वास्थ्य स्थितिबारे जानकारी दिनेछन्। चिकित्सकका अनुसार प्रधानमन्त्रीले बिहीबार बिहान झोलिलो पदार्थ र दाल खाए। केही बेर ह्विलचेयरमा बसायौं। स्वास्थ्यमा उल्लेखनीय सुधार छ। अझै केही दिन उच्च चिकित्सकीय निगरानीमा सघन उपचार कक्षमै राख्छौं, एक चिकित्सकले भने। प्रधानमन्त्री बिहीबार पत्नी राधिका शाक्य, मुख्य सल्लाहकार विष्णु रिमाल र स्वकीय सचिव राजेश बज्राचार्यसँग केही बेर गफिए। भेटेर फर्किएका रिमालले अन्नपूर्णसँग भने, अपेक्षा गरेअनुसार नै दु्रत ढंगले स्वास्थ्यमा सुधार भइरहेको छ। प्रधानमन्त्रीको स्वास्थ्य अवस्था बुझ्न नेकपा महासचिव विष्णु पौडेललगायत नेता अस्पताल पुगेका थिए। यद्यपि, उनीहरू चिकित्सकसँग स्वास्थ्य अवस्था बुझेर फर्किएको उपचार टोलीका संयोजक डा सायमीले बताए। भेट्न दिँदा संक्रमण हुन सक्ने भएकाले चिकित्सकले रोक लगाएका छन्। डाक्टरओली ठट्टा वरिष्ठ मुटुरोग विशेषज्ञ डा सायमी र प्रधानमन्त्री ओलीबीच सघन उपचार कक्षमा ठट्टा चल्ने गर्छ। प्रधानमन्त्री ओलीलाई बाहिरी हालखबर सोध्न मन पर्छ। जवाफमा डा सायमी जोक गर्छन्। उनले भने, प्रधानमन्त्रीज्यूको निजी चिकित्सक त होइन तर २५ वर्षदेखि उहाँको स्वास्थ्य हेर्दै आएको छु। आपसमा जोक हुन्छ। निकट सम्बन्धका कारण ओलीले बाहिर के भइरहेको छ ? भन्दै प्रश्न गर्दा आफूले उपनिर्वाचनको अवस्था बुभ्न र दशरथ रंगशाला जान मन लागेको हो ? भन्दै ठट्टा गरेको उनले सुनाए। प्रधानमन्त्री ओलीलाई मंगलबार बिहान आकस्मिक उपचार कहाँ गराउने भन्ने छलफलमा डा सायमीले निर्णायक भूमिका निर्वाह गरेका थिए। डा सायमीकै आग्रहमा प्रधानमन्त्रीलाई उपचारका लागि मनमोहन सेन्टरमा भर्ना गरिएको थियो। सायमी सेन्टरमा कार्यरत भएकाले प्रधानमन्त्रीलाई अन्यत्र लगिएन। प्रधानमन्त्रीको मंगलबार शल्यक्रियापछि रेनलथेरापी र बुधबार नियमित डायलासिस भइरहेको जानकारी सेन्टरबाट दिइएको छैन। प्रधानमन्त्रीज्यूको स्वास्थ्यबारे केही लुकाउनु हुँदैन भन्ने मान्छे हुँ, डा सायमीले भने। प्रधानमन्त्रीसँग राष्ट्रपतिको भेट राष्ट्रपति विद्यादेवी भण्डारीले प्रधानमन्त्री केपी ओलीको पूर्ण स्वास्थ्य लाभको कामना गरेकी छन्। राष्ट्रपति भण्डारीले प्रधानमन्त्री ओलीलाई मनमोहन कार्डियोथोरासिक भास्कुलर एन्ड ट्रान्सप्लान्ट सेन्टर बिहीबार साँझ भेट गरी शुभकामना व्यक्त गरेकी हुन्। प्रधानमन्त्री ओलीका प्रेस सल्लाहकार सूर्य थापाका अनुसार राष्ट्रपति भण्डारीले प्रधानमन्त्री ओलीको स्वास्थ्य स्थितिमा भइरहेको सुधारप्रति खुसी र सन्तोष व्यक्त गरेकी थिइन्।राष्ट्रपति भण्डारीले झन्डै १५ मिनेट प्रधानमन्त्री ओलीसँग कुराकानी गरेको स्रोतले बतायो। प्रधानमन्त्री ओलीसँगको कुराकानीपछि राष्ट्रपति भण्डारीले उपचार व्यवस्थाबारे अस्पतालका कार्यकारी निर्देशक डा उत्तमकृष्ण श्रेष्ठ, उपचार टोलीका संयोजक डा अरुण सायमी लगायतका चिकित्सकसँग जानकारी लिएकी थिइन्। प्रधानमन्त्री ओलीका प्रेस सल्लाहकार थापाले राष्ट्रपति भण्डारीद्धारा प्रधानमन्त्री ओलीको उपचार र स्वास्थ्यस्थितिबारे जानकारी लिएको बताए। प्रधानमन्त्री उपचाररत सघन उपचार कक्षमा यस अघि बाहिरका आगन्तुकहरुलाई प्रवेशमा रोक लगाइएको थियो। राष्ट्रपति भण्डारीले भेट गर्ने चाहना राखेपछि प्रवेश गर्न दिइएको उपचारमा संलग्न एक चिकित्सकले बताए।"
ग्यास बुलेटमा दुई अर्ब डुब्यो,"काठमाडौं : भारतीय पक्षको आनाकानीले नेपाली ग्यास व्यवसायीको डेढ अर्बभन्दा बढी लगानी डुबेको छ। संविधान जारीलगत्तै भारतले लगाएको नाकाबन्दीबाट पाठ सिकेर तत्कालीन केपी शर्मा ओली सरकारले भारतबाट ग्यास आयात गर्न आफ्नै ढुवानी गर्ने साधन बुलेट राख्ने निर्णय गरेको थियो। बुलेट निर्माण गर्दा दुईतिहाइ भन्सार छुटसमेत दिइएको थियो। सरकारले उपलब्ध गराएको सुविधाका कारण हौसिएका ग्यास व्यवसायीले आयल निगमबाट ७ सय ७२ वटा बुलेटका लागि अनुमति पाए। उनीहरूले एक थान बुलेटका लागि नगद १५ हजारका दरले एक करोड १५ लाख ८० हजार रुपैयाँ निगममा धरौटीबापत बुझाएका थिए। अनुमति लिएकामध्ये ५५ वटा बुलेट निर्माण भएर तीन वर्षदेखि थन्किएका छन्। ५३ वटा बुलेट भारतका हरियाणा, राजापुर, बडौंदा, पुणे र दिल्लीमा छन्। बाँकी दुई बुलेट नेपाल भित्रिए पनि सञ्चालनमा आउन सकेका छैनन्। राजधानीस्थित टाटा मोटर्सको आधिकारिक विक्रेता सिप्रदीमा ५० करोड अग्रिम भुक्तानी गरी व्यवसायीले थप चार सय ९ वटा बुलेट बुकिङ गरेका छन्। बुकिङ भएका च्यासिस भने व्यवसायीले ल्याएका छैनन्। च्यासिस खरिदसहित एउटा बुलेट निर्माणमा ७० लाख रुपैयाँ खर्च भएको थियो। ग्यास ढुवानीका क्षेत्रमा भारतीय व्यवसायीको एकाधिकार, दबदबा, आर्थिक चलखेल र माथिल्लो निकायसम्मको पहुँचका कारण नेपाली नम्बर प्लेटका बुलेट सञ्चालनमा आउन नसकेका हुन्। ग्यास बुलेट खरिदमा सबैभन्दा बढी डुबेका व्यवसायीमध्ये धर्मराज बर्तौला एक हुन्। गृहलक्ष्मी ग्यास उद्योगका निर्देशक बर्तौलाले बुलेटमा गरेको लगानी डुबेको गुनासो पोखे। म एक्लैको पाँच करोड डुब्ने अवस्थामा पुग्यो, उनले भने, सरकारले खरिद गर्न लगाएको बुलेट निल्न न ओकल्नु भएको छ। बैंक ब्याज बढेर डिप्रेसनको सिकार हुन थालेको छु। हाम्रो पीडा सरकारले बुझेन। उनले निगमबाट २१ वटा बुलेटका लागि अनुमति लिएका थिए। उनले प्रतिबुलेट १५ हजारका दरले तीन लाख १५ हजार धरौटी जम्मा गरे। बुलेट निर्माण गर्न आवश्यक पर्ने सवारीको प्रतिच्यासिस ४० लाखका दरले आठ करोड ४० लाख रुपैयाँ खर्च गरे।यसको कुल रकमध्ये ७० प्रतिशत विभिन्न बैंकबाट चर्को ब्याज लिएका थिए। साथै ग्यास राख्ने भाँडो (ट्रंक) बनाउन प्रतिगोटा २१ लाखका दरले चार करोड ४१ लाख रुपैयाँ खर्चे। यसबाहेक ट्रंक निर्माण गर्न भारत जाँदा विभिन्न कानुनी प्रक्रियागत खर्च, चालकलाई तलब, खानबस्न र इन्धन गरी थप २६ लाख रुपैयाँ खर्च भयो। तर, बुलेट सञ्चालनमा आउन नसकी भारतमै लामो समय पार्किङ गरेर राख्दा २१ वटैको डिटेन्सनबापत पाँच लाख रुपैयाँ खर्च भएको थियो। बर्तौलाको मात्रै बुलेट राख्ने विषयमा १३ करोड १५ लाख १५ हजारभन्दा बढी लगानी भएको छ। उपभोक्तावादी प्रेमलाल महर्जन बुलेट किन्न लगाउने ओली दोस्रो पटक प्रधानमन्त्री बनिसक्दा पनि भारतसँग समस्या समाधान गर्न नसकेकोमा आक्रोश पोख्छन्। नेपाल एलपी ग्यास उद्योग संघका अध्यक्ष गोकुल भण्डारीका अनुसार भारतको कानपुरस्थित एक्सप्लोसिभ डिपार्टमेन्टले नेपाली बुलेट सञ्चालनका लागि एक्सप्लोसिभ सर्टिफिकेट दिन अस्वीकार गरेको छ। भारतले ग्यास बुलेटको हकमा तयार पारेको पेट्रोलियम तथा एक्सप्लोसिभ सेफ्टी अर्गानाइजेसन (पेसो) बाट स्वीकृत लिएर तोकिएको मापदण्डअनुसार नै सम्पूर्ण सुरक्षाको प्रविधि जडान गरिए पनि नेपालीलाई दिन अस्वीकार गरेको हो। तर भारतको त्यही विभागले भारतीय विस्फोटक अधिनियम १८८४ अनुसार सन् १९९४ देखि १९९८ सम्म कोसी, नेपाल ग्यास र लुम्बिनी ग्यास उद्योगको नेपाली नम्बर प्लेटको बुलेटलाई सञ्चालन अनुमति दिएको थियो। विभागले सन् १९९४ नोभेम्बर ३० मा विराटनगरको कोसी ग्यास उद्योगको को१ख ३५३ नम्बरको अशोक लिलैंड कम्पनीबाट उत्पादित नेपाली नम्बर प्लेटको बुलेट सञ्चालनसम्बन्धी नवीकरणसमेत गरेको भेटिएको छ। बुलेट प्रक्रिया सुरु हुँदादेखि निर्माण र थन्किएको अवस्थासम्म नेपालमा पुष्पकमल दाहाल र शेरबहादुर देउवा एकएक पटक तथा केपी ओली दोस्रो पटक प्रधानमन्त्री बनिसकेका छन्। गणेशमान पुन, दीपक बोहरा, जयन्त चन्द, शिवकुमार मण्डल, मातृका यादव आपूर्तिमन्त्री भए। हाल लेखराज भट्टले उक्त मन्त्रालय सम्हालेका छन्। उद्योग, वाणिज्य तथा आपूर्तिका विषयमा आफूलाई जानकारी नभएको मन्त्री भट्टले बताए। नेपाली नम्बर प्लेटको बुलेटका विषयमा मलाई जानकारी छैन, उनले मंगलबार अन्नपूर्णसँग भने, यसबारे मलाई कसैले ब्रिफिङ गरेको छैन। नेपाल एलपी ग्यास उद्योग संघले प्रधानमन्त्रीस्तरबाट लबिङ नभएका कारण नेपाली बुलेट सञ्चालनमा नआएको जनाएको छ। संघका अध्यक्ष भण्डारीले बुलेट सञ्चालनका नाममा व्यवसायीलाई सरकारले डुबाएको दाबी गरे। सरकारको निर्देशनमा करोडौं लगानी गरियो। तर बुलेट सञ्चालनमा आएन। बुलेटमा लगानी गरेका केही व्यवसायी सडकमा आउन मात्रै बाँकी छन्, भण्डारीले भने, हामीले आफ्नो स्तरबाट तत्कालीन भारतीय विदेशमन्त्री सुषमा स्वराज र भारतीय पेट्रोलियममन्त्री धर्मेन्द्र प्रधानसँग कूनीतिक पहल गरिसक्यौं। तर निकास आएन। भारतीय नम्बर प्लेटका बुलेट नेपालको कुनाकाप्चामा गुड्न मिल्छ, भण्डारीले भने, तर हामीले भारतकै सबै मापदण्ड पूरा गरेर उनीहरूकै निर्माणस्थलमा बनाएर पनि सञ्चालनमा ल्याउन सकेनौं। मन्त्रालयका एक अधिकारीका अनुसार प्रधानमन्त्रीस्तरबाट कूटनीतिक पहल हुने हो भने समस्या समाधान हुन सक्छ। यसका लागि तत्कालीन उद्योग, वाणिज्य तथा उपभोक्ता हित सम्बन्ध समितिले परराष्ट्र, उद्योग, वाणिज्य तथा आपूर्ति मन्त्रालय, आयल निगमलाई दर्जनभन्दा बढी पटक बोलाएर निर्देशन दिइसकेको छ। नेपाल एलपीजी ग्यास उद्योग संघका पूर्व अध्यक्ष शिव घिमिरेले भने, तीनजना प्रधानमन्त्रीको भारत भ्रमण हुँदा पनि बुलेट समस्याका विषयमा मुद्दा उठाएनन्।"
कालापानीले ब्युँझाउन नसकेको पक्ष,"मालपोत तिरेको रसिद र लालपुर्जा भएका नेपालीहरू दुई देशबीच सीमांकन हुँदा किन भारतीय हुन पुग्छन् ? नेपाली भूभाग कालापानी अतिक्रमण गरेको औपचारिक नक्सा भारतले सार्वजनिक गरेको करिब एक महिना हुन लागेको छ। यो अवधिमा नेपालमा जनस्तरमै व्यापक विरोध भइरहेको छ। नेपाल सरकारले औपचारिक रूपमा यसको विरोध पनि गर्यो। तर भारतले नेपाली पक्षको प्रतिक्रिया सार्वजनिक भएलगत्तै उसले सार्वजनिक गरेको नक्सा आधिकारिक भएकोबाहेक अरू बोलेको छैन। अर्थात् त्यसपछि भारत मौन छ। नेपालले वार्ता प्रस्ताव पठाइसक्दा पनि उसले कुनै जवाफ दिएको छैन। भारतीय मौनताको एउटै कारण हो कालापानी, लिपुलेक, लिम्पियाधुरालगायत तीन सय ९५ वर्ग किलोमिटर अतिक्रमित भूमि उसको हो भन्ने सबुद प्रमाण नहुनु। प्रमाण भएको भए भारतले सन् १९६२ मै देखाइसक्थ्यो। अझ नेपालमा कालापानी विषयलाई लिएर तीव्र विरोध भइरहँदा उसले कुनै न कुनै प्रतिक्रिया जनाइसक्थ्यो। नेपालसँग स्पष्ट प्रमाण छन्। हामी प्रमाण देखाउँछौं, बैठक गरौं भन्ने नेपालको प्रस्तावप्रति प्रतिक्रियाविहीन अवस्थामा पुगेको छ। अर्काे शब्दमा, कालापानी उसको हो भन्ने ऊसँग कुनै प्रमाण नभएकै कारण नेपालले चासो र पत्राचार गरिरहँदा पनि आफ्नो मौनता भंग गरेको छैन। साँधसिमानाका विषयलाई लिएर छिमेकीबीच विवाद उत्पन्न हुनु स्वाभाविक हो। तर आधिकारिक र प्रामाणिक दस्ताबेजका आधारमा यस्ता विवाद निरूपण गरिन्छ। नेपाल र भारतबीच मुद्दा अलि फरक छ। आज नेपालको भूमि अतिक्रमण गरेर नक्सा नै सार्वजनिक गर्ने आँट गरेको भारतले के चीनलाई पनि यस्तै गर्न सक्छ ? नेपाललाई सानो, शान्तिप्रिय, गरिब भनेर हेप्दै आएको त हो नै, साथसाथै नेपाली नेताहरूलाई पनि उसले बेलाबेला गरेको अहसान ले पनि काम गरेको छ। राजा महेन्द्रले समेत प्रतिरोध नगरी मौन बसिदिएकाले भारतले यो भूमि अतिक्रमण गरेको कसैबाट लुकेको छैन। तर २०४६ पछि गठित कुनै पनि सरकारले कालापानीबारे आफ्नो स्पष्ट र दह्रो अडान राख्न सकेनन्। भारतले पेल्दै र हेप्दै गयो। हुँदाहुँदा नक्सा नै सार्वजनिक गरेर हाम्रै हो समेत भन्न भ्यायो। एउटा सार्वभौमसत्तासम्पन्न मुलुकको भूमि अतिक्रमण गर्ने उसलाई साहस कहाँबाट आयो ? यहींनेर छ हाम्रो राष्ट्रियता र देशको सुरक्षा संवेदनशीलता। नेपालका कुनै पनि नेताले आफ्नो भूमि रक्षार्थ गर्नुपर्ने सामान्य धर्म पनि निर्वाह गरेनन्। कारण एउटै थियो नेपाल रिसायो भने केही पनि फरक पर्दैन। तर भारत रिसायो भने समस्या पर्छ। उदेकलाग्दो कुरो के छ भने कालापानी र सुस्ताको सीमा विवाद सल्टाउन भनेर परराष्ट्र सचिवको तहमा एउटा संयन्त्र बन्यो, तर एकपटक पनि त्यो संयन्त्र बैठक बसेन। बैठक बस्न मानेन वा चाहेन भन्ने सन्देश नेपाल सरकारका जिम्मेवार अधिकारीहरूले कहिल्यै पनि बताएनन्। प्रधानमन्त्री वा क्याबिनेटमा कहिल्यै यस विषयमा छलफलसम्म भएन। यस्तो हुनुको मुख्य कारण भारतले जेसुकै गरोस् के मतलब ? भन्ने नै रह्यो। विगतमा भारतले यहाँ माइक्रो म्यानेजमेन्ट गरेकै हो। त्यही म्यानेजमेन्टमा परेर पद खुस्किन्छ कि भन्ने सदावहार भयले हाम्रा कर्मचारी र मन्त्री आक्रान्त रहँदै आए। त्यसैको परिणति हो सचिवस्तरीय बैठक एकपटक पनि बस्न नपाउँदै भारतले नक्सा सार्वजनिक गर्यो। सन् १८१६ को सुगौली सन्धिलाई भारतले मानेकै हो। यसैका आधारमा सन् १९५० को सन्धि भयो। सुगौली सन्धिको धारा ५ नै नेपालको सबैभन्दा ठूलो सबुद प्रमाण हो। त्यसबाहेक त्यस क्षेत्रका जनताले तिरेको तिरो, नेपाल सरकारले गराएको जनगणनालगायतका यथेष्ट प्रमाण छँदैछन्। सुगौली सन्धिको धारा ५ भन्छ लिम्पियाधुरा काली नदीको मुहान हो। र, काली नदी नै नेपाल र भारतबीचको आधिकारिक सिमाना हो। भारत र चीनबीच युद्ध हुनुअघिसम्म कालापानी अतिक्रमित थिएन। जब भारत चीनसित नराम्रोसँग पराजित भयो, नेपालको भूभागलाई रणनीतिक रूपमा उपयोग गर्न पेलेरै आफ्ना फौज तैनाथ गर्यो। काली नदी तरेर लिपुलेक आएका भारतीयले त्यही कृत्रिम नदी बनाई सिमाना यही हो भन्दै आए। आधिकारिक र प्रामाणिक नक्सामा लिपिम्पयाधुरा नेपालको हो भन्ने प्रस्टै छ। तर कृत्रिम नदीलाई नै काली नदी बनाई सीमा त्यही हो भन्ने भारतले सबुद प्रमाण केही दिन सकेको छैन। किनभने भए पो दिनु ? त्यसयता कालापानीको कतै चर्चा भएन। २०५० को दशकमा दार्चुलाका तत्कालीन सांसद प्रेमसिंह धामीले यो मुद्दालाई राष्ट्रिय चर्चामा ल्याए। धामीको अवसानपछि पुनः सेलायो। कालापानीको चर्चा एकपटक उठेर सेलाएपछि सन् २०१५ को मे १५ मा भारत र चीनबीच नेपालको लिपुलेक क्षेत्र उपयोगसम्बन्धी व्यापारिक नाका सम्झौता भयो। अर्काको भूमिको उपयोगबारे अनुमति नै नलिई भएको त्यस सहमतिको राष्ट्रिय स्तरमा विरोध भयो। तर हाम्रा दलका नेताहरू बिरालो शैलीमा चुप लागे। विरोध गर्ने आँट गरेनन्। औपचारिकताका लागि चीनलाई पत्राचारसम्म गरे। त्यसपछि फलोअप गरेनन्। जब परराष्ट्र हाँक्ने रथिहरू निवृत्त हुन्छन् अनि तिनै सबैभन्दा राष्ट्रवादी कित्तामा उभिन पुग्छन्। यो पञ्चायतकालदेखिको प्रवृत्ति हो। यही प्रवृत्तिको आड पाएर भारतले नेपाललाई जहिले पनि पेल्दै आएको छ। यसको ज्वलन्त उदाहरण भारतले नक्सा सार्वजनिक गरिसकेपछि परराष्ट्र मन्त्रालयले जारी गरेको विज्ञप्ति। नेपालको ब्युरोक्रेसी कमजोर छ। कारण, नेता कमजोर छन्। नेतृत्व कमजोर छ। देशलाई माया गर्ने नेता कहिल्यै पनि पदमा पुग्नै पाउँदैनन्। अब हुँदाहुँदा कालापानी सम्बन्धमा भारतको पछिल्लो कदम (नक्सा सार्वजनिक) लाई लिएर नेताहरूबीच आरोपप्रत्यारोप चलिरहेको छ। वास्तवमा भारतले चाहेको पनि यही हो कि नेपाल विवादमा अल्झिरहोस्। अहिले शेरबहादुर देउवाले वर्तमान प्रधानमन्त्रीलाई आरोप लगाइरहेका छन्। देउवा पाँचपाँचपटक प्रधानमन्त्री भए। उनका पालामा कालापानी विवाद किन सल्टेन ? सल्टिन त परै जाओस्, यो मुद्दै उठेन। यसैगरी प्रधानमन्त्री ओली पनि पटकपटक मन्त्री बनेकै हुन्। विदेशमन्त्री, गृहमन्त्री हुँदा उनले पनि के गरे भन्ने प्रश्न छ। यसरी नेपालका कुनै पनि नेताले आफ्नो भूमि रक्षार्थ गर्नुपर्ने सामान्य धर्म पनि निर्वाह गरेनन्। कारण एउटै थियो नेपाल रिसायो भने केही पनि फरक पर्दैन। तर भारत रिसायो भने समस्या पर्छ। जब नेतामा राष्ट्रियता, देशप्रतिको धर्म र कर्तव्य हुँदैन, भारतले यस्ता हर्कत गर्दै जान्छ। विरोधका लागि विरोधले मात्र पुग्दैन। स्पष्टरूपमा भन्न त्यतिबेला सकिन्छ, जब राष्ट्रिय स्वार्थबाहेक केही हुँदैन। तर यहाँ ठीक उल्टो छ। आफ्नो स्वार्थ पूरा हुने भएपछि बाँकी स्वार्थको कुनै अर्थ रहन्न। हिजो महाकाली जसरी पनि पारित गराउनैपर्ने बाध्यतामा उभिएको भारतलाई कालापानीको मुद्दा जोड्न हामीले सकेनौं। महाकाली सन्धि माइक्रो म्यानेजमेन्ट अन्तर्गत भएको थियो। संसद्को दुईतिहाई बहुमतबाट पारित गरिएको महाकालीको आजको अवस्था के छ, जगजाहेरै छ। सन्धि भएको ६ महिनामा विस्तृत परियोजना प्रतिवेदन (डीपीआर) पूरा गर्ने भनिएकोमा दुई दशक बितिसकेको छ। यी सबैका कारण नेपालमा उचित नेतृत्व अभावले हो। जहाँ जनताको आर्थिक अवस्था माथि हुन्छ, देश सम्पन्न हुन्छ, नेताहरू राष्ट्रवादी हुन्छन्, त्यस्ता देश उभो लागेको विश्व इतिहास छ। आर्थिक अवस्था कमजोर भएका मुलुकलाई जसले पनि हेप्छ, यो देखिएकै हो। हाम्रा नेताहरू देशको आर्थिक विकास होइन आफ्नै आर्थिक विकासमा दत्तचित्त भएर लागिपरे। अझै लागिरहेकै छन्। देशलाई समृद्ध र स्वाभिमानी बनाउन आर्थिक विकास प्रमुख शर्त हो। त्यही कुराको अभाव छ। भारत निश्चय पनि शक्तिशाली छ। तर राष्ट्रसंघीय बडापत्रअनुसार सबै स्वतन्त्र देशको हैसियत बराबर हुन्छ। भारतले अर्घेलो गरिहाल्यो, करायो भने रिसाउँछ, बरु चुप लागौं भन्ने लघु मानसिकताबाट जबसम्म नेताहरू निवृत्त हुन सक्दैनन्, भारतीय हस्तक्षेप रोकिनेवाला छैन। मालपोत तिरेको रसिद र लालपुर्जा भएका नेपालीहरू दुई देशबीच सीमांकन हुँदा किन भारतीय हुन पुग्छन् ? सीमा कायम गर्न नेपाली अधिकारीहरू भारतीय अधिकारीसित किन मिलिदिन्छन् ? कालजयी प्रश्न नै यही हो। तसर्थ पहिला आफ्नो थैली बलियो बनायो भने मात्र सुरक्षित होइन्छ भन्ने चेत हाम्रा नेताहरूका हृदयमा कहिले पलाउने होला ?"
गरिमापीडितलाई राहत कहिले ?,"काठमाडौं : गरिमा एफ वान हाइब्रिड को नाममा लगाइएको धानको बीउबाट पीडित किसानले क्षतिपूर्ति पाउन अझै डेढ साता कुर्नुपर्ने भएको छ। गत असारमा बिक्रेताले गरिमा एफ वान हाइब्रिड नाममा नक्कली बीउ भिडाएका थिए। यो बीउ रोपेको खेतमा बाला नलागेर १३ जिल्लाको १७ हजार ८ सय ६ हेक्टर धानबालीमा क्षति पुगेको थियो। चितवन, बर्दिया, बाँके, दाङ, तनहुँ, कञ्चनपुर, नवलपरासी, लम्जुङसहित १३ जिल्लाका ६० गाउँपालिका र नगरपालिकाका ६ हजार ९ सय १५ किसानले यो वर्ष गरिमा जातको नाममा नक्कली बीउ प्रयोग गरी धानबालीतर्फ ठूलो क्षति व्यहोर्न बाध्य भए। कृषि तथा पशुपन्छी विकास मन्त्रालयका प्रवक्ता हरिबहादुर केसीले गरिमा बीउबाट पीडित किसानले क्षतिपूर्ति पाउन अझै कुर्नुपर्ने जानकारी दिए। उनका अनुसार क्षतिपूर्ति उपलब्ध गराउने विषयमा गठन गरिएको क्षतिपूर्ति मूल्यांकन समितिले मन्त्रालयलाई प्रतिवेदन बुझाइसकेको छ। प्रतिवेदन आए पनि मन्त्रालयले आवश्यक गृहकार्य गर्न बाँकी रहेकाले क्षतिपूर्ति उपलब्ध गराउन समय लागेको हो। सबै गृहकार्य सकेर क्षतिपूर्ति उपलब्ध गराउन करिब डेढ साता अझै लाग्न सक्छ, मन्त्रालयका प्रवक्ता केसीले बताए। उनका अनुसार मन्त्रालयको जिम्मेवारी सम्हालेका नवनियुक्त मन्त्री घनश्याम भुसाललाई सबै विभाग, सरोकारवाला निकाय र मन्त्रालय स्वयमले बिफ्रिङ गराउने काम भइरहेकाले केही समय लाग्न सक्छ। मन्त्रीको बिफ्रिङ र समीक्षा सकेपछि गरिमा धान पीडित किसानको विषय अगाडि बढाउने कुरा भएको छ, केसीले बिहीबार अन्नपूर्णसँग भने। उनका अनुसार प्रतिवेदनले क्षतिपूर्तिको विषयमा यकिन गरे पनि क्षर्तिपूर्ति रकमको कुल हिस्सामध्ये कुन निकायले कति व्यहोर्ने र कसरी व्यहोर्ने विषयमा खाका तयार पार्न बाँकी छ। यस्तै कानुनी र आर्थिक विषयमा पनि टुंगो लगाउन बाँकी छ। मन्त्रालयले बीउबिजन गुणस्तर नियन्त्रण केन्द्रका प्रमुख मदन थापाको संयोजकत्वमा क्षतिपूर्ति तथा पीडित किसानको लगत संकलन गर्न क्षतिपूर्ति मूल्यांकन समिति बनाएको थियो। यही समितिले क्षतिपूर्तिका विषयमा अध्ययन गरी मन्त्रालयमा प्रतिवेदन बुझाएको हो। प्रतिवेदनले १३ जिल्लामा २३ करोड रुपैयाँबराबरको नोक्सान भएको निष्कर्ष निकालेको छ। यस्तै किसानको लागत खर्चअनुसार १७ करोड रुपैयाँ क्षतिपूर्ति दिनुपर्ने यकिन गरिएको छ। क्षतिपूर्ति रकम व्यहोर्ने र कानुनी तथा आर्थिक पाटोको विषयमा आवश्यक प्रक्रिया सम्पन्न गरी मन्त्रालयले मन्त्रिपरिषद्लाई सिफारिस गर्ने मन्त्रालयले जनाएको छ। मन्त्रिपरिषद्को बैठकले क्षतिपूर्तिसम्बन्धी विषय स्वीकृत गरेपछि पीडित किसानले क्षतिपूर्ति पाउने बताइएको छ। १३ जिल्लाका ६० गाउँपालिका र नगरपालिकाका ६ हजार ९ सय १५ किसानले यो वर्ष गरिमा धान लगाएका थिए। क्षतिपूर्ति मूल्यांकन समितिका संयोजक मदन थापाका अनुसार कृषि ज्ञान केन्द्र, प्रभावित जिल्लाका जिल्ला प्रशासन कार्यालय र वडा कार्यालयको सहकार्यमा समितिले क्षतिपूर्तिको लगत संकलन गरी क्षतिको मूल्यांकन गरेको हो। थापाकाअनुसार नक्कली बीउ भिœयाएर वितरण गर्ने कम्पनीले नै पूर्ण रूपमा क्षतिपूर्ति दिनुपर्छ। उनले भने, तर, क्षतिको परिमाण ठूलो भएकाले स्थानीय, प्रदेश सरकार, वितरक र केन्द्रीय सरकार मिलेर भागबण्डा गरी पीडितलाई क्षतिपूर्ति उपलब्ध गराउन सकिन्छ। अध्ययनको क्रममा गरिमा जातको बीउ आयात गर्न आधिकारिक रूपमा तत्कालीन समयमा साउथ इस्ट एसियन सिड कम्पनीले अनुमति पाए पनि २०७३ देखि भने नेपालमा उक्त कम्पनीले उक्त जातको बीउ आयात नगरेको फेला परेको छ। अनुमति पाएको कम्पनीले २०७२ सम्म मात्रै गरिमा जातको बीउ आयात गरेको अध्ययनको क्रममा भेटिएको छ। २०७३ देखि दाङको सनराइज एग्रिकल्चर रिसर्च सेन्टरले गरिमा नामको बीउ रेनोभा सिड्स साइन्स इन्डिया प्राइभेट लिमिटेडबाट आयात गर्न सरकारबाट अनुमति पाएको थियो। २०७३ देखि नै आयात गर्न अनुमति पाएको स्थानीय देवगन्ज चौधरीको सनराइज एग्रिकल्चरले आयात गर्ने बीउको गुणस्तर बर्सेनि परीक्षण नहुँदा किसान ठगिएका हुन्। आयात हुने बीउ बर्सेनि परीक्षण नहुँदा मौकाको फाइदा उठाउँदै वितरकले नक्कली बीउ किसानलाई भिडाइएको हो। चौधरीले गत वैशाखसम्म रेनोभा सिड्स साइन्स इन्डिया प्राइभेट लिमिटेडबाट ३४ हजार किलो (३४८ टन) गरिमा जातको बीउ आयात गरेका थिए। त्यसमध्ये करिब २३ हजार ४ सय २८ किलो बीउ प्रमुख आठ डिलरमार्फत विभिन्न जिल्लामा बिक्री गरिएको थियो। चौधरीले ल्याएको बीउ डिलरलाई प्रतिकिलो २ सय ६० मा बिक्री गरेका थिए। डिलरले भने किसानलाई हाइब्रिड भनेर प्रतिकिलो चार सय ५० रुपैयाँमा बिक्री गरेका थिए। उन्नत जातको बीउलाई प्रतिकिलो एक सय २५ देखि एक सय ५० रुपैयाँ मात्रै पर्छ।"
ट्रम्प रणनीतिले राष्ट्रसंघ चरम आर्थिक संकटमा,"काठमाडौं : संयुक्त राष्ट्रसंघमा आर्थिक संकट चुलिएको छ। मुख्य दाता अमेरिकाले सहयोग नगरेपछि राष्ट्रसंघ आर्थिक संकटमा परेको हो। अन्य कतिपय मुलुकले पनि सहयोग कटौती गरेका छन्। तर, यति बेला विश्वको ध्यान अमेरिकी राष्ट्रपति डोनाल्ड ट्रम्पविरुद्ध पेस भएको महाअभियोगतर्फ सोझिएको छ। सदस्य राष्ट्रहरूलाई दबाबमा राख्न अमेरिकाले जानाजान आर्थिक सहयोग रोक्का गरेको अन्तर्राष्ट्रिय सञ्चारमाध्यमले जनाएका छन्। उनीहरूका अनुसार त्यसको मुख्य कारण ट्रम्पको राष्ट्रसंघप्रतिको नकारात्मक दृष्टिकोण हो। राष्ट्रसंघीय मुख्यालयले मातहतका निकायलाई अनावश्यक यात्रा, बैठक, सभासम्मेलन नगर्न र मीतव्ययी बन्न पुनः पत्राचार गरेको छ। पछिल्लो पत्रमा पनि राष्ट्रसंघका महासचिव एन्टोनियो गुटेरसले राष्ट्रसंघले सबैभन्दा चर्को आर्थिक संकट व्यहोरिरहेको बताएका छन्। ७४ औं महासभा सुरु हुनुअघि राष्ट्रसंघले मातहतका निकायलाई मितव्ययी बन्न पत्राचार गरेको थियो। एक सय ९३ मुलुकको साझा अन्तर्राष्ट्रिय संस्था राष्ट्रसंघ झन्डै चार महिनादेखि आर्थिक संकटमा छ। ट्रम्पले राष्ट्रसंघमा अन्य मुलुकको पनि उत्तिकै हिस्सा रहनुपर्छ भन्दै आएका छन्। अमेरिकाले नियमित सदस्यता शुल्क पनि बुझाएको छैन। अमेरिकाले केही रकम दुई साताअघि नै राष्ट्रसंघलाई उपलब्ध गराउने भनेको थियो। अर्को ठूलो दातृ मुलुक चीनले पनि सन् २०१५ मा विश्व शान्तिका लागि राष्ट्रसंघलाई उपलब्ध गराउने भनेको एक बिलियन (एक अर्ब) डलर उपलब्ध गराएको छैन। अमेरिकासहित ४९ राष्ट्रले सदस्यता शुल्क बुझाएका छैनन्। १९४५ अक्टोबर २४ मा राष्ट्रसंघ स्थापना भएयता पहिलोपटक यस्तो आर्थिक संकटमा राष्ट्रसंघ परेको निष्कर्ष महासचिव गुटेरसको छ। सदस्य राष्ट्रमध्ये एक सय ४४ ले पूर्ण शुल्क बुझाएका छन्। शुल्क बुझाउन लगातार ताकेता गरेको जानकारी राष्ट्रसंघका प्रवक्ता स्टेफन दुजारिकले जानकारी दिएका थिए। सदस्यता शुल्कबाहेक पनि अमेरिकाले विकास, स्वास्थ्य र शिक्षा क्षेत्रमा ठूलो सहयोग गर्दै आएको थियो। राष्ट्रसंघले यस किसिमको अभाव पहिलोपटक खेप्नुपरेको अधिकारीहरुले बताए। राष्ट्रसंघ निकै आर्थिक अभावमा छ, न्युयोर्कबाट एक अधिकारीले भने, महासचिव गुटेरसले नै पटकपटक संकटमा परेको विषय बाहिर ल्याउनुभएको छ। यो कहिलेकाहीं दबाब सिर्जना गर्ने कूटनीति पनि हुन सक्छ। यद्यपि यसपटक दबाब नभई साँच्चै संकटमा परेको ती अधिकारीले बताए। राष्ट्रसंघका लागि पूर्वस्थायी प्रतिनिधि मधुरमण आचार्यले यस्तो संकट आइरहने तर कहिलेकाहीं दबाबमा राख्न पनि यस्तो निर्णय लिइने बताए। केही समस्या परेको त होला। तर अमेरिकामा कहिलेकाहीं बजेट रिलिज गर्नुअगाडि दबाबमा राख्न सट डाउन गरिएको हुन्छ, राष्ट्रसंघबाट इराकमा विशेष प्रतिनिधि रहिसकेका आचार्यले भने, अहिले राष्ट्रसंघको अवस्था सट डाउन हुने अवस्थामा पुगेको छैन। जेनेभास्थित नेपाली नियोगका पूर्वस्थायी प्रतिनिधि डा दिनेश भट्टराईले पनि राष्ट्रसंघमा यस्तो संकट आइरहे पनि अहिलेको संकट गम्भीर रहेको बताए। उनका अनुसार ठूलो बजेट दिने मुलुकले चासो नदिएपछि यस्तो अवस्था चुलिएको हो। राष्ट्रसंघको कुल सदस्यता बजेटको २२ प्रतिशत (वार्षिक ६७ करोड डलर) भार अमेरिकाले बोक्दै आएको छ। राष्ट्रसंघीय ह्यान्ड बुक २०१९२० अनुसार सबैभन्दा ठूलो दाता अमेरिका त्यसपछि चीन, जापान, जर्मनी, बेलायत, फ्रान्स लगायत हुन्। तर खाडी मुलुकहरूले ठूलो प्रगति गरेका छन्। छिमेकी भारतले पनि आर्थिक वृद्धिमा ठूलो फड्को मारे पनि राष्ट्रसंघमा न्यूनतम सहयोग गर्दै आएको छ। राष्ट्रसंघ अहिले आर्थिक संकटमा छ। यसलाई बलियो र प्रभावकारी बनाउन सबैले सहयोग गर्न आवश्यक छ, परराष्ट्र प्रवक्ता भरतराज पौड्यालले भने, सहयोगमा कमी आउँदा राष्ट्रसंघका कार्यक्रममा असहजता आउँछ। नेपालले आफ्नो शुल्क सधंै समयमा बुझाउँदै आएको उनले बताए। सदस्यताबाट राष्ट्रसंघमा तीन बिलयन (तीन अर्ब) डलर भन्दा बढी संकलन हुन्छ। शान्ति मिसनमा गएका सुरक्षा अधिकारीले समेत समयमै तलबभत्ता पाउन सकेका छैनन्। कतिपय मिसन कटौतीमा परेका छन्। यद्यपि यसको असर नेपालको सुरक्षाकर्मीमा परेको छैन। सैनिक प्रवक्ता विज्ञानदेव पाण्डेका अनुसार राष्ट्रसंघले शान्ति मिसनबापत सन् २०१८१९ मा बुझाउनपर्ने करिब साढे १३ करोडमध्ये आठ करोड डलर बुभाइसकेको छ। विभिन्न देशमा पाँच हजार ६ सय भन्दा बढी नेपाली सुरक्षाकर्मी कार्यरत छन्। शान्ति सेनामा पठाएका सेना, नेपाल प्रहरी र सशस्त्र प्रहरी बलबाट वार्षिक १८ अर्ब रुपैयाँ रेमिट्यान्स भित्रिने गरेको छ। लाग्ला त महाअभियोग ट्रम्पविरुद्ध महाअभियोग सहज छैन। महाअभियोगको चरणमा पुगेका ट्रम्प पहिलो राष्ट्रपति होइनन्। तल्लो सदनमा यसअघिका दुई राष्ट्रपतिलाई महाअभियोग प्रस्ताव पुगेको थियो। तर अभियोग पुष्टि भएन। राष्ट्रपतिलाई पदबाट हटाउन सक्ने राजनीतिक प्रक्रियामध्येको एक हो महाअभियोग। तल्लो सदनले महाभियोग प्रस्ताव पारित गरेमा त्यसमा माथिल्लो सदनमा सुनुवाइ हुन्छ। माथिल्लो सदनमा ट्रम्पको दलको पकड छ। त्यहाँ दुई तिहाइ पुर्याएर पारित गर्न सहज छैन। तल्लो सदनकी सभामुख न्यान्सी पेलोसीले ट्रम्पले सन् २०२० को निर्वाचन जित्न अहिलेदेखि चलखेल गरेको अभियोगमा महाअभियोगको प्रक्रिया बढाएकी थिइन्। अहिले यसमा सुनुवाइ भइरहेको छ।"
सेनाले सञ्चालन गरेको मेडिकल कलेज अतिरिक्त शुल्क फिर्ता गर्न तयार,काठमाडौं : मेडिकल कलेजले चिकित्शा शिक्षाका विद्यार्थीबाट लिएको अतिरिक्त शुल्क फिर्ता वा समायोजन गर्न नेपाली सेनाले आफू तयार रहेको जनाएको छ । शुक्रबार शिक्षा मन्त्रालयमा भएको छलफलमा प्रधान सेनापति पूर्णचन्द्र थापाले विद्यार्थीबाट लिएको अतिरिक्त शुल्क सरकारले गरेको निर्णय अनुसार फिर्ता वा समायोजन गर्न तयार रहेको प्रतिवद्धता जनाएका हुन् । शिक्षा विज्ञान तथा तथा प्रविधिमन्त्री गिरिराजमणि पोखरेलले सेनापति थापालाई मन्त्रालयमा बोलाएर शुक्रबार यस बारेमा छलफल गरेका थिए । छलफलको क्रममा थापाले सरकारले गरेको निर्णय आफूहरुलाई मान्य भएको र पूर्ण रुपमा कार्यान्वयन गर्ने प्रतिवद्धता जनाएको शिक्षा मन्त्री पोखरेलका स्वकीय सचिव पुरन केसीले बताए । उनका अनुसार नेपाली सेनाले सञ्चालन गरेको स्वास्थ्य विज्ञान संस्थानमा एमबीबीएस पढिरहेका विद्यार्थीबाट एक जनासँग राज्यले तोकेको भन्दा तीन लाख असी हजार रुपैंया अतिरिक्त शुल्क लिएको विषयमा छलफल भएको थियो ।
९० हजार घुससहित प्रहरी निरीक्षक पक्राउ,"काठमाडौं : जिल्ला प्रहरी कार्यालय मलंगवा, सर्लाहीमा कार्यरत प्रहरी निरीक्षक रामकिशोर साह ९० हजार घुससहित पक्राउ परेका छन् । प्रहरी कार्यालयमा ठगी सम्बन्धी परेको उजुरी मिलाइदिने भन्दै सेवाग्राहीसँग घुस माग गरेको सूचनाको आधारमा पुगेको अख्तियार दुरुपयोग अनुसन्धान आयोगको टोलीले साहलाई शुक्रबार रंगेहात पक्राउ गरेको हो । साहलाई बर्दिवासबाट खटिएको अख्तियारको टोलीले ९० हजार रकमसहित पक्राउ गरेको हो । अख्तियारको टोलीले साहलाई धनुषाको जनकपुर उपमहानगरपालिका ८ को होटल सीता प्यालेसबाट रंगेहात नियन्त्रणमा लिएको अख्तियारका प्रवक्ता प्रदीपकुमार कोइरालाले विज्ञप्तिमार्फत् जानकारी दिएका छन् ।"
रामका जन्तीलाई राष्ट्रपतिको स्वागत (फाेटाे फिचर),"राजकरण महतो । गोविन्द महतो । जनकपुरधाम : भारतको अयोध्याबाट जनकपुरधाम आएका भगवान रामका जन्तीलाई नेपालको तर्फबाट राष्ट्रपति विद्यादेवी भण्डारीले स्वागत तथा सम्मान गरिन् । हिन्दू परम्परा अनुसार सीताराम विवाह पञ्चमीलाई हरेक वर्ष रामजानकी विवाह महामहोत्सवको रुपमा मनाइन्छ । सोही महोत्सवको अवसरमा राष्ट्रपति विद्यादेवी भण्डारी अतिथिको रुपमा जनकपुर पुगेकी हुन् । हिन्दू विश्वास अनुसार त्रेतायुगका भगवान् रामको विवाह सीतासँग भएको थियो । सीता अहिलेको जनकपुरस्थित जनककी छोरी भएको विश्वास रहँदैआएको छ । भारतको उत्तर प्रदेशस्थित अयोध्यबाट विवाह पञ्चमीमा जनकपुरधाम आएका जन्तीलाई राष्ट्रपति भण्डारीले बाह्रविघा रङ्गभूमि मैदानमा स्वागत गरेकी थिइन् । उनले ऋषि विश्वामित्रको भूमिकामा रहेका अयोध्याका सन्त रामेश्वर दासजी महाराज, दशरथको भूमिकामा रहेका कन्हैया दास, साध्वी राधा देवी, साध्वी निलम देवी लगायत जन्तीलाई सम्मान गरेकी थिइन् । सीताराम विवाह महामहोत्सवमा लावालस्कर सहित आएको जन्तीलाई स्वागत गर्न राष्ट्रपति भण्डारी काठमाडौंबाट सेनाको हेलिकप्टर चढेर जनकपुरधाम आएकी हुन् । जनकी मन्दिरमा विशेष पूजाअर्चना गरेपछि उनी जन्तीको स्वागत गर्न रंगभूमी मैदानमा पुगेकी थिइन् । मंसिर १५ गते हुने विवाह पञ्चमीको लागि जानकी मन्दिरलाई बेहुली झैं सिंगारिएको छ । महोत्सव अन्तर्गत १४ गते मटकोर, १५ गते स्वयम्वर र शुभ विवाहको कार्यक्रम छ । मंसिर १६ गते राम कलेवासँगै विवाह पञ्चमी सम्पन्न हुनेछ । तस्बिर : दिवाकर भण्डारी, राजकरण महतो, गोविन्द महतो ।"
उसिनेको चाउचाउ जस्तो विश्वविद्यालय,"काठमाडौं : शिक्षा विज्ञान तथा प्रविधिमन्त्री गिरिराजमणि पोखरेलले त्रिभुवन विश्वविद्यालयलाई उसिनेको चाउचाउको संज्ञा दिएका छन्। विश्वविद्यालयको लथालिंग अवस्थाप्रति व्यङ्ग्य गर्दै उनले यस्तो टिप्पणी गरेका हुन्। शुक्रबार आयोजित वार्षिक सभा (सिनेट) लाई सम्बोधन गर्दै पोखरेलले भने, विश्वविद्यालयको अहिलेको अवस्था हेर्दा यो कसैको नेतृत्वमा नै छैन जस्तो लाग्छ। नेतृत्व गर्ने व्यक्ति नहुँदा यो अत्यन्तै गन्जोगोल अवस्थामा छ। विश्वविद्यालयको कार्य सम्पादन प्रद्धति निकै कमजोर रहेको उनले बताए। विश्वविद्यालय अन्तर्गतका निकायको कार्य सम्पादनप्रति असन्तुष्टि जनाउँदै उनले भने, थुपै्र संस्था चिहानबाट ल्याउनुपर्ने अवस्थामा छ। यो दुखद हो। विश्वविद्यालयको सहकुलपतिसमेत रहेका पोखरेलले त्रिविको अहिलेको काम गर्ने शैलीमा परिवर्तन ल्याउन पदाधिकारीलाई निर्देशन दिए। विश्वविद्यालयमा विगतमा न्युनतम शर्तसमेत पुरा गर्न नसकेका व्यक्तिलाई भर्ना गरिंदा अहिलेको अवस्था आएको उनको भनाइ छ। राज्यको पर्यायको रुपमा रहेको त्रिवि यो हालतमा पुग्नु सुखद होइन ?, पोखरेलले प्रश्न गरे। त्रिविको कुलपति रहेका प्रधानमन्त्री केपी ओलीको निर्देशनमा सभा बोलाइएको थियो। तर खराव स्वास्थ्यका कारण ओली उपस्थित हुन नसकेपछि पोखरेलकै अध्यक्षतामा बसेको सभाले आर्थिक वर्ष २०७६।२०७७ को वार्षिक बजेट पारित गरेको छ। त्रिविका उपकुलपति प्राध्यापक डाधर्मकान्त बास्कोटाले त्रिविको पठनपाठन र परीक्षा प्रणालीमा सुधार ल्याउन दश वर्षे योजना तयार पारिएको बताए। विश्वविद्यालयको भौतिक पूर्वाधार सुधार, विश्वविद्यालयलाई प्रविधिमैत्री बनाउने, अनुसन्धानलाई प्राथमिकता दिने, शैक्षिक पात्रोलाई नियमित बनाउनेलगायतका योजना बनाइएको उनले बताए। सभाले आर्थिक वर्ष २०७६।२०७७ को लागि २३ अर्ब ५ करोड ८८ लाख रुपैयाँ बजेट पारित गरेको छ।"
ट्याक्टर दुर्घटनामा दुईको मृत्यु,धनकुटा : कोसी राजमार्ग अन्र्तगत हिलेसिँधुवा सडकखण्डमा शुक्रबार दिउँसो ट्याक्टर दुर्घटना हुँदा दुई जनाको घटनास्थलमै मृत्यु भएको छ। काठको गोलिया बोकेर सिँधुवाबाट हिलेतर्फ आउँदै गरेको को १ ज ८७२१ नम्बरको ट्याक्टर धनकुटा१ हिलेको होराइजन होटल नजिक दुर्घटना हुँदा दुई जनाको घटनास्थलमै मृत्यु भएको हो। दुर्घटनामा मृत्यु हुनेमा धनकुटा१ सिजाली गाउँ घर भएका ट्याक्टर चालकसमेत रहेका ४५ वर्षीय राजकुमार सिजाली मगर र सहचालक २८ वर्षीय दलबहादुर सिजाली मगर रहेको हिले प्रहरी चौकीका असई प्रकाश राजवंशीले बताए। ट्याक्टरको इन्जिनले किचेर दुवै जनाको मृत्यु भएको प्रहरीले जनाएको छ। आरोलो बाटोमा ब्रेक नलाग्नु र तीव्र गतिका कारण अनियन्त्रित भएर दुर्घटना भएको हुनसक्ने प्रहरीको अनुमान छ। मृतकको शव पोष्टमार्टमका लागि धनकुटा अस्पतालमा पठाइएको छ।
दुई लाख ५० हजार घुससहित इन्जिनियर पक्राउ,"धनगढी : अख्तियार दुरुपयोग अनुसन्धान आयोग महेन्द्रनगरको टोलीले दुई लाख ५० हजार घुससहित इन्जिनियरलाई पक्राउ गरेको छ । शहरी विकास तथा भवन निर्माण विभाग संघीय आयोजना कार्यान्वयन ईकाइ धनगढीका इन्जिनियरलाई घुससहित पक्राउ गरेको हो । कार्यालयमा कार्यरत त्रिलोक जोशीलाई दुई लाख ५० हजार घुस रकमसहित पक्राउ गरेको अख्तियार दुरुपयोग अनुसन्धान आयोग महेन्द्रनगरका प्रवक्ता प्रदिपकुमार कोइरालाले जानकारी दिए । जोशीलाई शुक्रबार रंगेहात पक्राउ गरेको छ, उनले भने, कुन प्रयोजनका लागि घुस लिएको पुष्टि भएको छैन् ।"
इन्टरनेट स्वतन्त्रता सम्मेलन : दुरुपयोग रोक्न इन्टरनेट साक्षरता आवश्यक,"काठमाडौं : विज्ञले इन्टरनेटको सदुपयोग बढाउन र दुरुपयोग न्यूनीकरण गर्न नेपालमा इन्टनेट साक्षरता जरुरी रहेको बताएका छन् । सेन्टर फर मिडिया रिसर्च नेपालले आयोजना गरेको नेपालमा इन्टरनेट फ्रिडम सम्बन्धी सम्मेलनमा अनुसन्धानमूलक कार्यपत्र पेश गर्ने र त्यसमाथि टिपप्णी गर्ने विज्ञले नेपालमा इन्टरनेट साक्षरता कम भएकाले नागरिकदेखि नीति निर्मातासम्मलाई इन्टरनेटको सही जानकारीबारे चेतना बढाउन आवश्यक रहेको बताएका हुन् । सेन्टर फर मिडिया रिसर्च नेपालका संस्थापक अध्यक्ष उज्जवल आचार्यले नेपालमा इन्टरनेट दुरुपयोग गर्नेको संख्या बढेको बताउँदै इन्टरनेटको सही उपयोग सिकाउन आवश्यक रहेको बताए । पत्रकारिता तथा आमसञ्चार केन्द्रीय विभागका प्रमुख चिरञ्जिवी खनालले इन्टरनेटबाट धेरै फाइदा लिन सक्ने भएपनि इन्टरनेट अधिकारका बारेमा धेरैलाई जानकारी नभएको बताए। इन्फरमेसन एण्ड कम्युनिकेसन टेक्नोलोजीका विज्ञ तथा काठमाडौं विश्व विद्यालयका सहप्राध्यापक डा सुधांशु दाहालले पर्याप्त जानकारी नुहँदा नागरिक फेक न्यूज र इन्टरनेटको शिकार हुनुपर्ने स्थिति रहेको बताए । इन्टरनेट सोसाइटी नेपालका पूर्वअध्यक्ष एवं कानुनविद् सन्तोष सिग्देलले इन्टरनेटमा चुनौती र अवसर दुवै रहेको बताउँदै अवसरलाई सदुपयोग गर्ने कुरालाई अभियानका रुपमा अघि बढाउन आवश्यक रहेको बताए । सेन्टर फर मिडिया रिसर्च नेपालका अध्यक्ष ऋषिकेष दाहालले अहिलेका बहस प्राय इन्टरनेट स्वतन्त्रताको पक्षमा केन्द्रित रहेको उल्लेख गर्दै इन्टरनेटका बहुआयामिक पक्षमा छलफल गर्दै बुझ्नुपर्ने बताए । इन्टरनेट सेक्युरिटी विज्ञ सचिन ठकुरीले इन्टरनेटमा चौतर्फी हमला भइरहेको भन्दै इन्टरनेटको सुरक्षाका लागि नीति ल्याउन र नागरिकमा जनचेतना बढाउन आवश्यक रहेको बताए । इन्टरनेट सोसाइटी नेपालका कार्यवहाक अध्यक्ष रोमकान्त पाण्डेले इन्टरनेटको सही प्रयोगका लागि सबैले साझा धारणा बनाएर अघि बढ्नुपर्नेमा जोड दिए । पत्रकार उमेश श्रेष्ठले इन्टरनेटमा सही समाचार भन्दा सनसनीपूर्ण र फेक न्यूज भाइरल बन्ने प्रवृति बढेको बताउँदै सोसल मिडियाको दुरुपयोगले गर्दा मूल धारको पत्रकारितामा थप चुनौती सिर्जना भएको बताए। उनले विश्व बजारमा नै समाचारका उत्पादकभन्दा वितरक शक्तिशाली भएको बताउँदै इन्टरनेटको दुरुपयोगबारे बेलैमा सचेत हुनपर्ने बताए । सञ्चारिका समूहका अध्यक्ष नितु पण्डितले इन्टरनेट महिलामैत्री नभएको र महिलाको पहुँच पनि कम रहेको बताइन् । अधिवक्ता पवित्रा राउतले सबैमा इन्टरनेट साक्षरता नहुँदा दुरुपयोग बढेको बताइन् । त्रिभवन विश्व विद्यालयको पत्रकार तथा आमसञ्चार विभागका उपप्राध्यापक लेखनाथ पाण्डेले पछिल्लो समय पाठक तथा स्रोता शक्तिशाली बनेको बताउँदै सूचनालाई छनोट गरेर लिन आवश्यक भएको बताए । शुक्रबार साप्ताहिकका सम्पादक केपी ढुङ्गानाले इन्टरनेटले गर्दा वैयक्तिक स्वतन्त्रा खुम्चिदै गएको बताए । इन्टरनेट सोसाइटी नेपालका उपाध्यक्ष सुरज अधिकारीले पछिल्लो समय इन्टरनेटले जादुमय जस्तो भएको बताउँदै यसको दुरुपयोग रोक्नका लागि सामूहिक प्रयास जरुरी रहेको बताए । प्रदेश नं ३ का सञ्चार जजिष्ट्रार रेवती सापकोटाले इन्टरनेट साक्षरता बढाउन सरकारले विशेष ध्यान दिने भन्दै आम्दानीको स्रोत बढाउन र चर्चित हुनका लागि इन्टरनेट दुरुपयोग बढाउन नहुने बताए । सम्मेलनमा सचिन ठकुरीले इन्टरनेट सेक्युरिटी इन नेपाल, सन्तोष सिग्देलले इन्टरनेट गभर्नेन्स इन नेपाल, नीतु पण्डितले जेन्डर एण्ड फ्रीडम इन नेपाल, केपी ढुङ्गानाले प्राइभेसी एण्ड इन्टरनेट इन नेपाल र उमेश श्रेष्ठले इन्टरनेट एण्ड जर्नालिजम इन नेपाल सम्बन्धी अनुसन्धानमूलक कार्यपत्र पेश गरे । त्यसमाथि विज्ञ तथा सहभागीले टिप्पणी तथा सुझाव दिएका थिए ।"
माइत झरिन् त्रिपुरासुन्दरी,"धादिङ : एक वर्षभित्र विभिन्न तीनवटा मन्दिरमा लगेर राख्ने र त्यही पूजाआजा गर्ने अनौठो र रोचक परम्परा बोकेको धादिङको त्रिपुरा सुन्दरी भगवतीको जात्रामा भगवतीलाई माइत झारिएको छ । त्रिपुरा सुन्दरी भगवतीको घर, माइत र मामाघरमा राखेर छुट्टा छुट्टै समयमा पूजाआजा गरी शुक्रबार बिहान त्रिपुरासुन्दरी गाउँपालिकाको ६ सल्यानवेशीमा झारिएको हो । त्रिपुरासुन्दरी गाउँपालिकाको ४ सल्यानकोटमा रहेको २ वटा मन्दिरमध्ये वडादसैंको घटस्थापनादेखि कोजाग्रत पूर्णिमासम्म भगवतीलाई दसैंघर राखेर पूजाआजा गरिन्छ र नवमीको दिन पञ्चवली दिइन्छ जुन भगवतीको मामाघरको रुपमा प्रसिद्ध छ । मंसिरदेखि चैत्रसम्म भगवतीलाई ६ स्थित बेसीको मन्दिरमा राखिन्छ जुन भगवतीको माइतीको रुपमा चिनिन्छ । सल्यानकोटकै पश्चिम थुम्कामा रहेको मुल मन्दिरमा राखेर चैत्रदेखि वडा दसैंसम्म भगवतीलाई त्यही पूजाआजा गरिन्छ। हरेक वर्ष मंसिर महिनाको विशेष तिथिमा भगवतीलाई गाउँको मन्दिरबाट बेसीको मन्दिरमा पुर्याइने गरिन्छ । ४ सल्यानकोटमा रहेको मुल मन्दिरमा बिहीबार साँझदेखि नै पूजापाठ गरेर शुक्रबार बिहानै त्रिपुरा भगवतीलाई माइतको मन्दिरमा सारिएको हो। भगवतीको मूर्तिलाई पुजारी तथा पुरोहितले बोकेर बाजागाजाका साथ सल्यानकोटदेखि करिब २ घण्टाको दूरीमा रहेको सल्यानबेसीको मन्दिरमा पीठ्युँमा बोकेर माइको सवारी चलाउने परम्परा रहिआएको छ । सल्यानकोटको डाँडाबाट केही सयको सङ्ख्यामा तीर्थालुको साथमा पुजारी, मूलपुरोहित, मन्दिरका सेवक, नगर्चीका साथ जयजयकार गर्दै सुरु हुने यात्रा तल बेसीमा आइपुगुन्जेलसम्ममा हजारौं मानिस विशाल जात्रामा सहभागी हुन्छन्। त्रिपुरा भगवतीको सवारी चलाउने बेलामा अघिअघि खैँजडी भजनसँगै नाङ्गो खुडा, खुकुरी र तरबार बोकेका युवाहरु, त्यसपछि दियो, कलश, शंख, घण्टसहितका भक्तजन, प्रहरी र भक्तजनले बनाएको हाते साङ्लोको घेराले सुरक्षित गर्ने गरिन्छ । त्रिपुरासुन्दरीमाइ भगवतीको मूर्तिलाई रानामगर थरका स्थानीय पुजारी, सापकोटा र तिमल्सिना बाहेक अरु कसैले पनि हेर्न र छुन नपाउने प्रचलन रहिआएको छ । यी तीन थरीबाहेक मन्दिर पुग्ने जोसुकैले पनि मन्दिरको मुल ढोकाबाटै भगवतीलाई पूजाआजा गर्नुपर्ने नियम छ । माइको सवारी चलाउँदा त्रिपुरासुन्दरी माइ भगवतीको दर्शन गर्न भक्तजन बाटोमा कुरेर बसेका हुन्छन् । उनीहरुले मूर्ति देख्न र छुन नपाए पनि टाढैबाट दर्शन गर्छन् । यस भगवतीको दर्शन गर्नाले मागेको कुरा पूरा हुने विश्वास रहेकाले टाढाटाढाबाट पनि भक्तजन भगवतीको दर्शन गर्न र पूजाआजा गर्न आउने गर्दछन्। वर्षमा तीनपटक मूर्तिलाई यसरी नै बोकेर मन्दिर सार्ने परम्परा रहेको यस भगवतीसँग ऐतिहासिक किम्वदन्ती जोडिएको पाइन्छ । पृथ्वीनारायण शाहले नुवाकोट एकिकरण गर्न आउँदा यही भगवतीको पूजाआजा गरि नुवाकोट विजयको कामना गदै आशिष मागेको र त्यहीबेलादेखि शाहवंशको कुलदेवताको रुपमा मान्दै आएको किवदन्ती छ । राजतन्त्र समाप्त हुनुभन्दा अगाडी हरेक वर्ष राजपरिवारका सदस्य यहाँको मन्दिरमा पूजाआजा गर्न आउने गरेका थिए । नेपालमा राजतन्त्र हुन्जेलसम्म हरेक वर्ष राजपरिवारको नाममा मुल पूजा गरिँदै आएको र राजतन्त्रको अन्त्यपछि नेपाल सरकार र नेपालीको नाममा पूजा गर्न थालिएको छ। वेशीको मन्दिरमा भगवतीलाई सार्दै गर्दा खेतमा भर्खर टुसाउँदै गरेको गहुँवाली भक्तजन र तीर्थालु सबैले कुल्चेर निमिट्यान्न भएपनि झन मौलाउँदै जाने किंवदन्ती पनि रहेको छ । भक्तजनलाई कुल्चाउनकै लागि भनेर भगवतीलाई वेशी झार्नु एक हप्ता अघिमात्र कृषकले वेशीको जात्रा हुने फाँटमा गहुँ तोरी लगाएका हुन्छन् ।"
उपनिर्वाचनको तयारी पूरा,"बैतडी : शनिबार हुने उपनिर्वाचनको तयारी पूरा भएको छ। निर्वाचनको तयारी पूरा भएको जिल्ला निर्वाचन अधिकारी माधवप्रसाद फुँयालले जानकारी दिए। उनका अनुसार ३ वडामा ६ मतदान केन्द्र तोकिएकोमा प्रत्येक मतदान केन्द्रमा ९ जना कर्मचारी र ५० भन्दा बढी कर्मचारी परिचालन गरिएको छ। सुरक्षाकर्मीसहित करिब ४०० जनशक्ति परिचालन गरिएको छ। उपनिर्वाचन हुने जिल्लाको दोगडाकेदार गाउँपालिका ४, सुर्नया गाउँपालिका १ र पुर्चौडी नगरपालिका ४ मा ३०० बढी सुरक्षाकर्मी र ५४ जना कर्मचारी परिचालन गरिएको प्रमुख जिल्ला अधिकारी आनन्द पौडेलले जानकारी दिए । उनले भने, 'हामीले निर्वाचनलाई स्वच्छ मार्यादित र भयरहित वातावरणमा सम्पन्न गर्न सम्पूर्ण तयारी गरेका छौं । सुरक्षाकर्मी आवश्यकता अनुसार खटाएका छौं।' मतदानको समय शनिबार बिहान ७ बजेदेखि बेलुका ५ बजेसम्म तोकिएको छ । मतदानकेन्द्रमा सुरक्षा अवस्था मजबुत बनाइएको जिल्ला सुरक्षा समितिले जनाएको छ । दोगडाकेदार गाउँपालिका ४ मा हुनैनाथ आधारभूत विद्यालय कपिन्ना र केदार मावि पिपलकोट मतदाकेन्द्र तोकिएको छ भने पुर्चौंडी नगरपालिका ४ मा महादेव मावि सिबाबो र पहरौल मावि बागा मतदानकेन्द्र तोकिएको छ । यस्तै सुर्नया गाउँपालिका १ मा साविकको गाविस भवन गुर्केलीमा मतदान केन्द्र तोकिएको छ । मतदानकेन्द्रको भित्री घेरामा नेपाल प्रहरी, बीचमा सशस्त्र प्रहरी र बाह्य घेरामा नेपाली सेना रहेको छ । यही साउन १६ गते १८ वर्ष पूरा भइ फोटोसहितको मतदाता नामावलीमा नाम दर्ता गराएका मतदाताले मतदान गर्न पाउनेछन् । मतदानका लागि मतदाता परिचयपत्र अनिवार्य गरिएको छ । चार हजार बढी मतदाता सहभागी उपनिर्वाचनमा बैतडीमा ४ हजार बढी मतदाता सहभागी हुने भएका छन् । जिल्ला निर्वाचन कार्यालय बैतडीका अनुसार निर्वाचन हुने ३ वडामा कुल ४ हजार ३३६ मतदाता सहभागी हुने भएका छन् । जसमा दोगडाकेदार गाउँपालिका ४ मा १ हजार ८०८, सुर्नया गाउँपालिका १ मा ६१९ र पुर्चौडी नगरपालिका ४ मा १९०९ मतदाता रहेका निर्वाचन अधिकारी फुँयालले बताए । यसै वर्षको साउन १६ गतेसम्म १८ वर्ष पूरा भएकाले उपनिर्वाचनमा मत हाल्न पाउनेछन् । उपनिर्वाचन हुने वडामा मदिरा निषेधित उपनिर्वाचनलाई शान्तिपूर्ण रुपमा सम्पन्न गर्नका लागि मदिरा निषेध गरिएको छ । उपनिर्वाचन हुने जिल्लाका ३ वडामा मंसिर १५ गतेसम्म मदिरा बिक्रीवितरण तथा सेवन पूर्ण रुपमा बन्द गरिएको जिल्ला प्रशासन कार्यालय बैतडीले जनाएको छ । दोगडाकेदार गाउँपालिका ४, सुर्नया गाउँपालिका १ र पुर्चौडी नगरपालिका ४ मा मादक पदार्थ बिक्रीवितरण तथा सेवनमा पूर्ण रुपमा निषेध गरिएको प्रमुख जिल्ला अधिकारी आनन्द पौडेलले बताए । उपनिर्वाचन हुने वडामा शनिबार यातायातका साधन बन्द हुनका साथै उपनिर्वाचन हुने वडाका नागरिकबाहेक अरुले उक्त वडामा जान नपाउने पनि जिल्ला प्रशासन कार्यालय बैतडीले जनाएको छ ।"
प्रहरीलाई घुस दिने होटल सञ्चालक अख्तियारको फन्दामा,"काठमाडौं : अख्तियार दुरुपयोग अनुसन्धान आयोगले काठमाडौँस्थित टोखा नगरपालिकामा रहेको आगमन फुडल्यान्ड एण्ड गेष्टहाउसका संचालिका सोममाया राईविरुद्ध मुद्दा दायर भएको छ। टोखा ५ मा रहेको आगमन फुडल्यान्ड एण्ड गेष्टहाउस चेकजाँच गर्ने क्रममा डिउटीमा खटिएका प्रहरीलाई होटल संचालिका राईले ५० हजार घुस दिएको खुलेपछि अख्तियार उनीविरुद्ध विशेष अदालतमा मुद्दा दायर गरेको छ। महानगरीय प्रहरी वृत, महाराजगञ्ज, काठमाडौँबाट खटिएको टोलीलाई राईले गेष्टहाउस चेकजाँच नगर्न घुस दिएको अख्तियारले दाबी गरेको छ। ५० हजार घुस दिएको अवस्थामा राईबाट उक्त रकम बरामद भएको अनुसन्धानबाट खुल्न आएको अख्तियार प्रवक्ता प्रदीपकुमार कोइरालाले जानकारी दिए। उनीविरुद्ध भ्रष्टाचार निवारण ऐन बमोजिम सजाय गरी बरामद भएको उक्त रकम जफतसमेतको मागदाबीसहित विशेष अदालत, काठमाडौंमा मुद्दा दायर गरेको छ।"
लागुऔषध ल्याउँदै गर्दा पक्राउ,"विराटनगर : भारतको जोगवनीबाट बिक्रीका लागि नेपालतिर लागुऔषध लिएर आउँदै गर्दा बुधबार राति विराटनगर महानगरपालिका१५ भट्टी चौकबाट एक युवा पक्राउ परेका छन् । प्रहरीको लागुऔषध नियन्त्रण ब्युरो विराटनगरको टोलीले सुनसरीको धरान उपमहानगरपालिका ४ का २२ वर्षीय रवि साहलाई पक्राउ गरेको हो । शरीरमा लगाएका ज्याकेट, प्वाइन्टलगायतका कपडाको गोजीमा प्रतिबन्धित लागुऔषध राखेर साइकलमा नेपालतिर छिरेपछि उनी पक्राउ परेका हुन् । साहको साथबाट ठूलो परिणामको लागुऔषध बरामद भएको मोरङ प्रहरीका प्रवक्ता डीएसपी राजकुमार खिँउजुले बताए । उनकाअनुसार गोजीमा राखेर ल्याउँदै गरेको अवस्थामा स्पास्मोप्रोक्सिभन दुई सय ८८ र नाइट्रोसन दुई सय ट्याब्लेट बरामद भएको छ । साहविरुद्ध बिहीबार लागुऔषध ऐनअन्तर्गतको मुद्दा चलाउन म्याद थप गरेर बाँकी अनुसन्धान सुरु गरिएको खिँउजुको भनाइ छ। केही दिनदेखि नेपालभारत आवतजावत बाक्लो बनेपछि उनीमाथि प्रहरीले निगरानी बढाएको थियो । त्यही क्रममा लागुऔषध लिएर आउँदै गर्दा साह पक्राउ परेपछि बिक्रीका लागि ल्याउने गरेको खुलेको प्रहरीले जनाएको छ । 'भारतको जोगवनीबाट नेपालका विराटनगर, धरान, इटहरी लगायतका सहरमा बिक्रीका लागि लागुऔषध ल्याउने गरेको प्रारम्भिक अनुसन्धानबाट खुल्यो, ' प्रहरीका एक अनुसन्धान अधिकृतले भने, 'बिक्रीका लागि लागुऔषध ल्याउने क्रममा उनी पक्राउ परेका हुन् ।' जोगवनीमा लागुऔषधको डिलरसम्म पुगेर साह आफैले लागुऔषध ल्याउने गरेको र दुव्र्यसनमा फसेका युवालाई खोजी गरेर बिक्री गर्ने गरेको खुलेको उनले बताए ।छिटो पैसा कमाउने लोभमा परेर उनले केही समयदेखि नियमित कानुनले बर्जित गरेको काम गरिरहेको प्रारम्भिक अनुसन्धानबाट खुलेको प्रहरीले जनाएको छ ।"
ब्राउन सुगरसहित तीनजना कारोबारी पक्राउ,"धनगढी : धनगढीमा ब्राउन सुगरसहित ३ जना पक्राउ परेका छन् । धनगढी उपमहनगरपालिक ५ जाई बस्ने २८ वर्षीय इन्द्रजित धामी, ८ बस्ने १८ वर्षीया एलिसा तामाङ र बाजुरा त्रिवेणी नगरपालिका३ घर भई धनगढी उपमहनगरपालिका १ बस्ने १९ वर्षीया मोनिका थापा भन्ने मोनिका बुढालाई प्रहरीले पक्राउ गरेको हो । बिहीबार राती धनगढी उपमहानगरपालिका १ स्थित पुष्पाञ्जली होटलमा लागुऔषधको कारोबार भइरहेको भन्ने विशेष सूचनाको आधारमा उनीहरुलाई पक्राउ गरेको कैलालीका प्रहरी नायव उपरीक्षक दक्षकुमार बस्नेतले जानकारी दिए । उनीहरुको साथबाट ३ ग्राम ७ सय ६० मिलिग्राम ब्राउन सुगर बरामद गरिएको उनले बताए । तीनैजनालाई पक्राउ थप अनुसन्धान भइरहेको प्रहरी जनाएको छ।"
जापान छिर्न पाएनन् तीन नेपाली,"काठमाडौं : जापानको ओसाकास्थित अध्यागमन कार्यालयले तीन नेपालीलाई जापान प्रवेशमा रोक लगाएको छ। यात्रा शंकास्पद देखिएको भन्दै कान्साई अन्तर्राष्ट्रिय विमानस्थलस्थित अध्यागमनका अधिकारीले उनीहरूलाई काठमाडौं फिर्ता पठाएका हुन्। जापान प्रवेश नपाएकामा सिन्धुपाल्चोकका रामकुमार जीसी, काठमाडौंका सुदीप पुडासैनी र ललितपुरका नारायणप्रसाद गौतम छन्। उनीहरू नेपाल एयरलाइन्सको विमानबाट जापान घुम्न हिँडेका थिए। एयरलाइन्सका अधिकारीले तीनै जनालाई त्रिभुवन अन्तर्राष्ट्रिय विमानस्थलस्थित अध्यागमन कार्यालयको जिम्मा लगाएको खुलेको छ। उनीहरूले जापानी दूतावासबाट १५ दिनको सिंगल इन्ट्री भिसा पाएका थिए। यही मंसिर ७ गते शनिबार जापान उडेका उनीहरूलाई त्यहाँको अध्यागमनले फिर्ता गरेपछि मंसिर १० मा नेपाल फर्किएका थिए। अध्यागमन अधिकारीले उनीहरूलाई जापान प्रवेशबाट किन रोक्यो भन्ने विषय खुलेको छैन। यद्यपि, जापानको अध्यागमन तथा शरणार्थी कानुनअनुसार उनीहरूलाई फिर्ता गरेको स्रोतले बताएको छ। जापानमा रहेका केही नेपालीले त्यहाँको अध्यागमन कानुन उल्लंघन गरेपछि नेपालबाट जानेलाई अध्यामगनका अधिकारीले सोधखोज गर्ने गरेका छन्। प्रवेशाज्ञा (भिसा) पाउँदैमा सम्बन्धित मुलुक प्रवेश गर्न पाइन्छ भन्ने हुँदैन। भिसा भए पनि शंका लागे सम्बन्धित मुलुकका अध्यामगन अधिकारीले जो कोहीलाई फिर्ता गर्ने अधिकार राख्दछन्। जापान गएपछि नेपाल फर्किने आधार नदेखेपछि उनीहरूले जापान प्रवेश गर्न नपाएको स्रोतले जनाएको छ। जापान छिरेका नेपालीले उद्देश्यअनुरूप काम नगरेपछि त्यहाँको अध्यागमनले नेपाल, बंगलादेश, पाकिस्तानलगायत मुलुकका नागरिकलाई निगरानी बढाएको छ। काठमाडौंस्थित मुन सन ट्राभल्स एन्ड टुर्सले उनीहरूको हवाईजहाजको टिकटिङ र जापानमा होटल बुकिङको व्यवस्था गरेको थियो। उनीहरूलाई जापान जान टिकटिङ र होटल व्यवस्थापनमा आवश्यक सहयोग मात्र गरेको उक्त ट्राभल प्रुमख रमेश थापाले बताए। झन्डै ८० हजार नेपाली जापानमा बस्दै आएका छन्।"
"दैलेख दुर्घटनाका मृतकको सनाखत, घाइतेको उपचार हुँदै","दैलेख : दैलेखमा माइक्रो बस (हाइस) दुर्घटना हुँदा घटनास्थलमै ज्यान गुमाएका तीनैजनाको सनाखत भएको छ । मृत्यु हुनेमा विरेन्द्रनगरनगरपालिका ३ सुर्खेतका ५७ वर्षीय थिरे सुनार, सानोश्री नगरपालिका ८ बर्दियाका २९ वर्षीय नामबहादुर बडुवाल र उनका पत्नी २७ वर्षीया कमला बडुवाल रहेको दैलेखका डीएसपी हरिबहादुर ओलीले जानकारी दिए। दुर्घटनामा चालकसहित १५ जना घाइते भएको डीएसपी ओलीले जानकारी दिए ।घाइतेहरुको कर्णाली प्रदेश अस्पताल सुर्खेतमा उपचार भइरहेको छ । विरेन्द्रनगर नगरपालिका १८ का चालक नरेश शाहीलाई प्रहरीले नियन्त्रणमा लिएको छ । उनको ढाडमा चोट लागेको दैलेख प्रहरीले जनाएको छ । सुर्खेतबाट दैलेख आउँदै गरेको भे १ ज १०२९ नम्बरको हाइस दैलेखको गुराँस गाउँपालिका ४ घोडाबास नजिकै दुर्घटना भएको थियो ।तीव्र गतिमा रहेको माइक्रो बस (हाइस) पानी भएको खाल्डो कटाउन खोज्दा अनियन्त्रीत भई दुर्घटना भएको चालक शाहीले प्रहरीसमक्ष बताएका छन् ।"
बस दुर्घटना छानबिन समितिमा पत्रकार महासंघका अध्यक्ष !,"सन्धिखर्क : बस दुर्घटना छानबिन समितिको सदस्यमा पत्रकार महासंघका अध्यक्ष पनि सदस्य बन्ने भएका छन्। अर्घाखाँचीको नरपानीमा बुधबार १९ जनाको ज्यान जाने गरी भएको दुर्घटनाको छानबिन समितिमा महासंघ जिल्ला शाखाका अध्यक्ष र उनले तोकेको प्रतिनिधिलाई सदस्य बनाउने निर्णय प्रमुख जिल्ला अधिकारी विजयराज पौडेलको अध्यक्षतामा बसेको सर्वपक्षीय बैठकले गरेको छ। सहायक प्रमुख जिल्ला अधिकारी विष्णुराज बेल्वासेको संयोजकत्वमा गठन भएको समितिमा ९ सदस्यीय रहने छन्। महासंघ अध्यक्षसँगै समितिको सदस्यमा सन्धिखर्क नगरपालिका, जिल्ला ट्राफिक कार्यालय, जिल्ला सरकारी वकिल कार्यालय, डिभिजन सडक कार्यालय शिवपुर, पश्चिम नेपाल यातायात प्रालि, देउराली यातायात प्रालिका एक एकजना र सन्धिखर्क नगरपालिका ६ का वडा अध्यक्ष रहने छन्। तीब्र गतीका कारण बुधबार बस दुर्घटना भएको प्रहरीको प्रारम्भिक प्रतिवेदनले देखाएको छ। शुक्रबार बसेको सर्वपक्षीय बैठकमा प्रदेश सांसद रामजीप्रसाद घिमिरे, जिल्ला समन्वय समितिका प्रमुख पिताम्बर शर्मा, सन्धिखर्क नगरपालिकाका नगर प्रमुख कमलप्रसाद भुसाल, उपप्रमुख ठाकु कुमार विकसँगै सुरक्षा निकायका प्रमुख, यातायात व्यवसायीका प्रतिनिधिको सहभागीता थियो।"
सागको उद्घाटन र समापनमा राजधानीमा जोर बिजोर,"काठमाडौं : ट्राफिक व्यवस्थापनलाई मध्यनजर गर्दै १३ औं दक्षिण एसियाली खेलकुद (साग)को अवधिमा राजधानीमा जोर बिजोर सवारी नियम लागू हुने भएको छ। महानगरीय ट्राफिक प्रहरी महाशाखाका अनुसार ट्राफिक व्यवस्थापनालाई चुस्त, दुरुस्त, व्यवस्थित र सुरक्षित बनाउन रिङरोड भित्र सञ्चालन हुने सवारी साधनमा जोर बिजोरको नियम लागू गरिएको हो। रिङरोडभित्र सञ्चालन हुने सम्पूर्ण निजी र भाडाका सवारी साधनलाई मंसिर १५ र २४ गते जोर बिजोर प्रणााली अनुसार सञ्चालन गरिने छ। महाशाखाका अनुसार १५ गते बिजोर नम्बरका सवारी साधान सञ्चालन हुनेछन् भने २४ गते जोर नम्बरका गाडी सञ्चालन हुनेछन्। सवारी नम्बरको अन्तिम अंकको आधारमा जोर बिजोर लागू हुनेछ। मोटरसाइकलसहित सम्पूर्ण निजी तथा भाडाका सवारी साधनमा यो नियम लागू हुने महाशाखाले जनाएको छ। आइतबारबाट सुरु हुने १३औँ सागमा करिब १९ हजार सुरक्षाकर्मी परिचालित हुने छन्। सागको सुरक्षा समितिको संयोजक प्रहरी महानिरीक्षक (आईजीपी) सर्वेन्द्र खनाल छन्। सुरक्षा व्यवस्थालाई मजबुत बनाउन उक्त समितिले सेना, प्रहरी, सशस्त्र प्रहरी र राष्ट्रिय अनुसन्धान विभागलाई प्रभावकारी ढंगबाट परिचालन गर्ने छ। काठमाडौं र ललितपुरमा हुने खेल मैदान र खोलाडीको बासस्थानको सुरक्षा प्रबन्ध प्रहरी मुख्यालयले मिलाएको छ। जनकपुरमा हुने खेलमा प्रदेश२ र पोखरामा गण्डकी प्रदेश प्रहरी प्रमुखले नै सुरक्षा नेतृत्व गर्नेछन्। प्रहरी केन्द्रीय प्रवक्ता डीआईजी विश्वराज पोखरेलले सागको सुरक्षा व्यवस्था प्रभावकारी ढंगले मिलाएको बताए। उनले भने, आईजीपी सापकै नेतृत्वमा सुरक्षाकर्मी परिचालन हुनेछन्। कुनै त्रुटी हुन दिंदैनौं। महानिरीक्षक खनालको संयोजकत्वमा रहेको सुरक्षा समितिमा सेनाका सहायक रथी हिमांशु खड्का, नेपाल प्रहरीका डीआइजी दीपककुमार थापा, सशस्त्र प्रहरीका डीआइजी चन्द्रप्रकाश गौतम, राष्ट्रिय अनुसन्धान विभागका अनुसन्धान निर्देशक लक्ष्मण गुरुङ र राष्ट्रिय खेलकुद परिषद्की सरस्वती केसी भण्डारी सदस्य छन्।"
"दैलेखमा माइक्रो बस दुर्घटना : ३ को मृत्यु, ७ जना घाइते",दैलेख : दैलेखको गुराँस गाउँपालिका४ घोडाबास नजिकै (माइक्रो बस)हाइस दुर्घटना हुँदा ३ जनाको ज्यान भएको छ । सुर्खेतबाट दैलेख आउँदै गरेको भे १ ज १०२९ नम्बरको हाइस दुर्घटनामा तीन जनाको घटनास्थलमै मृत्यु भएको जिल्ला प्रहरी कार्यालय दैलेखले जनाएको छ । प्रहरीका अनुसार ७ जना घाइते भएका छन्। घाइतेको उद्वार भइरहेको दैलेख प्रहरी प्रमुख डीएसपी हरिबहादुर ओलीले जानकारी दिए । प्रहरी निरीक्षक उपेन्द्रप्रसाद आचार्यको टोली घटनास्थलतर्फ गइरहेको र घटनाबारे थप विवरण आउन बाँकी रहेको डीएसपी ओलीले बताए।
एउटै संरचना नहुँदा सेवा सात ठाउँमा,"काठमाडौं : काठमाडौं महानगरबाट दिइने सेवा एकै ठाउँबाट नपाउँदा सेवाग्राही मर्कामा परेका छन्। महानगर कार्यालका अहिले १६ वटा विभाग छन्। तर, धेरै ठाउँमा छरिँदा सेवाग्राहीलाई समस्या हुने गरेको छ। भूकम्पअघि महानगरका सबै सेवा बागदरबारस्थित एउटै कार्यालयबाट सुचारु हुन्थ्यो। तर, भूकम्पले बागदरबार क्षति भएपछि विभाग छरिएका हुन्। बागदरबारमा कानुन, पञ्जीकरण र नगर प्रहरी विभाग मात्र छ। प्रमुख उपप्रमुखसहित प्रशासन विभाग, सहरी सुव्यवस्था विभाग सुन्धारास्थित जेडिए भवनमा छ। शिक्षा र कृषि विभाग ताहाचल पुरानो शिक्षा कार्यालयको भवनमा छ। राजस्व, सहरी पूर्वाधार, भवन निर्माण विभागलगायत बबरमहलमा छन्। यस्तै विपद् व्यवस्थापन, सामाजिक विकासलगायत कार्यालय जिल्ला समन्वय समितिको भवनमा छन्। महानगरको सहरी योजना आयोगले पनि थापाथलीबाट सेवा दिइरहेको छ। एउटै कार्यालयका विभाग भिन्न ठाउँमा हुँदा सेवाग्राही अन्योलमा पर्ने गरेका छन्। सेवाग्राहीको काम राजस्व र शिक्षा विभागमा पयो भने उसले ताहाचल र बबरमहल धाउनुपर्ने हुन्छ। विभाग छरिँदा सेवाग्राही मात्र नभई कर्मचारीलाई समेत कुदाकुद हुने गरेको छ। विभाग छरिँदा सेवाग्राही मार्कामा परेको स्विकार्छन् महानगरका प्रवक्ता ईश्वरमान डंगोल। एकै ठाउँबाट सेवा प्रवाह गर्न उपयुक्त भवन खोजी भइरहेको उनले बताए। कार्यालय धेरैतिर छरिँदा सेवाग्राही मात्र नभई कर्मचारीलाई पनि समस्या भएको छ, उनले भने, हामी एकै ठाउँमा सञ्चालन गर्न सकिने भवन खोजिरहेका छौँ। तर, तत्काल भेटिएको छैन। यदि, भेटिएमा हामी सेवा प्रवाहलाई एकै ठाउँमा ल्याउँछौँ। भाडाकै भवनमा विभागहरू काठमाडौं महानगरको आफ्नै भवन नहुँदा भाडामा कार्यालय सञ्चालन गर्नुपरेको छ। महानगरले आफ्ना कार्यालय सञ्चालन भएका भवनको भाडाबापत मासिक १६ लाख ४४ हजार ८ सय ३९ रुपैयाँ तिर्दै आएको प्रवक्ता डंगोलले जानकारी दिए। महानगरको मुख्य कार्यालयसहित केही विभाग रहेको जेडिए भवनमा महानगरले मासिक ८ लाख २९ हजार दुई सय ५५, सहकारी विभाग रहेको भवनको एक लाख १२ हजार, बबरमहलमा भएको राजस्व विभाग भएको भवनको तीन लाख २१ हजार ६ सय ३४, जिविस भवनको एक लाख ९६ हजार ३ सय ५०, थापाथलीमा भएको सहरी योजना आयोग भएको भवनको १३ हजार, महानगरका वडा नं १४, २२, र २७ सहित सहरी क्लिनिक सञ्चालन भएका भवनको गरेर एक लाख ७२ हजार ६ सय रुपैयाँ तिर्दै आएको छ।"
करणी उद्योगमा पक्राउ परेका चिकित्सकको रिहाइ माग गर्दै विज्ञप्ति,"ललितपुर : नेपाल चिकित्सक संघले करणी उद्योगको आरोपमा पक्राउ परेका डा रोहितकुमार झालाई रिहा गर्न माग गरेको छ। स्वास्थ्य परीक्षणका लागि मेडिसिटी अस्पताल पुगेकी महिलाले डाक्टर झाले गोप्य अंगमा छुन खोजेको भन्दै प्रहरीकहाँ उजुरी गरेकी थिइन्। उनको उजुरीको आधारमा महानगरीय प्रहरी परिसर ललितपुरले सोमबार झालाई अस्पतालबाट पक्राउ गरेको थियो। चिकित्सक संघले विज्ञप्ति जारी गर्दै गृहमन्त्रालय, स्वास्थ्य तथा जनसंख्या मन्त्रालय, नेपाल मेडिकल काउन्सिल, महान्यायाधिवक्ताको कार्यालय, सरकारी वकिलको कार्यालय तथा महानगरीय प्रहरी परिसर ललितपुरलाई बोधार्ध दिएको छ। विज्ञप्तिमा फेमिली फिजिसियन झालाई प्रहरीले हिरासतमा राखेको सम्बन्धमा गम्भीर ध्यानाकर्षण भएको उल्लेख गरेको छ। मुलुकी अपराध (संहिता) ऐनको इलाज सम्बन्धी परिमार्जित संहिताको दफा २३१, २३२, २३३ र २३८ मा नेपाल मेडिकल काउन्सिलले तोकेको सम्बन्धित विज्ञ चिकित्सकको संयोजकत्वमा पाँच सदस्य अनुसन्धान समिति गठन गर्ने व्यवस्था रहेको छ। समितिले कसुर गरेको प्रमाणित भएमा मात्र मुद्दा चलाउन सम्बन्धित सरकारी वकिलको कार्यालयमा लेखी पठाउने व्यवस्था भएको विज्ञप्तिमा छ। महानगरीय प्रहरी परिसर ललितपुरका प्रमुख टेकप्रसाद राईका अनुसार प्रहरीले कानुनले नगर भनेको काम गर्न सक्दैन। कानुनका ज्ञाता प्रहरी होइन, उनले भने, कसैलाई थुन्ने हाम्रो इच्छा होइन। पीडितले न्याय पाउनुपर्ने उनको भनाइ छ। के भएको थियो अस्पतालमा ? गत आइतबार ३३ वर्षीया इन्जिनियर स्वास्थ्य परीक्षणका लागि मेडिसिटी अस्पताल पुगिन्। उनी कार्यरत गैर सरकारी संस्थाले आफ्ना कर्मचारीको बेलाबेलामा स्वास्थ्य परीक्षण गराउँदै आएको छ। जसलाई वेलनेस क्लिनिक नाम दिइएको छ। मेडिसिटीमा उनले भन्दा अगाडि नै एक कर्मचारीले स्वास्थ्य परीक्षण गराइसकेका थिए। दोस्रो पालोमा उनले चिकित्सकलाई भेटेकी थिइन्। परीक्षणपछि चिकित्सकले गोप्य अंगमा छुने प्रयास गरेको भन्दै उनी उजुरी लिएर जावलाखेल पुगेकी थिइन्। उनको उजुरीको आधारमा प्रहरीले डा झालाई सोमबार पक्राउ गरेको थियो। झा विभिन्न जिल्लामा काम गरेका अनुभवी चिकित्सक हुन्। झाको मुद्दामा अदालतले मंगलबार चार दिनको म्याद थप गरेको छ। प्रहरीका अनुसार बयानका क्रममा आरोपी झाले अनुमती लिएर मात्र महिलाको शरीरमा छोएको बताएका छन्। परीक्षण सुरु गर्नु अगाडि महिलालाई कोही आफन्त चाहिन्छ की भन्ने प्रश्न गर्दा महिलाले चाहिन्न भनेपछि आफूले परीक्षण सुरु गरेको बताएका छन्। प्रहरीका अनुसार महिलाले उनको छुवाईलाई ब्याड टच भनेकी छन्। शरीरको माथिल्लो भागमा छोएपछि पिसाबमासमेत खराबी देखिएको भन्दै पाइन्टको बटन खोलेर गोप्य अंगमा हात पुरयाउन खोजेको आरोप लगाएकी छन्।"
छड्केमा दुई सय ५८ कर्मचारी : कुन कार्यालयका कति परे ?,"काठमाडौं : राष्ट्रिय सतर्कता केन्द्रले एक हप्ता लगाएर ५४ वटा कार्यालयमा गरेको अनुगमनमा २५८ कर्मचारी छड्केमा परेका छन्। जसमा १५० कर्मचारी समय पालना नगरेको पाइएको छ भने १०८ जनाले तोकिएको पोशाक लगाएका छैनन्। कागेश्वरी मनहरा नगरपालिका १९ कर्मचारीेले समय पालना नगरेको भेटिएको छ भने १ जनाले तोकिएको पोशाक नलगाएको पाइएको छ। गोकर्णेश्वर नगरपालिका १४ कर्मचारी छड्केमा परे जसमा ९ जनाले समय पालना नगरेको पाइयो भने ५ जना तोकिएको पोशाकमा थिएनन्। चन्द्रागिरी नगरपालिकाका ८ कर्मचारी अनुगमन परे। जसमा तीनजना समय पालना नगरेको भेटियो भने पाँचजना गैर पोशाकमा थिए। टोखा नगरपालिका ६, चागुनारायण नगरपालिका ११, भक्तपुर नगरपालिका चा। जना, दक्षिणकाली नगरपालिकाका २ कर्मचारी छड्केमा परे। चाँगुनारायण नगरपालिका५ र ९ का ३३, गोकर्णेश्वर नगरपालिका ५ का १, कागेश्वरी मनहरा ५ का ३ जना कर्मचारीलाई सतर्कता केन्द्र आचरणमा नरहेको भन्दै कारवाहीको लागि सिफारिस गरेको छ। केन्द्रका सूचना अधिकारी एवं उपसचिव डालनाथ अर्यालले गाउँपालिका र नगरपालिका पदाधिकारीसमेत सुशासनमा जिम्मेवार नभएको भेटिएको बताए। स्थानीय तहका कर्मचारीले सुशासनमा ध्यानै नदिएको भेटियो, उनले भने, पदाधिकारीलाई पनि त्यसमा कुनै चासो दिएका छैनन्। उपत्यकाका स्थानीय तहमा गरेको छड्के अनुगमनमा स्थानीय तहमा कर्मचारी लपरवाही हदैसम्म भेटिएको उनले भनाइ छ। सतर्कता केन्द्रले मंसिरका पहिलो साता उपत्यकाभित्रका सरकारी कार्यालयको छड्के अनुगमन गरेको थियो। भूमि सुधार कार्यालय साँखुका ८, नापी कार्यालय साँखुका २, शंखरापुर पोलिटेक्निकल इस्टिच्युट २१, यातायात कार्यालय सतुंगलका ५, भूमि सुधार तथा मालपोत कार्यालय टोखाका ४, भूमिसुधार तथा मालपोत कार्यालय डिल्लीबजारका ६, हुलाक सेवा विभागका ३३, फिलाटेलिक तथा हुलाक टिक व्यवस्थापन कार्यालयका २, कम्पनी रजिष्टारको कार्यालय त्रिपुरेश्वरका २ जना कर्मचारी छड्केमा परे। त्यस्तै भन्सार विमागका १२, घरेलु तथा साना उद्योग विभागका ६, दुग्ध विकास संस्थाका ४, आन्तरिक राजश्व कार्यालय टंगालका ७, खानेपानी तथा ढल निकास विभागका १, दुग्ध पदार्थ विक्री वितरण आयोजना लैनचौरका ७, जिल्ला प्रशासन कार्यालयका २, यातायत व्यवस्था कार्यालय ८, कोष तथा लेखा नियन्त्रण कार्यालयका २, आन्तरिक राजस्व कार्यालयका १९, भूमिसुधार तथा मालपोत कार्याल्य ललितपुका ५, नापी ललितपुरका ४, जिल्ला प्रशासन कार्यालय ललितपुरका ४, यातायात व्यवस्ीथा कार्याल्य, सवारी चालक अनुमति पत्रका ४, कोष तथा लेखा नियन्त्रणकार्यलय ललितपुरका १ जना कर्मचारी छडेका परेका छन्। उनले नापी, मालपोत, तालिम केन्द्रमा कर्मचारी आचरणमा नरहेको भेटिएको बताए।"
"रुकुममा जिप दुर्घटना : एकको मृत्यु, ९ घाइते","रुकुम : रुकुमपूर्वमा शुक्रबार जिप दुर्घटना हुँदा एक जनाको मृत्यु भएको छ। दुर्घटनामा ९ यात्रु घाइते भएका छन्। रुकुम पश्चिमको सदरमुकाम खलंगाबाट रुकुमपूर्वको तकसेरा जाँदै गरेको रा १ ज ४४४ नम्बरको जिप मध्यपहाडी लोकमार्ग अन्तर्गत भूमे गाउँपालिका३ जिपखोलामा दुर्घटना भएको प्रहरीले जानकारी दिएको छ। दुर्घटनामा सोही गाउँपालिका२, खावाङ्ग बगरका ३ वर्षीय मनिष पुनको मृत्यु भएको जिल्ला प्रहरी कार्यालय रुकुमपूर्वका प्रमुख प्रहरी नायब उपरीक्षक योगेन्द्र खड्काले जानकारी दिए। उनका अनुसार तीनजना पुरुष र ६ जना महिला गरेर ९ जना घाइते भएका छन्। घाइतेमध्ये चारजनाको अवस्था गम्भीर रहेको डीएसपी खड्काले जानकारी दिए। घाइते सबैको जिल्ला अस्पताल रुकुमकोटमा उपचार भइरहेको छ। चालकलाई प्रहरीले नियन्त्रणमा लिएको छ।"
बिरामीलाई फार्मेसीमा नपठाएको भन्दै सञ्चालकले कुटे एम्बुलेन्स चालक,"विराटनगर : विराटनगर महानगरपालिका ३ स्थित विराटनगर अस्पताल अगाडि सञ्चालनमा रहेको हाम्रो गोलबजार फार्मेसी (औषधि पसल) का सञ्चालक रविन्द्र महतोले एम्बुलेन्स चालकमाथि कुटपिट गरेका छन् । सिरहाको धनगढी नगरपालिका ७ घर भएका २१ वर्षीय महतोले आफ्नो फार्मेसीमा औषधि किन्न बिरामी नपठाएको भन्दै एम्बुलेन्स चालक सुनसरीको धरान उपमहानगरपालिका११ का ५२ वर्षीय रामकुमार राईलाई कुटपिट गरेका हुन् । शुक्रबार बिहान भएको कुटपिटबाट पूर्णबहादुर स्मृति प्रतिष्ठानको को १ च ६४५४ नम्बरको एम्बुलेन्सका चालक राई घाइते भएका छन् । उनको दायाँ आँखा र ढाडमा चोट लागेको छ । कुटपिटमा संलग्न फार्मेसी सञ्चालक महतोलाई पक्राउ गरेर घटनाका बारेमा अनुसन्धान सुरु गरिएको वडा प्रहरी कार्यालय विराटनगरका डीएसपी वेदप्रसाद गौतमले बताए । उनकाअनुसार पीडितबाट जाहेरी परेपछि थप कारबाही अघि बढाइने छ । उक्त फार्मेसी दुई साताअघि मात्रै सञ्चालनमा आएको हो । प्रहरीकाअनुसार धरानको बीपी कोइराला स्वास्थ्य विज्ञान प्रतिष्ठानले रेफर गरेको सिरहाका अढाई वर्षीय बालक आशिष यादवलाई लिएर एम्बुलेन्स विराटनगर आएको थियो । निमोनियाले अन्तिम अवस्थामा पुगेका कारण उपचार ठीक नहुने भन्दै प्रतिष्ठानले रेफर गरिदिएपछि बालकलाई थप उपचारका लागि विराटनगर लिएर आएको चालक राईले बताए । उनकाअनुसार टंकीसिनवारीमा रहेको विराट टिचिङ अस्पतालमा एनआईसीयू खाली नभएपछि बालकलाई विराटनगरको ग्रीनक्रस अस्पताल लगियो । अवस्था चिन्ताजनक रहेको भन्दै ग्रीनक्रसका चिकित्सकले पनि बालकलाई भेन्टिलेटरमा राख्नु पर्ने सुझाव दिएपछि विराटनगर अस्पताल ल्याइएको उनको भनाइ छ । 'विराटनगर अस्पताल भित्र प्रवेश नगरिकन बिरामीका आफन्तलाई आफ्नो फार्मेसीबाट औषधि किन्ने वातावरण बनाइदिन आग्रह गर्दै केही फार्मेसी सञ्चालकले एम्बुलेन्सलाई घेरिहाले, ' चालक राईले भने, 'बालकको अवस्था गम्भीर रहेका कारण एम्बुलेन्सलाई बाटो नछेक्न आग्रह गर्दा भीडमा रहेका एकजनाले म माथि दुरव्यवहार गर्दै कुटपिट गर्न थाले ।' अस्पतालको आकस्मिक कक्षमा भर्ना गरेको केही बेरमै बिरामी बालकको पनि मृत्यु भएको प्रहरीले जनाएको छ । डीएसपी गौतमले आफ्नो फार्मेसीमा बिरामीका आफन्तलाई औषधि किन्ने वातावरण बनाइदिन आग्रह गर्दै आएका फार्मेसी सञ्चालकले दुरव्यवहार गर्दै एम्बुलेन्स चालकलाई कुटपिट गरेको बताए । त्यस लगत्तै महतो पक्राउ परेपछि उनले सञ्चालन गरेको फार्मेसी बन्द छ । 'अन्तिम अवस्थाका बालकलाई थप उपचारका लागि लिएर आएको एम्बुलेन्स चालकमाथि कुटपिट भएको घटनालाई गम्भीर रुपमा लिइएको छ,' गौतमले भने, 'गहन ढंगबाट अनुसन्धान गर्दै कारबाही अघि बढाइने छ ।'"
"प्रधानमन्त्री खतरामुक्त, एक हप्ता अस्पतालमै","काठमाडौं : प्रधानमन्त्री केपी ओलीको स्वास्थ्यमा क्रमिक सुधार भइरहेको जनाइएको छ। मनमोहन कार्डियोथोरासिक भास्कुलर तथा ट्रान्सप्लान्ट सेन्टरमा शुक्रबार अस्पतालले पत्रकार सम्मेलन गरी प्रधानमन्त्रीको स्वास्थ्य अवस्थाबारे जानकारी दिएको हो। प्रधानमन्त्रीको स्वास्थ्यमा क्रमिक सुधार भइरहेको र उनी खतरामुक्त रहेको निजी चिकित्सक डा दिब्या सिंह शाहले जानकारी दिइन् । उनले भनिन्, 'प्रधानमन्त्री खतरामुक्त हुनुहुन्छ।तर, अझै एक हप्ता अस्पताल बस्नुपर्ने देखिन्छ।त्यसपछि अवस्था हेरेर डिस्चार्ज गरिन्छ।' मंगलबार एपेन्डिसाइटिस शल्यक्रियापछि प्रधानमन्त्री ओली अस्पतालमै स्वास्थ्यलाभ गरिरहेका छन्। बुधबारदेखि ओली सहज महसुस गर्दै सामान्य उठबस गर्न थालेका छन्। पेट दु:खेपछि प्रधानमन्त्री ओलीलाई मंगलबार बिहान अस्पताल भर्ना गरिएको थियो। स्वास्थ्य परीक्षणका क्रममा एपेन्डिसाइटिस देखिएपछि मंगलबार नै त्रिवि शिक्षण अस्पताल परिसरमा रहेको मनमोहन कार्डियोथोरासिक भास्कुलर सेन्टरमा सफल शल्यक्रिया भएको हो। चिकित्सकसँग प्रधानमन्त्रीको आग्रह सबै कुरा बोल्दिनुस्"
भीरबाट लडेर मृत्यु,ताप्लेजुङ : ताप्लेजुङको सिदिङवा गाउँपालिका ५ लिम्बुदिनका जयबहादुर इदिङगो लिम्बूको भीरबाट लडेर मृत्यु भएको छ । ५५ वर्षीय लिम्बू आफन्तको घरमा पुगेर फर्कने क्रममा बिहीबार राती सोहि गाउँपालिकास्थित नाँकेडाँडा भीरबाट खसेका थिए । ५ सय मिटर तल खसेका उनको घटनास्थलमै मृत्यु भएको जिल्ला प्रहरी कार्यालयले जनाएको छ । अत्याधिक मदिरा सेवन गरेका कारण भीरबाट खसेको हुनसक्ने प्रहरीले जनाएको छ । शव पोष्टमार्टमका लागि जिल्ला अस्पताल ताप्लेजुङ ल्याइएको प्रहरी निरीक्षक विष्णु खड्काले बताए।
अब एउटै भूमि ऐन,"काठमाडौं : भूमिसम्बन्धी ५० भन्दा बढी ऐन विस्थापन गरी एउटै कानुन बनाइने भएको छ। मन्त्रिपरिषद् बैठकले भूमिसम्बन्धी एकीकृत ऐन ल्याउन सैद्धान्तिक सहमति दिएको छ। जग्गा प्रशासनलाई सहज बनाउन एउटै ऐन ल्याउन लागिएको भूमि व्यवस्था, सहकारी तथा गरिबी निवारण मन्त्रालयका प्रवक्ता जनकराज जोशीले बताए। एउटै ऐनमा जग्गा प्रशासनसम्बन्धी सम्पूर्ण व्यवस्था राखिनेछ, प्रवक्ता जोशीले भने। भूउपयोग ऐन, गुठी ऐन, जग्गा प्राप्ति ऐन, मालपोत ऐनलगायत ५० भन्दा एकै प्रकृतिका भूमिसम्बन्धी कानुन छन्। यति मात्र होइन, मुलुकी देवानी संहितामा पनि जग्गा प्रशासनसम्बन्धी व्यवस्था छ। झन्झटिलो जग्गा प्रशासनका कारण धेरै समस्या आउने गरेका छन्। एउटै कुरा २ वा २ भन्दा बढी ऐनमा हुँदा अधिकार क्षेत्र मिचिने समस्या रहँदै आएको छ। जिम्मेवारीबाटत पन्छिने समस्या पनि छ। अब आउने ऐनमा अनावश्यक पुराना व्यवस्था हटाएर नयाँ थप गरिने प्रवक्ता जोशीले बताए। स्थानीय तह, प्रदेशको जग्गा प्रशासनलाई पनि समेटिने उनको भनाइ छ। अधिकारकर्मी जगत देउजाले राम्रो कामको सुरुआत भएको बताए। यति धेरै ऐनलाई एकै ठाउँमा ल्याउने काम गाह्रो रहे पनि सुरुआत हुनु सकारात्मक भएको उनको भनाइ छ। उनका अनुसार एउटै कुराको परिभाषासमेत ऐनपिच्छे फरकफरक छ। कतिपय व्यवस्था बाँझिएको र कतिपय दोहोरिएको उनले बताए। सरकारी जग्गा लगत नापीसँग खोज्न गयो भने मालपोतमा होला भन्छन्, मालपोतमा गए नापीमा होला भन्छन् तर कही पाइँदैन, उनले भने, ऐन धेरै भएका कारण समस्या आएको हो। त्यसको जिम्मेवारी एउटालाई दिएको भए यस्तो हुँदैनथ्यो ? एउटै कुराको व्यवस्था ऐनपिच्छे फरकफरक भएकाले एउटाले अर्का पन्छाउने समस्या रहेको उनले बताए।"
"राष्ट्रपति जनकपुरमा, अयोध्याका जन्तीलाई स्वागत गर्दै (फोटो)","जनकपुरधाम : राष्ट्रपति विद्यादेवी भण्डारी जनकपुर आइपुगेकी छिन। उनलाई जानकी मन्दिरमा रेड कार्पेटले स्वागत गरिएको छ । सप्ताहव्यापी रामजानकी विवाहपञ्चमी महोत्सवमा सहभागि हुन जनकपुरधाम आइपुगेकी राष्ट्रपति भण्डारीलाई जानकी मन्दिरमा रेड कार्पेटले स्वागत गरेको हो। भारतको उत्तर प्रदेश स्थित अयोध्यबाट विवाह पञ्चमी महोत्सवमा जनकपुरधाम आएका जन्तीलाई स्वागत गर्न आएका राष्ट्रपतिले जानकी मन्दिरमा पूजापाठ समेत गरिन् । शुक्रबार बिहान ११:३० बजे जनकपुरधाम आइपुगेकी राष्ट्रपति भण्डारी जानकी मन्दिरमा झण्डै २० मिनेट पूजापाठ गरेकी थिएन् । नेपाली सेनाको हेलिकप्टरबाट जनकपुरधाम आइपुगेकी राष्ट्रपति विद्यादेवी भण्डारीको स्वागतमा प्रदेश २ का प्रदेश प्रमुख तिलक परियार, मुख्यमन्त्री मो लालबाबु राउत, आन्तरिक मामिला तथा कानुन मन्त्री ज्ञानेन्द्रकुमार यादवसहित संघीय तथा प्रदेश सांसदले स्वागत गरेका थिए । सोही लगत्तै जानकी मन्दिरमा पूजापाठका लागि पुगेकी राष्ट्रपति भण्डारीलाई जानकी मन्दिरका सहमहन्थ रामरोशन दास वैष्णले स्वागत गरेका थिए । पूजापाठ पछि प्रदेश २ को मुख्यमन्त्री कार्यालयले आयोजना गरेको दिवा भोजमा सहभागी भएकी छिन् । राष्ट्रपति भण्डारीले रङभूमी मैदान (बाह्रबिग्हा) पुगी भारतबाट आएका जन्तीलाई स्वागत गर्ने कार्यक्रम रहेको छ । राष्ट्रपति भण्डारीसँगै संस्कृति, पर्यटन तथा नागरिक उडड्यन मन्त्री योगेश भट्टराई, भूमि व्यवस्था, सहकारी तथा गरिबी निवारण मन्त्री पद्यमा अर्यालसहितका व्यक्ति विवाह महोत्सवमा सहभागी हुन आएका छन् । जनकपुरबाट हाम्रा सहकर्मी राजकरण महतो र गोविन्द महतोले आफ्ना क्यामेरामा कैद गरेका तस्बिरहरु।"
जलवायु परिवर्तनले बस्ती विस्थापित,"जोमसोम : उपल्लो मुस्ताङको उत्तरी सीमावर्ती विकट गाउँ समजुङका १८ घरधुरी विगत २ वर्षदेखि नमसुङमा बसाइ सारेका छन् । विश्वमै बढ्दै गएको जलवायु परिवर्तनको असरले समजुङबासी प्रभावित भएपछि बसाइ सराइ गरेका हुन्। जलवायु परिवर्तनको असरले जीवनशैलीमा नकारात्मक प्रभाव परेको, अन्नबाली उत्पादनमा ह्रास आएको र पानीका श्रोत सुक्दै गएपछि बस्ती विस्थापित भएको हो। विस्थापित समजुङका १८ घरधुरीको बस्ती नमसुङमा सरेको छ।बस्तीमा सडक समेत पुर्याएको छ । समजुङमा विगत केही वर्षयता जलवायु परिवर्तनको प्रत्यक्ष असर परेको छ। परम्परागत रुपमा गरिने खेतीमा सिचाईं अभाव भएको छ। त्यसो त वर्षको एकपटक गरिने खेती पनि हुन छाडेपछि समजुङबासीले मुस्ताङी राजाको सहयोग मागेका थिए । उनीहरुले आफूहरु लोछेदिन समुदायको भएकाले उपल्लो मुस्ताङमै आश्रय दिन राजासमक्ष अनुरोध गरेका थिए । यसपछि दिंवगत मुस्ताङी राजा जिग्मे पलवर बिष्टले समजुङबासीलाई नमसुङमा बस्ती बसाएका थिए । मुस्ताङी राजाकै निगाहामा समजुङबासीलाई १ सय रोपनी जग्गा उपलब्ध गराइएको थियो । प्राप्त जग्गामा उनीहरुले घरटहरा र खेती गर्न थालेको मुस्ताङी युवराज जिग्मेसिङ्मी पलवर बिष्टले जानकारी दिए । युवराज बिष्टका अनुसार पहिले खेती कम हुने गरेपनि विस्तारै खेती हुन थालेको छ। विस्थापित समजुङ बस्ती सरेपनि पशुपालन व्यवसाय भने उनीहरुले साविक समजुङमै गरेका छन् । पर्याप्त चरनक्षेत्र रहेकाले सामूहिकरुपमा पशुपालन व्यवसाय गर्ने गरेको र बस्ने र खेतीपातीको काम भने नमसुङमा सुरु गरेको युवराज बिष्टको भनाई छ । अहिले समुजुङका १८ घरधुरी पुनर्स्थापित बस्तीमा छन् ।पूर्व मुस्ताङी राजाले उक्त जग्गा उपलब्ध गराएका हुन् भने आवास बस्ती निर्माण भने विदेशी सहयोगी निकायको सहयोगमा लोमान्थाङ गाउँपालिकाका वडा अध्यक्ष नवाङ कुञ्ज लामाले पहल गरेका हुन् । विस्थापित समजुङका स्थानीय पासाङ वाङ्दी गुरुङले मुस्ताङी राजाले जग्गा दिएकाले नमसुङमा सरेको बताए । उनले जलवायु परिवर्तनको असरले गाउँमा पानीको श्रोत अभावले खेती हुन छाडेकाले बस्ती सर्न परेको स्पष्ट पारे । राजाले आफूहरुलाई जग्गा दिएको र नवाङ कुञ्ज लामाको पहलमा नयाँ बस्ती निर्माण भएको उनको भनाई थियो । उनले आफूहरुको पूख्यौली थलो उपल्लो मुस्ताङी भएकाले उपल्लो मुस्ताङमै बस्ने राजालाई इच्छा व्यक्त गरेपछि राजाबाट जग्गा पाएको खुलाए।"
बिमाको औषधि लिन रिट,"प्रकाश उपाधयाय जुम्ला : स्वास्थ्य बिमाको सुविधाअन्तर्गत अस्पतालले औषधि नदिएको भन्दै उच्च अदालत सुर्खेतको जुम्ला इजलासमा रिट परेको छ । अधिवक्ता अनिता तिमिल्सिनाले बिहीबार रिट दर्ता गरेकी हुन् । स्वास्थ्य बिमा बोर्ड, जिल्ला प्रशासन कार्यालय जुम्ला र कर्णाली स्वास्थ्य विज्ञान प्रतिष्ठानलाई विपक्षी बनाइ परमादेशको मागसहित रिट दायर भएको छ । जुम्लास्थित कर्णाली स्वास्थ्य विज्ञान प्रतिष्ठानले बिमाअन्तर्गत बिरामीलाई निःशुल्क दिनुपर्ने अधिकांश औषधि निजी फार्मेसीमा पठाउने गरेकाले रिट हाल्नुपरेको अधिवक्ता तिमिल्सिना बताइन् । रिटमा स्वास्थ्य बिमाअनुसारका १ हजार १ सय १८ प्रकारका औषधि बिरामीलाई उपलब्ध गराउनुपर्ने, गुणस्तरीय औषधि आपूर्तिको व्यवस्था गर्नुपर्ने, बिरामीले औषधि पाए नपाएको अनुगमन गर्नुपर्ने र अनुगमन गरे नगरेको प्रतिवेदन एक साताभित्र अदालतमा पेस गर्न माग गरिएको छ ।अधिकांश कर्णालीबासीलाई बिमा हर्ष न विस्मात् भैरहेका बेला जुम्लाको कर्णाली स्वास्थ्य विज्ञान प्रतिष्ठानमा केही राम्रो सुविधा छ भनिए पनि निःशुल्क औषधि उपलब्ध गराउने सम्बन्धमा धेरै गुनासो आउने गरेको छ । अस्पतालको फार्मेसीमा आवश्यक औषधि न हुने र अस्पताल बाहिरका निजी औषधि पसलबाट बिरामीले चर्को मूल्यमा किन्न बाध्य भएको गुनासो सर्वसाधारणको छ । प्रतिष्ठानका रजिस्ट्रार विश्वराज काफ्लेका अनुसार प्रतिष्ठानले टेन्डर मागेको तर कुनै पनि कम्पनीले सबै औषधि उपलब्ध गराउन नसकेकाले समस्या आएको हो । उनले अहिले ६ सय ५६ प्रकारका औषधिको टेन्डर मागेर आपूर्ति सम्झौता हुन लागेको जानकारी दिए ।"
धनगढीमाई नगरपालिका कार्यालय अगाडी शंकास्पद झोला फेला,सिरहा : सिरहाको धनगढीमाई नगरपालिकाको कार्यालयको ढोका अगाडी शुक्रबार बिहान शंकास्पद झोला फेला परेको छ। नगर प्रमुख हरिनारायण चौधरीको कार्यकक्षको रहेको भवनको मुल ढोका अगाडी उक्त झोला फेला परेको हो। झोला फेला परेको स्थानमा अहिले प्रहरी र नेपाली सेनाले घेरा हालेका छन्। झोलामा बम हुन सक्ने आशंका गरिएको छ। सेनाको टोलीले झोलालाई केरकार गरिरहेको इलाका प्रहरी कार्यालय लहानका डिएसपी भेषराज रिजालले घटनास्थलबाट जानकारी दिए।
जनकपुर आइपुगे जन्ती,"जनकपुर : सीताको माइती जनकपुरमा रामको जन्ती अयोध्याबाट आइपुगेको छ । त्रेता युगमा जोडिएको ऐतिहासिक वैवाहिक सम्बन्धलाई भव्यताका साथ निरन्तरता दिन रामको जन्ती मिथिलानगरी आइपुगेको हो । हिन्दु धर्मग्रन्थ रामायणमा उल्लेख भए अनुसार त्रेता युगमा अयोध्यानरेश दशरथका छोरा राम र मिथिलानरेश जनककी छोरी सीताको विवाह भएको थियो । त्यस सम्बन्धलाई हालसम्म पनि जनकपुरमा प्रत्येक वर्ष सीताराम विवाहपञ्चमी महोत्सवको रूपमा मनाउने गरिन्छ । भारतको अयोध्याबाट मंसिर ५ गते नै पाँच सयको संख्यामा रामको जन्तीसहित हिँडेको साधुसन्तको टोली बिहीबार जनकपुर पुगेको हो । जन्तीलाई नेपालमा मठिहानी, जलेश्वर र पिपराका स्थानीयले भव्य स्वागत गरेका थिए । जनकपुर प्रवेश गर्दा जन्तीको स्वागत धनुषाका प्रमुख जिल्ला अधिकारी प्रदीपराज कणेल र सुरक्षा निकायका प्रमुखहरूले गरे । नगरपरिक्रमा गरि जानकी मन्दिर पुगेको रामको जन्तीलाई मन्दिरमा भव्य स्वागत गरियो । मन्दिरका महन्थ रामतपेस्वर दास वैष्णव, उत्तराधिकारी महन्थ रामरोशन दास वैष्णव, जनकपुरधाम उपमहानगरपालिकाका मेयर लालकिशोर साह लगायत यस क्षेत्रका गनमान्य व्यक्तित्वहरु जन्तीको स्वागतमा उभिएका थिए । सबैले फूलमाला लगाएर स्वागत गरेका थिए ।शुक्रबार स्थानीय रंगभूमि मैदानमा विशेष कार्यक्रमकाबीच रामको जन्तीलाई राष्ट्रपति विद्यादेवी भण्डारीले स्वागत गर्ने तयारी गरिएको छ । राष्ट्रपति भण्डारी शुक्रबार जनकपुर आउने जनाइएको छ । रामसीता वैवाहिक कार्यक्रम अन्तर्गत बिहीबार रंगभूमि मैदानमा धनुषयज्ञ सम्पन्न गरिएको छ । शुक्रबार तिलकोत्सव, शनिबार मटकोर र आइतबार मुख्य विवाह समारोह हुने उत्तराधिकारी महन्थ रामरोशन दास वैष्णवले जनाए । रंगभूमि मैदानमा राम र सीताको स्वंम्वर गराइ भव्यताका साथ जानकी मन्दिरमा बनाइने मंडपमा विवाह हुने दासले जानकारी गराएका छन् । रामसीताको विवाहमा सहभागी हुन देशविदेशबाट हजारौंको संख्यामा दर्शनार्थीहरू जनकपुर आइपुगेका छन् । स्थानीय सबै धर्मशाला, मठमन्दिर, होटल र लजहरु पर्यटकले भरिभराउ छन् । महोत्सवलाई सुरक्षित र शान्तिपूर्ण रूपमा सम्पन्न गर्न प्रशासनले विशेष सुरक्षा सतर्कता अपनाएको धनुषाका प्रहरी उपरीक्षक शेखर खनालले बताए ।"
जंगली हात्तीले पछार्दा कर्मचारीको मृत्यु,झापा : झापामा धान पाकेसँगै जंगली हात्तीको बिगबिगी ह्वात्तै बढेको छ । जंगली हात्रीहरु जंगलमाभन्दा गाउँघर र खेततिर नै धेरै भौतारिने गरेका छन । जसका कारण मानवीय क्षति हुने क्रम बढ्दो छ । बिहिबार राति जङ्गली हात्तीको आक्रमणबाट स्थानिय सामुदायिक वनमा कार्यरत एक कर्मचारीको मृत्यु भएको छ । जंगली हात्तीको आक्रमणमा परी कचनकवल गाउँपालिका७ बस्ने ५५ वर्षीय काया राय क्षेत्रीको मृत्यु भएको प्रहरीले जनाएको छ । मृतक क्षेत्री कचनकवल गाउँपालिकाको पाथीभरा सामुदायिक वनमा कार्यालय सहयोगीकारूपमा कार्यरत थिए । जिल्ला प्रहरी कार्यालय झापाका अनुसार बिहीबार साँझ ७ बजे बनियानी बजारबाट घरतर्फ जाँदै गर्दा हात्तीसँग उनको जम्काभेट भयो । त्यसपछि हात्तीले सुँडले उचालेर पछार्दा उनको घटनास्थलमै मृत्यु भएको जिल्ला प्रहरी कार्यालय झापाका प्रहरी प्रवक्ता महेन्द्रकुमार श्रेष्ठले जानकारी दिए। मृतकको शव पोस्टमार्टमका लागि मेची अञ्चल अस्पताल भद्रपुर पठाइएको छ । केही समयदेखि कचनकवलमा जङ्गली हात्ती निस्किन थालेपछि त्यहाँका स्थानीय त्रसिद थिए ।
शोकमा डुब्यो अर्घाखाँची,"सन्धिखर्क : अर्घाखाँचीको नरपानीमा सडक दुर्घटनामा परी १९ जनाको मृत्युले जिल्ला शोकमा डुबेको छ । सन्धिखर्क बजार बिहीबार बन्द गरेर सदरमुकामवासीले शोक व्यक्त गरेका हुन् । उद्योग वाणिज्य संघ र नेपाल चेम्बर अफ कमर्सले सन्धिखर्क नगरपालिकामा भएको दुर्घटनाले सिंगो जिल्ला नै शोकमा डुबेका कारण बजार बन्द गर्ने निर्णय गरेपछि बजार बन्द भए । सडक राम्रो नहुँदा पटकपटक सवारी दुर्घटना भएको भन्दै सडकको विस्तार गर्न जिल्लावासीले माग गरेका छन् । दुर्घटना हुन्छ नेताले समवेदना व्यक्त गर्ने मात्र होइन, सडकको स्तरोन्नति गर्नुपर्छ सन्धिखर्क नगरपालिका ६ नरपानीका वडाध्यक्ष कृष्णबहादुर आचार्यले बताए । उनले सडक स्तरोन्नतिमा स्थानीय, प्रदेश तथा केन्द्र सरकारको ध्यान जान आवश्यक रहेको बताए । ज्यानमारा सडकको रूपमा चिनिने नरपानीदेखि फुदवांगसम्मको सडकलाई चौडा बनाउनु पर्ने उनको भनाइ छ । सन्धिखर्कबाट बुटबलका लागि दिउँसो साढे १ बजे छुटेकोे लु२ख २१४८ नम्बरको बस नरपानी बजार नजिकैको घुम्तीमा दुर्घटना भएको हो । दुर्घटनामा १८ जना घाइतेमध्ये १६ जनाको काठमाडौं र रूपन्देहीमा उपचार भइरहेको छ । दुईजना घर फर्किएका छन् । दुर्घटनामा १७ जनाको घटनास्थलमै र दुईको उपचारको क्रममा मृत्यु भएको हो । घाइतेमध्ये एक जनाको उपचारको क्रममा प्राथमिक स्वास्थ्य केन्द्र ठाडा र अर्का एक जनाको चौराह हस्पिटल बुटवलमा मृत्यु भएको सहायक प्रमुख जिल्ला अधिकारी विष्णुराज बेल्बासेले बताए । बस दुर्घटनामा ज्यान गुमाउने चालकसहित १२ पुरुष ७ महिला गरी १९ जनाको ज्यान गएको हो जसमा दुई बालबालिका छन् । मृतक सबैको सनाखत भएको छ । मृत्यु हुनेमा बस चालक कपिलवस्तुका ओमबहादुर थापा, गुल्मी धुर्कोटका सशस्त्र प्रहरी बल रूपन्देहीमा कार्यरत राजकुमार महतसहित सनपा७ डिहिडाँडाका शिवलाल भट्टराई, सोही ठाँउका बलराम भट्टराई, मोनिका खड्का, सनपा२ का माया पुरी, भुनपा१०, धनचौरका छविलाल गैरे, भुनपा७ का मेघराज भण्डारी छन् । अर्घाखाँचीमा बस दुर्घटना : १९ जनाको मृत्यु (अपडेट) छत्रदेव८ का कृष्ण सुनार बराली, शितगंगा११ की सीता बस्नेत, भुनपा९ की सीता घिमिरे, भुनपा१० का विष्णुमाया गैरे, सनपा२ की सीता नेपाली, शितगंगा७ का हरिबहादुर दर्जी, सोही ठाउँका लोकबहादुर दर्जी, शितगंगा१ का मञ्जु विक र तीन महिनाका बालक शोभाखर पोखरेलको घटनास्थलमै ज्यान गएको जिल्ला प्रहरी कार्यालय प्रमुख प्रहरी नायब उपरीक्षक प्रकाश बिष्टले जानकारी दिए । भुनपा९ का सैलेश थापाको उपचारका लागि लैजाँदै गर्दा प्राथमिक स्वास्थ्य केन्द्र ठाडा र गाडीधनी शितगंगा२ का सन्तोषबहादुर बस्नेतको चौराहा अस्पतालमा उपचारको क्रममा मृत्यु भएको हो । तीब्र गतिका कारण बस सडकबाट झन्डै तीन सय मिटर तल खसेको थियो । गति बढी भएका कारण दाहिने मोड काट्ने क्रममा बस सडकबाट तल खसेर दुर्घटना भएको प्रमुख जिल्ला अधिकारी विजयराज पौडेलले बताए । दुर्घटनामा १८ जना घाइते भएमध्ये १६ जनाको काठमाडौं र रूपन्देहीमा उपचार भइरहेको छ । घाइतेमध्ये दुईजना घर फर्किएका छन् । मोड काट्ने क्रममा ब्रेक नलागेर दुर्घटना भएको पश्चिम नेपाल बस व्यवसायी समिति अर्घाखाँची शाखा प्रमुख कमलप्रसाद भट्टराईले बताए । सडक र गाडीको कारण दुर्घटना भएको उनको भनाइ छ ।"
विवाह पञ्चमी र गढीमाई पूजाका लागि सार्वजनिक विदा,जनकपुरधाम : विवाह पञ्चमी महोत्सव र गढीमाई मेलाको अवसरमा प्रदेश २ सरकारले दुई दिन सार्वजनिक विदा दिएको छ। सीताराम विवाह पञ्चमी महोत्सवको अवसरमा मंसिर १५ गते र गढीमाई मेलाका अवसरमा मंसिर १७ गते गरी दुईदिन विदा दिएको हो। प्रत्येक वर्ष मंसिर शुक्ल पञ्चमीमा जनकपुरमा भव्यताकासाथ रामसीता महोत्सवको मनाइँदै आएको छ। विवाह पञ्चमीको विदा प्रदेश सरकारले राजपत्रमै प्रकाशित गरी क्यालेण्डरमै उल्लेख गरेको प्रदेश २ सरकारका आन्तरिक मामलिा तथा कानुनमन्त्री ज्ञानेन्द्र यादवले जानकारी दिए। यस वर्ष मंसिर १५ गते विवाहपञ्चमी परेको हो। यसैगरी वाराको गढीमाईमा प्रत्येक ५ वर्षमा लाग्ने मेला अहिले चलिरहेको छ। आयोजन यही मंसिर १७ गते गढीमाई मेलामा विशेष पूजाआजा भएकोले सो दिन पनि प्रदेश २ भरि सार्वजनिक विदा दिइएका मुख्यमन्त्री तथा मन्त्रिपरिषद कार्यालयले विज्ञप्तीमार्फत जानकारी गराएको छ।
त्रिभुवन विमानस्थलबाट ८ किलो सुनसहित दुई चिनियाँ पक्राउ,काठमाडौं : प्रहरीले त्रिभुवन अन्तर्राष्ट्रिय विमानस्थलबाट आठ किलो सुनसहित दुईजनालाई पक्राउ गरेको छ । त्रिभुवन विमानस्थल सुरक्षा कार्यालय र भन्सार कार्यालयले हङकङबाट काठमाडौं आउँदै गरेका चेन होङयाङ र सेचपेन झेयाङलाई बिहीबार राति ११ :४० बजे पक्राउ गरेको हो । महानगरीय प्रहरी कार्यालय रानीपोखरीका प्रमुख प्रहरी नायब महानिरीक्षक शैलश थापा क्षेत्रीले नियमित चेकजाँचका क्रममा सुनसहित चिनियाँ नागरिकलाई पक्राउ गरिएको जानकारी दिए। पक्राउ परेका दुबैजनालाई महानगरीय प्रहरी वृत्त गौशाला राखिएको छ । पक्राउ परेका व्यक्तिबारे अनुसन्धान भइरहेको प्रहरीले जनाएको छ ।रासस
