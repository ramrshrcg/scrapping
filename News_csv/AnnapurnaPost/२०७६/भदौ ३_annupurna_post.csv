शीर्षक,विवरण
बिजुली बालौं,"मुलुकको सन्दर्भमा जलविद्युत् अर्थतन्त्रको इन्जिन हो। हामी दुई खर्बको पेट्रोलियम र २३ अर्ब रुपैयाँको विद्युत् ऊर्जा आयात गर्छौँ, तर देशमा अथाह जलस्रोत उपयोगहीनजस्तै भइरहेको थियो। जलविद्युत् आफैंमा पुँजी र प्रविधिको हिसाबले गहन क्षेत्र हो। अहिलेको हिसाबमा एक मेगावाट उत्पादनका लागि औसतमा १७ करोड रुपैयाँ पर्न आउँछ। नेपालजस्तो अर्थतन्त्र भएको मुलुकमा यो धेरै ठूलो रकम हो। तत्कालीन अवस्थामा मुलुकमा जति पनि जलविद्युत् आयोजना निर्माण भए अधिकांश दातामुखी थिए। अर्थात् दाताकै भरमा निर्माण भएका। २०४६ सालको राजनीतिक परिवर्तनपछि मुलुकले खुला र उदारवादी अर्थव्यवस्था अवलम्बन गर्यो र जलविद्युत्मा पनि निजी क्षेत्रको लगानी अवधारणा अघि सार्यो। फलतः २०४८ सालमा पहिलोपटक जलविद्युत् विकास नीति बन्यो भनेलगत्तै २०४९ सालमा विद्युत् ऐन आयो। हालसम्म विद्यमान यही नीति र ऐनका आधारमा निजी क्षेत्रको सहभागिता सरकारको समानान्तर हुन पुग्यो। विद्युत् विकास नीति अभ्यास गर्दै गर्दा हालसम्म निजी क्षेत्रले १० हजार ९ सय ६४ मेगावाटबराबरका आयोजनामा आफ्नो सहभागिता जनाइसकेका छन्। जसमध्ये ५६१ उत्पादनमा, दुई हजार तीन सय ५६ मेगावाट निर्माणाधीन, एक हजार ६ सय ५९ विद्युत् खरिद सम्झौता (पीपीए) भइसकेका, एक हजार चार सय एक मेगावाट कनेक्सन एग्रिमेन्ट (पूर्व पीपीए), चार हजार ६ सय ७९ मेगावाट लाइसेन्स जारी र तीन सय ९ मेगावाट लाइसेन्सका लागि आवेदन परेका छन्। नेपालको जलविद्युत्मा निजी क्षेत्रको भूमिका र सहभागिता उल्लेखनीय रूपमा रहेको यो अद्यावधिक तथ्यांकले उजागर गरेको छ। यीमध्ये यही वर्ष मात्र एक हजार ५९ मेगावाट प्रणालीमा थपिँदै छ। लोडसेडिङको संकट मूलतः स्वदेशको निजी क्षेत्र र भारतीय विद्युत् आयातले टरेको छ। यी दुवै दीर्घकालीन र रणनीतिक होइनन्। किनभने, निजी क्षेत्रको सहभागिता केवल नदी प्रवाही (रन अफ रिभर) मा मात्र सीमित छ। जबकि मुलुकको दिगो ऊर्जा समाधान नदी प्रवाही होइन, जलाशययुक्त आयोजनाले मात्र गर्न सक्छ, जुन अझै कयौं दशक प्रतीक्षाको विषय हुन सक्छ। भारतीय बिजुली ऊर्जा परनिर्भरताको द्योतक हो, जुन दिगो र ऊर्जा सुरक्षाको हिसाबले दीर्घकालसम्म मुलुकको हितमा हुन सक्दैन। सरकारले जलाशययुक्त आयोजना निर्माणको घोषणा गर्न सकेको छैन। तर यही अवस्थाबीच प्राधिकरण र उसका सहायक कम्पनीका आयोजनासहित निजी क्षेत्र पनि जडित क्षमताका हिसाबले धमाधम आउँदै छन्। अबको पिरलो भनेको यसरी उत्पादित ऊर्जाको सदुपयोग हो। ऊर्जाको अन्तर्राष्ट्रिय बजारमा पहुँच स्थापित भइसकेको छैन। निजी क्षेत्रको बढ्दो लगानीसँगै उत्पादित ऊर्जा खेर जाने चिन्ता छ। यही चिन्ताका कारण ऊर्जाको एकल क्रेता प्राधिकरणले निजी क्षेत्रको विद्युत् खरिद सम्झौता (पीपीए) गर्न छाडिसकेको छ। यसले करिब सात हजार मेगावाट बराबरका निजी क्षेत्रको आयोजनाको भविष्य अन्योलमा परेको छ। यो परिमाणको आयोजनामा निजी क्षेत्रको लगानी परिसकेको छ। नीतिले निजी क्षेत्रलाई सहयात्री मानेको छ, त्यसैका आधारमा लाइसेन्स जारी भएका छन्। तर विद्युत् खरिद नै गर्न सक्दिनँ भनेर प्राधिकरण पन्छिसकेको छ। प्राधिकरण आफैंले उत्पादित र उत्पादनमा आउने बिजुली खरिद गर्न सक्ने अवस्था पनि छैन। वर्षको झन्डै पौने दुई खर्बको बिजुली जगेडा हुने अवस्थामा पुगेको छ। निजी क्षेत्रको प्रवेश र पहुँचलाई रोक्नु हुन्न। अब मुलुकले आयातीत ऊर्जा यही खपत हुने परिपाटीसंयन्त्र विकास गर्नुपर्छ। बिजुली धेरै खर्च लाग्ने सिमेन्टलगायतका उद्योग स्थापना, रोपवे निर्माण, विद्युतीय सवारी साधनको व्यापक उपयोग, भान्छामा हिटरलगायतका उपक्रम जरुरी छ। यसका लागि सरकारका सबै संयन्त्र एकसाथ लाग्न जरुरी छ, राष्ट्रिय लक्ष्य किटान गरेर। यथास्थितिमा रहने हो भने निजी क्षेत्रले हालसम्म लगानी गरेको करिब दुई खर्ब रुपैयाँ र आगामी पाँच वर्षभित्र लगानी हुन लागेको पाँच खर्बभन्दा बढी जोखिममा पर्ने देखिन्छ। राज्यले नीति नै बनाएर निजी क्षेत्रलाई लगानी गर्न लगाएर अलपत्र पार्न मिल्दैन। बिजुली खपत गराउने मुद्दा अब राष्ट्रिय मुद्दा बन्नुपर्छ, जसले आगामी दिनमा यो क्षेत्रको थप विकास गर्न र ऊर्जामा आत्मनिर्भर हुन मद्दत पुर्याउँछ।"
