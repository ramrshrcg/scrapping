शीर्षक,विवरण
कांग्रेस आक्रोश,"प्रमुख प्रतिपक्षी दल नेपाली कांग्रेसको भर्खरै सम्पन्न केन्द्रीय कार्यसमिति बैठकमा सरकारको चर्काे आलोचना भएको छ। दुईतिहाइ बहुमतको दम्भकै आधारमा कानुन बनाएरै नागरिकका अधिकार कुण्ठित गर्न सरकार लागिपरेको दाबीसमेत नेताहरूले गरेका छन्। संवैधानिक व्यवस्था र लोकतान्त्रिक मूल्यमान्यतालाई कमजोर बनाउने प्रवृत्तिमा सुधार भएन भने कांग्रेस सरकारविरुद्ध सशक्त आन्दोलनमा उत्रने चेतावनीसमेत दिइएको छ। सभापति शेरबहादुर देउवाले सरकार अधिनायकवादको बाटोमा गएको भन्दै कांग्रेसले सदन र सडकबाटै सरकारको प्रतिरोध गर्ने चेतावनीयुक्त अभिव्यक्ति बैठकमा दिएका थिए। संसद्मा प्रस्तुत संविधानको मर्म र लोकतान्त्रिक मान्यताविपरीतका विधेयक पारित हुन नदिने चेतावनी पनि कांग्रेसले दिएको छ। भ्रष्टाचार बढेको, सुशासन कायम गराउन नसकेको, कर्मचारीतन्त्रमा राजनीतीकरण गरिएको, राजनीतिक आस्थाका आधारमा कर्मचारीमाथि विभेद गरिएको, संघीयता कार्यान्वयनमा अनिच्छुक देखिएको, संविधान कार्यान्वयन र संशोधनप्रति प्रतिबद्ध नभएको जस्ता दर्जनौं आरोप कांग्रेसले सरकारमाथि लगाएको छ। केन्द्रीय समिति बैठकबाट पारित राजनीतिक प्रस्तावमा सरकारप्रति आमनागरिकमा चरम निराशा उत्पन्न भएको र सरकारप्रतिको असन्तुष्टिलाई व्यवस्थामाथिको प्रहार भन्दै सरकारले भ्रम फैलाउन खोजेको उल्लेख छ। करिब दुई महिना लामो बैठकमा बोल्ने सबैजसो नेताहरूले सरकारको आलोचना गर्दै पार्टीको भूमिका प्रभावकारी बनाउनुपर्नेमा जोड दिएका थिए। प्रमुख प्रतिपक्ष प्रभावकारी बन्न नसक्दा सरकार आफ्नो तवरले अघि बढेको गुनासो बैठकमा बोल्ने कतिपय केन्द्रीय सदस्यले गरेका थिए। कांग्रेस बैठकमा धर्मको विषयले पनि उत्तिकै प्राथमिकता पायो। संविधानमा व्यवस्था भएको धर्मनिरपेक्षताप्रति अधिकांश नेताहरूले असन्तुष्टि जनाए। केही नेताहरूले सनातन धर्मको रक्षाका लागि मुलुकलाई हिन्दु राष्ट्र बनाउनुपर्ने धारणा राखे भने कतिपयले धर्मनिरपेक्षताको साटो धार्मिक स्वतन्त्रताका पक्षमा मत जाहेर गरेका थिए। सरकारले नै सनातन हिन्दु धर्ममाथि प्रहार गरेको कांग्रेसको आरोप छ। समसामयिक राजनीतिक प्रस्तावमा उल्लिखित १७ बुँदामा सरकारको मात्रै आलोचना गरिएको छ। सरकारको अधिनायकवादी चरित्रविरुद्ध सदन र सडकबाट आन्दोलन गर्ने चेतावनी बारम्बार दोहोर्याएको छ। पार्टीले धर्मबारे आधिकारिक दृष्टिकोण सार्वजनिक गर्नुपर्छ। यति लामो समयसम्म बसेको बैठक आगामी रोडम्यापबारे मौन देखिनुले कांग्रेसप्रति प्रश्न गर्ने ठाउँ उत्पन्न भएको छ। नेताहरूले सार्वजनिक मञ्चमा सरकारको विरोध गरे पनि प्रतिपक्षी दलका रूपमा पार्टीलाई प्रभावकारी बनाउन नसकेको आरोप कांग्रेसमाथि लाग्दै आएको छ। संसद्मा संख्यात्मक रूपमा कांग्रेसको उपस्थिति कम भए पनि प्रमुख प्रतिपक्षी दलको हैसियतमा प्रभावकारी भूमिका निर्वाह गर्न नसकिएको कांग्रेसकै नेताहरूले स्वीकार गर्दै आएका छन्। पार्टीको भूमिकालाई लिएर बारम्बार प्रश्न उठ्न थालेपछि राजनीतिक प्रस्तावमा सरकारको चर्काे विरोध र आन्दोलनको विषयलाई जोडतोडका साथ उठाइएको छ। संसदीय अभ्यासमा सरकारका कामकारबाहीलाई सन्तुलनमा राख्न संसद्मा प्रमुख प्रतिपक्षी दलको भूमिका महŒवपूर्ण मानिन्छ। सरकार बहुमतको, संसद् प्रतिपक्षीको भन्ने मान्यता रहेको भए पनि कांग्रेसले संसद्मा आफूलाई स्थापित गर्न सकेको छैन। संसदीय अभ्यासमा खारिएको पार्टी कांग्रेस संसद्मा किन अल्मलिएको भन्दै नागरिक तहबाट समेत प्रश्न उठिरहेको छ। कांग्रेसकै शब्दमा अधिनायकवादी सरकार लाई सही बाटोमा ल्याउन संसद्मा खरो भूमिका निर्वाह गर्न सके सडक संघर्ष आवश्यक छैन। प्रतिपक्षी दलले सरकारको विरोध गर्नैपर्ने परम्परागत शैलीभन्दा पार्टीले आफ्ना एजेण्डा अगाडि सारेर संसद्मार्फत त्यसलाई सम्बोधन गर्न सरकारलाई दबाब दिन सक्नुपर्छ। आन्तरिक लोकतन्त्रको विकास गर्दै विगतमा पार्टीका तर्फबाट भएका गल्तीको आत्मसमीक्षा गरी सदनमा कांग्रेसले रचनात्मक प्रतिपक्षीको भूमिका खेल्नुपर्ने अपेक्षा सबैले गरेका छन्।"
