शीर्षक,विवरण
अन्ततः हेटौंडा नै प्रदेश ३ को स्थायी राजधानी,"हेटौंडा : अन्ततः हेटौंडा नै प्रदेश ३ को स्थायी राजधानी हुने भएको छ। बलियो दुईतिहाइ रहेको सत्तारुढ नेकपासहित मुख्य दल राजधानी हेटौंडा र नाम बागमती बनाउन एकमत भएका छन्। राजधानीलाई लिएर नेकपाका प्रदेश सांसदहरूमा तीव्र मतभेद थियो। प्रदेश ३ संसदीय दल बैठक शुक्रबार हेटौंडाका विषयमा सहमतिमा पुगेको हो। चार दलको एउटै मत ३ नम्बर प्रदेशसभामा प्रतिनिधित्व गर्ने चार दल राजधानी हेटौंडा बनाउन एकै ठाउँ उभिएका छन्। मुख्यन्त्री निवासमा शुक्रबार राति भएको सर्वदलीय बैठकमा नेकपा, कांग्रेस, राप्रपा र राप्रपा संयुक्त उक्त निचोडमा पुगेका हुन्। बागमती नाम राख्न भने सबै दल सहमत छन्। नेमकिपाका प्रदेशसभा सदस्य सुरेन्द्रराज गोसाईंले स्थायी राजधानीबारे आफूहरू सकारात्मक रहे पनि निर्णय शनिबार बिहान मात्र दिने बताए। साझा विवेकशीलका प्रदेशसभा सदस्य रमेश पौडेलले पनि शनिबार बिहान मात्र आधिकारिक धारणा दिने बताए। बैठकमा नेकपा प्रदेश संसदीय दलका नेता एवं मुख्यमन्त्री डोरमणि पौडेल, प्रमुख प्रतिपक्षी कांग्रेस प्रदेश संसदीय दलका नेता इन्द्र बानियाँ, नेकपा नेता शालिकराम जम्कट्टेल, दीपक निरौला, नेमकिपाका गोसाईं, विवेकशील साझाका पौडेल, राप्रपाकी रीता माझी, राप्रपा संयुक्तकी रिना गुरुङ सहभागी थिए। प्रदेशसभामा १ सय १० सदस्यमध्ये नेकपाका ८०, कांग्रेसका २२, विवेकशील साझाका ३, नेमकिपाका २, राप्रपाका १, राप्रपा संयुक्तका १ र १ स्वतन्त्र छन्। नेकपा पुग्यो निचोडमा ६ दिनको मतमतान्तरपछि नेकपा निचोडमा पुगेको छ। ६ दिनमा पाँचवटा बैठक भए, सबै माननीयले आफ्नो मत राख्नुभयो। हामी अन्ततः हेटौंडा स्थायी राजधानी र नाम बागमती राख्ने निर्णयमा पुगेका छौं, बैठकपछि मुख्यमन्त्री पौडेलले भने, पुस २७ गतेभित्र मतदान प्रक्रियाबाट प्रदेशसभाबाट नाम र राजधानी टुंगो लाग्नेछ। नेकपा केन्द्रीय सचिवालयले राजधानी हेटौंडा र नाम बागमती राख्न निर्देशन दिएको थियो। प्रदेशसभा सदस्यबीच एकमत बनाउन पुस १८ गते प्रदेश संसदीय दल बैठक सुरु भएको थियो। ६४ प्रदेशसभा सदस्यले धारणा राखेपछि प्रदेशभित्रका नेकपा केन्द्रीय सदस्य तथा प्रदेश सांसद, प्रदेशका मन्त्री र प्रदेश कमिटीका पदाधिकारीले बैठकमा व्यक्त धारणा नेकपा अध्यक्षद्वय केपी ओली र पुष्पकमल दाहाललाई सुनाएका थिए। प्रधानमन्त्री निवास बालुवाटारमा प्रदेशका नेताको कुरा सुनेपछि अध्यक्षद्वय ओली र दाहालले सचिवालयको निर्णय परिवर्तन नहुने भन्दै पुनः स्थायी राजधानी हेटौंडा र नाम बागमती राख्न निर्देशन दिएका थिए। दुवै अध्यक्ष अडानमा रहेपछि असन्तुष्ट नेता पनि सचिवालयको निर्णय मानेर अघि बढ्न तयार भएका हुन्। प्रदेश संसदीय दलले प्रदेशसभामा स्थायी राजधानी र नाम एउटा मात्र प्रस्ताव लैजाने निर्णय गरे पनि पार्टीभित्र प्रदेश सांसदले लिखित फरक मत राख्न पाउनेछन्। सबै साथीले स्वतन्त्र रूपमा मत राख्नुभएको छ। कसैको फरक मत भए लिखितै राख्ने छुट दिएका छौं, त्यो पार्टी सम्पत्तिका रूपमा रहनेछ, नेकपा प्रदेश कमिटी अध्यक्ष नारायण दाहालले भने, प्रदेशसभामा भने फरक मत राख्न पाइँदैन। नाम र राजधानीको एउटै मात्र प्रस्ताव जान्छ। निर्णय नै एकप्रकारको ह्विप हो। प्रदेशसभा सदस्य एवं नेकपा नेतृ अष्टलक्ष्मी शाक्यले केन्द्रीय सचिवालयको निर्णय सुरुमा चित्त नबुझे पनि सबैले धारणा राखेपछि एउटै नाम र राजधानीको प्रस्ताव अघि बढाउन सहमत भएको बताइन्। यो निर्णय र साथीहरूको फरक मत पार्टी सम्पत्तिका रूपमा रहन्छ। हामी केन्द्रीय सचिवालयमा पनि पठाउँछौं, उनले भनिन्, अब नाम र राजधानीबारे कसैको असहमति छैन। असन्तुष्टि उत्तिकै असन्तुष्ट सांसदले स्थायी राजधानी काभ्रे हुनुपर्ने भन्दै प्रदेश संसदीय दलमा फरक मत राख्ने तयारी गरेका छन्। त्यसका लागि हस्ताक्षर संकलन जारी रहेको काभ्रेका प्रदेशसभा सदस्य लक्ष्मण लम्सालले बताए। हामीले काभ्रे स्थायी राजधानी हुनुपर्ने फरक मत हस्ताक्षरसहित संसदीय दलका नेतालाई बुझाउनेछौं, उनले भने। नामबारे पनि प्रदेश संसदीय दलमा फरक मत दर्ता भएको छ। प्रदेश ३ को नाम नेवा ताम्सालिङ र नेपाल मण्डल हुनुपर्ने भन्दै फरक मत दर्ता गराइएको प्रदेशसभा सदस्य ओम घलानले बताए। हामीले नेवा ताम्सालिङ नाम हुनुपर्छ भनेर पार्टीभित्र फरक मत दर्ता गराएका छौं, उनले भने, केही साथीहरूले नेपाल मण्डल हुनुपर्छ भनेर फरक मत दर्ता गराउनुभएको छ। स्रोतका अनुसार पूर्वमाओवादी पक्षका केहीले नेवा ताम्सालिङ र पूर्वएमाले पक्षका केहीले नेपाल मण्डल नाम हुनुपर्ने माग गरेका हुन्। प्रस्ताव दर्ता आज प्रदेशसभा सचिवालयले प्रदेशको स्थायी राजधानी र नामको प्रस्ताव दर्ता गर्न शनिबार बिहान ९ देखि ११ बजेसम्म समय तोकेको छ। शुक्रबार प्रदेशसभा बैठकमा सभामुख सानुकुमार श्रेष्ठले प्रदेशको स्थायी राजधानी तोक्नेसम्बन्धी कार्यविधि २०७६ को अनुसूची १ बमोजिमको ढाँचामा प्रदेश राजधानी सम्भाव्यता अध्ययन विशेष समितिले सिफारिस गरेको जिल्लामध्येबाट प्रदेशको राजधानीसम्बन्धी प्रस्ताव दर्ता गर्न र प्रदेशको नामकरणसम्बन्धी कार्यविधि २०७६ को अनुसूची १ बमोजिमको ढाँचामा प्रदेशको नामकरणसम्बन्धी प्रस्ताव दर्ता गर्न समय प्रदान गरेका हुन्। कार्यविधिअनुसार एक प्रदेशसभा सदस्य प्रस्तावक र दुई जना समर्थक रहेर राजधानी र नाम छुट्टाछुट्टै प्रस्ताव दर्ता गराउन पाउनेछन्। दर्ता भएको प्रस्तावबारे शनिबारै छलफल हुनेछ। बैठकको अन्त्यमा सभामुखले प्रदेशको स्थायी राजधानी र नाम टुंगो लगाउन मतदानको मिति र समय घोषणा गर्ने प्रदेशसभा सचिवालयले जनाएको छ। आइतबारै स्थायी राजधानी र नाम टुंगो लगाउन मतदान गर्ने प्रदेशसभा सचिवालयको तयारी छ। प्रस्ताव निर्णयार्थ पेस भएपछि प्रदेशसभा सदस्यले वर्णानुक्रमअनुसार हुन्छ र हुँदैन भन्ने दुई लाइनमा दस्तखतसहितको मतविभाजनपछि मतपरिणाम घोषणा हुनेछ। राजधानी टुंगो लागेपछि सोही विधिद्वारा नाम टुंगो लगाइनेछ। शुक्रबारको बैठकमा विशेष समितिको प्रतिवेदनबारे प्रदेशसभा सदस्यले बोल्ने क्रम सकिएको थियो। समिति सभापति दीपक निरौलाले प्रदेशसभा सदस्यले उठाएका प्रश्नको जवाफ दिएका थिए। एउटै प्रस्ताव दर्ता हुने सम्भावना विशेष समितिले मकवानपुर, काभ्रे, चितवन, भक्तपुर र नुवाकोट स्थायी राजधानीका लागि उपयुक्त हुने सिफारिस गरेको थियो। नेकपा प्रदेश संसदीय दलको बैठकपछि अब नेकपाबाट स्थायी राजधानीका लागि हेटौंडा मात्र प्रस्ताव दर्ता हुने सम्भावना छ। प्रदेश ३ को नामका लागि प्रदेशसभामा नेवा ताम्सालिङ, गौरीशंकर र नेपाल मण्डल दर्ता भएको थियो। अब कार्यविधिअनुसार भने बागमती नाम मात्र दर्ता हुने सम्भावना छ। नेकपाको निर्णपछि हामी फरक स्थान र नाम दर्ता गर्ने वा नगर्ने भन्नेबारे छलफलमै छौं, शनिबार बिहानसम्म निर्णय लिन्छौं, साझा विवेकशीलका प्रदेशसभा सदस्य पौडेलले भने। कांग्रेसले हेटौंडाका लागि ह्विप लगाउने प्रदेशको राजधानी र नाम टुंगो लगाउन कांग्रेस ३ नम्बर प्रदेश संसदीय दलले ह्विप लगाउने निर्णय गरेको छ। हेटौंडामा शुक्रबार साँझ बसेको दलको बैठकले स्थायी राजधानी हेटौंडा र नाम बागमती राख्ने र प्रदेशसभाबाट पारित गर्न ह्विप लगाउने निर्णय गरेको दलका नेता इन्द्र बानियाँले बताए। हामीले हेटौंडा प्रदेशको राजधानी र नाम बागमती बनाउने सर्वसम्मत निर्णय गरेका छौं, उनले भने, निर्णय प्रक्रियाका क्रममा प्रदेशसभामा मतदान गर्दा हाम्रा सदस्यहरूलाई ह्विप लगाउँछौं।"
टेकु पुलको ठेक्का तोडियो,"काठमाडौं : टेकुस्थित विष्णुमति पुलको ठेक्का तोडिएको छ। मापदण्डअनुरूप पुल निर्माण नभएको भन्दै सडक डिभिजन काठमाडौंले ठेक्का तोडेको हो। भौतिक पूर्वाधार तथा यातायात मन्त्रालयअन्तर्गत तत्कालीन दिगो सहरी विकास आयोजनाले चिनियाँ जेटआईईसीपप्पु जेभीलाई पुल निर्माणको जिम्मा दिएको थियो। तीन वर्षमा सक्ने गरी २० करोड १३ लाख रुपैयाँमा पुलको ठेक्का लगाएको थियो। ठेकेदारले २०७५ भदौमा निर्माण सम्पन्न भइसकेको जनाउँदै २ करोड रुपैयाँ भुक्तानी माग गरेको थियो। ठेकेदारले १३ करोड ९२ लाख रुपैयाँमा मात्र भुक्तानी पाएको छ। तर, डिभिजन मापदण्डविपरीत पुल निर्माण भएको भन्दै भुक्तानी रकम रोकेको थियो। पुल असुरक्षित भन्दै पुलमा सवारी साधन पनि गुड्न दिइएको थिएन। केही समयदेखि डिभिजनले पुलमा सवारी साधन गुड्न रोक लगाएको छ। पुलको बिचमा फलामका तारमा ढुंगा राखेर बन्द गरिएको छ। डिभिजन कार्यालय काठमाडौंका प्रवक्ता सुदर्शन कार्कीका अनुसार निर्माणकार्यमा गरिएको त्रुटि सच्चाएर पुल बनाउन बारम्बार लिखित तथा मौखित पत्रचार गर्दा पनि ठेकेदारले अटेर गरेकाले ठेक्का तोडिएको हो। खरिद सम्झौताअनुसार पुल निर्माण भएको छ। गुणस्तरीय सामग्री प्रयोग नगरी पुल निर्माण गरिएको छ, कार्कीले भने, ठेक्का सम्झौताअनुसार पुलको भारवहन क्षमता छैन। पुलका कारण हुन सक्ने जनधनको क्षति कम गर्न गलत सामग्री प्रयोग गरी निर्माण भएको भाग भत्काएर बनाउन डिभिजनले ठेकेदारलाई पटकपटक अनुरोध गरेको थियो। मापदण्डअनुसार निर्माण नगरिएको भन्दै डिभिजनले पुल भत्काएर नयाँ बनाउन निर्देशन दिएको थियो। खरिद सम्झौता शर्त तथा सार्वजनिक खरिद (पहिलो संशोधन) ऐन, २०७३ को दफा ५९ को उपदफ २ (क) अनुसार सम्झौता तोडेको डिभिजनले जानकारी गराएको छ। पुल बनाउने क्रममा निर्माण कम्पनीले परामर्शदाता र आयोजनालाई बेवास्ता गर्दै कमसल सामग्री प्रयोग गर्दै आएको डिभिजनको दाबी छ। निर्माण कम्पनीले पिलरपछिका संरचना ठेक्का सम्झौताविपरीत पुल बनाउँदै आएको थियो। ६० मिटरको पुललाई वारी र पारी जोड्न तीनवटा पिलर बनाउने गरी डिजाइन पास गरिएको थियो। नदीको दायाँ २०, बायाँ १० र बीचमा ३० मिटरको पिलर बनाएर पुल बनाउने ठेक्का सम्झौता छ। २५ मिटरभन्दा कमको पिलर सामान्य प्रक्रियाबाट निर्माण गरिन्छ भने सोभन्दा लामो पिलरमा तारलाई तन्काएर बाँध्नुपर्ने हुन्छ। बिचको पिलरलाई अन्य पिलरसँग जोड्न सातवटा बिम बनाउनुपर्ने हुन्छ। एउटा बिममा १५७ एमएमको ३ वटा तार राख्नुपर्ने। तर, निर्माण कम्पनीले ०५ एमएम कमको १५२ एमएमको तार राखेर परामर्शदाता र आयोजनाको आँखा छल्न सिमेन्टको घोल हालेर पुरेको थियो। यस्तै पुलको बिचको पिलरभन्दा नदीको दायाँबायाँ पिलर अगाडि बनाइएको थियो। पुललाई बलियो बनाउन बिममा राखिएको तारलाई मेसिनको सहायताले तानेर अन्य पिलरसँग जोड्नुपर्ने हुन्छ। तर, दायाँबायाँको पिलर पहिले नै बनाइएको थियो। यसरी पिलर बनाउँदा २० मिटरको पिलर भएको ठाउँमा मेसिन राख्ने पर्याप्त ठाउँ पनि थिएन। एकातर्फको कुनामा मात्र मेसिन राखेर बिमको तार कसिएको थियो। एकातर्फ मात्र तार कसिएकाले पुलले हेभी गाडीको भार थेग्न नसक्ने र आयु पनि कम हुने डिभिजन कार्यालय काठमाडौंको निष्कर्ष छ। गाडी गुड्ने भाग ढलान गर्नुअघि तार हालेर दुवैतर्फ लाठा तान्नुपर्ने थियो। ठेक्का सम्झौताअनुसार तार भए वा नभएको जाँच गर्न पुल्चोक इन्जिनियर क्याम्पसमा नमुना पठाइएको थियो। त्यो नमुना परीक्षणको नतिजा आउनुअघि नै तार राखेर त्यसलाई झिक्न नमिल्ने गरी सिमेन्टको घोल हालेर पुरिएको थियो। साथै मिक्स डिजाइनबाट निर्माण गर्दा इन्जिनियरको उपस्थितिमा गर्नुपर्ने हुन्छ। तर, निर्माण व्यवसायीले इन्जिनियरलाई जानकारी नदिई मिक्स डिजाइन प्रयोग गरेका थिए। । परामर्शदाताले कमसल सामग्री प्रयोग गरेर पुल निर्माण भएको र यसमा गाडी गुड्ने अनुमति नदिन डिभिजन कार्यालय काठमाडौंलाई पत्र लेखेसँगै यो विवाद सतहमा आएको थियो।"
मन्त्रीलाई गाडीमाथि गाडी,"जनकपुरधाम : प्रदेश २ सरकारले २२ महिनामा उपलब्धिमूलक काम खासै गर्न सकेको छैन। मन्त्रीहरूले सेवासुविधा र सुखसयलमा भने कुनै कमी राखेका छैनन्। उनीहरूले तीनवटासम्म सरकारी गाडी उपभोग गरिरहेका छन्। केही मन्त्रालयले नयाँ गाडी खरिद प्रक्रियासमेत अघि बढाएका छन्। नयाँ गाडी प्रयोगमा ल्याएपछि पुरानोचाहिँ प्रशासनलाई बुझाउनुपर्ने हुन्छ। तर, उनीहरूले पुराना गाडी पनि छाडेका छैनन्। मुख्यमन्त्री लालबाबु राउतले मात्रै नयाँ किनिएको ज१झ ४५६ नम्बरको एउटा गाडी प्रयोग गर्छन्। आर्थिक मामिलामन्त्री विजय यादव, सामाजिक विकासमन्त्री नवलकिशोर साह, वन, पर्यटन तथा वातावरणमन्त्री रामनरेश राय, आन्तरिक मामिला तथा कानुनमन्त्री ज्ञानेन्द्र यादवले दुवै गाडी चलाउँदै आएका छन्। उनीहरूले पुरानो गाडी आफन्त, परिवार र कार्यकर्ताको प्रयोगमा दिएको खुलेको छ। मन्त्री साहले नयाँ गाडी ज१झ ४४६ र एउटा अर्को प्रयोग गरिरहेका छन्। कानुनमन्त्री यादवले ज१झ ४४२ नम्बरको गाडी प्रयोग गरिरहेका छन्। महँगो गाडीको मोहप्रति वन राज्यमन्त्री सुरेश मण्डलले सार्वजनिक रूपमा विरोध जनाएका छन्। उनले शुक्रबार बिहान सामाजिक सञ्जालमार्फत त्यसमा असहमति जनाए। प्रदेश २ सरकारमा काम न काजका दुस्मन अनाजका भनाइ चरितार्थ हुँदै छ। प्रदेश सरकारका कामकाजमा सिन्कासम्म भाँच्न नसकेका असफल मन्त्रीहरू महँगो गाडी किन्ने अस्वस्थ प्रतिस्पर्धामा जुटेका छन्। एक वर्षअघि मात्र किनेको गाडी पुरानो पनि भएको छैन। गाडीको कन्डिसन पनि बहुतै राम्रो छ। प्रदेश सरकारको कामकाजको लागि काफी नै छ। बक्यौता रकम तिर्न बाँकी नै छ तर पनि मन्त्री पदको दुरुपयोग गर्ने, यस महŒवपूर्ण जिम्मेवारीलाई सुखसयल र मोजमस्तीको रूपमा लिने कतिपय मन्त्रीहरू गाडीको मोडेल हेर्न ब्रोसर पल्टाउँदै र सोरुम धाउँदै दिन बिताइरहेका छन्, उनले फेसबुकमा लेखेका छन्, दोस्रो चौमासिक बित्न लाग्दा हालसम्म नयाँ योजना र कार्यक्रमसमेत बनाउन नसकेका र गत आवका उपभोक्ताको समस्या समाधान गर्नतिर लाग्नुपर्नेमा प्रदेश र जनताको पैसा फजुल खर्च गर्नतिर राज्यमन्त्रीहरूलाई समेत छलेर भ्रष्ट कर्मचारीको मिलेमतोमा लाग्नु दुखद् हो। मन्त्री रायले राज्यमन्त्री मण्डलको आरोपको खण्डन गरेका छन्। मन्त्रालयमा मन्त्री मात्र हुँदैनन्, त्यहाँ विभिन्न निर्देशनालय हुन्छन्। तिनमा कर्मचारीलाई काम गर्न गाडी आवश्यक हुन्छ, मन्त्री रायले भने। आफ्नो मन्त्रालयबाट निर्देशनालयकै कामका लागि गाडी खरिद गर्न लागिएको उनको भनाइ छ। हाम्रो राज्यमन्त्री आफैं सरकारी सुविधा उपभोग पनि गर्छन् र आफैं विरोध पनि, उनले भने, उनको यो दोहोरो नीति मैले बुझ्न सकेको छैन। प्रदेशका कर्मचारी मन्त्रीहरूको गाडी मोहले दिक्क छन्। सामाजिक विकास मन्त्रालयका एक कर्मचारीले नाम उल्लेख नगर्ने सर्तमा भने, गाडी किन्ने र आफन्तसँग घुमफिरबाहेक मन्त्रीज्यूहरूले खासै काम गरेका छैनन्। आव २०७५७६ मा मुख्यमन्त्री कार्यालयदेखि विभिन्न मन्त्रालय र प्रदेशसभाका लागि गाडी खरिदमा ३५ करोडभन्दा बढी रकम खर्च भएको थियो। तर, ती गाडी एक वर्ष नपुग्दै पुरानो भएको ठहर गरी प्रदेश सरकारका सामाजिक विकास मन्त्रालय, वन तथा पर्यटन मन्त्रालयले नयाँ खरिद प्रक्रिया थालेका छन्। मुख्यमन्त्री तथा मन्त्रिपरिषद् कार्यालयले ४ करोड ५२ लाख ३० हजार, आर्थिक मामिला तथा योजना मन्त्रालयले ३ करोड ८५ लाख ४४ हजार रुपैयाँ गाडी खरिदमा खर्च गरेका थिए। आन्तरिक मामिला तथा कानुन मन्त्रालयले २ करोड ८४ लाख ४० हजार, उद्योग पर्यटनले २ करोड ४० लाख ७५ हजार, कृषिले २ करोड ५२ लाख २३ हजार, भौतिक पूर्वाधारले २ करोड ४४ लाख ९२ हजार, सामाजिक विकासले २ करोड १७ लाख ६४ हजार रुपैयाँ गाडी किन्न खर्च गरेका थिए। प्रदेशसभाले ९ करोड ७७ लाख ७७ हजार, प्रदेश नीति आयोगले २ करोड ७१ लाख ४८ हजार, मुख्य न्यायाधिवक्ता कार्यालयले १ करोड ४ लाख ८२ हजार, प्रदेश प्रहरी कार्यालयले ४२ लाख ७५ हजार, वन अनुसन्धान केन्द्रले २ लाख ९८ हजार र पशुपन्छी निर्देशनालयले २ लाख ५० हजार रुपैयाँ खर्चिएको तथ्यांक प्रदेश लेखानियन्त्रकको कार्यालयसँग छ।"
नेपालका जेलमा १२८३ विदेशी,"काठमाडौं : नेपालका ७४ वटा कारागारमा कूल कैदीबन्दीको संख्या २५ हजार ६ सय ७६ छ। जसमध्ये एक हजार दुई सय ८३ जना विदेशी नागरिक छन्। विदेशी नागरिक भने ३१ वटा कारागारमा राखिएका छन्। विदेशी कैदीबन्दीको संख्याअनुसार सबैभन्दा धेरै लागूऔषध कारोबारमा संलग्न देखिन्छन्। प्रहरी मुख्यालयका अनुसार कूल विदेशी कैदीबन्दीमध्ये एक हजार ४७ जना भारतीय नागरिक छन्। अधिकांश लागूऔषध ओसारपसार तथा बिक्रीवितरणमा संलग्न हुन्। भारतीयसँगै नेपाली कारागारमा भुटान, बंगलादेश, चीन, रोमानिया, जर्मन, पाकिस्तान, इटाली, अफ्रिका, नेदरल्याण्ड, नाइजेरिया, साइबेरिया, भियतनाम, जापान, अष्ट्रिया, फिलिपिन्स, मोजाम्बिक, अमेरिका, थाइल्याण्ड, पोल्याण्ड, ब्राजिल, क्यानडा, स्वीट्जरल्याण्ड, आइभोरीकोष्ट, तान्जेनिया, फ्रान्स, सेरालियोन, गिनिया, लाइबेरिया, गाम्बिया र इरानका छन्। प्रहरी केन्द्रीय प्रवक्ता प्रहरी नायब महानिरीक्षक (डीआईजी) शैलेश थापा क्षेत्रीका अनुसार हाल कारागारमा रहेका भारतीय नागरिक सुनतस्करी, अपहरण, लागूऔषध कारोबार, चोरी, डकैती, जबर्जस्तीकरणी लगायतका अभियोगमा छन्। भियतनाम, फिलिपिन्स, नाइजेरिया, जापान, थाइल्याण्ड, पोल्याण्डका कैदीबन्दी भने लागूऔषध ओसारपसारमा अभियोगमा जेल परेका कैदीबन्दी हुन्। क्षेत्रीका अनुसार जर्मन, क्यानडा, नेदरल्याण्ड, फ्रान्स र बेलायती नागरिक भने बालयौन दुराचारको अभियोगमा जेलमा छन्। मुख्यालयका अनुसार भुटानी नागरिक भने अवैध रूपमा नेपाल प्रवेश गरेको, सुनचाँदी तस्करी, डकैतीलगायत अभियोगमा जेलमा छन्। यसैगरी आइभेरीकोष्ट र ब्राजिलका नागरिक भने लागूऔषध कोकिन तस्करीको अभियोगमा जेलमा छन्। क्षेत्रीका अनुसार २०७५७६ को अपराध आँकडा हेर्दा नेपालमा हुने गरेका अधिकांश अपराधमा विदेशी नागरिक संलग्न रहेको देखिन्छ। कर्तव्य ज्यान, ज्यान मार्ने उद्योग, चोरी, संगठित तथा आर्थिक अपराध (जुवा, खोटाचलन, लागूऔषध, सरकारी छाप दस्तखत किर्ते, अपहरण, कालोबजारी, ठगी) र सामाजिक अपराध (नागरिकता, कुटपिट अंगभंग, धर्म परिवर्तन, सार्वजनिक शान्तिविरुद्ध, केही सार्वजनिक अपराध) मा विदेशी नागरिकको संलग्नता देखिन्छ। महिला तथा बालबालिकासम्बन्धी अपराध (मानव बेचबिखन, बहुविवाह, जबर्जस्तीकरणी, अप्राकृतिक मैथुन), सवारी ज्यान, बिष्फोटक पदार्थ, बैंकिङ कसुर र बालयौनदुर्व्यवहारमा विदेशी नागरिकको संलग्नता देखिन्छ। प्रहरीले यस आर्थिक वर्षमा कर्तव्य ज्यान मुद्दामा १२ जना, ज्यान मार्ने उद्योगमा २६ जना, गर्भपतनमा दुई जना, डाँकाचोरीमा एक सय एक, जुवामा १५, खोटाचलनमा सात, ठगीमा ५९, लागूऔषधमा एक सय ८०, कालोबजारीमा दुई, संगठित तथा आर्थिक अपराधमा संलग्न तीन सय पाँच जना, सामाजिक अपराधमा संलग्न तीन सय पाँच जना, महिला तथा बालबालिकासम्बन्धी अपराधमा ६७ जना, सवारीसम्बन्धी २९, विष्फोटक पदार्थमा तीन, बैंकिङ कसुरमा एक, बाल यौन दुराचारमा सात र विविध अपराधमा संलग्न दुई जनालाई पक्राउ गरिएको जानकारी प्रवक्ता क्षेत्रीले दिए। कारागार व्यवस्थापन विभागको तथ्यांक हेर्दा भारतपछि भुटानी ९३, बंगलादेशी २३, चीनका ३४, रोमानियाका दुई, जर्मनको एक, पाकिस्तानका ३२, इटलीका एक, अफ्रिकाका पाँच, नेदरल्याण्ड, गाम्बिया र इरानका एकएक, नाइजेरियाका आठ, लाइबेरिया दुई, भियतनामका दुई, जापानका दुई, सिरोलोनका तीन, अष्ट्रिया, फिलिपिन्स, मजोम्बिक, स्वीट्जरल्याण्ड, आइभोरिकोष्ट, गिनिया र मालिका एकएक, अमेरिकाका तीन, थाइल्याण्डका दुई, पोल्याण्डका दुई, तान्जेनियाका पाँच कैदीबन्दी छन्। भौगोलिक हिसाबमा तीनतिर भारत र एकतिर चीनले घेरिएका छौं। खुला सीमाले पनि अपराधी एकअर्को मुलुकमा छिर्छन्, उनले भने, नेपालमा अपराध गर्ने सम्बन्धित देशका नागरिकलाई कानुनी दायरमा ल्याएका छौं। उनका अनुसार विशेषगरी भारतीय अपराधीले नेपाली भूमि बढी प्रयोग गर्ने गरेको देखिन्छ। उनले विदेशी नागरिकले नेपाललाई अपराधको क्रिडास्थल बनाएको अर्थमा नबुझ्न आग्रह गरे। हाल जेलमा रहेका कैदीबन्दीमध्ये धेरै भारतीय नागरिक छन्। एक हजार दुई सय ५५ मध्ये एक हजार ४७ जना कैदीबन्दी भारतीय छन्। कुख्यात अपराधी शोभराज अन्तर्राष्ट्रिय अपराधीका रूपमा कुख्यात फ्रान्सेली नागरिक चाल्र्स गुरुमुख शोभराज अहिले केन्द्रीय कारागारमा छन्। कर्तव्य ज्यानसम्बन्धी मुद्दामा शोभराजले १५ वर्ष कैद भुक्तान गरिसकेका छन्। उनले २०३२ सालमा नेपाल आएका बेला अमेरिकी नागरिक कोन्नी जो र क्यानेडियन नागरिक लरेण्ट आरमन्टको हत्या गरेको अभियोगमा उनलाई सर्वश्वसहित जन्मकैदको सजाय भएको थियो। सर्वोच्चको अन्तिम फैसलाअनुसार २० वर्ष कैद भुक्तान गर्न उनले २०८० साल असोज १ गतेसम्म कारागारमै बस्नुपर्ने हुन्छ। बालयौनदुराचारी पिटर जोन ड्यालग्सिस युएनको विशिष्ट पदमा काम गरिसकेका क्यानेडियन नागरिक पिटर जनो ड्यालग्लिस पनि कारागारमा छन्। उनी २०७४ चैतमा मण्डन देउपुर काभ्रेबाट बाल यौन दुराचारीको आरोपमा समातिए। अहिले उनी काभ्रे जिल्ला अदालतको आदेशले पुर्पक्षका लागि थुनामा छन्। उनले बच्चालाई आ श्रय दिने नाममा काभ्रेमा घर बनाएर बसेका थिए। बच्चालाई अप्राकृतिक मैथुन गराएको आरोपमा पीडितका आफन्तले प्रहरीमा उजुरी दिएपछि केन्द्रीय अनुसन्धान ब्यूरोले पिटरलाई पक्राउ गरेको थियो। कोकिन किङ मरिना २०७१ चैतमा त्रिभुवन अन्तर्राष्ट्रिय विमानस्थलबाट पक्राउ परिन् मलेसियाली नागरिक मरिना विन्ति जमालुद्धिन। उनी एकैपटक ११ किलो कोकिनसहित पक्राउ परेकी हुन्। कोकिन बरामदको श्रृंखलामा एकैपटक धेरै मरिनाबाट बरामद भएको थियो। उनी अहिले केन्द्रीय कारागारमा छन्। ब्राजिलबाट पेरु हुँदै कोकिन बोकेर नेपाल आएका बेला उनलाई पक्राउ गरेको थियो।"
