शीर्षक,विवरण
छिमेकमा मोदीको चमत्कार,"भारतीय संसदीय चुनावमा फेरि नरेन्द्र मोदी उदय भएको छ। राष्ट्रियता र हिन्दुत्वलाई मूल एजेन्डा बनाएर अघि बढेको भारतीय जनता पार्टी (बीजेपी)ले अघिल्लो निर्वाचनमा भन्दा पनि राम्रो नतिजा हासिल गयो, यसले सबैको ध्यान भारतीय नेता मोदीमा छ। चुनावी परिणामसँगै मोदी र उनको दलमा उत्साह छाएको छ भने विपक्षी कांग्रेस आईले हार स्विकारेको छ। छिमेकी भारतको संसदीय निर्वाचन नेपालको गहिरो चासोमा पर्ने गर्छ, राजनीतिज्ञदेखि सर्वसाधारणसम्म। मतपरिणाम आइरहँदा सबैको आँखा भारतीय टेलिभिजन च्यानल र अनलाइनमा अडिनु स्वाभाविक हो। विश्वकै ठूलो लोकतान्त्रिक मुलुक मानिएको भारतमा मतदाता पनि ९० करोड थिए। त्यसमा ६० करोड मतदानमा सहभागी भए। भारतको निर्वाचन कार्य जटिल मात्र होइन, हेर्न पनि निकै रोमाञ्चक छ। सात चरणमा पाँच साता लगाएर गरिएको निर्वाचनको नतिजा सार्वजनिक हुँदै गर्दा मोदीको दल बीजेपीले आफ्नो पोल्टामा लगेको थियो। त्यसो त, एक्जिट पोलहरूले पनि बीजेपीलाई निकै माथि राखेका थिए। उनीहरूले गरेको सर्वेक्षणको स्याम्पलअधिक रहेकाले आकलन फेल नखाने बताउँदै आएका थिए। फेरि मोदी उदाउनुको कारण हो, मोदीको चामत्कारिक नेतृत्व। राष्ट्रियताको विश्वव्यापी लहर पनि। १० वर्ष लामो त्रिशंकु आजित भारतीय नागरिकले अघिल्लो निर्वाचनदेखि बीजेपी गठबन्धनलाई सुविधाजनक बहुमत दिने क्रमलाई यसपालि पनि निरन्तरता दिए। कांग्रेसको रणनीति आफू जित्नेभन्दा पनि मोदीलाई बाहियाउने थियो, जुन नीति कांग्रेसका लागि प्रत्युत्पादक सावित भयो। त्यसो त, कांग्रेस सफल हुन सक्छ भन्ने अवस्था कसैको थिएन। यसपटक विपक्षी दलहरूले नोटबन्दी, बेरोजगारी, किसानका खराब अवस्था, जीएसटीका विफलता, राफेल विमान सम्झौतामा भएको भ्रष्टाचार, सामाजिक तनाव, संवैधानिक संस्थाहरूको अवमूल्यन जस्ता विषय चुनावी मुद्दा बनाए। त्यसले मोदीलाई हल्लाएन, बरु उनलाई अझ बलशाली तुल्यायो। यसरी उदाएका मोदीको नेपाल साइनो पनि कम छैन। उनले नेपाललाई राम्ररी बुझेका छन्। नेपालमा संविधान जारी हुँदै गर्दा मोदीले त्यसलाई रोक्न खोजे। तर त्यो भारतका लागि प्रत्युत्पादक भएपछि माइक्रोम्यानेजमेन्टबाट आफ्ना निकायलाई बाहिर निकाले। संविधानको विषयलाई लिएर मोदीले नेपालमा नाकाबन्दी नै लगाए, जसले भारतविरोधी भावना बढायो। उनको पहिलो नेपाल भ्रमणबाट जुन धारणा यहाँ बनेको थियो, त्यो तुहियो। विपक्षीले त्यसलाई अंगाले तर पनि नेपालभारत सम्बन्ध पहिलेको जस्तो अवस्थामा पुग्न सकेको छैन। पुग्ने प्रयास भइरहेको छ। हुन त, नेपाल र भारतका प्रधानमन्त्रीहरू टेलिफोनमा कुराकानी गर्ने अवस्था भने बन्यो। निर्वाचन परिणामसँगै मोदीलाई प्रधानमन्त्री केपी ओलीले टेलिफोनबाट बधाई दिए। यसबाट पनि नेपाल र भारतको सम्बन्ध मापन त गर्न सकिँदैन। किनकि भारतीयहरूले नेपालको संविधानलाई अझै प्रस्ट रूपमा स्वीकार गरेका छैनन्। आरम्भमा संविधानलाई नोट मात्र गरेको र पछिल्लो समयमा सफल रहोस् भन्दै शुभकामना मात्र दिएका छन्। नेपालभारत सम्बन्धलाई नयाँ दिशामा लैजान तयार भएको ईपीजी प्रतिवेदन भारतले स्वीकार नगरेको अवस्था पनि छ। त्यसलाई अघि बढाएर त्यही आधारमा नेपालभारत सम्बन्ध अघि बढाउन सके र नेपालको आन्तरिक मामिलामा चुपचाप बसे सम्बन्ध उचाइमा पुग्नेछ। नेपालमा पनि बलियो सरकार छ। भारतमा पुनः बलियो सरकार बन्दै गर्दा बीजेपी र नेपालका कम्युनिस्टहरूसँगको सम्पर्क कस्तो रहनेछ ? यसको आधारमा पनि सम्बन्ध अघि बढ्छ। वर्तमान सरकारले भारतीय निर्वाचनबाट हराएका कम्युनिस्टलाई सम्पर्कसूत्र नबनाउने हो भने सम्बन्ध माथि जान सक्छ। तर केहीले यही सम्बन्धलाई आधार बनाएर हिन्दू धर्म र राजसंस्थालाई जोडेर हेर्न खोजेमा केही समय पुनः द्विपक्षीय तनाव बढ्न सक्नेछ। यसैले दुवैतर्फ सचेत भएर अघि बढ्नु आवश्यक छ।"
