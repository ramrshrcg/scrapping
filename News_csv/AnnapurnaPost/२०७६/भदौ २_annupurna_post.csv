शीर्षक,विवरण
चुरेको चिन्ता,"चुरे क्षेत्रमा वन फडानी र काठ तस्करी निकै बढेको छ। संरक्षणको जिम्मा दिइएका सामुदायिक वन, तिनका उपभोक्ता र स्थानीयले नै रूख रित्याइरहेका छन्। काठदाउरासँगै यहाँबाट गिटीबालुवाको चोरीनिकासी बढेको छ। चुरे क्षेत्रमै बेरोकतोक क्रसर र काठमिल चलाइएका छन्। वनमा छिर्ने हो भने जताततै आरा चलेको आवाज सुन्न सकिन्छ। यत्रतत्र काठका गिँड भेटिन्छन्। फेद मात्रै रहेका रूखका ठुटैठुटा जंगलमा छन्। वीभत्स ढंगले वन सकिँदै लगिएको छ। खुलमखुला अतिक्रमण भए पनि अनुगमन छैन। हेर्ने र कारबाही गर्ने निकाय चुपचाप बसेका छन्। तराईबाट उत्तरतर्फ उठेको पहिलो भाग चुरे हो। यो पहाड थाम्ने मधेसको काँध हो। यसले पहाडलाई बग्नबाट जोगाउँछ भने मधेसलाई पुरिनबाट। जब यसको विनाश हुँदै जान्छ, पहाड बगेर मधेस पुरिन्छ। तीव्र वन विनाशले त्यो जोखिम क्रमशः बढ्दै गएको छ। चुरेको भूभाग खुकुलो पत्रे चट्टान र कमलो माटोले बनेको छ। यस क्षेत्रमा मात्र देशको कूल जंगलको ७३ प्रतिशत भूभाग छ। क्षेत्रफलको हिसाबले नेपालको १२७८ प्रतिशत भूगोलमा यो फैलिएको छ। पूर्व इलामदेखि सुदूरपश्चिम कञ्चनपुरसम्म ३३ जिल्ला यसले छोएको छ। त्यसैले यो बृहत् सरोकारको विषय हो। चुरे क्षेत्र वातावरणीय दृष्टिले पनि संवेदनशील मानिन्छ। यसको निकट फेदमा भावर क्षेत्र छ, जहाँ नदीले ल्याएका ढुंगा, गिटी, बालुवा थुप्रिएका छन्। त्यहीं पानी सञ्चय हुन्छ र त्यसभन्दा तल तराईमधेसमा भूमिगत जल जोगिन्छ। चुरेको तीव्र विनाशले त्यहाँ पानीको भण्डार रित्तिँदै गएको छ। मधेसमा भौगर्भिक पानीको सतह तलतल गएको छ। खानेपानीको स्रोत सुक्दो छ। जग्गाजमिन रुखिइरहेका छन्। खडेरी, खण्डवृष्टि तथा अतिवृष्टिजस्ता अनियमित वर्षात् झेल्नुपर्ने बाध्यता छ। फलतः अनेकखाले विपत्ति सामना गर्नुपर्ने अवस्था बढेको छ। सामुदायिक वनलाई ढलापडा काठ संकलनको मात्र अनुमति हुन्छ। तर, तिनले काँचा सालका रूख फडानी गर्ने गरेका छन्। मकवानपुरमा डिभिजन वन कार्यालय र अख्तियार दुरुपयोग अनुसन्धान आयोगले सामुदायिक वन उपभोक्ता समितिहरू र ठेकेदारविरुद्ध कानुनी कारबाही अघि बढाएका छन्। आयोगको हेटौंडास्थित कार्यालयमा सामुदायिक वनविरुद्ध उजुरी पर्ने क्रम बढेको छ। संरक्षणकर्ताबाटै वन जोगाउनुपर्ने यो अवस्था निन्दनीय हो। निरन्तरको चुरे अतिक्रमणकै कारण साउनमै नदीमा पानी सुकेको छ। यो बर्खामा तिनाउ नदी छिपछिपे छ। वाणगंगा, राप्ती र बबई नदीमा पानीको बहाब छैन। अर्कोतिर दुर्लभ वन्यजन्तुको अस्तित्व संकटमा परेको छ। सालक, नीलगाई, हरिण, जरायो, घोरल, बँदेललगायत मासिँदैनासिँदै गएका छन्। हजारौं बिघा उर्वर जमिन बगरमा परिणत भएको छ। सिन्धुलीमा मात्र त्यसरी रुखिएको भूमि १० हजार बिघाभन्दा बढी छ। सिन्धुली देशकै बढी चुरे क्षेत्र भएको जिल्ला हो। वन अतिक्रमणको अवस्था पनि यहाँ निकै छ। राज्यले समुदायलाई वनको संरक्षण र उपभोगको अधिकार दियो। यो प्रभावकारी सिद्ध भएको भनिए पनि चुरेका हकमा अफापसिद्ध बन्दै गएको छ। पहिला वनका कर्मचारीले जंगलमा छिर्न रोक्थे। हतियारसहित गस्ती गर्ने वन सुरक्षाकर्मीले आवश्यक परे गोली चलाउँथे। त्यसको त्रासले वन जोगिन्थ्यो। अहिले समुदायले निर्णय गरेर रूख कटानी हुन्छ। मिलेमतोमा जे पनि हुन थाल्यो। त्यसले अवैध व्यापार एवं तस्करीको रूप लिँदै गयो। फलतः चुरे निकै घट्दै गएको छ। त्यसलाई ध्यान दिएर राष्ट्रपति चुरेतराई मधेस संरक्षण विकास समिति बनाइयो। त्यसले पनि संरक्षणमा कुनै योगदान दिन सकेको छैन। अतिक्रमण रोक्न सकेको छैन। ती तमाम विनाशकबाट चुरे जोगाउन छुट्टै नीति बनाई सुरक्षाकर्मी परिचालन गर्नु उचित हुन सक्छ। जसरी होस्, चुरे जोगिनुपर्छ। यसमा सरकार गम्भीर हुनैपर्छ।"
