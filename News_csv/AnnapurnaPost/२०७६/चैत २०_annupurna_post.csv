शीर्षक,विवरण
नागरिकप्रतिको जिम्मेवारी,"कोरोना भाइरस (कोभिड१९) संक्रमणले थिलोथिलो भएका मुलुकले आफ्ना नागरिक नेपालबाट फिर्ता लगेका छन्। आफ्ना नागरिक फिर्ता लैजानेमा अमेरिका, जर्मनी, फ्रान्स,बेलायत,अस्ट्रेलियालगायत पश्चिमा मुलुक छन्। सरकारी घोषणासँगै उनीहरूले सहजरूपमा बसोवास गरिरहेका आफ्ना कूटनीतिक परिवारलाई समेत फिर्ता बोलाएका छन्। ती मुलुक नेपालभन्दा बढी संक्रमित छन्। नेपाल चैत ११ बाट लकडाउनमा भए पनि उनीहरूले नेपालमा कुनै कठिनाइ भोग्नुपरेको थिएन। छिमेकी मुलुक चीनबाट फैलिएको कोरोना भाइरसको संक्रमणले यतिबेला मानव जगत्को जग हल्लाइदिएको छ। संक्रमणको तीन महिनापछि नेपाल प्रवेश गरेको यो भाइरसले यतिबेला आम नागरिकलाई बन्दीसरह जीवन बिताउन वाध्य पारेको छ। हरेक मुलुकले आफ्ना नागरिकको रक्षा गर्नु उसको दायित्वभित्र पर्छ। तर, यस्तो अवस्थामा नेपालमा कोरोना भाइरस नफैलिँदै आफ्ना नागरिक बोलाउनुको अर्थ यहाँको कमजोर तयारीलाई मानिएको छ। नेपालमा संक्रमणको त्रास बढेसँगै यहाँ आश्रित परिवारलाई त्यहाँका सरकारले टिकट खर्च उपलब्ध गराएर फिर्ता बोलाएको हो। नेपालमा संक्रमित भए उपचार गर्ने स्थानको कठिनाइलाई मध्यनजर राखेर उनीहरूले आफ्ना नागरिकलाई स्वदेशमै थप सुरक्षित हुने सन्देश यसले दिएको छ। कूटनीतिमा सबै विषय औपचारिक शैलीमा नभनिने भएकाले सांकेतिक रूपमा प्रस्तुत हुनुपर्छ भन्ने सन्देश पनि हो यो। यसलाई पुष्टि गर्न हामीले केही दृष्टान्त हेर्न सक्छौं, जबकि नेपालले भारतसँग सम्बन्ध राम्रो भनिरहेका बेला दिइरहेको दुईपक्षीय सहयोगमा भारी कटौती छन्। त्यस्तै चीनसँग सम्बन्ध बढ्दै गएको र ऐतिहासिक भ्रमण (राष्ट्रपति सी चिनफिङ) भएको भनिए पनि ठूला सहयोग घोषण भएका छैनन्। तिनै राष्ट्रपति अन्य मुलुकमा गएको अवस्थामा भएका घोषणाले त्यसको पुष्टि गर्छ। अस्ट्रेलियामा नेपालीको उपस्थिति बढ्दै जाँदा पनि त्यहाँको सरकारले दुईपक्षीय सहयोगको ४० प्रतिशत कटौती गर्नुलगायतको दृष्टान्तबाट पनि हामी बुभ्न सक्छौं, कूटनीतिमा बोलिने भन्दा सांकेतिक कार्य धेरै महत्तवपूर्ण हुन्छन्। सरकारका तालुकवाला मन्त्रीले आफ्नो कूटनीतिक दायरा बलियो भएको भनेर थाकेका छैनन्। कतिसम्म भने विदेशबाट ल्याइने औषधी तथा उपकरणसमेत कूटनीतिकै पाटोका रूपमा लिँदै त्यसको बचाउमा समेत उत्रिरहेका छन्। तर, आफ्नो मातहतलाई बलियो बनाउने र समस्या कहाँनेर हो भनेर खोज्ने कार्य भएको देखिँदैन। सरकारलाई सोझो रूपमा नभने पनि उनीहरूले सरकारको तयारी र यहाँको स्वास्थ्य क्षेत्रको अवस्था हेरेर नै आफ्ना नागरिकसँगै आ िश्रत परिवारलाई पनि फिर्ता लगेका हुन्। सरकारले आफ्नो लाज छोप्न जान खोज्नेलाई नजानु भन्न सक्ने अवस्था पनि देखिएन। किनकि उनीहरूले यहाँको उपचार शैलीबारे प्रश्न गरे सरकार निरत्तार हुनु पर्नेछ। यहाँ भाइरस संक्रमण बढ्दो छैन, तर बढेमा के गर्ने भन्नेबारे सरकार गम्भीर छैन। यस्तो समयमा समेत कमाउने प्रवृत्तिा नै हाबी भएको बुझाइ कूटनीतिक समुदायको छ। चीन, इटाली, दक्षिण कोरियाको पाठ सिकेर नेपालले समयमै आफ्नो तयारी गर्न सक्थ्यो। तर, वैचारिक सहकार्यमा काम गर्दा मुलुक दुर्घटनातर्फ जाने बुझाइ सर्वसाधारणदेखि कूटनीतिज्ञसम्मको छ। समिति बनेको डेढ महिनासम्म गफ मात्रै गरेर बस्नु र संक्रमण भएको भेटिएपछि रातारात बैठक गरेर औषधी र अत्यावश्यक सामग्री अस्वाभाविक मूल्यमा मगाउनु गैरजिम्मेवारीको पराकाष्ठा हो। यतिबेला गफ होइन काम खोजिरहेका नागरिकलाई ढुक्क बनाउन स्वास्थ्य क्षेत्रमा सुधारका नयाँ योजनासहित अघि बढ्न आवश्यक छ। आफ्नो नागरिकको जीवन र स्वास्थ्यलगायतको हकको संरक्षण गर्नु राज्यको दायित्व हो। बाहिर अलपत्र परेका आफ्ना नागरिकलाई समेत राज्यले तत्काल ल्याएर क्वारेन्टाइनमा राख्ने व्यवस्था मिलाउनुपर्छ। स्वास्थ्य उपकरण र औषधी खरिदमा अनियमितता भएको विषयबारे सत्यतथ्य पत्ताा लगाई संलग्न व्यत्तिउपर छानबिन गरी कारबाहीको दायरामा ल्याउन ढिला गर्नु हुन्न। जिम्मेवार मन्त्रीले आमनागरिकको स्वास्थ्यसँग सरोकार राख्ने विषयमा जथाभावी बोल्दा त्यसले सरकारकै ओज घटाउनेछ।"
लकडाउनमा अनलाइनबाट पढाइ,"काठमाडौं : कोरोना फैलिन नदिन सरकारले लकडाउन गरेपछि कलेजहरूले अनलाइनबाटै विद्यार्थीलाई पढाउन थालेका छन्। लकडाउनका कारण समयमा कोर्स सक्न कठिन हुने भएपछि कलेजहरूले अनलाइन माध्यम रोजेका हुन्। कतिपय कलेजले भने फुर्सदका कारण विद्यार्थीमा पढ्ने बानी हराउन सक्ने भएका कारण उनीहरूलाई व्यस्त राख्न अनलाइनबाट पढाइ सुरु गरिएको बताएका छन्। इस्लिङटन कलेजले अनलाइनबाटै विद्यार्थीलाई पढाइरहेको छ। कलेजका अनुसार लकडाउनले शिक्षक र विद्यार्थीबीच प्रत्यक्ष भेट नभए पनि पढाइमा भने कुनै समस्या छैन। शिक्षक र विद्यार्थीबीच प्रत्यक्ष भेट गरेर पढाउन पाएको भए अझै प्रभावकारी हुन्थ्यो। तर, लकडाउन भयो, पढाउन पाइएन भनेर तनाव लिनुपर्ने अवस्था आएको छैन, कलेजका प्रमुख कार्यकारी अधिकृत सुलभ बुढाथोकीले भने, पहिलो कुरा त यो प्रविधिले हामीलाई समयमै पढाइ सकिँदैन कि भन्ने चिन्ताबाट मुक्त राख्न मद्दत गरेको छ। सँगसँगै विद्यार्थी र शिक्षकलाई व्यस्त राख्न मद्दत गरेको छ। यो कलेजलाई सम्बन्धन दिने लन्डन मेट्रोपोलिटन विश्वविद्यालय रहेको बेलायतमा पनि कोरोनाका कारण लकडाउन छ। यसले गर्दा त्यहाँ पनि पढाइ प्रभावित भएको छ। अनलाइनबाट भए पनि पढाउन सकिने विश्वविद्यालयको सुझावका आधारमा पढाइ सञ्चालन गरिएको बुढाथोकीको भनाइ छ। भूकम्पका बेला पनि यो कलेजले नेपाली विद्यार्थीलाई लक्ष्य गरी छुट्टै पढाइ तथा परीक्षाको व्यवस्था गरेको थियो। लर्ड बुद्ध एजुकेसन फाउन्डेसनका प्रबन्ध निर्देशक पंकज जलानले पनि लकडाउनका कारण नियमित पढाइ चलाउन नसकेपछि विद्यार्थीलाई अनलाइनबाट निःशुल्क पढाइरहेको बताए। उनका अनुसार अमेरिकाको एक संस्थाले तयार गरेको ३० हजार कोर्स आफ्ना विद्यार्थीले पढ्न पाउने गरी लर्डबुद्ध कलेजले सदस्यता लिएको छ। ती सबै कोर्स हाम्रा विद्यार्थीले पढ्न पाउँछन्। लकडाउनमा के गरौं भनेर चिन्तामा रहेका विद्यार्थीको समय सदुपयोग गर्न यो कोर्सले सहयोग गर्छ, जलानले भने। मलेसियाको एक विश्वविद्यालयको सम्बन्धनमा सूचनाप्रविधिसम्बन्धी पढाइ सञ्चालन गरिरहेको यो कलेजले थप एघारवटा कोर्स आफंै तयार गरेको छ। जुन कोर्स विद्यार्थीले निःशुल्क पढ्न पाउने व्यवस्था छ। अन्य कलेजले पनि विद्यार्थीलाई फुर्सदको सदुपयोग गर्न विभिन्न प्रकारका अनलाइन कोर्स तथा तालिम सञ्चालन गरिरहेका छन्। कोरोना भाइरस फैलिन नदिन सरकारले चैत ११ गतेदेखि मुलुकभर लकडाउन गरेको छ। संक्रमण त्रासकै कारण सरकारले एसईई स्थगन गरेको थियो। विश्वविद्यालय तहका पनि थुपै्र परीक्षा स्थगन गरिएका छन्।"
जीवनरक्षक औषधि अभाव,"काठमाडौं। विश्वव्यापीरुपमा फैलिएको कोरोना भाइरस (कोभिड १९) को महामारीका कारण नेपाललगायत विभिन्न मुलुकले लकडाउन गर्दा जीवनरक्षक औषधिको ढुवानी ठप्प भएको छ। स्वदेशी उत्पादन फयाक्ट्रिमै रहेका कारण अभाव सिर्जना हुँदा विक्रेताले कालोबजारी शुरु गरेका छन्। नेपालमा कुल मागको करिब ४५ प्रतिशत मात्र स्वदेशी उत्पादनले धान्दै आएको छ। बाँकी ५५ प्रतिशत भारत, बंगलादेश, पाकिस्तान, मलेशिया, जर्मनीलगायत मुलुकबाट आयात हुने गरेको छ। ती सबै मुलुकमा कोरोना भाइरसको संक्रमणका कारण लकडाउन गरिएको छ। नागरिकको स्वास्थ्यलाई पहिलो प्राथमिकता दिंदै जीवनरक्षक औषधिको पर्याप्त व्यवस्था गर्नुपर्नेमा अभाव सिर्जना भएको विरामीको गुनासो छ। क्यान्सर प्रभावित श्रमतीको केमोथेरापीद्वारा उपचार गराउँदै आएका ज्ञानेन्द्रविक्रम महतले औषधिको अभाव गम्भीर समस्या रहेको बताए। हामी भारतमा उपचार गराई फर्केका हौं। अहिले नेपालमै थप उपचार भइरहेको छ, महतले भने, तर, औषधि पाउन नसकिर्एकाले समस्या खडा भएको छ। उनका अनुसार रमुसरम्याब ५०० एमजी र नानोपासिल २०० एमजीलगायत अन्य औषधि नेपालमा कतै पाइएको छैन। जीवनरक्षक औषधि नपाउनु धेरै बिरामीको समस्या हो, उनले भने, सरकारले विमान चार्टर गरेर भए पनि भारतबाट आयात गर्ने व्यवस्था मिलाए धेरेको जीवन जोगिने थियो। नेपाल क्यान्सर हस्पिटल एन्ड रिसर्च सेन्टरका अध्यक्ष वरिष्ठ क्यान्सर रोग विशेषज्ञ डा सुदीप श्रेष्ठले औषधिको आपुर्ति बन्द हुँदा क्यान्सरका विरामीलाई समस्या शुरु हुन थालेको बताए। जीवनरक्षक औषधिको तत्कालै आपुर्ति सहज हुनुपर्नेमा उनले जोड दिए। केमोथेरापिद्वारा उपचाररत क्यान्सरका विरामीलाई कुनै एउटा औषधि अभाव भएमा पनि अप्ठेरो पर्छ। चारपाँचवटा औषधिको मात्रा मिलाएर सेवन गर्नुपर्ने हुन्छ, उनले भने, दैनिक औषधि किन्नुपर्नेलाई समस्या हुन थालेको छ। अस्पतालले जेनतेन व्यवस्था गर्दै आएको छ। अब त्यो पनि गाह्रो छ। चैत १८ देखि मुलुकभर लकडाउन घोषणापछि स्वदेशमा उत्पादित औषधि पनि बजारमा पुग्न सकेको छैन। अत्यावश्यक औषधि, औषधिको कच्चा पदार्थ र औषधिजन्य सामग्रीको असहजता भइरहेको औषधि व्यवसायीको भनाइ छ। नेपाल औषधि व्यवसायि संघ जिल्ला शाखा काठमाडौंका महासचिव शुभमान श्रेष्ठले कतिपय औषधी ढुवानीकर्ता एवं आयातकर्ताको गोदाममै थन्किएको बताए। तर, एकाधबाहेक अन्य आवश्यक औषधि मौज्दात रहेको उनले दाबी गरे। चैत १२ गते उद्योग वाणिज्य तथा आपुर्ति मन्त्रालयले परराष्ट्र मन्त्रालयलाई विशेष परिस्थितिमा मानव स्वास्थ्यमा कुनै सम्झौता नहुने गरी भारत र तेस्रो मुलुकबाट भारत ट्रान्जिट हुँदै आउने वस्तुको पारवहन सुचारु राख्ने व्यवस्था मिलाउन आग्रहसाथ पत्राचार गरेको थियो। औषधि र औषधिजन्य सामग्रीको आपुर्ति व्यवस्थालाई सुचारु र सहज बनाउन आवश्यक सहयोगका लागि परराष्ट मन्त्रालयमार्फत भारत सरकारको सम्बन्धित निकायमा पत्राचार गरिदिन सचिवस्तरीय निर्णयसमेत भएको थियो। स्रोतका अनुसार भारत पनि यसमा सकारात्मक छ। तर, आएको औषधी कालोबजारी हुँदै आएको छ। औषधि विभागका महानिर्देशक नारायण ढकालका अनुसार, औषधि आयात भइरहेको मुलुकमा लक डाउन लम्बिएको अवस्थामा समस्या चुलिन सक्छ। महानिर्देशक ढकालले भने, ढुवानीका साधन बन्द छन। कर्मचारी क्वारेन्टाइनमा छन। लकडाउन लम्बिएको अवस्थामा औषधि व्यवस्थापन चुनौतिपूर्ण हुने देखिन्छ। भक्तपुर क्यान्सर अस्पतालका क्यान्सर रोग विशेषज्ञ डा ऋषिकेशनारायण श्रेष्ठले लक डाउनका कारण धेरै साइकल केमोथेरापि दिनुपर्ने विरामीलाई नियमित सेवा लिन अप्ठेरो परिरहेको बताए। अप्रेशन गर्नुपर्ने खालका विरामीलाई समय लम्ब्याउन सकिएला। तर, नियमित दिनुपर्ने केमोथेरापि पुरा नहुने चिन्ता बढेको छ। नेपाल औषधि व्यवसायि संघका जिल्ला शाखा काठमाडौंका महासचिव श्रेष्ठले आन्तरिक समस्याका कारण पनि आयातकर्ताको अर्डर प्लेसमेन्टमा ढीलाइ भइरहेको बताए। उनले भने, विशेष आवश्यकता परेको अवस्थामा सम्बन्धित निकायहरुको सहयोगमा औषधि ल्याउने योजना छ। बढ््यो कालोबजारी जीवनरक्षक औषधिको आप्ूर्ति चक्र नै ठप्प भएपछि केहि थोक एवं खुद्रा विक्रेताले तिनलाई लुकाउने एवं कृत्रिम अभाव सिर्जना गरेर कालोबजारी गर्न थालेका छन। स्वदेशमा ६३ औषधि उद्योग छन्। नेपालका औषधि फयाक्ट्रिमा तीन महिनासम्मका लागि औषधि छ, औषधि उत्पादक संघका केन्द्रीय महासचिव विप्लव अधिकारीले भने, थोक विक्रेताले माग गर्न थालेका छन। तर पुर्याउन सकिएको छैन। विदेशबाट औषधि आयात नभएको र स्वदेशमा उत्पादित औषधि पनि फयाक्टिमै रहेका कारण केहि थोक एवं खुद्रा विक्रेताले महंगो मुल्यमा विक्रि गरेकोसमेत पाइएको छ। विरामी आमाका लागि एक हजारमा पाइने औषधिलाई ३५ सय रुपैयाँ तिर्नु पर्यो, एक प्रबुद्ध व्यक्तिले भने, विपत््लाई दुरुपयोग गर्दै देशमा औषधिको समेत कालोबजारी मौलाइसकेछ। औषधि अभावको अवस्था देखाएर महंगोमा औषधि विक्रि गर्न नपाइने औषधि उत्पादक संघका महासचिव अधिकारीले बताए। उनले भने, औषधिको हरेक पत्तामा एमआरपी (औषधिको मुल्य) लेखिएको हुन्छ। यदि कसैले त्यो मुल्य भन्दा बढी लिएर विक्रि गरेको छ भने त्यो अपराध हो। त्यस्ता विक्रेतालाई कारवाही गर्नुपर्छ।"
विवादास्पद खरिद सम्झौता रद्द,"काठमाडौं : आर्थिक घोटालासम्बन्धी चर्काे विवादपछि सरकारले ओम्नी बिजनेस कर्पोरेट इन्टरनेसनल प्रालि (ओबीसीआई)सँगको स्वास्थ्य उपकरण खरिद सम्झौता रद्द गरेको छ। यससँगै बिहीबारै नयाँ प्रक्रिया थालनी गरिने भएको छ। अन्तर्राष्ट्रिय बजार मूल्यभन्दा महँगोमा चर्काे कमिसनमा खरिद सम्झौता गरिएको तथ्यसहित चौतर्फी आलोचना भएको छ। त्यही विवादबाट बच्न सरकार बुधबार ओम्नीसँगको सम्झौताबाट पछि हटेको हो। शासकीय वृत्तका पात्रहरूसँगको साँठगाँठमा अत्यधिक बढी अनुचित लाभ लिने गरी ओम्नीसँग सम्झौता भएको थियो। कोरोना भाइरस (कोभिड१९) संक्रमणको रोकथाम र नियन्त्रण गर्न आवश्यकताका आधारमा सरकारले १३ चैतमा १ करोड ३ लाख ९४ हजार ४ सय अमेरिकी डलरमा खरिद सम्झौता गरेको थियो। सरकारले सुरुमा संस्थागत रूपमै अनियमितता नभएको भन्दै ढाकछोपको प्रयत्न गरेको थियो। अनावश्यक रूपमा यो विषय उछालेको जिकिरसहित प्रधानमन्त्रीका सल्लाहकारदेखि मन्त्रीहरूसम्मले कुनै अनियमितता नभएको दाबी गरेका थिए। स्वास्थ्य मन्त्रालयअन्तर्गतको स्वास्थ्य सेवा विभागले बुधबार भने सम्झौता रद्द गरेको हो। ओम्नीले समयावधिभित्र औषधि तथा उपकरण ल्याउन नसकी प्रतिबद्धता तोडेको र सम्झौता पूरा गर्न नसकेको कारण विभागले दर्शाएको छ। ओम्नीले धरौटी राखेको ५ करोड रुपैयाँ सरकारले जफत गर्ने भएको छ। विभागका महानिर्देशक महेन्द्रप्रसाद श्रेष्ठले तीन चरणमा औषधि र मेडिकल उपकरण ल्याउने सम्झौता ओम्नीले कार्यान्वयन गर्न नसकेको बताएका छन्। सम्झौताअनुसार निश्चित समयमा उहाँ (ओम्नी समूह)हरूले हामीले जति भनेका थियौं त्यसअनुसारको सामग्री ल्याउन सक्नुभएन। मार्च ३० तारिख (चैत १७)भित्र ल्याउनुपर्ने जति सामग्री थियो त्यो अवधिभित्र कबुल गरेको १० प्रतिशतको हाराहारीमा सामग्री ल्याउनुभयो। कुल कबोलको पैसाको १८ प्रतिशतको मात्र सामान ल्याउनुभयो, महानिर्देशक श्रेष्ठले भने, त्यसपछि दोस्रो लटको उहाँहरूले बिहीबार (अप्रिल २)मा ल्याउनुपर्ने थियो। त्यो ल्याउने कुनै सम्भावना देखिएन, ल्याउन सक्छौं भन्ने कुनै प्रतिबद्धता पनि रहेन। त्यसैले सम्झौता रद्द गरी धरौटी जफत गर्ने र कालोसूचीका लागि प्रक्रिया अघि बढाउने कुरा भएको उनले बताए। ओम्नीले आइतबार मात्रै सरकारले पठाएको जहाजमार्फत २३ लाख ९४ हजार डलरबराबरको सामान ल्याएको थियो। त्यसरी ल्याइएका एन ९५ मास्क ८ सय ३३ रुपैयाँ (सात डलर), प्रोटेक्टिभ गगल्स २१ सय ५२ रुपैयाँ (१८ डलर) र इन्फ्रारेड थर्माेमिटर ७ हजार ७ सय ७१ (६५ डलर) मूल्यसम्मका महँगो रहेको सार्वजनिक भएपछि अनियमितिता भएको आशंका गरिएको छ। बागमती प्रदेशका विवेकशील नेपाली दलका सांसद रमेश पौडेलले बुधबार मात्रै स्वास्थ्यमन्त्री भानुभक्त ढकालमाथि अनुसन्धान गरी कारबाही गर्न माग गर्दै अख्तियारमा अनलाइन उजुरी दिएका छन्। नेपाली कांग्रेसका केन्द्रीय सदस्य डा शेखर कोइरालाले महामारीको समयमा सरकारले देखाएको यो शैलीप्रति दया लागेको बताए। यो हदसम्मको कार्य हुँदा कोही चुप लागेर बस्नुहुँदैन। जनताको स्वास्थ्यमा खेलवाड गर्ने अधिकार कसैलाई छैन, उनले भने, आउँदा दिनमा सरकारले यस्ता बिचौलिया कम्पनीहरूमार्फत नभई सरकारसरकार (जीटुजी) गरेर उपकरण खरिद गर्न आवश्यक छ। प्रधानमन्त्री केपी ओलीले आइतबार मन्त्रिपरिषद् बैठकमै खरिद प्रकरणमा देखिएको विवादबारे चासो देखाएका थिए। प्रधानमन्त्री निवास बालुवाटारमा बुधबार सम्झौता रद्द हुनुअघि पनि प्रधानमन्त्री ओली र नेकपाका अर्का अध्यक्ष पुष्पकमल दाहालबीच छलफलसमेत भएको थियो। उनीहरूबीच चीनबाट खरिद गरी ल्याइएको औषधि र स्वास्थ्य उपकरणमा देखिएको विरोधका विषयमा पनि छलफल भएको थियो। दाहाल दार्चुलालगायत सीमा क्षेत्रका नेपालीका समस्या, किसान मजदुरलगायतलाई राहत दिने विषयमा छलफल गर्न बालुवाटार पुगेका थिए। सरकारले औषधि तथा स्वास्थ्य उपकरण खरिदका लागि गत माघ २५ गतेयता छलफल चलाउँदै आएको थियो। उसले माघ २५ मा रसायन तथा मेडिकल आपूर्ति संघ नेपाललाई बोलाएर प्रस्ताव पेस गर्न अनुरोध गरेको थियो। तर, कसैले पनि प्रस्ताव पेस नगरेपछि फागुन २३ मा स्वास्थ्य सामग्री खरिद प्रक्रियाको सैद्धान्तिक सहमति गरेको र फागुन ३० मा सातदिने अवधि राख्दै बोलपत्र आह्वान गरिएको थियो। त्यस बेला १९ कम्पनी इच्छुक देखिएका थिए। उनीहरूले सरकारले भनेको समयभित्र ल्याउन नसक्ने बताएपछि भने कुनै पनि कम्पनीसँग खरिद सम्झौता नगरिएको महानिर्देशक श्रेष्ठको भनाइ छ। उच्चस्तरीय समितिले चैत १२ गते २४ घण्टाभित्र खरिद प्रक्रिया सुरु गर्न दिएको निर्देशनका आधारमा मन्त्रालयले १३ चैतमा मन्त्री, सचिवसहितको उपस्थितिमा ३५ वटा सप्लायर्स कम्पनीसँग छलफल गरेको थियो। त्यसमध्ये सातवटाले तत्काल स्वास्थ्य सामग्री उपलब्ध गराउने वचनबद्धता गरेपछि सरकारले सोही दिन तीन घण्टे बोलपत्र आह्वान गरेको थियो। त्यस बेला ओम्नीसहित दुई कम्पनीले कोटेसन प्रस्ताव पेस गरेका थिए। कम कोटेसनका आधारमा ओम्नीसँग सम्झौता गरिएको जिकिर मन्त्रालयका अधिकारीले गर्दै आएका थिए। ओम्नीसँगको सम्झौता र खरिद मूल्य महँगो देखिएपछि यो खरिद प्रकरणको कमिसनमा शासकीय वृत्तकै पात्रहरू लागेको भनी आरोप लाग्न थालेको थियो। सरकारले ओम्नीसँगको सम्झौता खारेज गरे पनि उच्च पदस्थ परिवारकै सदस्य खरिद प्रकरणमा जोडिएको भन्दै पहिलो चरणमा भित्रिएको सामग्रीमा भएको आर्थिक अनियमितताको पाटोमा छानबिन हुनुपर्ने माग उठेको छ। २० प्रतिशत बढी मूल्य ठूलो कुरा होइन स्वास्थ्य सेवा विभागका महानिर्देशक महेन्द्रप्रसाद श्रेष्ठले स्वास्थ्य उपकरण खरिद सम्झौता बजार मूल्यभन्दा २० प्रतिशत बढीमा मात्र गरिएको बताएका छन्। तत्काल औषधि तथा स्वास्थ्य उपकरण सरकारलाई आवश्यक रहेका कारण बजार मूल्यभन्दा २० प्रतिशत बढीमा सम्झौता गरिएको उनको स्विकारोक्ति छ। हामीले ओम्नीसँग उसले भनेको मूल्यभन्दा ०५ प्रतिशत घटाएर सम्झौता गरेका थियौं, उनले भने, ओम्नीसँग सम्झौता गर्दा हाम्रो बजार भाउभन्दा २० प्रतिशत बढी थियो, छ। २० प्रतिशत हामीलाई ठूलो कुरा थिएन। तुरुन्त हामीलाई औषधि तथा उपकरण चाहिएको थियो। त्यो असाध्यै महत्वपूर्ण र मान्छेको ज्यान सुरक्षा आवश्यकताका लागि भएकाले पनि त्यो ठूलो कुरा थिएन। आवश्यकता थियो। तुरुन्तै नयाँ प्रक्रिया ओम्नीले १० प्रतिशत मात्र सामान ल्याएपछि बाँकी आपूर्तिका लागि सरकार नयाँ प्रक्रियामा जाने भएको छ। त्यसका लागि बिहीबारै नयाँ प्रक्रिया सुरु गरिने स्वास्थ्य सेवा विभागका महानिर्देशक महेन्द्रप्रसाद श्रेष्ठले बताए। हामीले अब तुरुन्तै अर्काे प्रक्रिया सुरु गर्दै छौं। हामीसँग पहिले भएका सम्झौताका टेन्डरका सप्लायर्सहरूलाई बिहीबार बोलाएका छौं, उनले भने, हामीले छलफलका लागि बोलाउन खोजेका सप्लायर्सहरूलाई उहाँहरूले कहिलेसम्म के दिन सक्नुहुन्छ ? त्यसमा छलफल गरेपछि हामीलाई थप कति आवश्यकता पर्छ, फेरि तीन दिनभित्र सूचना हामी भोलि (बिहीबार) निकाल्छौं। तीन दिनभित्र सबैलाई आह्वान गर्छु। तीन दिनभित्र प्रस्ताव आएपछि सबैभन्दा कम जसको छ उसैसँग सम्झौता गर्छौं। उहाँहरूलाई पनि बढीमा पाँच दिनभित्र सामग्री ल्याउने गरी सम्झौता गर्छौं। फेरि सामग्री ल्याउँछौं। उनले र्यापिड टेस्ट किट तत्काल प्रयोगभन्दा पनि महामारी आए सयौंको संख्यामा परीक्षण एकैपटक गर्नुपर्ने अवस्थाका लागि ल्याइएको बताए। विश्व स्वास्थ्य संगठनदेखि अन्य संघसंस्थाले र्यापिड टेस्ट किट भरपर्दाे नभएको र सरकारले ७५ थान त्यस्ता किट नक्कली ल्याएको भनी आलोचना भएपछि त्यसबारे उनले प्रस्टोक्ति दिएका हुन्। चाइनाको रजिटर्स कम्पनीको किट हो, आइसकेको त्यो किटबारेमा हामी परीक्षण गर्दै छौं। त्यो १ सय प्रतिशत पास भएपछि मात्र हामी लिन्छौं। त्यसपछि मात्र हामी पेमेन्ट गर्छौं, उनले भने, यसको क्वालिटीमा अब शंका नगर्न हामी अनुरोध गर्छौं। उनले महामारी आए मात्र प्रयोग गर्ने गरी त्यस्तो किट ७५ हजार थान किनिएको बताए। त्यो हामीले ७५ हजार किट किनेका छौं। त्यो हामी प्रयोग गर्दैनौं। हामीमा महामारी नहोस्। कथंकदाचित भोलिका दिनमा महामारी भयो, ५ सयभन्दा बढी बिरामी भए तुरुन्तै त्यो टेस्ट गर्नुपर्छ, उनले भने, त्यस्तो बेला पीसीआर परीक्षण गर्न सक्दैनौं। त्यस्तो बेला परीक्षण गर्ने गरी ल्याइएको हो।"
"प्रधानमन्त्रीलाई विश्वप्रकाशको प्रेमपत्र : समाधान कोरौं, समाधि नखनौं","काठमाडौं : प्रमुख प्रतिपक्षी दल नेपाली कांग्रेसका प्रवक्ता विश्वप्रकाश शर्माले प्रधानमन्त्री केपी ओलीलाई उनको इमेलमा प्रेमपत्र पठाएका छन् । प्रधानमन्त्रीलाई इमेलमा पठाएपछि प्रेमपत्र मिडियामा दिएको शर्माले बताए । शर्माको पत्र पछिल्ला राजनीतिक घटनाक्रम र विश्वव्यापी महामारीको रुपमा फैलिएको कोरोना (कोभिड१९) भाइरसको संक्रमण र नियन्त्रणका लागि सरकारले चालेका कदममा केन्द्रित छ । शर्माले प्रधानमन्त्रीलाई लेखेको प्रेमपत्र जस्ताको तस्तै : सम्माननीय प्रधानमन्त्रीज्यू, सर्वप्रथम यहाँको उच्च मनोबलको प्रशंसा गर्दै स्वास्थलाभ कामना गर्दछु। विश्वब्यापी रूपमा फैलिएको कोरोनाको जोखिमसंग जुध्न यतिबेला अन्य सबै राजनीतिक विमती थाती राखेर हामी यहाँको साथमा उभिएका छौं र 'सरकारमा संगै नरहेर पनि संगै लड्न सकिन्छ' भन्ने संस्कार साथ यो संकटको घडी सरकारलाई साथ दिन सबै दल, संस्था र समुदायलाई अपील गरिरहेका छौं। प्रतिपक्षले सरकारलाई साथ दिनु भनेको म प्रस्ट्याउन चाहन्छु । ढिलासुस्ती, लापरबाही, अनियमितता र भ्रष्टाचारलाई पनि समर्थन गर्नु चाहिँ होइन। बरु सबै कमजोरीबारे प्रश्न उठाएर, तिनको निदान खोज्न घच्घच्याएर फेरि पनी सघाउनु संकटमुक्ती प्रतिको इमानदारीता हो। हाम्रो आग्रह छ यो प्रकरणमा चीनको सफलता एवं इटली र स्पेनको भयावह स्थितिबाट गहिरो शिक्षा लिउँ। हामी थप चुक्यौं भने भीषणस्थिति ब्यहोर्नेछौं ,सहि ढंगले जुट्यौं भने नेपाल र नेपालीको रक्षा गर्न समर्थ हुनेछौं। थोकमा मृत्यु हेर्ने कि एकएकलाई जोगाउने ? यो यक्ष प्रश्न इतिहासकै सबैभन्दा गम्भीर प्रश्न बन्न पुगेको छ। प्रधानमन्त्रीज्यू, उपप्रधानमन्त्रीको नेतृत्वमा जारी अभियानले यथासक्य प्रयत्न निस्चयनै गरिरहेको छ। हामी त्यसलाई प्रोत्साहित गरिरहेकै छौं तर यस्तो संकटको घडी हरेक कदमको समिक्षा हरेक दिन गर्न एवं बिज्ञ र आफू बाहिरको मत निरन्तर आत्मसात गर्न अत्यावश्यक हुन्छ। हाम्रो आग्रह छ लक डाउनको दोस्रो चरणको यो घडी हालसम्मको प्रगति र कमजोरीको वस्तुनिस्ठ समिक्षा गरौं,कमजोरी अन्त्य गरौं र अब पछिल्लो कदम निकै ब्यवस्थित र प्रभावकारी ढंगले अघि बढाऔं।यो संक्षिप्त पत्रमा पृष्ठभुमि देखि समग्र विश्लेषणमा म जान चाहन्न। तत्कालीन परिस्थिति,प्रश्न र चुनौती बारे आम नेपालीको भावना प्रतिनिधित्व गर्दै प्रमुख प्रतिपक्षी दलका तर्फबाट यहाँको ध्यानाकर्षण गराउन चाहन्छु। समीक्षा १ : परीक्षण र उपचारमा गम्भीर लापरबाही १, परिक्षण,परिक्षण र परिक्षणका लागि विश्व स्वास्थ संगठनले जोड दिएको छ। तर अझैपनी ७ प्रदेशको कम्तिमा ७ ठाउँमा परिक्षण गर्न सक्ने गरि क्षमता विस्तार गरिएको छैन। संक्रमण फैलनबाट रोक्न परिक्षणको व्यापक दायरा विस्तार गर्नैपर्ने बिषयमा यतिका समयसम्म प्रगति नहुनुलाई गम्भीरतापुर्वक लिएर प्रदेश हुँदै सबै जिल्लामा विस्तार गर्न यहाँबाट तत्काल परिणाममुखी पहलको अपेक्षा छ। २, हालसम्म पांच नेपालीमा कोरोना संक्रमण देखिएको मध्ये एक स्वस्थ भएर फर्किए भने चार उपचाररत छन्। तर उनीहरुको परिवारका सदस्यको परिक्षण गर्न सरकारको सम्बन्धित निकायले थाहा छैन कुन साइतको प्रतीक्षा गरेको छ। उनीहरुसंगै हवाई या सडक यात्रा या घुलमिल गरेका अन्य नागरिकको खोजविन शुरु गरियो तर परिक्षणको दायरामा ल्याइएको छैन। समुदायमा कोरोना फैलन छुट दिएझैं स्थिति हो यो। यहाँको जानकारीमा यो बिषयको गम्भीरता पुगेको छ कि छैन ? ३, यसविचमा उपत्यका र बाहिरका अस्पतालमा केही बिरामीमा कोरोना आशंका गरियो,मृत्यु पश्चात् मात्रै परिक्षणको रिपोर्ट आयो। बुटवलको एक अस्पतालमा लास उठेन,बिराटनगरमा चार अस्पताल दौडाउंदा दौडाउंदै एक महिलाको मृत्युु भयो। कोरोना बाहेक अन्य रोगलेपनि मृत्यु हुन्छ ,तर सुरक्षीत रुपले परिक्षण गर्न पिपीई नपाउंदा कयौं ठाउँमा कोरोनाको सन्त्रासले बिरामी हेर्न स्वास्थकर्मी हच्केका छन्। प्रधानमन्त्रीकै जिल्लामा चार बर्षे बालकको ज्वरो जचाँउन जांदा एक अस्पतालको गेटबाटै अभिभावक फर्काइए। यस्तो स्थिति समाधान गर्न यहाँको ध्यान तत्काल जान जरुरी भएको छ। ४, यसविचमा विदेशबाट जति नेपाली आए,ती मध्ये थोरै मात्र क्वारेन्टाइनमा छन्। बांकी कहाँ छन् सरकारसंग तथ्यांकसम्म छैन। क्वारेन्टाइन, परिक्षण र उपचारको ब्यवस्थित कार्ययोजना कठोरता पुर्वक कार्यान्वयन गरेर समुदायलाई आश्वस्त राख्न प्रधानमन्त्रीको ध्यानाकर्षण गराउंदछु। समीक्षा २ : लज्जास्पद अभाव र अनियमितताको प्रश्न ! ५, कोरोना भाइरस प्राणघातक रहेको सूचना विश्वब्यापी भएको चार महिना पुगिसक्दापनि पीपिइ,परिक्षण कीट,भेन्टिलेटर लगायत अत्यावश्यक सामग्रीको पर्याप्त जोहो नगरिनु सरकारको गैह्रजिम्मेवारी थियो। यो प्रकरणको चार गल्ती क्रमशः स्मरण गराउन चाहन्छु। क) समयमै सामग्री आयातको योजना ,तयारी र प्रक्रिया नथाल्नु। ख) लक डाउनमा पुगेपछि आकस्मिक रुपले खरिद योजना बनाउंदा आवश्यक पारदर्शी प्रक्रिया अवलम्बन नगरिनु। ग) बजार मूल्य भन्दा अत्यधिक रकम निकासा गराएर राज्यकोषको दुरुपयोग गरिनु। घ) विश्व स्वास्थ संगठनको मापदण्ड बाहिरका कतिपय कमसल सामग्री खरिद गरिनु। सम्माननिय प्रधानमन्त्रीज्यू, हामी यतिबेला यहाँको नेतृत्वमा आजको संकटबाट पार पाउन हर संभव साथ दिन तत्पर रहेका छौं। सरकार ,प्रतिपक्ष र सबै दल संकटको यस्तो बेला एक ठाउँमा उभिनु भनेको राजनीतिप्रती नागरिकको असन्तोषलाई न्यून गर्ने अवसरपनि हो। तर नागरिक पंक्तिबाट जब कात्रोमा पनि कमिसन ? भनेर प्रश्न आउँछ ,तब हामी नाजवाफ बन्छौं। प्रधानमन्त्रीज्यू समक्ष दुई विकल्प रहेको म सुझाउन चाहन्छु। एक,ढाकछोप गर्ने र त्यसको छिटा ब्यहोर्ने ,दुई सिंगो देशको आग्रह सुनेर निस्चित आरोपीहरुलाई पदमुक्त गर्दै अनुसन्धानलाई सघाउने। समीक्षा ३ : राहत अपर्याप्त, प्याकेजमा उदार बनौं ! ६ सरकारले ल्याएको राहतको प्याकेजलाई सकारात्मक रूपमा लिंदै त्यो अपर्याप्त रहेकोे ध्यानाकर्षण हामीले गरिसकेका छौं। प्रधानमन्त्रीज्यू हरेक बर्ष असार मसान्तमा हामीले फ्रीज हुन लागेको बजेट कनिकाझैं छर्ने गरेका छौं ,यसपालि त्यो नछरौं। अहिले नागरिक जोगाऔं,पछि पुल हालौंला,बाटो बनाऔंला। ज्यालादारी श्रमिककोमा राहत पुर्याउने तिब्रतामा ध्यान पुगोस्। रोजगार कार्यक्रमका नाममा अघिल्लो बर्ष पानी बगायौं हामीले ,अहिले बेरोजगार एवं शहरी क्षेत्रमा डेरा गरेर बसेका विद्यार्थीलाई राहतको योजना तर्फ त्यो कार्यक्रमलाई किन नमोड्ने ? ७ तेहेर्याउन चाहन्छौं ब्यवसायीहरुको बैंक ब्याज घटाएर राहत अनुभुती गराउन सरकार किन गम्भीर नभएको ? प्रधानमन्त्रीज्यूको निर्देशन सम्बन्धित मन्त्रालयलाई जाओस्। २० लाखसम्म ऋण लिएका साना ब्यवसायिको हकमा ३ महिनासम्मको ब्याज समेत मिनाहा गरियोस्। आज यिनलाई जोगाए भोलिको अर्थतन्त्र यिनैले उठाउने छन् प्रधानमन्त्रीज्यू। ८ छापा माध्यम क्रमशः बन्द हुंदैछन् , ब्यवसाय चौपट भएपछि रेडियो ,टिभी र अनलाइनपनि बिज्ञापन न्युनता हुँदै शुन्यताको मारमा पर्नेछन्। श्रमजीवी पत्रकारको चुल्हो क्रमश लक्ड हुन सक्छ लक डाउन लम्बिए। राज्यको चौथो अंगलाई बचाउन लोकतान्त्रिक संविधान भएको मुलुकमा गम्भीर ध्यान पुग्नुपर्यो प्रधानमन्त्रीज्यू। अनि काठमाण्डौं प्रेस माथी प्रधानमन्त्रीकै निकटटस्थको साइबर अपराधलार्इ अनुसन्धान र कार्वाहीको दायरामा सुम्पन जरूरी आग्रह म यसैमा गाँस्न चाहन्छु । समीक्षा ४ : नेपाली डायस्पोरा बारे सोचौं ९ नेपाल बाहिरपनि अर्को नेपाल छ प्रधानमन्त्रीज्यू,चालिस लाखको संख्यामा फैलिएको। हिजो निरन्तर रेमिटेन्स पठाएर देशको अर्थतन्त्र जोगाउने त्यो डायस्पोरालाई आज देशै संकटमा छ भनेर भुल्न मिल्दैन। क) अरु देशले आफ्ना नागरिक लगे र लगिरहेका छन् नेपालबाट। परदेशबाट घर फर्कन हाम्रा जो चाहन्छन् तिनलाई देशले ल्याउन सक्दिन भन्नुहुन्न। सोचौं,परामर्श गरौं र धैर्यसाथ आवश्यक निर्णयमा पुगौं। ख) सिमानामा आइपुगेर नारा लगाइरहेका अनुहार हेर्नोस् प्रधानमन्त्रीज्यू उनीहरु हिजो मत दिन आएका थिए, तपाईंलाई प्रधानमन्त्री बनाएर फर्किएका थिए ,दशैंमा आउन कतिले सकेनन् ,कोरोना संकटमा आउँदा देश छिर्न सकेनन्। अलिअघी सम्म हजारौंलाई अव्यवस्थित ढंगले प्रवेश गराएका थियौं ,आज सानो संख्यामा सिमानामा आइपुगेका नेपालीलाई ब्यवस्थित रुपले प्रवेश गराउने दायित्व देशको हो। संकटमा परदेशीलाई त सेवा पुर्याउनु पर्छ भने संकटमा आफ्नो देशमा शरण नपाउनु भन्दा ठूलो अन्याय के हुन सक्दछ। अत्यन्तै कारुणिक यो यथार्थप्रती प्रधानमन्त्रीज्यूको गम्भीर ध्यानाकर्षण गराउंदछु। हामी फेरिपनी यो संकटमा यहाँको साथमा छौं, दृढ ढंगले परिस्थितिको नेतृत्व गर्न यहाँलाई प्रतिपक्षी दलको हरसम्भव साथ र सहयोग रहनेछ। जय नेपाल ! विश्वप्रकाश शर्मा प्रवक्ता एवं प्रमुख सूचना, संचार तथा प्रचार विभाग"
कोरोना संक्रमण रोकथाम उच्चस्तरीय समिति बैठक केहीबेरमा,"काठमाडौं : उपप्रधान तथा रक्षामन्त्री ईश्वर पोखरेल संयोजकत्वको कोरोना (कोभिड१९) भाइरस संक्रमण रोकथाम तथा नियन्त्रण उच्चस्तरीय समन्वय समितिको बैठक केहीबेरमा बस्दै छ। विश्वव्यापी महामारीको रुपमा फैलिएको कोरोना भाइरस नियन्त्रणका लागि सरकारले चैत २५ गतेसम्म लकडाउनको घोषणा गरेको छ। चीनबाट फैलिएको कोरोनाको प्रभाव भारतमासमेत व्यापक बन्दै गर्दा नेपाल सरकारले संक्रमण फैलिनु अघि नै लकडाउन गरेर यसको नियन्त्रणको प्रयास गरेको छ। नेपालमा पाँचजनामा संक्रमण देखिएको छ। त्यसमध्ये चारजनाको उपचार भइराखेको छ भने एकजना निको भएका छन्। अहिलेसम्म सरकारले सातै प्रदेशमा कोरोना परीक्षण ल्याब बनाउने काम गरिसकेको छ। यद्यपि सबै प्रदेशमा काम भने भइसकेको छैन। उपप्रधानमन्त्रीको निजी सचिवालयका अनुसार बिहीबार दिउँसो ३ : ३० बजे प्रधानमन्त्री तथा मन्त्रिपरिषद्को कार्यालय सिंहदरबारमा उच्चस्तरीय समितिको बैठक बस्न लागेको हो। विश्वभर अहिलेसम्म २ सय ३ देशमा कोरोना फैलिइसकेको छ। यसरी विश्वव्यापी महामारी बनेको कोरोना संक्रमितको संख्या ९ लाख नाघेको छ। विश्व स्वास्थ्य संगठनका अनुसार अहिलेसम्म ९ लाख ३६ हजार १ सय ७० जनामा कोरोना पुष्टि भएको छ। जसमध्ये १ लाख ९४ हजार ५ सय ७८ उपचारपछि निको भएका छन्। अहिलेसम्म विश्वमै ६ लाख ९४ हजार ३ सय ४३ जनाको उपचार भइरहेको छ। पछिल्लो विवरण अनुसार विश्वभर ४७ हजार २ सय २९ को कोरोनाकै कारण मृत्यु भएको छ। कोरोनाबाट सबैभन्दा धेरै इटालीमा १३ हजार बढीको मृत्यु भएको छ भने स्पेनमा ९ हजार ३ सय ८७ जनाको मृत्यु भएको छ। सबैभन्दा धेरै संक्रमित रहेको अमेरिमामा ५ हजार १ सय १० को मृत्यु भएको छ। फ्रान्समा ४ हजार ३२ , चीनमा ३ हजार ३ सय १२, इरानमा ३ हजार ३६, बेलायतमा अहिलेसम्म २ हजार ३ सय ५२ जनाको मृत्यु भएको विश्व स्वास्थ्य संगठनले जनाएको छ।"
मुख्यमन्त्रीको 'एन९५' मास्क,"जनकपुरधाम : कोभिड१९ कोरोना भाइरसको महामारीबीच फ्रन्टलाइनमा सेवा प्रदान गरिरहेका प्रदेश २ अधिकांश स्वास्थ्यकर्मीहरु कपडाको जाबि (सामान्य मास्क) लगाएर बिरामी चेकजाँच गर्न बाध्य छन्। तर, जोखिमबाट निकै टाढा रहेका मुख्यमन्त्री र मन्त्रीहरु भने एन९५ मास्क लगाएरै मन्त्रालय जाने गर्छन्। मुख्यमन्त्री लालबाबु राउत आफैं मात्र नभई उनका सुरक्षा गार्ड र पीएसओ पनि चिकित्सकहरुले लगाउने एन९५ मास्क नै प्रयोग गर्छन्। मुख्यमन्त्री राउतका अधिकांश मन्त्रीहरुले पनि यही मास्क प्रयोग गर्छन्। भौतिक पूर्वाधार तथा विकास मन्त्री जितेन्द्र सोनल, सामाजिक विकास मन्त्री नवलकिशोर साह, वन तथा पर्यटन मन्त्री रामनरेश राय र आन्तरिक मामिला तथा कानुन मन्त्री ज्ञानेन्द्र यादव पनि एन९५ मास्कको प्रयोग गरिरहेका छन्। मन्त्रालयका अन्य कर्मचारीहरुसँग पनि यो मास्क उपलब्ध छ। कोरोना संक्रमणको मुख्य जोखिम मोलेर स्वास्थ्य संस्थामा बिरामीको सम्पर्कमा रहेका चिकित्सक तथा स्वास्थ्यकर्मीहरुका लागि अत्यावश्यक सुरक्षा सामग्री एन९५ मास्कको उपलब्धता प्रदेशमा निकै कम छ। यस्तोमा मुख्यमन्त्री र मन्त्रीहरुले अनावश्यक रुपमा यो मास्क लगाउँदा चिकित्सकहरुले आपत्ति जनाएका छन्। हामीले धुलो धुँवा रोक्न लगाइने सामान्य मास्क प्रयोग गरी कोरोना शंकास्पद बिरामी पनि जाँचिरहेका छौं, प्रादेशिक अस्पताल जनकपुरको इमरजेन्सी वार्डमा कार्यरत डाक्टर अवधेशकान्त झा भन्छन्, यहाँ दिनभरी १५ देखि २० जना कोरोनाका शंकास्पद बिरामी आउँछन् यस्तोमा पिपिई समेत नभएका बेला हामी एकजना चिकित्सक संक्रमित भयौं भने त्यसले सयौं व्यक्तिमा संक्रमणको जोखिम बढाउन सक्। प्रादेशिक अस्पताल जनकपुरमा कोरोना संक्रमण चेकजाँचमा खटिएका स्वास्थ्यकर्मीहरुले सर्जिकल गाउन, रेनकोट र सामान्य खालको मास्क र पञ्जा लगाएर सेवा दिनुपर्ने बाध्यता रहेको मेडिकल सुपरिटेन्डेन्ट डा नागेन्द्र यादव बताउछन्। एकातर्फ स्वास्थ्यकर्मीले सामान्य मास्क लगाएर सेवा दिन बाध्य हुँदा अर्कोतर्फ पावर र पहुँचकै भरमा मुख्यमन्त्री र मन्त्रीहरुले एन९५ मास्क लगाउनु शोभनीय नरहेको चिकित्सकहरुको ठम्याइ छ। कुनै प्रकारको रोग नलागेको र संक्रमणको जोखिममा समेत नरहेका व्यक्तिहरुले यो मास्क लगाउनु आवश्यक छैन्, प्रदेश २ समाजिक विकास मन्त्रालयका आपूर्ति शाखा प्रमुख डाप्रमोद कुमार यादव भन्छन्, यो एन९५ मास्क मुख्यमन्त्री र मन्त्रीज्यूहरुले व्यक्तिगत रुपमै उपलब्ध गरेको हुनुपर्छ। पीपीई सेटसँगै आउने यो मास्क छुट्टै खरिद गर्नु अहिले निकै गाहे रहको यादव बताउँछन्। एउटा मास्कको मूल्य अहिले हजार देखि १५ सय रुपैंयासम्म परिरहेको र त्यो पनि पाउन निकै कठिन रहेको यादवले जानकारी दिए। मुख्यमन्त्रीज्यू काठमाडौं गएका बेला ३ वटा एन९५ मास्क किनेर ल्याएका थिए, मुख्यमन्त्रीका प्रेस संयोजक आतिश मिश्र भन्छन्, व्यक्तिगत रुपमा खरिद गरिएको मास्क नै मुख्यमन्त्रीका सुरक्षा गार्ड र पीएसओले लगाएका हुन्। आफूले अहिले एन९५ मास्क प्रयोग गर्न छाडेको प्रदेश २ का आन्तरिक मामिला तथा कानुन मन्त्री ज्ञानेन्द्र कुमार यादवले बताए। हामी मन्त्रीहरु फ्रन्टलाइनमा छैनौं र यो मास्क हाम्रो लागि खासै उपयोगी पनि छैन, अन्नपूर्णसँग कुरा गर्दै मन्त्री यादवले भने, यो त तपाई सञ्चारकर्मी, स्वास्थ्यकर्मी र सुरक्षाकर्मीहरुको लागि न हो। मुख्यमन्त्री लालबाबु राउतले मन्त्रालयमा सुरक्षा निकाय र प्रशासनिक प्रमुखहरुको बैठकमै बिरामी चेकजाँचमा हेलचक्राई गर्ने स्वास्थ्यकर्मीहरुको लाइसेन्स नै खारेज गर्नुपर्ने अभिव्यक्ति दिएका थिए।स्वास्थ्यकर्मीहरुलाई सामान्य सुरक्षा सामग्री समेत उपलब्ध गराउन नसक्ने सरकारले यस्तो मनोबल गिराउने अभिव्यक्ति दिएपछि उनको मास्कमाथि चर्चा सुरु भएको हो।"
लकडाउनमा उद्योग र ठूला आयोजना सञ्चालन गर्ने सरकारको निर्णय,"काठमाडौं : सरकारले लकडाउनको समयमा पनि उद्योग र ठूला आयोजनाको काम सञ्चालन गर्ने निर्णय गरेको छ। बिहीबार बसेको उपप्रधान तथा रक्षामन्त्री ईश्वर पोखरेल संयोजकत्वको कोरोना भाइरस रोकथाम तथा नियन्त्रण उच्चस्तरीय समितिले शर्तसहित उद्योग र ठूला आयोजना सञ्चालन गर्ने निर्णय गरेको हो। यसका लागि स्थानीय तहसँग समन्वय गर्नुपर्ने सरकारका प्रवक्ता एवम् अर्थ तथा सञ्चार तथा प्रविधिमन्त्री डा युवराज खतिवडाले जानकारी दिए। खतिवडाले तामाकोशी, मेलम्चीलगायत ठूला आयोजनाले बाहिरका कामदारलाई प्रवेश नदिई स्थानीय प्रशासनको सहजिकरणमा काम गर्न सक्ने निर्णय भएको जानकारी दिएका हुन्। त्यसैगरी कृषिकार्यमासमेत बाहिरका श्रमिक नल्याइ काम गर्न दिने निर्णय उच्चस्तरीय समितिले गरेको छ। विभिन्न उद्योगले कामरदारलाई भित्रै राखेर सञ्चालन गर्न सक्ने भए सञ्चालन गर्न सरकारले अनुमति दिएको छ। सँगै सीमा क्षेत्रमा अलपत्र रहेका नागरिकलाई १४ दिनसम्म त्यही क्वारेन्टाइनमा बसेरमात्र आफ्नो देशमा प्रवेश गर्न समितिले पुनःअनुरोध गरेको छ। त्यसको व्यवस्थापन सम्बन्धित देशले गर्नुपर्ने समितिको ठहर छ। ठूला साना आयोजनाले आफ्नै क्षेत्रभित्रका श्रमिक बाहिर नपठाइ परिचालन गरेर सञ्चालन गर्न अनुमति दिने र यसको सहजीकरण भने स्थानीय प्रशासनले गर्ने निर्णय भएको सरकारका प्रवक्ता खतिवडाले प्रष्ट पा। अहिले हिउँदे बाली भित्र्याउने र बर्खे धान रोप्ने बेला भएकाले गहुँ काट्ने या धान रोप्ने या अन्य कृषि कार्य गर्ने विषयमा बाहिरी श्रमिक नल्याइ स्थानीय र पारिवारिक सहकार्यमा बाली लगाउन र उठाउनका लागि अवरोध निर्णयमेत बैठकले गरेको हो। बैठकमा कोरोना क्राइसिस म्यानेजमेन्ट सेन्टरलाई समन्वय समितिले सहजरुपमा परिचालन गर्ने विषयमसमेत छलफल भएको छ। स्वास्थ्य उपचार, खाद्यान्न, स्वास्थ्य सामग्रीको आपूर्ति, शान्तिसुरक्षा तथा सूचना प्रविधिलगायतका कार्यसम्पादन गर्ने विषयमा क्यालेन्डर बनाएर अघि बढ्ने गरी छलफल भएको खतिवडाले जानकारी दिए। कोरोना सङ्क्रमण रोक्न अत्यावश्यक कामबाहेक बाहिर ननिस्कने गरी जारी गरेको आदेश लकडाउन को बिहीबार १०औँ दिनमा आवश्यक वस्तु औषधि, खाद्य सामग्री र इन्धनको आपूर्ति असहज नहोस् भनेर ढुवानीका साधनलाई अझै सहज गर्ने निर्णय पनि बैठकले गरेको छ। स्वास्थ्य सामग्री विवादको विषयमा भने प्रवक्ता खतिवडा खुल्न चाहेनन्। उनल स्वास्थ्य सामग्रीको विषय अनुसन्धानपछि मात्रै भन्न सकिने बताए। स्वास्थ्य सामग्री खरिदका विषयमा कसैले भनेको कुराबाट प्रभावित नभई आवश्यक अनुसन्धानपछि मात्रै भन्न सकिने उल्लेख गरे । महत्वपूर्ण कुरा सामग्री आएर मानिसको जीवन रक्षा भइरहेको छ, महङ्गो भयो कि भएन, विधि पुग्यो कि पुगेन भनेर हेर्ने निकाय छुट्टै छ, उनले पत्रकारको प्रश्नको जवाफ दिँदै भने। सरकारी तवरबाटै सामान ल्याउँदा उत्तम हुने जानकारी दिँदै मन्त्री खतिवडाले सरकारले यसअघि प्रयोग गरे पनि सफल हुन नसकेको बताए। कोरोना संक्रमण रोकथाम उच्चस्तरीय समिति बैठक केहीबेरमा"
स्वास्थ्य सामग्री खरिद विवादमा गगन थापाको टिप्पणी : महासंकटमा घिनलाग्दो कृत्य !,"काठमाडौं : नेपाली कांग्रेसका नेता गगन थापाले स्वास्थ्य सामग्री खरिदमा भएको अनियमिताको दोषीलाई कारवाहीको माग गरेका छन्। कोरोना (कोभिड१९) भाइरसका कारण विश्व महासंकटबाट गुज्रिरहेका बेला पनि अनियमिता हुनु घिनलाग्दो कार्य भन्दै दोषीलाई कारवाहीको माग गरेका हुन्। सामाजिक सञ्जाल ट्वीटरमार्फत् नेता थापाले दोषी दण्डित नभएसम्म अनियमिताबारे प्रश्न उठाउन नछोड्न पनि आग्रह गरेका छन्। महासंकटको अवस्थामा पनि यस्तो घिनलाग्दो कृत्य ! उनले लेखेका छन्, स्वास्थ्य सामाग्री खरिद अनियमितताका बारेमा वास्तविक दोषी दण्डित नहुन्जेल प्रश्न उठाउन नछाडौं। पूर्वस्वास्थ्यमन्त्रीसमेत रहेका सांसद थापाले भनेका छन्, दिन ढल्यो, कुरा बिर्सियो हुन हामी कदापि दिने छैनौं। सरकारले अत्यावश्यक स्वास्थ्य सामग्री खरिदका लागि निजी कम्पनी ओम्नी बिजनेस कर्पारेट इन्टरनेसनल प्रालि (ओबीसीआई) सँग सम्झौता गरेको थियो। एक करोड ३ लाख ९४ हजार चार सय अमेरिकी डलरमा गरिएको सम्झौता बजार मूल्यभन्दा बढी भएको भन्दै सरकारको चर्काे आलोचना भएको थियो। सुरुमा खरिद सम्झौता बचाउ सरकारले गरे पनि ओम्नी समूहले सरकारलाई नक्कली सामान उपलब्ध गराएपछि बुधबार मात्र सम्झौता रद्ध गरिएको थियो। सांसद थापाले सरकार चैत्र २५ गते पछिको रणनीति र योजनाबारे पनि प्रश्न गरेका छन्। सरकारले २५ गतेसम्म लकडाउनको समय थप गरेको थियो। थापाले यसअघि सरकारलाई कोरोना भाइरसविरुद्ध लड्न सरकारले गर्नुपर्ने कामहरु भन्दै लिखित रुपमै सुझाव दिएका थिए।"
