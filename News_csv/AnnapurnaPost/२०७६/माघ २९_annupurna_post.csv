शीर्षक,विवरण
कृषिमा परनिर्भरता,"नेपाललाई कृषि प्रधान मुलुक भनिन्छ। कुल जनसंख्याको करिब ६५ प्रतिशत सर्वसाधारण कृषि पेसामा आवद्ध भएर जनजीविका चलाइरहेका छन्। तर, उही अत्यावश्यक ससाना कृषिजन्य वस्तु उपभोग गर्न अन्य मुलुकको भर पर्नुपर्ने बाध्यता छ। कुल खेतीयोग्य भूमि करिब ३१ लाख ९५ हजार एक सय ७३ हेक्टर छ। तर, यही मुलुकमा कृषिउपजमा परनिर्भरताको पराकाष्ठाले सीमा नाघेको छ। इजरायलभन्दा नेपाल भण्डै सात गुणा ठूलो छ। इजरायलको ६० प्रतिशत क्षेत्रफल मरुभूमि छ। पानी जाडोयाममा मात्रै आक्कलझुक्कल पर्छ। कुल जनसंख्यामध्ये १७ प्रतिशतले करिब ७२ हजार जनता कृषि पेसामा आवद्ध छन्। तर, उसले आफ्ना जनताको पेट भर्न प्रमुख खाद्यान्न बाली, तरकारी र फलफूल आयात गर्दैन। बरु २१ मुलुकमा निर्यात गरेर ठूलै वैदेशिक मुद्रा आर्जन गर्दै आएको छ। नेपालमा भने बर्सेनी अर्बौं मूल्यको कृषिउपज आयात गर्नुपर्ने बाध्यता छ। उदाहरणका लागि लसुन, प्याज, आलु, गेडागुडी, कागतीमा समेत नेपाल भारतसहित तेस्रो मुलुकको मुख ताक्नुपर्ने अवस्था छ। फलतः महँगीको मारमा पर्छौं। पछिल्लो २० वर्षमा नेपालमा जति सरकार आए पनि कृषिका केही प्रमुख वस्तु (जुन अत्यधिक आयात हुन्छन्) मा आत्मनिर्भर बन्ने योजना ल्याउन छाड्दैनन्। तर, ती योजनामा पारदर्शिता, सुशासन र कार्यान्वयन पक्ष बलियो नहुँदा मुलुक अहिले पनि उस्तै अवस्थाबाट गुज्रिइरहेको छ। भन्सार विभागको चालु आर्थिक वर्षको ६ महिनाको तथ्यांक हेर्ने हो भने दुई अर्बको प्याज आयात भएको छ। जुन प्याजको नेपालमै खेती गरेर मुलुकलाई आत्मनिर्भर बनाउन सकिन्थ्यो। यस्तै लसुन ६३ करोड ९१ लाख ६० हजार रुपैयाँको विदेशबाट आएको छ। आलु एक अर्ब ३९ करोडको आयात भएको छ। १६ करोड १० लाखको हरियो तरकारी र चार अर्ब ३२ करोड ९९ लाखको गोलभेंडा आयात भएको छ। हामीले २९ करोडको कागती र पाँच अर्ब ११ करोडको फलफूल तथा घर सजावट गर्ने १३ करोड ९० लाखको पुष्प र पुष्पजन्य बोटविरुवा आयात गरेका छौं। यस्तै एक अर्बको दुग्धजन्य पदार्थ र एक अर्बकै माछा पनि आयात भएको छ। पछिल्लो ६ महिनाको अवधिमा विभिन्न प्रकारका मासुतर्फ चार करोड ११ लाखको आयात भएको छ भने चामलतर्फ १५ अर्बको आयात भएको छ। आठ करोडको गेडागुडीजन्य तरकारी ल्याउनु परेको छ। एक दशकसम्म हामी गर्व गथ्र्यौं, जुनेलो, फापर र कोदोमा आत्मनिर्भर छौं। तर, यस्ता उत्पादनमा पनि पछिल्लो समयमा परनिर्भर मात्रै होइन, करोडौं मूल्यको आयात गरेका छौं। सन् ६० को दशकमा नेपाल धान चामल निर्यात गर्ने मुख्य मुलुकमा पथ्र्यो। यही मुलुकले गत आर्थिक वर्ष २०७५७६ मा एक खर्ब ६० अर्ब ५८ करोड मूल्यबराबरको प्रमुख कृषिजन्य वस्तु विभिन्न मुलुकबाट आयात गरेको छ। कृषिका अन्य उत्पादनलाईसमेत जोड्ने हो भने झण्डै दुई खर्बको हाराहारीमा कृषिजन्य वस्तुको आयात हुँदैआएको छ। यसको कारण कृषि र किसानलाई राज्यले प्राथमिकता नदिएको हो। किसानले लागत मूल्य नपाएका कारण पनि खेती किसानी पेसाबाट विमुख हुँदै गएका छन्। श्रमशक्तिको अभावमा सयौं हेक्टर खेतीयोग्य जग्गा बाँझै छन्। सिँचाइको अवस्था त्यस्तै छ। जहाँ खेतीयोग्य जमिन छ, त्यहाँ सिँचाइ सुविधा उपलब्ध छैन। राज्यले सहुलियत दरमा बैंकबाट ऋण उपलब्ध गराउने नीति लिएको छ। तर, सामान्य किसानले उक्त सहुलियत ऋणको सदुपयोग गर्न पाएका छैनन्। कृषिजन्य वस्तुको बिमाको अवस्था पनि त्यस्तै नाजुक छ। रेमिट्यान्स, ऋण शक्ति वृद्धि र परिवर्तित जीवनशैलीका कारण पनि आयात दर बढ्दै गएको हो। आफ्नै उत्पादनभन्दा आयातितलाई रुचाउने प्रवृत्तिले पनि हामी कृषिजन्य वस्तुमा परनिर्भर बनेका छौं। बेलैमा सोच्नु आवश्यक छ।"
यसरी ल्याइनेछ चीनबाट नेपाली,"काठमाडौं : चीनमा रहेका नेपालीले नोबल कोरोना भाइरसको महामारीबाट उद्धार खोजेको धेरै दिन भयो। नेपालमा उनीहरूका अभिभावक सरकारी निकायदेखि संवैधानिक अंगसम्म पुगेर हारगुहार मागिरहेका छन्। सरकारले बल्ल उनीहरूको उद्धार गर्न आफ्नो तयारीलाई अन्तिम चरणमा पुर्याएको छ। हामीले सबै आन्तरिक व्यवस्थापन गरिसकेका छौं, स्वास्थ्य तथा जनसंख्यामन्त्री भानुभक्त ढकालले मंगलबार शिक्षा तथा स्वास्थ्य समितिको बैठकमा भने। स्वास्थ्य मन्त्रालयको नेतृत्वमा अन्य मन्त्रालय र सम्बन्धित निकायबीच समन्वयात्मक रूपमा उद्धारको पूर्वतयारी भएको हो। उद्धार, स्वास्थ्य जाँच र निगरानीका लागि सेना, सशस्त्र प्रहरी, स्वास्थ्य, पाइलट, चालक दलका सदस्य, विमानस्थलका कर्मचारी गरी सयभन्दा बढीलाई तालिम दिइएको छ। तालिमप्राप्त व्यक्ति उद्धारदेखि क्वारेन्टाइनमा खटिनेछन्। बेइजिङस्थित नेपाली दूतावासको पहलमा वुहानलगायत सहरमा रहेका नेपाली विद्यार्थीलाई फर्काइन लागेको हो। त्यसका लागि मन्त्रिपरिषद्ले निर्णय गरेको तीन दिनभित्र नेपाल वायुसेवा निगमको जहाज चीन पठाइनेछ। मन्त्री ढकालका अनुसार उद्धार गर्न जाने चिकित्सकलगायत स्वास्थ्यकर्मी र पाइलटसहित चालकदलका सदस्यलाई निश्चित अवधिसम्म निगरानीमा राख्ने व्यवस्था मिलाइएको छ। यहाँबाट उद्धार गर्न जानुपर्यो, उनले भने, विद्यार्थीसँगै नबसे पनि निगरानीमा रहनुपर्यो। संक्रमित पाइए उपचारका लागि विभिन्न अस्पतालमा १ सय ९९ शड्ढया तयारी अवस्थामा राखिएको छ। महिलाका लागि छुट्टै एउटा ब्लक छ, उनले भने, पुरुषका लागि तीनवटा ब्लक तयारी गरेका छौं। मन्त्रालयका सचिव खगराज बरालका अनुसार एक साताभित्र उद्धार गरी ल्याइनेछ। त्यहाँ नेपालीलाई एकीकृत गर्न मात्र धेरै समय लाग्ने देखिन्छ, उद्धारका लागि गठित प्राविधिक समितिका संयोजकसमेत रहेका सचिव बरालले संसदीय समिति बैठकमा भने, सरकारले यो साताभित्र ल्याउँछ भन्ने अनुमान छ। वुहानमा पहिलो स्वास्थ्य जाँच चीनको वुहानस्थित अन्तर्राष्ट्रिय विमानस्थलमा नेपालीको स्वास्थ्य जाँच गरिनेछ। स्वास्थ्यसचिव बरालका अनुसार जहाज चढ्नुअघि चीन सरकारले नेपाली विद्यार्थीको परीक्षण गर्छ। कसैमा संक्रमण भेटियो भने उसलाई चीनले यता ल्याउन दिँदैन, उनले भने, उतै उपचार गर्छ। मन्त्रालयका प्रवक्ता महेन्द्रप्रसाद श्रेष्ठका अनुसार वुहानमा स्वास्थ्य परीक्षणपछि मात्र यात्रुलाई नेपाल आउन अनुमति मिल्नेछ। संक्रमित भएको पाइए वुहानस्थित अस्पतालमै उपचारमा रहनेछन्, प्रवक्ता श्रेष्ठले अन्नपूर्णसँग भने, संक्रमण नदेखिएका यात्रु मात्र स्वदेश आउनेछन्। यताको विमानस्थलमा समग्र जाँच मन्त्री ढकालका अनुसार त्रिभुवन अन्तर्राष्ट्रिय विमानस्थलमा ल्याइसकेपछि के गर्ने भन्ने व्यवस्था पनि मिलाइएको छ। जहाजबाट कसरी ओराल्ने ? पहिलो परीक्षण कसरी र कहाँ गर्ने ? त्यहाँबाट क्वारेन्टाइनमा लगेपछि कसरी राख्ने ? , उनले भने, यी सबै विषयमा हामीले तयारी गरिसकेका छौं। सचिव बरालले स्वदेशमा समग्र जाँचपछि कसैलाई ज्वरो तथा रुघाखोकी र अन्य लक्षण देखिए विमानस्थलबाट सिधै अस्पताल लगिनेछ। संक्रमण भएको पाइए एम्बुलेन्स सिधै टेकु अस्पतालमा लगिनेछ, उनले भने, लक्षण नदेखिए बसबाट क्वारेन्टाइनमा लगिनेछ। विमानस्थल १२ घण्टा अवरुद्ध विश्व स्वास्थ्य संगठन (डब्लुएचओ)ले तोकेको मापदण्डबमोजिम अवतरणका बेला एयरक्राफ्ट डिसइन्फेक्सन गरिनेछ। त्यसका लागि विमानस्थल कम्तीमा १२ घण्टा अवरुद्ध हुने सचिव बरालले बताए। त्रिभुवन अन्तर्राष्ट्रिय विमानस्थल नागरिक उड्डयन कार्यालयले यसको पूर्वतयारी गरेको छ। विमानस्थलमा कार्यरत कर्मचारीले कार्यस्थलमा मास्क, पञ्जा, आवश्यकताअनुसार अन्य स्वास्थ्य सावधानीका उपाय अवलम्बन गर्ने पर्यटन मन्त्रालयले जनाएको छ। पहिचान गर्न सिम्बोल नम्बर चीनबाट उद्धार गरी ल्याइने नेपालीको पहिचान नखुलाइने भएको छ। सचिव बरालका अनुसार नाम र अन्य विवरण राखिनेछैन। उनीहरूको सिम्बोल नम्बर परराष्ट्र मन्त्रालयसँग माग गरिएको छ। कुनै पनि व्यक्तिको हामी नाम र अन्य विवरण राख्दैनौं, सचिव बरालले भने, सिम्बोल नम्बर मागेका छौं। त्यहीअनुसारै सबै काम हुन्छ। १ सय ८० जनाले उद्धारका लागि नेपाली दूतावासमा आवेदन दिएका छन्। विमानस्थलमा पाँचवटा हेल्थ डेस्क त्रिभुवन विमानस्थलमा अवतरणपछि उनीहरूको स्वास्थ्य परीक्षण पुनः गरिने भएको छ। मन्त्रालयका सहायक प्रवक्ता केदार दाहालका अनुसार स्वास्थ्य जाँचका लागि विमानस्थलमा पाँचवटा हेल्थ डेस्क राखिनेछ। मेडिकल अफिसर, नर्ससहितको टोलीले स्वास्थ्य जाँच गर्ने मन्त्रालयले जनाएको छ। कुनै यात्रुमा संक्रमणको शंका लागे विमानस्थलबाटै अस्पतालमा पुर्याइनेछ। सहायक प्रवक्ता दाहालका अनुसार टेकुस्थित शुक्रराज ट्रपिकल तथा सरुवा रोग अस्पताल, वीर, पाटनलगायत सरकारी एवं निजी अस्पताललाई तयारी अवस्थामा राख्न निर्देशन दिइएको छ। क्वारेन्टाइनमा बस्ने सर्त उद्धारको पर्खाइमा रहेका नेपाली विद्यार्थीले क्वारेन्टाइनमा बस्ने सर्तसहितको निवेदन दूतावासमा बुझाएका छन्। संक्रमित नदेखिएका यात्रुलाई तोकिएका क्वारेन्टाइनमा राख्ने व्यवस्था मिलाइएको छ। विद्यार्थी अथवा जो कोही पनि १४ दिने क्वारेन्टाइनका लागि मञ्जुरीनामा दिएर आएको हुन्छ। त्यो मापदण्ड र सर्तभित्र ती व्यक्तिहरू बस्नुपर्छ, मन्त्री ढकालले भने, हामीले बिरामी ल्याउँदै छैनौं। त्यहाँबाट आउँदा दुईतीन दिनको बीचमा कसैलाई संक्रमण देखिए के गर्ने भन्ने विषयमा तयारी गरेका हौं। उद्धार गरी ल्याइने विद्यार्थीलाई शिवपुरीस्थित नेपाली सेनाको तालिम केन्द्र, इचंगुनारायणमा सुकुम्बासीका लागि बनाइएको अपार्टमेन्ट, सूर्यविनायकस्थित कृषि तालिम केन्द्र र खरिपाटीस्थित विद्युत् प्राधिकरणको तालिम केन्द्रसहित चार स्थानमा राख्न क्वारेन्टाइन तोकिएको छ। क्वारेन्टाइनमा रहँदासम्म नियमित रूपमा आवश्यक सबै किसिमका स्वास्थ्य जाँचको व्यवस्था मिलाइएको स्वास्थ्य मन्त्रालयका प्रवक्ता श्रेष्ठले बताए। क्वारेन्टाइन वरिपरि संक्रमण हुने सम्भावना नरहने हुँदा त्रासमा नरहन उनले अनुरोध गरे। क्वारेन्टाइनमा स्वास्थ्य सुरक्षाको दुई घेरा मन्त्री ढकालका अनुसार स्वास्थ्य जाँच र निगरानीका लागि चिकित्सकसहितको दुई समूह बनाइएको छ। चारवटा सेन्टरको व्यवस्था गरिएको छ। चिकित्सकको टोली क्याम्पभित्र रहनेछ। एम्बुलेन्सदेखि मिडिया र परिवारका सदस्य भेट्न जानेका लागि सूचना सम्प्रेषण गर्न निश्चित दूरीमा व्यवस्था गरिनेछ, मन्त्री ढकालले भने, क्वारेन्टाइनभित्र एउटा बस्ने र बाहिर अर्को बस्ने व्यवस्था गरिनेछ। भित्रको डाक्टरलाई संक्रमण भए त्यसको ब्याकअपमा अर्को डाक्टर हुन्छ। मन्त्रिपरिषद्को निर्णयपछि जहाज चीन उड्ने मन्त्रिपरिषद्ले निर्णय गरेपछि नेपाली विद्यार्थीलाई उद्धारका लागि नेपाल वायुसेवा निगमको वाइडबडी जहाज चीन पठाइनेछ। मन्त्रिपरिषद्को निर्णय भएको तीन दिनभित्र उडान गर्ने तयारी रहेको संस्कृति, पर्यटन तथा नागरिक उड्डयन मन्त्रालयले जनाएको छ। मन्त्रिपरिषद्को निर्णय भएको ७२ घण्टाभित्र उडान भर्ने पूर्वतयारी भइरहेको छ, मन्त्रालयका सहसचिव सुरेश आचार्यले भने, मन्त्रिपरिषद्को निर्देशन पर्खिरहेका छौं। मन्त्री परिषदको निर्णयपछि उद्धारकालागि पाइलट, एयरस्टेज सहित क्रुु सदस्य सहित चिकित्सकीय टोली पनि वुहान जाने छ। नेपालीलाई यथाशक्य छिटो ल्याउनू : संसदीय समिति संसदीय समितिले चीनमा अध्ययनरत नेपाली विद्यार्थीलाई छिटोभन्दा छिटो ल्याउन नेपाल सरकार र स्वास्थ्य तथा जनसंख्या मन्त्रालयलाई निर्देशन दिएको छ। प्रतिनिधिसभाको शिक्षा तथा स्वास्थ्य समितिले मंगलबार नेपालीहरू चीनमा त्रसित रहेको निष्कर्ष निकाल्दै यो निर्देशन दिएको हो। नेपालमा कोरोना भाइरस संक्रमण हुन सक्ने जोखिमलाई ध्यान दिई यसको रोकथाममा लाग्न पनि निर्देशन दिइएको समिति सभापति जयपुरी घर्तीले बताइन्। चीनमा फैलिएको नोबल कोरोना भाइरस संक्रमण भई मानवीय क्षति भएको र विश्वभर त्रास फैलिरहेको अवस्थामा चीनमा अध्ययनरत नेपाली विद्यार्थीलगायत अन्य नेपालीलाई उचित व्यवस्था मिलाई यथाशक्य छिटो नेपाल ल्याउनका लागि र नेपालमा कोरोना भाइरस संक्रमण हुन सक्ने सम्भावित खतरालाई मध्यनजर गरी रोकथाम गर्न यो समिति नेपाल सरकार र स्वास्थ्य तथा जनसंख्या मन्त्रालयलाई निर्देशन गर्दछ, समितिको निर्देशनमा भनिएको छ। छोटो समयमा आवश्यक तयारीका लागि नेपाल सरकारलाई समितिले धन्यवादसमेत दिएको छ। कोरोना भाइरसविरुद्ध जनचेतना जगाउने र चीनबाट नेपाली विद्यार्थी ल्याउने तयारी गरेकोमा नेपाल सरकारलाई समितिले धन्यवाद दिएको छ, सभापति घर्तीले भनिन्।"
एमसीसी संशोधन अमेरिकालाई अमान्य,"काठमाडौं : अमेरिकाले एमसीसी सम्झौता कार्यान्वयन प्रक्रियामा गइसकेकाले यसमा कुनै संशोधन भए त्यो आफ्नो सरकारलाई मान्य नहुने चेतावनी दिएको छ। एमसीसीका युरोप, एसिया, प्यासिफिक तथा ल्याटिन अमेरिका मामिलासम्बन्धी सहायक उपाध्यक्ष जोनाथन ब्रुक्सले नेपालको चारदिने भ्रमणका क्रममा सत्तारुढ दलका नेताहरूलाई अमेरिकाको धारणा प्रस्ट पारेका हुन्। कार्यान्वयन चरणमा गएपछि परिवर्तनको गुञ्जायस नहुने भन्दै ब्रुक्सले स्पष्ट सन्देश दिए अबको परिवर्तन अमेरिकालाई मान्य हुँदैन। सत्तारुढ दल नेकपाभित्र एमसीसी सम्झौता संशोधन गरी अनुमोदन गर्न सकिने चर्चा उठेका बेला अमेरिकाको यस्तो चेतावनी आएको हो। एमसीसी कम्प्याक्टबारे परामर्शका लागि आएका ब्रुक्सले सबै पक्षसँगको छलफलका क्रममा उक्त धारणा राखेको सहभागी एक अधिकारीले बताए। ब्रुक्सले प्रधानमन्त्री केपी ओली, एमसीसीबारे अध्ययन गर्न बनेको सत्तारुढ दलको कार्यदल संयोजक पूर्वप्रधानमन्त्री झलनाथ खनाल, सदस्यद्वय परराष्ट्रमन्त्री प्रदीप ज्ञवाली र पूर्वगृहरक्षामन्त्री भीम रावल, अन्य नेता तथा सरकारी अधिकारीसँग भेट गरेका थिए। उनी मंगलबार स्वदेश फर्किएका छन्। उनले एमसीए नेपालको सञ्चालक समितिसँग अहिले भइरहेको कामको प्रगति र देखिएका समस्याबारे पनि छलफल गरेका थिए। कार्यदल सदस्य र अन्य नेताले एमसीसीबारे उनको धारणा सुनेका थिए। त्यसपछि समस्या नरहेको भन्दै नेताहरूले कम्प्याक्टलाई यथाशीघ्र अघि बढाउने जानकारी उनलाई दिए। सरकारले यो कार्यान्वयनमा जानेमा ढुक्क हुन ब्रुक्सलाई आश्वस्त पारेको भेटमा रहेका एक अधिकारीले बताए। सरकारको प्रतिबद्धताप्रति ब्रुक्स खुसी हुँदै स्वीकार गरेर काम अघि बढाउन सुझाएर फर्किएका हुन्। गत असार ३० मा प्रतिनिधिसभा विधेयक शाखामा एमसीसी अनुमोदनका लागि दर्ता भए पनि अझै अनुमोदन हुन नसकेपछि अमेरिका चिढिएकोझस्किएको हो। प्रधानमन्त्री ओलीले उक्त सम्झौता संसद्बाट अनुमोदन हुने बताइरहे पनि यति लामो समयसम्म त्यत्तिकै रहँदा अमेरिकाले सरकारको शक्ति र प्रभावप्रति प्रश्न गर्दै आएको थियो। दलभित्र अमेरिकालाई हेर्ने नीति र सहयोगमा ध्रुवीकरण तथा तीव्र विवादले गर्दा एमसीसी अध्ययनका लागि कार्यदल गठन गर्नुपरेको थियो। कार्यदलले बुधबार प्रतिवेदन बुझाउन नभ्याउने भएको छ। सुझावसहितको निचोड बुझाउन समयावधि तोकिएको भए पनि उसले थप समय माग गरिसकेको छ। सन् २००४ मा स्थापित एमसीसीले आफ्ना मापदण्ड पूरा गर्ने विकासोन्मुख मुलुकलाई समय तोकेर अनुदान सहायता प्रदान गर्छ। नेपाल त्यो चरण पार गरेर यहाँसम्म पुगेको भन्दै यसमा समस्या नभएको सुझाव उनले दिए। नेपाल र अमेरिकाबीच २०७४ भदौमा दक्षिण एसियामै पहिलो पटक नेपाल कम्प्याक्ट सहमतिमा हस्ताक्षर भएको हो। कम्प्याक्टलाई गरिबी न्यूनीकरण गर्ने, आर्थिक वृद्धि र निजी क्षेत्रको लगानी बढाउने, अर्थतन्त्रको वृद्धिका लागि नयाँ बजार खुला गर्ने र नेपालका जनताको लाभका निम्ति दिगो विकास सिर्जना गर्न क्षेत्रीय सहयोगलाई बढावा दिने गरी तर्जुमा गरिएको दूतावासले ब्रुक्स भ्रमणपछि जारी गरेको प्रेस विज्ञप्तिमा उल्लेख छ। उक्त सम्झौता र इन्डोप्यासिफिक रणनीतिबारे पनि ब्रुक्सले धारणा राख्नुपरेको थियो। उनले सबै नेतासँगको भेटमा अमेरिकाले एमसीसी कुनै सैन्य संगठनअन्तर्गत नआएको बताए। हो, इन्डोप्यासिफिक क्षेत्रमा नेपाल छ र त्यसभित्रै सहयोग आउने हो। यद्यपि, यसमा सैन्य गठबन्धनको रणनीति अवलम्बन गरिएको छैन, ब्रुक्सको भनाइ उद्धृत गर्दै एक सहभागीले भने, नेपाल विभिन्न मापदण्ड पार गर्दै यो सहयोग पाउने अवस्थामा पुगेको हो। सरकारले छानेको परियोजनामा अमेरिकाले सहयोग गरेको हो। यसको सबै मान्यता सम्झौता भएअनुरूप अघि बढ्न आवश्यक छ। यसमा कुनै परिवर्तन अमेरिकालाई मान्य हुँदैन। विशुद्ध सहयोगी भावमा विकास प्रक्रियामा सहकार्य गर्न नेपालको आग्रहमा आएको उक्त सहयोग पुरानो सम्झौताअनुरूप नै अनुमोदन भए मात्र अमेरिकालाई मान्य हुने अन्यथा पछि हट्ने स्पष्ट जानकारी उनले दिए। अघिल्लो संसद् अधिवेशनबाटै त्यसलाई अनुमोदन गर्ने प्रतिबद्धता व्यक्त भए पनि अझै अलमलमा परेको भन्दै उनले यसमा सरकार थप गम्भीर हुनुपर्ने सुझाव दिए। उनले कार्यदल संयोजक खनाल र उनका सदस्यहरूसँग पनि एमसीसीसँगको अनुदान सम्झौताबारे छलफल गरेका थिए। नेकपाका सबै तहका बैठकमा विवाद भएपछि पुस १९ मा सम्पन्न केन्द्रीय कमिटी बैठकले कार्यदल गठन गरी सहयोग लिनेबारे सुझाव दिन भनेको थियो। त्यही आधारमा अडेर ब्रुक्सले खनाल र उनका सदस्यद्वय रावल र ज्ञवालीसँग भेट गरेका हुन्। रावल खनालसँगै सहभागी थिए भने ज्ञवालीसँग उनले छुट्टै भेट गरे। खनालले भेटमा आफ्ना कूटनीतिक सल्लाहकार मिलन तुलाधरलाई पनि राखेका थिए। ब्रुक्सले सबै छलफलमा समय धेरै गएकाले तत्काल कार्यान्वयनमा लैजान आग्रह गरेका थिए। खनालले पनि एमसीसीबारे लामो छलफल भएको र त्यसमा आफूहरू स्पष्ट हुन पाएको उल्लेख गर्दै अन्य विषय प्रतिवेदनमै राखिने जानकारी दिए। हल्ला धेरै भएकाले यसलाई व्यवस्थित गर्न कार्यदलले काम गरिरहेको भने पनि पहिला निकै हल्ला तर अहिले उनीहरू आफ्नै धारणाको चेपुवामा परेका छन्। ब्रुक्सले पनि एमसीसी सम्झौता नेपालकै हित र विकासको पक्षमा रहेको भन्दै उनीहरूसमक्ष लामो व्याख्या गरेका थिए। उनले कार्यदल सदस्यबाहेक पूर्वप्रधानमन्त्रीहरू, अर्थमन्त्री डा युवराज खतिवडा र अन्य राजनीतिक दलका नेताहरूसँग भेट गरेका थिए। सबैजसोले संसद्को चालू अधिवेशनबाट सम्झौता अनुमोदन हुने आश्वासन उनलाई दिएका थिए। एमसीसीअन्तर्गत ५० करोड अमेरिकी डलर अनुदान प्राप्त हुने र उक्त रकमबाट ३१२ किलोमिटर ४०० केभी विद्युत् प्रसारण लाइन एवं सबस्टेसन निर्माण गर्ने योजना छ। यही परियोजनाअन्तर्गत देशका विभिन्न रणनीतिक सडकको स्तरोन्नति गर्ने लक्ष्य छ। एमसीसी रोक्न ज्ञापन क्रान्तिकारी माओवादी नेतृत्वको ९ दलीय मोर्चाले संसद्बाट एमसीसी सम्झौता अनुमोदन नगर्न सभामुख अग्नि सापकोटासमक्ष ज्ञापनपत्र बुझाएको छ। मोर्चाले मुलुकको राष्ट्रियता र स्वाधीनताका लागि एमसीसी अनुमोदन गर्न नहुने धारणा राख्दै आएको छ। नेपाललाई रणमैदान बनाउन अमेरिकाले एमसीसी पारित गराउन खोजेको आरोप मोर्चाको छ। सीपी गजुरेल नेतृत्वको देशभक्त गणतान्त्रिक मोर्चाले सभामुखलाई बुझाएको ज्ञापनपत्रमा एमसीसी अनुमोदन गर्न नहुने, लिम्पियाधुरा, लिपुलेकसहितको नेपालको नक्सा सार्वजनिक हुनुपर्ने माग गरिएको छ। सभामुख सापकोटाले एमसीसीबारे गहिरो अध्ययन गरी क्षेत्राधिकारअनुसार कदम चाल्ने बताए।"
