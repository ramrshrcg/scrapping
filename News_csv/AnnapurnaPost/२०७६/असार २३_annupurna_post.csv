शीर्षक,विवरण
व्यवस्थित विदेश भ्रमण ?,"प्रधानमन्त्री केपी ओलीले विदेश भ्रमण व्यवस्थित गर्ने र जथाभावी भ्रमण रोक्ने अवधारणा सार्वजनिक गरेका थिए, सत्तारोहणसँगै। पछिल्लो समय उनी स्वयं पनि विदेश यात्राको मोहमा परे। उनका मन्त्रीहरूको भ्रमणको पनि लामै सूची तय हुन्छ। कर्मचारी भ्रमण पनि रोकिएका छैनन्। अब त प्रदेशका मुख्यमन्त्रीहरू कूटनीतिक निकायलाई खबरै नगरी विदेश भ्रमणमा रम्न थालेका छन्। कोही मुख्यमन्त्री गैरआवासीय नेपालीको सम्मेलनकै लागि भनेर अमेरिकासम्मको त कोही छिमेकी सत्कार भन्दै हतारिएर जत्थासहित छिमेक यात्रामा छन्। यसरी यात्रा गर्ने अनि प्रदेश र छिमेकी मुलुकको प्रान्त सहरबीच भगिनी सम्बन्ध कायम गर्दै हिँड्दा यसले मुलुकलाई कुन दिशामा लैजाने स्पष्ट छैन। यो अनौठो कूटनीतिले जरा गाड्दैछ। भारतका मुख्यमन्त्री नितीश कुमार नेपाल भ्रमणमा आउन खोज्दा केन्द्र सरकारले अवरोध सिर्जना गरेको थियो। पछि उनले भ्रमण गर्दा केन्द्रले गहिरो चासो राखेको थियो। त्यस्तै चिनियाँ प्रान्तका अधिकारी काठमाडौं आउँदा यहाँको दूतावास कति सक्रिय हुन्छ ? कसरी समन्वय गर्छ, यस्ता विषय जानकारीमा राख्नु आवश्यक छ। यसलाई हाम्रो परराष्ट्र मन्त्रालयले पनि लोड बढ्ने भन्दै पन्छाउने गरेको झैं देखिन्छ भने सरकारले पनि कर्मचारीलाई के जानकारी दिने भन्ने सोच राखेको देखिन्छ। वास्तविकता फरक छ। प्रदेश३ का मुख्यमन्त्री डोरमणि पौडेलले त्यहाँ के सम्झौता गरे ? केन्द्र सरकार अनभिज्ञ छ। केन्द्रको उपस्थिति र समन्वय विनाको भ्रमण अकूटनीतिक हो। यसलाई बेलैमा सम्बोधन नगरे यसले कालान्तरमा समस्या सिर्जना गर्ने स्पष्ट छ। उनीहरूको भ्रमणलाई लिएर कूटनीतिक क्षेत्रमा बहस त सिर्जना भएको छ। तर, उनीहरू केन्द्रकै सहमतिमा भ्रमण गरेको बताएका छन्। कुन प्रकारको भ्रमण गर्ने, कुन नगर्ने भन्ने कुनै मापदण्ड, आधार छैन। सरकारले लालबाबु पण्डित गैरआवासीय नेपालीको कार्यक्रममा जान खोज्दा रोक लगाएको थियो। ठीकै गयो भन्ने लागेको हो। विना तुकको भ्रमणमा विदेश दौडिनु राम्रो होइन। मुलुकभित्र रिवन काट्न र पिर्के सलामीका लागि दौडेजस्तो होइन, विदेश भ्रमण। तर अहिले सरकारले गैरआवासीय नेपालीको कार्यक्रममा भाग लिन प्रदेश एकका मुख्यमन्त्री शेरधन राई अमेरिका हान्निएका छन्। उनले त्यहाँबाट लगानीको प्रयास गर्ने भनेर प्रदेश सरकारले बिगुल फुकेको छ। यो भन्दा लज्जास्पद के हुनसक्छ ? प्रदेश पाँचका मुख्यमन्त्री शंकर पोखरेल चीनमा पुगे। उनी पनि भगिनी सम्बन्ध कायम गर्न केन्द्र सरकारको स्वीकृतमा गएको बताउँदै आएका छन्। के नेताले भ्रमणको प्रस्ताव राख्नेबित्तिकै स्वीकार गर्नैपर्ने हो। भ्रमण गरेर मात्र सम्बन्ध बन्ने होइन। व्यक्तिव्यक्तिबीचको चिनजान र मुलुकमुलुकबीचको सम्बन्ध फरक हो। सरकारले बेलैमा भ्रमणबारे एउटा थिति बसाउन आवश्यक छ। परराष्ट्र मन्त्रालयले यस्ता विषयमा चासो राख्नुपर्छ। हुन त परराष्ट्रले भ्रमणका लागि उपयुक्त नभएको सिफारिस गर्दागर्दै पनि कतिपय नेता विदेश गएका छन्। अझ सार्वजनिक पदमा बसेका व्यक्तिको भ्रमणको उद्देश्य, गर्नुपर्ने छलफल, दुई देशबीच विद्यमान एजेन्डा आदिका बारेमा परराष्ट्रसित गृहकार्य गरी जाँदा राम्रो हुन्छ। यसले राष्ट्रिय मुद्दामा एउटै आवाज मुखरित गर्न सजिलो हुन्छ। पछिल्लो यही घटनाबाट पाठ सिकेर सरकारले विदेश भ्रमणलाई थप व्यवस्थित बनाउन आवश्यक छ। संघीय अभ्यासमा गएका हामीले अहिलेदेखि नै प्रदेशको कूटनीति व्यवस्थित बनाउनैपर्छ। अन्यथा हामी जटिलतामा फस्ने छौं। त्यसै पनि भ्रमण भनेपछि हुरुक्क हुने प्रवृत्ति छ, राज्यको करबाट गरिने भ्रमण औचित्य र अर्थपूर्ण पनि हुनुपर्छ। भ्रमणका लागि गरिनेगरिएका भ्रमणले करको भार मात्र बढाउँछ। आगामी दिनमा भ्रमणसम्बन्धी कार्यविधि नै पारित गरी लागू गर्नु राम्रो हुनेछ।"
कैलालीको राजीपुरमा माइक्रोबसको ठक्करबाट महिलाको मृत्यु,धनगढी : कैलालीको राजीपुरमा माइक्रोबसको ठक्करबाट एक महिलाको मृत्यु भएको छ। गौरीगंगा नगरपालिका वडा नम्बर ४ राजीपुर चोकमा माइक्रोबसले किच्दा सोही ठाउँकी ५० वर्षीय गौरी नेपालीको मृत्यु भएको इलाका प्रहरी कार्यालय चौमालाका इन्चार्ज विधुर चन्दले जानकारी दिए। धनगढीबाट नेपालगञ्ज गइरहेको बा ५ ख ४०३१ नम्बरको माइक्रोबसले ठक्कर दिएपछि उनको घटनास्थलमै मृत्यु भएको हो। माइक्रोबस र चालक राजु गिरी भने प्रहरी नियन्त्रणमा रहेको इलाका प्रहरी कार्यालय चौमालाले जनाएको छ। स्थानीयहरूले मृतक परिवारलाई क्षतिपूर्तिको माग सहित राजमार्ग अवरुद्ध गरेका छन्।
सत्यमोहनको सुझाव : जीवनलाई योगसँग जोडौं,"काठमाडौं : शताब्दी पुरुष सत्यमोहन जोशीले जीवनलाई योगसँग जोड्नुपर्ने बताएका छन्। नेपाल प्रज्ञाप्रतिष्ठानको दर्शनशास्त्र विभागद्वारा सोमबार आयोजित योगदर्शन, जीवनशैली र स्वास्थ्य विषयक विचार गोष्ठीमा उनले योगका फाइदाबारे बोले। जोशीले योगलाई संस्कृतिसँग जोड्न पनि आग्रह गरे। उनले भने, संस्कृतिबिनाको योग यथार्थमा खल्लो र अपुरो हुन्छ। प्रतिष्ठानका पूर्वकूलपति बैरागी काइँलाले भने, योगले स्वस्थ जीवनका साथै जीवनलाई विभिन्न कोणबाट हेरिनुपर्छ भन्ने कुराको पनि ज्ञान दिन्छ। प्रतिष्ठानका सदस्य सचिव एवं दर्शनशास्त्र विभाग प्रमुख प्रा जगतप्रसाद उपाध्यायले योगदर्शन नेपाली दर्शन भएको उल्लेख गर्दै मानिसको बदलिँदो जीवनशैलीका कारण पनि योगबारे प्रशस्त विचारविमर्श गरिनुपर्नेमा जोड दिए। प्रतिष्ठानले नेपाली दर्शन नामक ग्रन्थ प्रकाशन गर्न लागेको उपाध्यायले जानकारी दिए। योग तथा प्राकृतिक चिकित्सक डा हरिप्रसाद पोखरेल मानसाग्नि ले योगदर्शन, जीवनशैली र स्वास्थ्य विषयक कार्यपत्र प्रस्तुत गरेका थिए।"
फोहोरजति खोलामा : स्थानीय तहमा छैनन् व्यवस्थित डम्पिङ साइट,"अछाम : फोहोर फाल्ने व्यवस्थित ठाउँ नहुँदा साँफेबगरका खोला नदी दूषित बन्दै गएका छन्। जिल्लाको मुख्य व्यापारिक केन्द्र साँफेबगर भएर बग्ने प्रभाली, छिपेखोला र बुढी गंगा नदी फोहोर फाल्ने ठाउँ बनेका छन्। साँफेबगर नगरपालिका ३ का रुपबहादुर कुँवर कुनै बेला माछा मार्ने र नुहाउनेहरूको भिड हुने खोलामा विभिन्न पेयपदार्थका बोतल र प्लास्टिकमात्र देखिन थालेको बताउँछन्। खुला दिसापिसाब मुक्त जिल्ला भइसकेपछि खोलामा दिसापिसाब देखिन छोड्यो तर बजारबाट निस्किएको फोहर र मदिराका बोतलको थुप्रो मात्र देखिन्छ, उनले भने, बजारबाट निस्किएको फोहर फाल्ने ठाउँ छैन, बजारको बीचमै थुपारेको पनि देखिन्छ। साँफेबगर नगरपालिकाले एकीकृत फोहर ब्यवस्थापन केन्द्र (डम्पिङ साइट) निर्माणका लागि उचित ठाउँ नपाउँदा नगर भित्रको फोहर व्यवस्थापनमा चुनौती देखिएको हो। गाईबस्तुलाई पानी खुवाउन खोला नदीमै लाने किसान पनि नदीहरू प्रदूषित बन्न थालेपछि चिन्तित छन्। मिना विकले भनिन् बजार क्षेत्रको फोहर, सिसा, प्लास्टिक धेरै भयो। सबै मिलेर सफा गर्न सके गाई, भैँसीले पनि सफा ठाउँमा चर्न पाउँथे। साँफेबगर नगरपालिका ४ कि अप्सरा कुँवर सबैले पवित्र मान्ने, शव जलाउने, पूजा गर्ने नदी सरसफाइमा कसैले पनि चासो नदिँदा अचम्मित छन्। सबैले फोहर यहीँ फाल्छन्, खोलातिर देखाउँदै उनी भन्छिन्, कसैले सफा गर्दैन। सबैले फोहोर मात्र गर्न हो। साँफेबगर नगरपालिका प्रवक्ता बालगीरी कुँवर आवश्यक जग्गा नहुँदा डम्पिङ साइटको काम अगाडि बढ्न नसकेको बताउँछन्। नगरपालिकाको वडा नम्बर १ वैद्यनाथ र ६ भागेश्वरमा डम्पिङ साइट बनाउने निर्णय भए पनि विवादका कारण काम अगाडि बढ्न नसकेको उनले बताए। भागेश्वरमा स्थायी रुपमा बनाउने भनेको ठाउँमा वन क्षेत्र परेकाले वन विभागले बनाउन दिएन, बैद्यनाथमा स्थानीयले, उनी भन्छन्, अस्थायी रुपमा खोलाको छेउमा दुई वटा खाल्डा बनाएका छौँ। ६ गाउँपालिका र ४ नगरपालिका गरी १० स्थानीय तह रहेको अछाममा मंगलसेन नगरपालिकाले वडा नम्बर ६ जनालीबण्डालीमा डम्पिङ साइट बनाएको छ। पञ्चदेवल विनायक नगरपालिकाले वडा नम्बर २, रामारोशन गाउँपालिकाले वडा नम्बर १ र २ को सीमानामा र तुर्माखाद गाउँपालिकाले वडा नम्बर ४ मा डम्पिङ साइट बनाउने निर्णय गरेका छन्। डम्पिङ साइटको लागि ठाउँमात्र हेरेका छौँ। पञ्चदेवल विनायक नगरपालिकाका उपप्रमुख अम्बिका चलाउनेले भनिन्, 'त्यसका लागि काम अगाडि बढ्न सकेको छैन।"
नम्बर थपेर गोल्ड मेडलिस्ट बन्नेबनाउनेविरुद्ध मुद्दा,"काठमाडौं : अख्तियार दुरुपयोग अनुसन्धान आयोगले विद्यार्थीको प्राप्ताङ्क फेरबदल गरी अनियमितता गर्ने त्रिवि परीक्षा नियन्त्रण कार्यालय बल्खुका गोप्य शाखाका कर्मचारी रामबहादुर कर्माचार्यसहित तीनजना विरुद्ध मुद्दा दायर गरेको छ। त्रिविको आंगिक क्याम्पस भक्तपुर बहुमुखी क्याम्पस दूधपाटीमा शिक्षण सहायक (आंशिक) पदमा कार्यरत सुरेन्द्रप्रसाद कोइरालालाई मानविकी संकायतर्फ एमए गोप्य शाखाका कार्यरत कर्माचार्यले अर्थशास्त्रमा गोल्ड मेडिस्टको हकदार बनाएका थिए। कर्माचार्यले त्यसका लागि एक लाख ५० हजार रुपैयाँ लिएको अख्तियारले जनाएको छ। अंक थप गरी उनलाई प्रथम श्रेणीमा प्रथम बनाएर सन् २०१९ को दीक्षान्तमा गोल्ड मेडलिस्टको हकदार बनाइएको थियो। त्रिवि सेवा आयोग अध्यक्षसहित १० विरुद्ध मुद्दा दायर अर्थशास्त्र, समाजशास्त्र र ग्रामीण विकासका १५ वटा पेपरमा ३ नम्बर देखि ५० नम्बरसम्म गरी कुल २२४ अंक थप गर्न कोइरालाबाट एक लाख ५० हजार रुपैयाँ र केदार भट्टराईले हासिल गरेको अर्थशास्त्रको ५ वटा पेपरमा १०१० नम्बरका दरले ५० अंक थप गर्न कोइराला मार्फत दिएको तीन लाख गरी ४ लाख ५० हजार कर्माचार्यलाई दिएको अख्तियारको आरोप पत्रमा उल्लेख छ । कर्माचार्यले ग्रामीण विकासमा पनि अंक थप गरी कोइरालालाई प्रथम श्रेणी हासिल गराएका छन् भने अनुपस्थित हुँदा हुदै पनि समाजशास्त्रमा उत्तीर्ण गराएका छन्। अख्तियारले कर्माचार्य, कोइराला र बानेश्वर बहुमुखी क्याम्पसका शाखा अधिकृत केदार भट्टराईविरुद्ध विशेष अदालमा मुद्दा दयार गरेको छ। उनीविरुद्ध भ्रष्टाचार निवारण ऐन बमोजिम कारवाहीको लागि मागदाबी समेत गरिएको छ।"
"सिन्धुलीमा माटो खन्दा ढिस्कोले पुरिएर एकको मृत्यु, तीन घाइते","सिन्धुली : सिन्धुलीको सुनकोसी गाउँपालिका६ आमपानी खोल्सीमा माटो खन्ने क्रममा ढिस्कोले पुरिएर एकजनाको मृत्यु भएको छ । अरु तीनजना घाइते छन् । ढिस्कोले पुरिएर आमपानी टोल बस्ने २४ वर्षीया शर्मीला रम्तेलको मृत्यु भएको हो । घटनामा सोही ठाउँ बस्ने ३५ वर्षीया विमला रम्तेल, १८ वर्षीय बलराम रम्तेल र ५० वर्षीया सुकमाया रम्तेल घाइते भएको जिल्ला प्रहरी कार्यालय सिन्धुलीका प्रहरी प्रवक्ता लोकदर्शन थापाले जाकारी दिए । घाइतेमध्ये विमला रम्तेलको अवस्था गम्भीर रहेको प्रवक्ता थापाले जानकारी दिए । अन्यको अवस्था सामान्य रहेको बताइएको छ । घाइतेहरुलाई स्थानीयले उद्धार गरेर सुनकोसी गाउँपालिकाको खाल्टेस्थित आत्मीय सामुदायिक अस्पतालमा पुर्याइएको थियो ।"
"सामुदायिक वनलाई तेहोरो कर, सरोकारवालाको विरोध","काठमाडौं : सामुदायिक वनबाट स्थानीयले गर्ने उत्पादनमाथि सरकारले लगाएको तेहोरो करको विरोध भएको छ । सामुदायिक वन उपभोक्ता महासंघ (फेकोफन)ले यसको विरोध गरेको हो । तीनै तहको सरकारले आफूखुसी कर लगाइनु स्थानीय समुदायको हक विपरित भएको र वन जोगाउने भुमिकामा स्थानीय समुदाय विमुख हुने फेकोफनको तर्क छ । सरकारले चर्को कर लगाइदिँदा भोलि स्थानीय समुदायले वन संरक्षण नै नगर्ने अवस्था आउन सक्छ । समुदायले स्वयंसेवककै रुपमा वन जोगाइदिएनन् भने भोलि कस्तो अवस्था आउला ? फेकोफन अध्यक्ष भारती पाठकले भनेकी छन् । काठमाडौंमा सोमबार आयोजित पत्रकार सम्मेलनमा फेकोफनका पदाधिकारीले सरकारको तेहोरो कर प्रणालिमा विरोध जनाएका थिए । उपाध्यक्ष भीमप्रकास खड्काले समुदायले नै स्वयंसेवकको रुपमा देशभरको वनजंगल अहिलेसम्म जोगाइदिएको बताए । तर सरकारले स्थानीय समुदायलाई प्रकृतिक स्रोत साधनबाट वञ्चित गर्न लागेको उनले बताए । यस्तै महासचिव विर्खबहादुर शाहीले सरकारले चौतर्फी कर लगाइदिँदा स्थानीय समुदाय संरक्षणको अभियानबाट विमुख हुने बताए । साथै वन संरक्षणको अभियान नै खतरामा पर्ने उनको धारणा थियो । नेपाल ऐन संशोधन गर्न बनेको विधेयक, आर्थिक ऐन र त्यससँग सम्बन्धीत प्रदेश मार्फत प्रस्तावित विधेयकहरू सामुदायिक वनमाथि तेहेरो कर लगाइएको हो । फेकोफनले जारी गरेको विज्ञप्तिमा उल्लेख छ, सामुदायिक वनमाथि सङ्घीय सञ्चित कोषको १५ प्रतिशत, प्रदेश सञ्चित कोषको २५ प्रतिशत, प्रदेश सेवा शुल्क २ प्रतिशत, स्थानीय सरकारको सञ्चित कोष १० प्रतिशत, मूल्य अभिवृद्धि कर एन २०५२ काठमा लाग्ने मूल्य आयकर १३ प्रतिशत , आयकर ऐन २०५८ बमोजिम उपभोक्ता समूहको बचत रकममा आयकर २५ प्रतिशत लाग्ने नेपाल ऐन संशोधन गर्न बनेको विधेयक, आर्थिक ऐन र त्यससँग सम्बन्धीत प्रदेश मार्फत प्रस्तावित विधेयकहरूमा उल्लेख छ । देशभरका सामुदायिक वन समूहहरुले भने वन संरक्षणसँगै कमाएको ३५ प्रतिशत रकम सामाजिक विकास तथा वन व्यवस्थापन लगायतमा खर्च गर्दैआएका छन् । अहिले संघ, प्रदेश र स्थानीय तहबाट नै अतिरिक्त कर उठाउने कानुनी व्यवस्था गर्न लागेको हो । गणतान्त्रिक सरकारले नै यसरी समुदायको ढाड सेक्ने गरी कर उठाउने तयारी गरेकोमा सामुदायिक वन उपभोक्ता समूहहरु आन्दोलित बनेका हुन् । सामुदायिक वन समूहहरुको छाता संगठन फेकोफनका सचिव ठाकुर भण्डारीले यदी सरकार नसच्चिए आन्दोलनको चेतावनी समेत दिएका छन् ।"
सिन्धुलीमा पत्रकार कुट्ने प्रहरी हवल्दार र जवान निलम्बित,"सिन्धुली : नेपाल पत्रकार महासंघ सिन्धुलीका अध्यक्ष होमकुमार कार्की (राजन) र पूर्व अध्यक्ष मिनकुमार दाहालमाथी कुटपिट गर्ने प्रहरी हवल्दार र प्रहरी जवान निलम्बनमा परेका छन्। जिल्ला प्रहरी कार्यालय सिन्धुलीमा कार्यरत प्रहरी हवल्दार सलामसिंह लामा र प्रहरी जवान विकास स्याङ्तान कार्की र दाहालमाथी निर्घात कुटपीट गरेको अभियोगमा निलम्बनमा परेका हुन्। उनीहरूलाई जिल्ला प्रहरी कार्यालय सिन्धुलीले सार्वजनिक अपराधमा संलग्न भएको भन्दै ६ महिनाका लागि निलम्बन गरेको जिल्ला प्रहरी कार्यालय सिन्धुलीका प्रवक्ता तथा प्रहरी नायव निरीक्षक लोकदर्शन थापाले बताए। सोमबार जिल्ला प्रहरी कार्यालय सिन्धुलीमा पत्रकारमाथि भएको कुटपीटको घटनालाई लिएर किटानी जाहरी दर्ता गर्न जिल्ला प्रहरी कार्यालय पुगेको पत्रकार महासंघको टोलीसंग कुराकानी गर्दै थापाले भने, कुटपिटमा संलग्न हवल्दार र जवान दुबैलाई छ महिनाका लागि निलम्बन गरेर अनुशन्धान अघि बढाएका छौं। कमलामाई नगरपालिका ६ शिवनगरचोकमा रहेको शिवनगर खाजा घरमा शनिवार राति करिव ९ बजे खाना खाँदै गर्दै लामा र स्याङ्तानले पत्रकार कार्की र दाहालमाथी निर्घात कुटपिट गरेका थिए। सादा पोषाकमा गएका लामाले कार्की र दाहाल खाना खाँदै गर्दा मोवाइलबाट भिडियो खिचेको विषयलाई लिएर झगडा भएको थियो। भिडियोको विषयलाई लिएर भएको झगडा कुटपिटमा परिणत हुँदा पत्रकार महासंघका अध्यक्ष कार्की गम्भीर घाईते भएका थिए भने दाहाल सामान्य घाइते भएका थिए। उता पत्रकारमाथि नियोजित आक्रमण गरिएको भन्दै महासंघले संस्थागतरुपमा प्रहरी हवल्दार लामा र जवान स्याङ्तानमाथी सोमबार किटानी जाहेरी दिएको छ। महासंघको सिन्धुली शाखाका सचिव लिलानाथ पौडेलले कार्की र दाहालमाथी ज्यान मार्ने उद्देश्यले आक्रमण गरेको भन्दै ज्यान उद्योगमा किटानी जाहेरी दिएका हुन्। छानविन समिति गठन पत्रकार महासंघका अध्यक्ष र पूर्व अध्यक्षमाथि भएको कुटपिटको विषयलाई लिएर छानविन गर्न प्रहरीले छुट्टै छानविन समिति समेत गठन गरेको छ। जिल्ला प्रहरी कार्यालय सिन्धुलीमा कार्यरत प्रहरी निरिक्षक श्याम केसीको नेतृत्वमा तिन सदस्य छानविन समितिको गठन गरिएको प्रहरी प्रवक्ता थापाले जानकारी दिए। उनले, भने हामीले कुटपिटमा संलग्न प्रहरी दुबै जनालाई नियन्त्रणमा लिएर बास्तविक घटना पत्ता लगाउँन प्रहरी निरीक्षकको नेतृत्वमा विशेष टोली बनाएका छौं। टोलीले अनुसन्धान थालिसकेको छ। अनुसन्धान पछि दोसीमाथी कानुन अनुसार कारबाही हुन्छ। उक्त घटनालाई लिएर सिन्धुलीका पत्रकारहरू आइतबारदेखि नै आन्दोलित भएका छन्। उनीहरूले दोषीमाथि कडा कारबाही हुनु पर्ने, घाइतेको उपचार र पत्रकारिता पेशा र पत्रकारको सुक्षाको माग गर्दै सोमबार पनि हातमा कालोपट्टी बाँधेर विरोध जनाएका छन्। शनिवार राति भएको कुटपिटको घटनामा निष्पक छानविन गरी दोषीलाई हदैसम्मको कारबाही गरिने सिन्धुलीका प्रमुख जिल्ला अधिकारी जनार्दन गौतमले जनाए। प्रहरी हवल्दार लामा र जवान स्याङ्तानलाई घट्ना घटेकै दिन प्रहरीले नियन्त्रणमा लिएर हिरासतमा राखेको छ। उक्त घटनाको विषयमा नेपाल पत्रकार महासंघ केन्द्रीय कार्यसमिति, ३ नम्बर प्रदेश समिति तथा विभिन्न पेशागत संगसंगठनले चौतर्फी विरोध गर्दै आएका छन्।"
बाढीले डाइभर्सन बगाएपछि पोखरा छिर्ने मालबाहक ट्रक बाटैमा अलपत्र,"पोखरा : पोखराको मुख्य बजार जोड्ने विजयपुर खोलामाथिको पक्कीपुलको बटमकर्ड चर्किएपछि धेरै लोड भएका गाडी चर्किएको पुल हुँदै गुड्न जिल्ला प्रशासन कार्यालय कास्कीले रोक लगायो। धेरै लोड भएका सवारी साधन गुड्न विजयपुरको पक्की पुल नजिकै डाइभर्सन पुल आइतबार खोलामा आइएको बाढीले भत्काएपछि मालबाहक गाडी अलपत्र परेका छन्। डाइभर्सन पुल भत्केपछि पोखरा, बाग्लुङ, जोमसोम लगायतका क्षेत्रमा जान सामान बोकेर आएका मालबाहक ट्रक आइतबार ४ बजेदेखि गगनगौंडामा अलपत्र परेका छन्। खोलामा आएको बाढीले डाइभर्सन पुल भत्केपछि ट्रफिक प्रहरीले धेरै लोड भएका मालबाहक ट्रकलाई पोखराको लेखनाथ गगन गौंडामा रोकेको हो। ७ टनसम्मका साना मालबाहक ट्रक पट्नेरीको पुल हुँदै बागमारा, ढुङ्गेसाँगु हुँदै पोखरा पठाइएको ट्रफिक प्रहरी कार्यालयका पोखराका प्रहरी सहायक निरीक्षक तीर्थराज पौडेलले बताए। त्यसभन्दा धेरै भार भएका मालबाहक ट्रकको बारेमा छलफलहुँदै गरेको उनले सुनाए। वीरगञ्जदेखि सिमेन्ट लिएर आएको ट्रक बिहान ४ बजेदेखि रोकेर बस्नु परेको ट्रकका चालक रामेश्वर सिंहले बताए। बाटैमा सामान रोकिँदा शौचालय जानसमेत समस्या परेको उनले सुनाए। तल्लो गगनगौंडा क्षेत्रमा सार्वजनिक शौचालय नहुँदा समस्या परेको हो। सर्लाहीबाट बाटो बनाउने सामान बाकेर आएका अरुण कुमार थारुको समस्या पनि उस्तै छ। बिहान ४ बजे गगनगौंडामा ट्रक रोकिँदा समस्या परेको उनले बताए। २०६४ सालमा निर्माण सम्पन्न भएर सञ्चालनमा आएको स्टिल ब्रिज प्रविधिमा बनाइएको पुल एक दर्शकमै चर्किएपछि समस्या आएको हो। यस पुलबाट दैनिक ६ हजार भन्दा बढी सवारी साधन आवतजावत गर्दछन्। यस पुल बिटी इलाइट बिपी एड्भेन्चर जेभीले निर्माण गरेको थियो।"
सिरिन्ज आक्रमणको विषयलाई लिएर दुई शिक्षक पक्राउ,"रोजन तामाङअन्नपूर्ण काभ्रे : काभ्रेको बनेपामा सिरिन्ज आक्रमणको विषयलाई लिएर दुईजना पक्राउ परेका छन्। पक्राउ परेकाहरूमाथि थप अनुसन्धन गरिरहेको प्रहरीले जनाएको छ। पक्राउ परेका दुबै शिक्षक रहेको प्रहरीले जनाएको छ। जिल्ला प्रहरी प्रमुख एसपी जयराज सापकोटाले सिरिन्ज आक्रणको आरोपमा दुई जनालाई प्रहरीको नियन्त्रणमा रहेको बताए। दुई शिक्षक मध्ये एक महिला र एक पुरुष रहेको सापकोटाले बताए। 'हामीले पक्राउ परेका व्यक्तिबाट सोधपुछ गरिरहेका छौँ। तर अहिलेसम्म सिरिन्ज आक्रमणका कुरा खुलेको छैन', उनले भने। काठमाडौंबाट सुरु भएको सिरिन्ज आक्रमणको श्रृंखला पछिल्लो समय काभ्रेको बनेपामा पुगेको छ। आफूमाथि सिरिन्ज आक्रमण भएको भन्दै इलाका प्रहरी कार्यालय बनेपामा एक दर्जन भन्दा धेरै सिरिन्ज आक्रमणका उजुरी आएको प्रहरी निरीक्षक निरञ्जन भट्टराईले बताए। धेरैजसो उजुरीमा आएका ब्यक्तिलाई सरुवा रोग नियन्त्रण केन्द्र टेकु पठाएको भट्टराईले सुनाए।"
"उदयपुरमा हिंसाका घटना बढ्दै, ६ महिनामै ४२ घटना","उदयपुर : उदयपुरमा मानवअधिकार उल्लङ्घन तथा ज्यादतीका घटना बढ्दैगएको एक तथ्यांकले देखाएको छ । अनौपचारिक क्षेत्र सेवा केन्द्र (इन्सेक) उदयपुरले आईतवार सदरमुकाम गाईघाटमा आयोजना गरेको जिल्लाको मानवअधिकार स्थिति सूचक सार्वजानिक गर्ने क्रममा हिंसा घट्नुपर्नेमा अझ बढ्दैगएको तथ्यांक प्रस्तुत गरेको हो । तथ्यांकअनुसार पछिल्लो ०७५ पुस १५ देखि ०७६ असार १५ गतेसम्मको ६ महिनामा ४२ वटा घटना घटेको छ । घटनामध्ये गैरन्यायिक हत्याबाट ४, बालिका बलात्कार तथा प्रयास १२ वटा, महिला बलात्कार तथा प्रयास ११, घरेलु हिंसाका ५, वहुविवाह ७, नाता कायम १, बालविवाह १, बालबालिका कुटपिट १, गरी जम्मा ४२ वटा छन् ।प्रमुख जिल्ला अधिकारी ध्रुवबहादुर खड्काका अनुसार मानवअधिकार रक्षाको लागि सरकारी संयन्त्र नै संवेदनशील हुनुपर्नेमा जोड दिए ।"
स्थानीय तहमा लगाएको ताला प्रहरीले तोड्यो,"जाजरकोट : नेत्र विक्रम चन्द्र 'विप्लव' नेतृत्वको नेपाल कम्युनिस्ट पार्टीका कार्यकर्ताले जाजरकोटका स्थानीय तहका कार्यालयमा लगाएको ताला प्रहरीले खुलाएको छ। प्रहरीका अनुसार विप्लवका कार्यकर्ताले जिल्लाका ५ वटा स्थानीय तह र तीनवटा वडा कार्यालयमा समेत तालाबन्दी गरेका थिए। सरकारद्वारा प्रतिबन्धित विप्लवका कार्यकर्ताले नेपाल कम्युनिस्ट पार्टी भेरी व्युरोको अपील छोड्दै विप्लवका कार्यकर्ताले लगाएका तालालाई प्रहरीले बिहानै फोरेर कार्यालय नियमितरुपमा सन्चालन गराएको जिल्ला प्रहरी कार्यालय जाजरकोटका प्रहरी निरीक्षक केशव कार्कीले बताए। उनका अनुसार विप्लवका कार्यकर्ताले भेरी नगरपालिका, छेडागाड नगरपालिका, वारेकोट गाउँपालिका, नलगाड नगरपालिकाका कार्यालय र कुशेका तीनवटा वडा कार्यालयमा तालाबन्दी गरेका थिए। भेरीको सदरमुकामस्थित तल्लो थाप्लेमा रहेको कार्यालय र वारेकोटको सदरमुकामस्थित थाप्लेमा रहेको सम्पर्क कार्यालयमा बिहानै विप्लवका कार्यकर्ताले तालाबन्दी गरिदिएका हुन्। स्थानीय तहका कार्यालयमा तालाबन्दी गरेको थाहा पाउने वित्तिकै प्रहरीले ताला तोडेर कार्यालय सुचारु गरेको प्रहरी निरीक्षक कार्कीले बताए। उनले कुशे, जुनीचाँदे र शिवालय गाउँपालिकामा तालाबन्दी नगरेको र कुसे गाउँपालिकाको वडा नम्बर ७, ८ र ९ वडाका वडा कार्यालयमा गरेको तालाबन्दी गरेका थिए। सरकार र वर्तमान सत्ताका संचालकलाई तर्साउन र भ्रष्टाचारका विरुद्ध खबरदारी गर्न आफूहरुले तालाबन्दी गरेको विप्लव नेकपाका जिल्ला इन्चार्ज धमिलले बताए।"
"तरकारीको विषादी परीक्षण : नेपालीलाई सास्ती, भारतीयलाई मस्ती","विराटनगर : तरकारी भारतबाट आउने मात्र होइन, नेपालबाट उता जान्छ पनि। तर, निर्यात गर्दा नेपाली व्यवसायी भारतीय अधिकारीबाट अनेकन झन्झट व्यहोर्न बाध्य छन्। भन्सार नजिकका प्रयोगशालामा तयारी नपुगेको भन्दै सरकारले भारतीय तरकारीको विषादी परीक्षण रोकेको छ। भारतको पनि सीमा नजिक क्यारेन्टाइन प्रयोगशाला छैन। नेपाली व्यवसायीले नमुना परीक्षण गराउन कोलकाता पुग्नुपर्छ। दसदेखि १५ दिनमा मात्र रिपोर्ट हात लाग्छ। भारतले दिने गरेका यस्ता सास्तीबारे भने सरकारले चासो दिएको छैन। नमुना परीक्षण गर्न लैजाँदा नेपाली उत्पादन सीमा नाकामै रोक्ने गरिएको छ। त्यस अवधिका धेरै कृषिजन्य बस्तुको गुणस्तर घट्ने र गुम्सिएर कुहिने गरेको नेपाली व्यापारी बताउँछन्। भारतले कृषिजन्य बस्तुको परीक्षण गर्न थालेको करिब ६ वर्ष भइसकेको छ। पूर्वी नाका झापाको काँकडभिट्टा र मोरङको विराटनगरबाट भारत निकासी गर्ने कृषिजन्य बस्तुको नमुना कोलकाता लैजाँदा व्यापारीको ठूलो खर्चसमेत हुने गरेको छ। हामीले लगेका कृषिजन्य बस्तुको भारतीय सीमामा परीक्षण हुँदैन, कोलकाताको प्रयोगशालामा लगेर परीक्षणपछि रिपोर्ट ल्याउनुपर्छ। त्यति काम सकिन १५ दिनसम्म लाग्ने गरेको छ, विराटनगरका व्यापारी अनिस श्रेष्ठले भने। टाढा रहेको कोलकाताबाट लामो समयपछि रिपोर्ट आउँदा धेरैजसो कृषिजन्य वस्तु राखेकै ठाउँमा सड्ने गरेको उनको अनुभूति छ। ३४ दिनमा रिपोर्ट आए केहि फरक पर्दैन। १५ दिनसम्म सीमानामा पर्खेका छौ, उनले भने, भारतले नेपाली बस्तुको विषादी मापनमा कडाई गरेको लामो समय भयो। तर, भन्सारमा प्रयोगशाला नराखी चलाइरहेको छ। नेपालबाट भारत निकासी हुने कृषिजन्य बस्तुहरूमा तयारी चिया, ठूलो अलैंची, कुचो, हिमाली जडीबुटी, अदुवा, दाल, कोपीलगायत छन्। सबै वस्तुको भारतले पुर्णरुपमा विषादी परीक्षण गरेर मात्र भित्र्याउने गरेको छ। नेपालबाट जाने कृषिजन्य बस्तु उतै बढि उत्पादन हुने समयमा भारतले विषादी मापनको नाममा महिना दिनसम्म नाकामा रोकिदिएको अनुभवन नेपाली व्यवसायीसँग छ। कहिले चिया त कहिले अदुवा अनि कहिले अलैंचीको निर्यातमा भारततर्फबाट अवरोध हुँदै आएको अलैँची व्यावसायी महासंघका केन्द्रीय सचीव मातृृका घिमिरे बताउँछन्। भारतमै पनि चिया, अदुवा र अलैंची उत्पादन हुन्छ। आफ्नो देशको पहिले बेच्न कहिले काँही महिना दिनसम्म पनि सीमानामा हाम्रा उत्पादन रोकिन्छ। यसमा नेपाल सरकारले चासोनै दिदैन, हामिले धेरैपटक ध्यानाकर्षण गराएका छौं, उनले भने। भारत सामु आफूहरू सँधै निरिह बन्नु परेको नेपाली व्यवसायी गुनासो गर्छन। भारतबाट आयात गरेको कृषिजन्य वस्तु नेपालले परीक्षण गर्न सुरु गरेको काम स्वागतयोग्य थियो। तर दवावमा सरकार पछि हटेको छ, विराटनगरका व्यवसायी मोहन भुजेलले भने, नेपालमा त ३४ दिनमै परीक्षण भएर भारतीय वस्तु छिरेका थिए। हामीलाई भन्दा भारतबाट आउनेलाई धेरै सहज थियो। नेपाली व्यापारी दुबै देशमा समान व्यवहार हुनुपर्ने बताउँछन्। परीक्षण गर्न ३४ दिन लाग्दा भारतलाई असहज हुने, १५ दिन लाग्दा नेपाललाई पनि असहज हुनुपर्छ, उनले भने, नेपाल आफ्नो निर्णयबाट पछि हट्ने हो भने भारतले पनि हामिलाई यो झन्झट नदिओस्। भारतीय केरा र भुइँकटहर खान अयोग्य भारतबाट नेपाल आयात गरिएका केरा र भुइँकटहर (अनारस) मा खानै नमिल्ने गरी बढी विषादी पाइएको छ। प्रदेश १ का मोरङ, सुनसरी र झापाका नाका हुँदै नेपाल भित्रिएका कृषिजन्य वस्तुको परीक्षण गर्दा यस्तो पाइएको हो। हामीले नमुना परीक्षण गर्दा केरा र भुइँकटहरमा विषादीको रुकावट ४५ प्रतिशतभन्दा बढी पनि भेटियो, प्रदेश १ विषादी मापन प्रगोशाला बिर्तामोडकी प्राविधिक सहायक अञ्जु आचार्यले भनिन्, यो मात्रा खान मिल्नेभन्दा केही बढि हो। उनका अनुसार विषादीको रुकावट प्रतिशत ३५ सम्म खान मिल्छ। ३५ देखी ४५ सम्म भए केहि दिन राखेर खानुपर्छ। ४५ भन्दा माथि भेटिए खान मिल्दैन। सरकारले विषादीको अनिवार्य परीक्षण गर्ने निर्णय गरेसँगै उक्त प्रयोगशालाले दैनिक ८० वटासम्म नमुना जाँचेको थियो। तीन नाकाबाट आएका नमुना दैनिक परीक्षण गरेर बढीमा २ दिनमै रिपोर्ट दिएको उनले जानकारी दिइन्। प्रयोगशालाले भारतबाट आयात गरिएका केरा, भुईँकटहर, स्याउ, आँप, अनार, कागती, खरबुजा, आलु, प्याज, पानको पात, खुर्सानी, भेँडे खुर्सानी, मेवा र मौषमको नमुना परीक्षण गरेको छ। सरकारले परीक्षण नगर्ने निर्णय गरे पनि भन्सार कार्यालयलाई आधिकारीक पत्र नआएकाले आइतबार पनि नमुना आइपुगेको उनले बताइन्। जुन तरकारी पनि बन्छ बन्दा अलैंची, अदुवा र चिया भारतमा नेपालबाट आफ्नै नामले पुग्ने गरे पनि काउली, टमाटर, मटरकोसा आदि भने अर्कै नामले पुग्छन्। सुन्दा अचम्म लाग्न सक्ला तर, ती सबै तरकारीजन्य वस्तु बन्दाकोबी बनेर भारत छिर्छन्। नेपालका तरकारीजन्य उत्पादनमध्ये भारतले बन्दाकोबी मात्र जान पाउने सूचीमा राखेको छ। त्यसैले जुन तरकारी पठाए पनि कागजमा बन्दाकोबी नै लेख्नुपर्ने बाध्यता नेपालीमा छ। त्यही कारण नेपालबाट तरकारी निर्यात गर्न अत्यन्त झन्झटिलो बन्दै आएको छ। यही नियमका आधारमा भारततिरका कर्मचारीले नेपाली व्यापारीलाई दुःख दिने गरेका छन्। त्यहाँका कर्मचारी खुसी मुडमा भए बन्दाकोबी नामलाई सदर गर्छन्, चित्त बुझेन भने थर्काउँछन् र यो बन्दाकोबी होइन, फिर्ता लैजानुहोस् भनेर फर्काउँछन्, झापा बिर्तामोडका व्यापारी अर्जुन आचार्यले भने। भारतले नेपाली कृषि उत्पादन निकासीका लागि अन्तर्राष्ट्रिय मापदण्ड भन्दै कडा नियम बनाएको छ। त्यसको दर्जामा नपुगेको भन्दै अधिकांश कृषि उपज निकासीमा नियन्त्रण गरेको छ। तर भारतमा ती उपजको अभाव हुँदा रोकछेक नगरी निकासी हुन दिन्छ। बढी हुँदा रोक्ने गरेको क्वारेन्टाइन कार्यालय काँकडभिट्टका निमित्त प्रमुख सुरेशकुमार शाहले बताए। विषादीयुक्त आँप बजारमा छ्यापछ्याप्ती बजारभरि विषादीयुक्त आँप अब ८ स्थानबाट विषादी परीक्षण विषादी परीक्षण गर्न ८ भन्सार विन्दुमै प्रयोगशाला भारतसँग झुक्यो सरकार : विषादी परीक्षण स्थगित तरकारीको विषादी परीक्षण स्थगित भारतबाट आयात भएको तरकारी र फलफूल प्रयोग नगर्नू विषादी परीक्षणबारे प्रधानमन्त्रीको जवाफ : प्रक्रिया पूरा नगरी अघि बढिएछ, तयारी पुगेन विषादी परीक्षण नगर्ने निर्णय : किसानको पीडा कसले सुन्छ ? विषादी परीक्षण रोक्ने सरकारको निर्णयविरुद्ध नेविसंघको विरोध (फोटो फिचर) विगतमा नेपालमा उत्पादित ६० भन्दा बढी कृषि उपज सहज रूपमा भारत निकासी हुने गरेका थिए। पछिल्लो समय बन्दाकोबी, अम्लिसोको कुचो र अदुवा मात्र निकासी हुन दिने गरिएको छ। यी तीन उत्पादन पनि पेस्ट रिस्क एनालाइसिस गरेर मात्र जान दिइन्छ। बन्दाकै हकमा पनि कालो कुहिने रोग नभएको हुनुपर्ने उसको मापदण्ड छ।"
विपन्न दलित परिवारलाई निःशुल्क सोलार,"कालिकोट : कालिकोट जिल्लाको पचालझरना गाउँपालिकाले विपन्न दलित परिवारलाई निःशुल्क सोलार सेट वितरण गरेको छ। वैकल्पिक उर्जा प्रवद्र्वन केन्द्रको पूर्ण अनुदानमा गाँउपालिकाका ९ वटै वडाका विपन्न दलित परिवारलाई सोलार सेट वितरण गरिएको हो। गाउँपालिकाको ९ वटै वडाका ५५ जनाका दरले ४५ जना र बढी जनसंख्या भएका वडाबाट थप १० गरी ५५ दलित परिवारलाई प्रतिपरिवार एक सेटका दरले ५५ वाटको ५५ सेट सोलार वितरण गरिएको गाउँपालिका उपाध्यक्ष तारा न्यौपानेले बताइन्। विपन्न दलित परिवारहरुलाई टुकी, दियालो र लोस्टाको प्रयोगबाट मुक्त गर्न अभियानको सुरुवात गरिएको उनको भनाई छ। गाउँपालिका अध्यक्ष खड्गराज सेजुवालले गाउँपालिकाका सबै नागरिलाई उज्यालो प्रदान गर्ने बताए। उनले विद्युत पहुँच नपुगेको पचालझरना गाउँपालिकालाई सोलार प्रविधिबाट उज्यालो गाउँपालिका बनाउने लक्ष्य हेको बताए। यही अभियानअन्तर्गत गाउँपालिकाको वडा नं १ देखि ५ सम्मका दलित परिवारलाई नै लक्षित गरी ३०० सुधारिएको चुलो समेत वितरण गरिएको छ। गाउँमा अरुको घरमा सोलार देखेका तर आर्थिक अवस्थाका कारण किन्न नसक्ने अवस्थामा नरहेका स्थानीयवासी बलवीरे दमाई सोलार प्यानल लिएपछि खुसी देखिए। घरमा उज्यालो नहुँदा नानी बाबुले पढ्न, लेख्न पाएनन्। अँध्यारोमा आगोको साहारामा बसियो। अब समस्या रहेन, उनले भने।"
सुदूरपश्चिमका आठ तहले ल्याएनन् बजेट,"धनगढी : सुदूरपश्चिम प्रदेशका ८ स्थानीय तहले अझै बजेट ल्याउन सकेका छैनन्। सुदूरपश्चिमका ८८ स्थानीय तहमध्ये ८ स्थानीय तहले अगामी आर्थिक वर्ष २०७६०७७का लागि नीति तथा कार्यक्रम एवम् बजेट ल्याउन नसकेका हुन्। स्थानीय सरकार सञ्चालन ऐन २०७४ को दफा ७१ को उपदफा १ मा आर्थिक वर्षको राजश्व र व्यय बजेटको अनुमान कार्यपालिकाबाट स्वीकृत गराई असार १० गतेभित्र सभामा पेश गर्नुपर्ने व्यवस्था भए पनि ती स्थानीय तह असफल भएका छन्। कञ्चनपुरको कृष्णपुरनगरपालिका, अछामको ढकारी गाउँपालिका, बैतडीको सुर्नया गाउँपालिका, पुर्चौडी र पाटन नगरपालिका, दार्चुलाको अपिहिमाल र व्यास गाउँपालिका, बाजुराको बुढीगंगा नगरपालिका बजेट ल्याउन नसकेका हुन्। दार्चुलाका व्याँस र अपीहिमाल गाउँपालिकाले नीति तथा कार्यक्रम नै तय गर्न सकेका छैनन्। व्याँस र अपीहिमाल गाउँपालिका जिल्लाका उत्तरी क्षेत्रका स्थानीय तह हुन्। जहाँ असार लागेपछि सबै नागरिक यार्सागुम्बा खोज्न लेकतिर जान्छन्। कार्यपालिकाका सदस्य नै यार्सा खोज्न पाटनतिर गएपछि नीति तथा कार्यक्रम कसरी ल्याउने ब्यास गाउँपालिका अध्यक्ष दिलिपसिंह बुढाथोकीले प्रश्न गरे। बालबालिका र वृद्धवृद्धा छोडेर सबै यार्सा खोज्न पाटनतिर गएको हुँदा सरकारले तोकेको समयसीमा भित्र नीति तथा कार्यक्रम आउन नसकेको उनले जिकिर गरे। 'यहाँको नागरिकको मुख्य आयो स्रोत नै यार्सा हुन्छ,' उनले भने,' 'केही जनप्रतिनिधिसहित यार्सा संकलनमा गएपछि ढिला भएको हो।' केही स्थानीय तहमा बजेट बिनियोजन र खर्चका विषयमा जनप्रतिनिधि र प्रमुख प्रशासकीय अधिकृतबीच कुरा नमिलेपछि समयमा बजेट ल्याउन नसकेका हुन्। कञ्चनपुरको कृष्णपुर नगरपालिकाका मेयर कर्ण हमाल र तत्कालिन प्रशासकीय अधिकृत सिद्धराज जोशीबीचको विवादले नै नगरसभा प्रभावित भएको हो। विवादले गर्दा अधिकृत जोशी सरुवा भइसकेका छन्। उनको ठाउँमा निमित्त प्रमुख प्रशासकीय अधिकृत विष्णु भट्ट छन्। 'प्रमुख प्रशासकीय अधिकृतले गर्दा बजेट आउन ढिलाई भएको हो, मेयर हमालले भने, 'अब असार २५ गते भित्र ल्याउने तयारी भएको छ।' बजेट निर्माणका लागि स्थानीय तहले आवश्यक पर्ने पूर्व तयारी गर्न नसक्दा र आन्तरिक विवादका कारण पनि धेरै स्थानीय सरकारले बजेट ल्याउन सकेका छैनन्। अछामको ढकारी गाउँपालिकाका अध्यक्ष धनबहादुर बुढाले कर्मचारी अभावकै कारण निर्धारित समयमा बजेट ल्याउन नसकिएको दावी गरे। 'सिमित जनशत्तिमा काम गर्नुपर्ने हुन्छ,' उनले भने, 'वडा तहबाट योजना छनौटको बेला कर्मचारी समायोजनले गर्दा यताउता भए त्यसले गर्दा समस्या भएको हो।' तयारी नपुगेको भन्दै असार १० मा बजेट ल्याउन नसकेको स्थानीय तहहरुले दाबी गरेका छन्। तयारीको अभावमा तोकेको समयमा बजेट ल्याउन नसकेको पुर्चौडी नगरपालिकाकी उप प्रमुख जानकी बमले बताइन्। उनले भनिन्, 'विषयगत समितिमा छलफल गर्दा केही ढिलाई भएको छ। असार २५ गते सम्म आगामी आर्थिक वर्षको नीति तथा कार्यक्रम र बजेट प्रस्तुत गर्ने तयारी गरेका छौं।' गत वर्ष पनि ढिलो गरी बजेट पारित गरेको पाटन नगरपालिकाले पनि बजेट सार्वजनिक गर्ने सकेको छैन्। वडास्तरमा योजना तर्जुमा काम नसकिएको, टोलभेला, बस्ती भेला पनि ढिलाई भएको पाटन नगरापलिका मेयर केशव चन्दले बताए। वडास्तरमा बजेटको सिलिङ पठाउन ढिलाई हुँदा निर्धारित सयमभित्र बजेट ल्याउन नसकेको बाजुराको बुढीगंगा नगरपालिका मेयर दिपक विक्रम शाहले बताए। 'योजना छनौट गर्दा नै ढिलाइ भयो,' मेयर शाहले भने, 'भौगोलिक विकटले गर्दा पनि निर्धारित समयभित्र बजेट ल्याउन समय लागेको हो।'बजेट ल्याउने अन्तिम तयारीमा रहेको उनले दावी गरे।"
मोटरसाइकलको ठक्करबाट साइकल यात्रीको मृत्यु,विराटनगर : कोसी राजमार्गअन्तर्गत मोरङको बुढीगंगा गाउँपालिका४ मा मोटरसाइकलको ठक्करबाट सोमबार साइकल यात्रीको मृत्यु भएको छ। उत्तरबाट दक्षिणतर्फ आउँदै गरेको को २८ प २९०७ नम्बरको मोटरसाइकलले ठक्कर दिँदा भोजपुर घर भई बुढीगंगा४ मा डेरा गरेर बस्ने ३४ वर्षीय लोकबहादुर खड्गीको मृत्यु भएको मोरङका डीएसपी घनश्याम श्रेष्ठले जानकारी दिए। दुर्घटनामा घाइते भएका खड्गीको उपचारका क्रममा विराट टिचिङ अस्पतालमा मध्यान्ह १२ बजे मृृत्यु भएको हो। बाटो काट्ने क्रममा मोटरसाइकलले साइकललाई ठक्कर दिँदा दुर्घटना भएको उनले बताए। प्रहरीले मोटरसाइकल र चालक सुनसरी सोनापुरका २६ वर्षीय विष्णु चौधरीलाई नियन्त्रणमा लिएर घटनाको अनुसन्धान सुरु गरेको छ।
उपप्राध्यापकमाथि यौन दुर्व्यवहार आरोप,"काठमाडौं : त्रिभुवन विश्वविद्यालयका एक उपप्राध्यापकमाथि छात्रालाई यौन दुर्व्यवहार गरेको आरोप लागेको छ। शिक्षाशास्त्र संकायअन्तर्गत अर्थशास्त्र गणित विषय पढाउने उपप्राध्यापक जगदिश मूर्ति कोइरालामाथि यस्तो आरोप लागेको हो। उनीविरुद्ध त्रिवि शिक्षाशास्त्र केन्द्रीय विभाग र महानगरीय प्रहरी परिसर कीर्तिपुरमा उजुरी परेको छ। उजुरीकर्ता छात्रा स्नातकोत्तर तह तेश्रो सेमेस्टर पढिरहेकी छन्। कोइरालाले पहिलो सेमेस्टरदेखि नै आफूलाई भेटे मात्र परीक्षामा उत्तीर्ण हुने अन्यथा पढाइ नै बिगारिदिने धम्की दिएको उजुरीकर्ता छात्राले आरोप लगाएकी छन्। कोइरालाले टेलिफोन र फेसबुक च्याटमासमेत सताउने गरेको छात्राले आरोप लगाएकी छन्। आफूलाई एक्लै नभेटे सेमेस्टरको पढाइ नै बिग्रने धम्की दिएको गुनासो गरेकी छन्। अन्नपूर्ण पोस्ट्लाई प्राप्त एक टेलिफोन संवादमा कोइरालाले एक दिन बेलुका ती छात्रासँग कुरा गर्दै भोलिपल्ट साढे सात बजे बिहान जसरी पनि कलंकी खसीबजार नजिकै आउन भनेका छन्। छात्राले आफ्नो घरमा काम भएको बताउँदा कोइरालाले भनेका छन्, त्यसो भए त त्यही घर हेरेर बस। म केही भन्दिन भन्दै फोन राख्दे भन्ने धम्कीपूर्ण भाषा बोलेका छन्। उक्त धम्कीपछि रोकिएकी छात्राले भोलिपल्ट आफ्नो परीक्षा भएकोले आउन नसक्ने टेलिफोनमै बताउँछिन्। त्यसपछि कोइरालाले परीक्षाको चिन्ता नलिन भन्दै म्यामलाई भनिदिने बताउँदै आफूसँग भेट गर्न भनेका छन्। छात्राले म्यामलाई के भनिदिने भनेर सोध्दा कोइरालाले भनेका छन्, यो मेरो मान्छे हो नम्बर दिनुहोला भनिदिन्छु। कोइरालाले अरु बेलामा पनि आफूलाई कार्यालयमा एक्लै भेटेमात्रै नम्बर दिने चेतावनी दिएको छात्राले आरोप लगाइन्। मलाइ निकै सताएको थियो। पहिलो सेमेस्टरदेखि नै सताइरहेको थियो। तर त्यतिखेर तनाव भएका कारण बाहिर ल्याउन सकेकी थिइन्। खप्नै नसक्ने भएपछि घटना बाहिर ल्याएको हुँ, ती छात्राले अन्नपूर्णसँग भनिन्। त्रिवि शिक्षाशास्त्र केन्द्रीय विभागका प्रमुख दीपबहादुर अधिकारीले पनि कोइरालाविरुद्ध उजुरी आएको बताए। उक्त उजुरीलाई त्रिवि केन्द्रीय क्याम्पसलाई जानकारी गराउँदै कारबाही प्रक्रिया अघि बढाउन अनुरोध गरिएको बताए। त्रिवि केन्द्रीय क्याम्पसका प्रमुख कृष्णप्रसाद आचार्यले आरोप प्रमाणित भए कोइरालालाई कारबाही हुने बताए। आरोपित शिक्षक कोइरालाले भने आफूलाई फसाउन केही विद्यार्थी संगठनको मिलेमतोमा प्रहरी र त्रिविमा उजुरी हालिएको दाबी गरे।"
प्रधानमन्त्री रोजगार कार्यक्रम : झारपात गोडमेलमै सकियो करोडौं,"बुटवल : योजनाबिनै कार्यान्वयनमा जाँदा प्रधानमन्त्री रोजगार कार्यक्रमको करोडौं रकम फजुलमा खर्च भएको छ। नम्बर ५ प्रदेशका अधिकांश स्थानीय तहले झार गोडमेलमै करोडौं सकेका छन्। प्रदेश ५ का  सय ९ तहमा करिब आधा अर्ब रकम फजुलमै खर्च भएको हो। स्थानीय तहमा भएका कुनै पनि कार्यक्रम दीर्घकालिन प्रभावका छैनन्। हतारमा कार्यक्रम कार्यान्वयन हुँदा प्रभावकारी योजना बनाउन नसकिएको रोजगार अधिकृतहरु बताउँछन्। रुपन्देहीको तिलोत्तमा नगरपालिकाले ७० लाख खर्च गरिसक्दैछ। यो रकम सडक किनारको झार उखेल्न, विद्यालयका बगैचा, सडक सफाइमा खर्चिएको छ। तिलोत्तमा नगरमा यो कार्यक्रमअघि पनि सरसफाई अभियान चलेको थियो। त्यही कामलाई नगरपालिकाले आधा करोड खर्चिएको छ। 'नगरमा सञ्चालित आयोजनाको काम सकिसकेको थियो, बजेट सक्नैपर्ने भएकाले सरसफाई र गोडमेलमा रोजगारी दिनुपरेको हो,' तिलोत्तमा नगरपालिकाका रोजगार अधिकृत देवेन्द्र ज्ञवालीले भने। तिलोत्तमामा दुई सय २७ जनाले रोजगारी पाएका थिए।तीमध्ये अधिकांश महिला छन्। महिलाले बुटवल बेलहिया सडकको छेउमा उम्रिएका झार उखेलेर दिन बिताए। प्रधानमन्त्री रोजगार कार्यक्रमको कार्यविधिमा पालिकामा सञ्चालनमा रहेका योजना कार्यान्वयनमा मजदुर खटाउन सकिने उल्लेख छ। ती योजना नभए सरसफाइ, वृक्षारोपण, मर्मतलगायतका काम गर्न सकिने प्रावधान छ। तर पालिकाले फजुल काममा बढी रकम खर्च गरेका छन्। प्युठानको प्युठान नगरपालिकाको कार्यालय अगाडीको बगैचामा झार उखेलेर २० जना मजदुरले तलब पकाए। गरपालिकाले ५५ लाख बजेटमा नगरसफाई, वृक्षारोपण, खेलकुद मैदान सफाइको काम गरायो।नगरबाट भएका काममध्ये नाली निर्माण, स्वास्थ्यचौकी मर्मत र अस्पताल जाने बाटो निर्माणमात्रै दीर्घकालीन महत्वका काम गर्यो। नगरपालिकाका रोजगार संयोजक माधव गिरीका अनुसार ४४ लाख ज्यालामा खर्च भएको छ। प्युठानकै गौमुखी गाउँपालिकाले यस्तै फजुल काममा ३६ लाख रुपैया खर्च गरिरहेको छ। हतारमा कार्यक्रम आएकाले कार्यसम्पादनमा समस्या भइरहेको प्रमुख प्रशासकीय अधिकृत प्रेमचन्द्र अर्यालले बताए। गौमुखीले ९ दिनमै ३६ लाख सकेको हो। छिटो बजेट सक्नकै लागि ६ सय जनालाई रोजगारी दिइएको थियो। प्युठानका नौ स्थानीय तहमा २ हजार ५ सय बढीले रोजगारी पाएका छन्। यसमध्ये ७० प्रतिशत महिला कामदार छन्। पालिकाले प्रधानमन्त्री रोजगार कार्यक्रमको बजेट सक्नकै लागि टेण्डरमा दिइएका कार्यक्रम समेत फिर्ता लिएका थिए। रुपन्देहीको बुटवल उपमहानगरले सात हजारमा बगैचा सफाई गर्न दिएको सम्झौता रोकेर नयाँ रोजगारकर्ता भर्ना गरेको थियो। वडा नम्बर १० स्थित सडक किनारको बगैचा गोडमेलमा ४७ हजार बढी खर्च भयो। बुटवलले सबै वडामा १९ वटा कार्यक्रम गरेको थियो। 'सबैको लागि रोजगार, संवैधानिक अधिकार' नारा दिएर सुरु गरिएको रोजगार कार्यक्रमलाई रुपन्देहीका केही स्थानीय तहले कार्यान्वयनमा चासो देखाएनन्। रुपन्देहीको सबैभन्दा पुरानो सिद्धार्थनगर नगरपालिकासहित रोहिणी, शुद्धोधनलगायतका तहले असार तेस्रो हप्तासम्म समेत कार्यक्रम लागु गरेका छैनन्। सिद्धार्थनगर नगरपालिकाले चालु आवमा प्रधानमन्त्री रोजगार कार्यक्रम लागु गर्न नसकिने जनाएको छ। नगरपालिकाभित्र खासै काम नरहेकोले यस वर्ष कार्यक्रम लागु नगरिएको नगरपालिकाका प्रमुख प्रशासकीय अधिकृत ख्याम बहादुर थापाले बताए। 'नगरपालिका भित्र अधिकांश पक्की संरचना छन्। यहाँ सरसफाइ र वृक्षारोपणको काम मात्र बाँकी देखिन्छ, उनले भने,' 'रोजगारलाई झार गोडाउनलाई मात्र राखेर भएन अर्को वर्षदेखि काम हेरेर कार्यक्रम लागु गर्छौँ।' प्रधानमन्त्री रोजगार कार्यक्रमको कार्यविधि अनुसार उपलब्ध बजेटको ७० प्रतिशत पारिश्रमिक र ३० प्रतिशत साम्रगी खरिद गर्नुपर्ने उल्लेख छ।'कार्यविधिअनुसार नगरपालिकासँग रोजगार दिनका लागि तत्काल श्रममुलुक काम भएन, थापाले भने, ,त्यसैले अहिले कार्यक्रम लागु गरेनौँ।' उनले बोर्ड बैठकमा जनप्रतिनिधिले खोजेअनुसारको काम नरहेकोले चालु आवमा कार्यक्रम लागु नगर्न सुझाएको बताए। सस्तो लोकप्रियताका लागि अर्बौ सकिएको भन्दै विश्लेषकले आलोचना गरेका छन्। बेरोजगार छनौट मापदण्ड समेत प्रभावकारी नभएको नेपाल बार एसोसिएसनका केन्द्रीय सदस्य डा शिवराज पण्डितले बताए । 'मान्छे बोलाएर पैसा लैजाउ भन्नु र झार गोडमेल गराएर पैसा बाड्नु उस्तै हो, उनले भने। कार्यक्रमलाई उत्पादनसँग नजोडे वेरोजगारको जीवनस्तर नउकासिने उनको भनाई छ । 'कार्यक्रम राम्रो हो, तर कार्यान्वयन प्रभावकारी नहुँदा यसले सकारात्मक नतिजा दिन सकेन, उनले भने, 'आगामी वर्षमा सच्याएर जानुपर्छ।"
बाढीले अवरुद्ध सडक ५ दिनपछि खुल्यो,"मैलुङ, नुवाकोट : पाँच दिनदेखि अवरुद्ध गल्छीत्रिशूलीमैलुङस्याफ्रुवेशीरसुवागढी सडक सुचारु भएको छ। बाढीले ह्युमपाइप बगाएपछि उक्त सडक शुक्रबारदेखि अवरुद्ध थियो। अविरल वर्षाका कारण बेत्रावतीमैलुङस्याफ्रुवेशी सडकखण्डको गुम्चेत नजिक ठूलोखोलामा राखिएको ह्युमपाइप बगाउँदा अवरूद्व सडक मर्मत गरेर अस्थायी रूपमा सञ्चालन गरिएको सडक आयोजना प्रमुख नारायणदत्त भण्डारीले जानकारी दिए। रसुवाका प्रमुख जिल्ला अधिकारी अर्जुन भण्डारीले वर्षातको समयमा रातमा सवारी साधन नचलाउन र दिनमा सम्भावित जोखिमलाई ध्यान दिन आग्रह गरे। वर्षातको बेला दुर्घटनाको जोखिम उच्च भएकाले सो सडकमा दुई महिना साना, ठूला तथा जुनुसुकै यातायात सन्चालन नगर्नु नै उचित भएको भण्डारीले बताए। गत वर्षमात्र निर्मित सडकखण्डमा साना यातायातका साधनमात्र सन्चालन गर्ने लिखित निर्णय भए पनि बाध्यता र छोटो दूरीका कारण ठूला हेभी गाडीसमेत सन्चालन हुँदै आएका छन्। यो सडक बेत्रावती कालिकास्थान धुन्चे हुँदै स्याफ्रु जोड्ने सडक भन्दा २५ किलोमिटर छोटो छ। बेत्रावतीकालिकास्थान धुन्चे हुँदै स्याफ्रुवेशीको दूरी ५४ किलोमिटर छ।"
"सरकारविरुद्ध नेविसंघको विरोध, प्रधानमन्त्रीलाई विषाक्त तरकारी र फलफूल उपहार दिने","काठमाडौं: जनस्वास्थ्यमाथि खेलबाड गर्न सरकारले भारतबाट विषाक्त तरकारी तथा फलफूल बिना परीक्षण आयात गर्न दिने निर्णय गरेको आरोप लगाउँदै नेपाल विद्यार्थी संघले विरोध प्रदर्शन गरेको छ। प्रमुख प्रतिपक्षी दल कांग्रेसको भातृसंगठन नेविसंघले सोमबार देशभरका क्याम्पस अगाडि प्रदर्शन गरेको हो। सोही क्रममा नेविसंघका निवर्तमान केन्द्रीय सदस्य सुशील भट्टको अगुवाइमा राजधानीको बालाजुनेपालटारस्थित ग्रामिण र एनआर क्याम्पस अगाडि विरोध प्रदर्शन गरिएको हो। तरकारीसहित प्रदर्शनमा उत्रिएका नेविसंघका नेताकार्यकर्ताले जनतालाई विष मिसिएको तरकारी खुवाउन पाइँदैन भन्दै सरकारविरुद्ध नाराबाजी गरे। विरोध प्रदर्शनका क्रममा बोल्दै भट्टले भारतसित घुँडा टेक्ने केपी ओली नेतृत्वको सरकार नसच्चिए कडा संघर्ष गर्ने चेतावनी दिए। उनले कुनैपनि हालतमा विषादीको परीक्षण गरेर मात्रै भारतीय तरकारी आयातको व्यवस्था मिलाइनु पर्नेमा जोड दिए । सो क्रमममा भट्टसहित विद्यार्थी नेता पवन थापा, सन्तोष गुरुङ, ठाकुर नेपाल, स्वेच्छा उप्रेती ,लक्ष्मी सिलवाल, जीवन रानालगायतले मन्तव्य राखेका थिए। आइतबार एक विज्ञप्ति जारी गर्दै नेविसंघ महामन्त्री कुन्दन राज काफ्लेले भारतीय तरकारी बिना जाँच आयात गर्ने सरकारी निर्णयविरुद्ध चरणवद्ध आन्दोलनको घोषणा गरेका थिए। जसअनुसार सोमबार देशभरका क्याम्पस अगाडि तरकारीसहित विरोध प्रदर्शन गर्ने तय भएको थियो। यस्तै, २४ गते ७७ वटै जिल्ला प्रशासन कार्यालयबाट प्रधानमन्त्रीलाई विषाक्त तरकारी तथा फलफूल उपहार पठाउने, असार २५ गते विषाक्त तरकारीको असरबारे प्रचारप्रसार गर्ने, २६ गते मसाल जुलुस निकाल्ने र २७ गते माइतीघरमा प्रदर्शन गर्ने कार्यक्रम तय गरिएको छ।"
फलामे डाँडामा पाहुना घर,"बेनी : करबाकेली पदमार्गअन्तर्गत जलजला गाउँपालिका५ मा रहेको फलामे डाँडामा सामुदायिक पाहुनाघर सञ्चालनमा आएको छ।भ्रमणमा आउने पाहुनालाई खान र बस्न सहजका लागि स्थानीयवासिन्दाले सामुदायिक पाहुनाघर बनाएका हुन्। समुन्द्री सतहदेखि तीन हजार तीन सय मिटरको उचाइमा अवस्थित फलामे डाँडालगायत म्याग्दी र उत्तरी पर्वतका पर्यटकीय स्थललाई समेटेर गत वर्ष करबाकेली पदमार्ग सञ्चालनमा ल्याइएको थियो। पाहुनाघरमा एक दिनमा बीस जनालाई खानेबस्ने सुबिधा उपलब्ध गराइने लोप्रेका पुर्ख पुनले जानकारी दिए। आठ कोठे पाहुना घर र सभाहलसहितको डाइनिङ हलका लागि दुईवटा भवन बनाइएका छन्। प्रदेश सरकारको दश लाख र जलजला गाउँपालिकाको एक लाख रुपैयाँ अनुदानमा पाहुनाघरको भवन बनाइएको हो। यसैगरी स्थानीय तुलबहादुर पुनले श्रीमती बहुमती पुनको पुण्य स्मृतिमा १९ लाख रुपैयाँ खर्चेर डाइनिङ हल र खोप केन्द्रका लागि अर्को भवन बनाइदिएका छन्। 'फलामे डाँडाको पर्यटन विकासका लागि पूर्वाधार निर्माणलाई तीब्रता दिएका छौं,' पुनले भने, 'पाहुनाघर र डाइनिङ हल बनेपछि गाउँमा आउने पाहुनालाई खान र बस्न समस्या नहुने र आम्दानीको स्रोत बढ्ने अपेक्षा गरेका छौं।' पहाडको टुप्पोमा समथर फाँट रहेको फलामे डाँडाबाट सूर्योदय, म्याग्दी, पर्वत र बागलुङका बस्ती, धौलागिरि, अन्नपूर्ण, गुर्जा, निलगिरि हिमाल र पहाडी भुगोलको मनोरम दृष्य अवलोकन गर्न सकिन्छ। डाइनिङ हल र खोप केन्द्रको भवन निर्माणका लागि तुलबहादुर पुनले १९ लाख २५ हजार, स्वास्थ्य कार्यालयले दुई लाख रुपैयाँ सहयोग उपलब्ध गराएका थिए भने स्थानीयबासीले दुई लाख रुपैयाँ बराबरको श्रमदान गरेका निर्माण समितिका चक्र पुनले बताए । फलामे डाँडामा प्रस्तावित भ्यु टावरसम्म जाने ३६० मिटर ढुङ्गे सिढीसहितको पदमार्ग समेत बनेको छ। प्रदेश सरकारको चार लाख पचास हजार, गाउँपालिकाको एक लाख पच्चिस हजार अनुदान र समुदायको एक लाख पन्ध्र हजार चन्दा सहयोगमा पदमार्ग निर्माण भएको हो। पदमार्गको मध्य भागमा प्रेमबहादुर फगामीको स्मृतिमा उनका परिवारले विश्राम गर्ने चौतारी बनाएका छन्।"
सर्पले टोकेर बालिकाको मृत्यु,भद्रपुर : कोठामा सुतिरहेको अवस्थामा विषालु सर्पको टोकाइबाट सात वर्षीया बालिकाको मृत्यु भएको छ।मृत्यु हुनेमा झापा गाउँपालिका ६ स्थित मदरगाछ बजारका बैद्यनाथ गोसाईकी सात वर्षीया छोरी निरुता रहेको जिल्ला प्रहरी कार्यालय झापाका प्रहरी नायब उपरीक्षक महेन्द्रकुमार श्रेष्ठले जानकारी दिए।प्रहरीका अनुसार आफ्नै घरको कोठामा सुतिरहेकी बालिकालाई आइतबार राति विषालु सर्पले टोकेको थियो। राति २ बजे छोरीलाई सर्पले टोकेको थाहा पाएपछि बालिकाका बुवाले तत्काल उपचारका लागि कनकाई नगरपालिकास्थित सर्पदंश उपचार केन्द्रमा लगेका थिए।बालिकाको उपचारको क्रममा बिहान ४ बजे मृत्यु भएको डीएसपी श्रेष्ठले जानकारी दिए। गर्मीयामको सुरुसँगै झापामा सर्पको बिगबिगी सुरु भएको छ। झापाको कचनकवल गाउँपालिकामा स्थानीयबासीले सर्पदंश उपचार सेवा माग गरेका छन्। झापाका दक्षिण भेगका जनताले सर्पले डसेमा उपचारका लागि टाढा धाउनुपर्ने बाध्यता छ।
आत्मनिर्भर अर्थतन्त्रमा जोड दिऔं : राष्ट्रपति,"काठमाडौं : राष्ट्रपति विद्यादेवी भण्डारीले आत्मनिर्भर अर्थतन्त्र निर्माणमा अघि बढ्नुपर्ने बताएकी छन्। नेपाल राष्ट्र बैंकको भवन शिलान्यास कार्यक्रममा सम्बोधन गर्दै राष्ट्रपति भण्डारीले बैंक तथा वित्तीय संस्था आत्मनिर्भर अर्थतन्त्रमा अघि बढ्न नसकेको भन्दै नेपाल राष्ट्र बैंकले त्यसतर्फ भूमिका खेल्नुपर्ने बताइन्। कृषि, उद्योग, पर्यटन, जलविद्युत क्षेत्रमा प्रयाप्त लगानी बढाएमा मात्र संमृद्वि हाँसिल हुने उनको भनाइ छ। बैंक तथा वित्तीय संस्थाको बचतलाई उत्पादनशील क्षेत्रमा लगानी गरी व्यापारघाटा कम गर्नुपर्नेमा उनले जोड दिइन्। 'उत्पादन र व्यवसायिक क्षेत्रमा लगानी बढाएर रोजगारी सिर्जना गर्न आवश्यक छ,' उनले भनिन्। वित्तीय प्रणाली चुस्तदुरुस्त बनाउन राष्ट्र बैंकले भूमिका खेल्नुपर्ने उनको भनाइ छ। 'वित्तीय प्रणालीलाई नियमनका माध्यमबाट अनुशासित बनाउनुपर्छ,' उनले भनिन्। उनले आर्थिक संमृद्विको यात्रा सार्थक बनाउने गरी मौद्रिक नीति जारी हुनुपर्ने बताइन्। आधारभूत बैंकिङ सेवा पाउने सुनिश्चिता गर्न केन्द्रीय बैंकले थप भूमिका खेल्नुपर्ने उनको भनाइ छ। आधुनिक बैंकिङ प्रणालीबाट सबै जनतालाई आधारभूत बैंकिङ सेवा पाउने सुनिश्चितता गरिनुपर्नेमा उनले जोड दिइन्। अर्थमन्त्री डा युवराज खतिवडाले बैंकिङ प्रणाली सही नभए बिमा, धितो र सहकारी क्षेत्रसमेत सफल हुन नसक्ने बताए। मुलुक वित्तीय स्थायित्व युगमा प्रवेश गरेको भन्दै अर्थमन्त्री खतिवडाले उच्च आर्थिक वृद्धि हाँसिल गर्न, आर्थिक स्थायित्व कायम गर्न र आर्थिक सम्बन्ध बलियो बनाउन राष्ट्र बैंकले भूमिका खेल्नुपर्ने बताए। लगानीका वातावरण सुधार गर्दै वैदेशिक लगानीसमेत ल्याउन आवश्यक भएको उनको भनाइ छ।केन्द्रीय बैंकले उत्पादन बढाउने क्षेत्रमा कर्जा प्रवाह गर्नुपर्ने बताए। अर्थमन्त्री खतिवडाले बढ्दो व्यापारघाटा, सेवाको उत्पादन पनि कम हुँदा वित्तीय क्षेत्रको स्थायित्व र भुक्तानी सन्तुलनमा समस्या पर्ने बताए। वित्तीय कारोबार पारदर्शी र अनुशासित हुनुपर्ने उनको भनाइ छ। 'स्वायत्तताले अराजकता निम्तिने खतरा हुन्छ,' उनले भने,' जग बलियो भए मात्र संरचना बलियो हुन्छ, आर्थिक स्थायित्व कायम गर्न पूर्वाधार विकास अत्यावश्यक हुन्छ।' नेपाल राष्ट्र बैंकका गभर्नर डा चिरञ्जीवि नेपालले नीतिगत पहलले कृषि, उर्जा तथा पर्यटन क्षेत्रमा लगानी बढेको बताए। बैंक तथा वित्तीय संस्था मर्जर हुने क्रम बढेको भनदै यसले वित्तीय स्थायित्व बढ्ने उनको भनाइ छ। उनले छिट्टै मौद्रिक नीति जारी गरी भुक्तानी प्रणाली असन्तुलन हुन नदिने बताए ।"
इन्जिनियरिङ पढ्न विदेश जानेलाई प्रवेश परीक्षा लिन माग,"काठमाडौं : इन्जिनियरिङ विषय पढ्न विदेश जाने विद्यार्थीलाई नेपालमै प्रवेश परीक्षा लिने व्यवस्था गर्न यस क्षेत्रका व्यक्तिले माग गरेका छन्। असार २५ र २६ गते राजधानीमा हुन लागेको एकोन इन्जिनियरिङ एजुकेसन फेयर २०१९ बारे जानकारी दिन आइतबार राजधानीमा पत्रकार सम्मेलन गरेर उनीहरूले यस्तो माग गरेका हुन्। देशभरि सञ्चालित इन्जिनियरिङ कलेजको छाता संगठन एसोसिएसन अफ इन्जिनियरिङ कलेज अफ नेपाल (एकोन)ले पीईए एसोसिएसन प्रालिसँग सहकार्यमा मेला आयोजना गर्न लागेको हो। पीईएका अध्यक्ष लक्ष्मण पोखरेलले स्वदेशमै सञ्चालित इन्जिनियरिङ कलेजको पढाइ स्तरीय भए पनि सही जानकारी नपाउँदा नेपाली विद्यार्थी विदेश जान बाध्य भएको बताए। नेपालको इन्जिनियरिङसम्बन्धी पढाइलाई दक्षिण एसियामै उत्कृष्ट मानिन्छ। यदि नेपाली विद्यार्थी इन्जिनियरिङ विषयकै लागि विदेश जान्छन् भने ठीकै छ। तर उनीहरूलाई नेपालमा प्रवेश परीक्षामा उत्तीर्ण भएपछि मात्र विदेशमा पढ्न जान दिने व्यवस्था गरौं, पोखरेलले भने, यसो गर्दा उनीहरूको पनि स्तर पढ्छ। स्तरीय शिक्षा पाएका जनशक्तिले दिने सेवा पनि स्तरीय नै हुन्छ। एकोनका महासचिव तथा सगरमाथा इन्जिनियरिङ कलेजका प्राचार्य रमेश श्रेष्ठले नेपालका इन्जिनियरिङ कलेजबाट उत्पादित जनशक्ति विश्वका जुनसुकै देशमा गए पनि प्रतिस्पर्धा गर्न सक्ने बताए। विदेशमा पढेर नेपाल फर्कने जनशक्तिले नेपालको परिवेशअनुसार पढ्न नपाउने भएकाले काम गर्न समेत असहज हुन्छ, उनले भने, उदाहरणका लागि भारतमा पढ्नेले हिमाल र पहाडको विषयमा धेरै पढ्न पाउँदैन। तर नेपाल फक्र्यो भने हिमाल र पहाडमै काम गर्नुपर्छ। यस्तो अवस्थामा स्वदेशमा पढ्दा राम्रो हुन्छ। नेपालका इन्जिनियरिङ कलेजमा २३ विधामा पढाइ भइरहेको छ। पहिलोपटक आयोजना हुन लागेको मेलामा ३० भन्दा बढी इन्जिनियरिङ कलेजको सहभागिता रहने आयोजकले जनाएको छ। मेला कमलादीस्थित नेपाल प्रज्ञा प्रतिष्ठानमा हुनेछ। मेलामार्फत इन्जिनियरिङका विभिन्न विधा, कुन विधा पढ्दा रोजगारीका सम्भावना कस्तो रहन्छ तथा कुन विधाका लागि कति शुल्क लाग्छ विद्यार्थी तथा अभिभावकलाई जानकारी दिइने कलेज अफ इन्फर्मेसन टेक्नोलजी एन्ड इन्जिनियरिङका प्रबन्ध निर्देशक तथा पूर्वाञ्चल विश्वविद्यालयबाट सम्बन्धन प्राप्त इन्जिनियरिङ कलेजहरूको सञ्जालका संयोजक सुधीर गुरागाइँले जानकारी दिए।"
सडकले कुलो पुरिँदा बाँझियो खेत,ओखलढुंगा : जथाभावी खनिएको सडकले सिँचाइ कुलो पुरिएपछि लिखु गाउँपालिका ६ को उब्जाउसिल खेत बाँझिएको छ । लिखु एकवार सडक निर्माण सिँचाइ कुलो भत्किएपछि खेत बाँझिएको हो। कुले भत्किएपछि खेतमा सिँचाइ सुविधा नहुँदा खेत बाँझै रहेको किसानको गुनासो छ। लिखु गाउँपालिका६ मा लिखु एकवार सडक निर्माण गर्दा एक सय पचास घरधुरीको एक हजार रोपनी बढी खेत बाँझो भएको६ का वडाध्यक्ष टिकाराम मगरले बताए। उनले कुलोमा भएको क्षति र मर्मतको योजना नभएपछि सिँचाइ नहुँदा किसानको खेत बाँझो राख्नुपर्ने अवस्था आएको बताए।स्थानीय स्तरमा कुलो तथा खानेपानीको मर्मत गर्ने अवस्था नरहेको अध्यक्ष मगरले जानकारी दिए। सडक खन्दा कुलो पुरिएपछि निर्माण पक्षले कुलो मर्मत गरेको छैन। कुलो स्थानीय उपभोक्ताबाट मात्रै मर्मत संभव नभएकाले खेत बाँझै छाड्नु परेको गाम्नाङ्गटार खाल्टेका किसान दलबहादुर मगरले गुनासो गरे। सडक निर्माण गर्ने सम्बन्धित निकायले सिँचाई कुलो मर्मत नगरिदिँदा खेत बाँझो राख्न बाध्य भएको मगरले बताए। लिखु गाउँपालिकाको गाम्नाङ्टारस्थित खाल्टेमा सिँचाइ पुर्याइएको चार किलोमिटर कुलो सडक निर्माणका क्रममा भत्किएपछि यो वर्ष किसानले धानको बिउ नै राखेका छैनन्। सडक खनिएका कारण धेरै सिँचाइ कुलोमा क्षति भएपछि तीन बाली लगाउने खेत बाँझिएको हो। लिखु गाउँपालिकामा सडकले विभिन्न स्थानका गरी ५ किलोमिटरभन्दा बढी सिँचाइ कुलो पुरिएको छ। सिँचाइ अभावमा १ सय ५० घरधुरीले खेत नै बाँझै छाडेका छन्। खेत बाँझिएपछि खाद्यन्न अभाव हुने स्थानीय हरि भट्टराईले बताए। गाउँपालिकाले समेत खेत बाँझिएको विषयमा चासो नदिएपछि किसान आक्रोशित भएका छन्।
"एलएलबी परीक्षा : १० हजार भर्ना, परीक्षामा ५ हजार","काठमाडौं : गत वर्ष एउटा समाचार निकै चर्चामा रह्यो, १ हजार २ सय क्षमताको नेपाल ल क्याम्पसमा १२ हजार विद्यार्थी एलएलबीमा भर्ना भए। क्षमताभन्दा अत्यधिक विद्यार्थी भर्ना गर्न नसक्ने भन्दै क्याम्पस प्रशासनले प्रवेश परीक्षा लिने निर्णय गर्यो। यसको विद्यार्थी संगठनले प्रतिवाद गरे। आन्दोलन गरे र फाराम भरेका सबै विद्यार्थीलाई भर्ना लिन क्याम्पसलाई बाध्य पारे। ती विद्यार्थीमध्ये १० हजार २ सय ४१ जनाले परीक्षा फाराम भरे। परीक्षामा भने जम्मा ४ हजार ९ सय ९५ जना मात्र उपस्थित भए। उनीहरूको वार्षिक परीक्षा गत साता सुरु भएको छ। परीक्षामा न्यून परीक्षार्थी उपस्थित भएपछि त्रिवि परीक्षा नियन्त्रण कार्यालय र क्याम्पस दुवै दुःखित भएका छन्। आइतबारसम्म ३ विषयका परीक्षा सकिएको छ। परीक्षा नियन्त्रण कार्यालयका सहनियन्त्रक पशुपति अधिकारीका अनुसार पहिलो दिन ४ हजार ९ सय ९५ परीक्षार्थी उपस्थित भएका थिए। दोस्रो र तेस्रो दिन पहिलो दिनभन्दा परीक्षार्थी निकै घटेको उनले जानकारी दिए। हरेक दिन परीक्षार्थी घटिरहेका छन्। यसले विद्यार्थी पढ्नभन्दा पनि लहडमा भर्ना हुने गरेको प्रमाणित गरेको छ, उनले भने। सबै परीक्षार्थीका लागि २५ परीक्षा केन्द्र तोकिएको थियो। सबै आउने आकलन गरेर क्याम्पसले सोहीअनुसार जनशक्ति पनि परिचालन गरेको छ। तर परीक्षार्थी थोरै हुँदा अधिकांश केन्द्रमा अनावश्यक जनशक्ति परिचालन गर्नुपरेको छ। अधिकारीले भने, हुन त विश्वविद्यालयमा परीक्षार्थी आउँदा र नआउँदा कति नाफा र घाटा भयो भन्ने हुँदैन। तर परीक्षार्थी थोरै आउँदा परीक्षाको तयारी गरेका क्याम्पस र पनिकाको दुःख खेर गएजस्तै भएको छ। स्थानीय तहको निर्वाचन भएसँगै हरेक तहमा रोजगारीको अवसर खुल्ने र ती तहमा चुनावी प्रतिस्पर्धामा जान कानुनी ज्ञान भए सहज हुने भएकाले यस विषयमा भर्ना हुनेको लहर चलेको थियो। धान्नै नसक्ने गरी विद्यार्थी आएपछि क्याम्पसले प्रवेश परीक्षा लिएर ८ सय विद्यार्थी मात्र भर्ना गर्ने निर्णय गरेको थियो। त्यसैअनुसार ५ हजार विद्यार्थी प्रवेश परीक्षामा सहभागी भए। तर प्रवेश परीक्षाकै दिन केही विद्यार्थीले सहजै भर्ना पाउनुपर्ने माग गर्दै प्रश्नपत्र च्यातेपछि क्याम्पसले बाध्य भएर सबैलाई भर्ना लिएको थियो। प्रति विद्यार्थी एक वर्षको शुल्क ९ हजार १ सय ५० रुपैयाँ शुल्क क्याम्पसले लिएको थियो। ती विद्यार्थीबाट भर्नाबापत मात्रै १० करोड रुपैयाँभन्दा बढी उठेको थियो।"
न्यायको प्रतीक्षामा द्वन्द्वपीडित,"काठमाडौं : सशस्त्र द्वन्द्वकाल सकियो तर त्यसले दिएका घाउ आलै छन्। द्वन्द्वकालमा तत्कालीन राज्यव्यवस्था र द्वन्द्वरत दुवै पक्षबाट पीडित भएका नागरिक अझै पनि न्यायको प्रतीक्षामा छन्। द्वन्द्वकै कारण अंगभंग भएका, ज्यान गुमाएका, बलात्कृत भएका, बेपत्ता पारिएका परिवारले न्याय पाउन अझै कति प्रतीक्षा गर्नुपर्छ ? बबरमहलमा रहेको नेपाल आर्ट काउन्सिलमा यही प्रश्नको जवाफ खोज्न न्यायको प्रतीक्षामा शीर्षकको सप्ताहव्यापी द्वन्द्वपीडितको फोटो प्रदर्शनी गरिएको छ। बिहीबारदेखि सुरु भएको प्रदर्शनीमा तिनै बेपत्ता पारिएका अंगभंग भएका, बलात्कारको सिकार भएका पीडितको कथा समेटिएको छ । प्रदर्शनीमा राखिएको पहिलो तस्बिर निकै कारुणिक छ। उक्त फोटोमा एक खुट्टा र एक बञ्चरो छ। रामकुमार यादवलाई द्वन्द्वकालमा साँझको समय माओवादीले घरबाटै घिसारेर इनारछेउ लगेका थिए। त्यहाँ उनलाई घोप्टो पारेर भुइँमा सुताइयो। त्यसपछि दुवै खट्टामा बञ्चरोको पछाडिको भागले बारम्बार पिटियो। प्रहार सहन नसकी उनी बेहोस भए। अस्पतालमा होस खुल्दा थाहा भयो, उनलाई बञ्चरोको धारिलोपट्टिको भागले पनि हानिएको रहेछ। अन्ततः ती यादवले एउटा खुट्टा गुमाए । मुकुन्दसिंह ओलीले सशस्त्र द्वन्द्वका समय विद्रोह शीर्षकको कविता लेखेकै कारण राज्यपक्षबाट यातना सहनु परेको थियो। उनलाई माओवादी भन्दै जेल चलान गरियो। उनीमाथि निर्घात कुटपिट भयो। त्यतिबेला उनले एसएलसी परीक्षासमेत दिएका थिएनन्। उनलाई माओवादी पार्टीको बारेमा केही जानकारी थिएन । द्वन्द्वकालमा दिनराज भण्डारीको घर सम्पत्ति माओवादीले कब्जा गरे। उनी बेसहारा भई कहिले छिमेकमा त कहिले जंगल पस्थे। पछि उनलाई माओवादीले समातेर खुट्टा भाँचिदिए। प्रदर्शनीमा राखिएको अर्को तस्बिरमा प्रहरीद्वारा पतिलाई निर्घात कुटपिट गरी बेपत्ता बनाइएकी एक पत्नीको कथा छ। प्रदर्शनीमा बलात्कृत बालबालिका र महिलाको पीडा पनि छ । केवल १२ वर्षकी एक बालिकालाई माओवादीको सांस्कृतिक कार्यक्रममा जबर्जस्ती भाग लिन लगाउँदा प्रहरीले समातेर जंगल लगेको र खाल्डोमा पुर्न खोजेका थिए। तर उनको त्यहाँ बलात्कार भयो। त्यसपछि बारम्बारको बलात्कारले उनी विक्षिप्त भइन्। त्यो बेलाको यातनाले आझ पनि उनलाई पीडा हुन्छ। उनी नियमित औषधि उपचार गराइरहेकी छन् । द्वन्द्वपीडितको न्यायका लागि भन्दै महिला कानुन र विकास मञ्चले द्वन्द्वपीडितको फोटो प्रदर्शनीमा ल्याएको हो। मञ्चका कार्यकारी निर्देशक सविन श्रेष्ठका अनुसार २०५२ देखि २०६३ सम्म भएको सशस्त्र द्वन्द्वको अन्त्यपश्चात् नेपाल सरकारले द्वन्द्वपीडितको आवश्यक न्याय र सुलभ प्रक्रियाको मागलाई पूरा गर्न सकिरहेको छैन । उनी भन्छन्, द्वन्द्वले सबैभन्दा बढी पीडा महिलालाई दिएको छ । विशेषगरी यौनहिंसाका पीडितको लागि कुनै अन्तरिम राहतको व्यवस्था नहुनु अझै पीडादायी भएको उनी बताउँछन् । द्वन्द्वकालमा राज्यपक्ष र तत्कालीन विद्रोही माओवादी पक्षको आक्रमणबाट झन्डै १७ हजार नागरिक मारिएका थिए। त्यसमध्ये राज्यपक्षबाट ११ हजार र तत्कालीन विद्रोही पक्षबाट ६ हजार नागरिकको ज्यान गएको तथ्यांकमा उल्लेख छ ।"
"देशभर मनसुन सक्रिय, चार दिनसम्म भारी वर्षाको संभावना","काठमाडौं : मनसुन सक्रिय भएसँगै आगामी चार दिनसम्म देशका अधिकांश स्थानमा मध्यमदेखि भारी वर्षाको सम्भावना रहेको जल तथा मौसम पूर्वानुमान महाशाखाले जनाएको छ।भारतमा रहेको न्यून चापीय रेखा 'पानी पर्ने प्रणाली' उत्तर नेपालतर्फ सर्दै गएकाले नेपालमा मनसुनी गतिविधि सक्रिय भएको महाशाखाका मौसमविद् समिर श्रेष्ठले बताए।उक्त न्यून चापीय प्रणाली चारपाँच दिनसम्म रहन सक्ने र त्यसपछि दक्षिणतिर सर्ने भएकाले नेपालमा भन्दा भारतमा वर्षा बढी हुने मौसम पूर्वानुमान महाशाखाले जनाएको छ। शनिबारदेखि देशभर मनसुन सक्रिय भएकाले बाढीपहिरो जान सक्ने हुँदा सतर्कता अपनाउन मौसमविद्ले आग्रह गरेका छन् । आज देशका अधिकांश भागमा सामान्यदेखि पूर्ण बदली रही धेरैजसो स्थानमा मध्यमदेखि भारी वर्षाको सम्भावना रहेको मौसम पूर्वानुमान महाशाखाले जनाएको छ। पूर्वी क्षेत्रमा बहने साना नदी, सुदूरपश्चिम, गण्डकी प्रदेशको १, २ र ३ का नदी र चुरेबाट बहने केही ससाना नदीमा समेत आकस्मिक बहाव बढ्ने सम्भावना रहेकाले सतर्कता अपाउन पनि भनिएको छ। मङ्लबार पनि देशभर सामान्यदेखि पूर्ण बदली रही देशका धेरैजसो भागमा वर्षाको सम्भावना रहेको बताइएको छ। बुधबार देशको अधिकांश स्थानमा बदली हुनाका साथै मध्यमदेखि भारी वर्षाको सम्भावना रहेको मौसमपूर्वानुमान महाशाखाले जनाएको छ।रासस"
बाजुराको बुढीगंगा नदी थुनिने खतरा,"बाजुरा : बाजुराको बुढीगंगा र त्रिबेणी नगरपालिका बीचमा रहेको बुढिगंगा नदी थुनिने खतरामा रहेको छ। वर्षासँगै नदीमा पानीको बहाव बढदै जानु र त्रिबेणी नगरपालिका ९ पैमा गाउँ तलबाट पहिरो खस्न थालेपछि नदी थुनिने खतरा बढेको बुढिगंगा नगरपालिका नगर प्रमुख दिपकबिक्रम शाहले बताए। गत वर्षदेखि नै उक्त ठाउँमा पहिरो बग्न थालेको हो। हिउँदको समयमा सुख्खा पहिरो बगेपनि त्यसले खासै असर गरेको थिए। वर्षात्मा नदीमा पानीको बहाव बढने भएपछि द्वावारीमामा रहेको नदी थुनिने खतरा भएपछि स्थानीयबासी त्रसित बनेका छन्। लगातार पहिरोसँगै ठूला ढुंगा नदीको बीच भागमा जम्मा हुन थालेपछि जतिबेला पनि नदी थुनिन सक्ने खतरा रहेको त्रिबेणी नगरपालिकाले नगर प्रमुख रामसिंह रावलले बताए। नदी थुनिने जोखिम बढेपछि स्थानीयलाई समेत सचेत गराइएको रावलले बताए। गत वर्षदेखि नदीबुढीगंगा नगरपालिका तिरको छेउतिर बगिरहेको छ। नदी एक छेउबाट बग्न थालेपछि यता बुढीगंगा नगरपालिका१ अम्कोटको तल्लो भागबाट पहिरो जान सुरु भएको स्थानीय नविन थापाले बताए। पैमा र अमकोटका स्थानीय त्रसित लगातार पहिरो जान थालेपछि त्रिबेणी नगरपालिका ९ पैमा र बुढीगंगा नगरपालिका १ अमकोटका स्थानीय रातभर जाग्राम बस्ने गरेका छन्। 'गाउँको छेउबाटै रातभर गड्याङ गुडुङ आवाज आउँछ। निन्दै लाग्दैन',स्थानीय भानुभक्त पाध्यायले भने,' यहाँ जतिबेला जे पनि हुनसक्छ।' त्रिबेणी नगरपालिका ९ पैमाको छेउबाट लगातार आएको पहिरोले गत वर्ष तीन महिनासम्म साँफे मार्तडी सडक पूर्णरुपमा बन्द भएको थियो। पहिरोले बुढीगंगा र त्रिबेणी नगरपालिका जोड्ने झोलुंगे पुल, दुबैतर्फको खेतियोग्य जमिन अघिल्लो वर्ष नै बगाइसकेको छ। बाँकी रहेको जमिन कटान हुन सुरु भएको स्थानीय त्रिबेणी नगरपालिकाका नरी रावलले बताए। लगातार पहिरो जाने हो भनेबुढीगंगा नगरपालिकाकाको क्षेत्रमा रहेको साफे मार्तडी सडकखण्ड, अम्कोटको बस्ती, ताँप्री सेरा,सेरा,फालासेनको तल्लो भाग,बार्जुगाडको तल्लो भाग लगायतका थुप्रै खेतीयोग्य जमिन बग्ने निश्चित छ। त्यस्तै, त्रिबेणी नगरपालिकाको९ को पैमा गाउँ विस्तापित हुने भएको छ। गाउँ वरिपरि, तलामाथि चारैतिरबाट पहिरो जान सुरु भएको स्थानीय मदन थापाले जानकारी दिए। त्रिबेणी नगरपालिकाका नगरप्रमुख रामसिंह रावलले पैमा गाउँबासीको खेतीयोग्य जमीन र वरपरका गोठ छाना पहिरोमा पुरिसकेको र अब गाउँ नै पुरिने अवस्थामा रहेको रावलले बताए। नदी थुनिएपछि त्रिबेणी नगरपालिकाकाको तल्लो भागमा रहेका थुप्रै बस्ती तथा खेतीयोग्य जमिनमा क्षति पुग्ने स्थानीयले बताए। बडिमालिका नगरपालिकाको तिपाडा,जडगासम्मा क्षति पुग्नसक्ने स्थानीयले बताएका छन्। अछामसम्म क्षति हुनसक्ने बुढिगंगा नदी थुनिँदा अछाम जिल्लाको साफेबगर नगरपालिकाकासम्म ठूलो छति हुने देखिन्छ।साँफेबगर नगरपालिकाको बीच हुँदै बग्ने भएकाले बुढाबगर, ताँसी एरिया, ठाँटी, साफेबगरमा रहेको एयरपोर्टसम्म असर पर्नेसक्ने साफेबगर नगरपालिका स्थानीय पुष्प भट्टले बताए। नदी थुनियो भने बैजनाथ धाममा समेत ठूलो क्षति पुग्नेछ। यस्तै बाजुरा र अछामको दर्जनौं बस्ती र खेतीयोग्य जमिन पनि बगरमा परिणत हुने निश्चित छ। त्रिबेणी नगरपालिका र बुढीगंगा नगरपालिकाको द्धारीमा पहिरोले उक्त नदी थुनिने खतरा बढेपछि सुदुरपश्चिम प्रदेश सरकारले यो आर्थिक वर्ष ०७६०७७ एक करोड बजेट तड्बन्धनका लागि छुट्याएको प्रदेश सरकारका आन्तरिक मामिला तथा कानुनमन्त्री प्रकाशबहादुर शाहले जानकारी दिए।"
