शीर्षक,विवरण
निन्दनीय गौहत्या,"गाईलाई लग्यो नि ! आज कसले बाच्छो छुटाईकन पोथी पाश परी मरी नि ! गुँडका बच्चा नहुर्कीकन राष्ट्रकवि माधवप्रसाद घिमिरेको लोकप्रिय कृति गौरी को ११ औं खण्ड मान्छे हो ! यिनलाइ प्यार गर है मा यो कविता छ। यसले हरेक जीवनको सुरक्षाको वकालत गर्छ। त्यसमाथि गाई नेपाली समुदायको यस्तो विम्ब हो, जसमा मातृत्वको आभास आउँछ। यो राष्ट्रिय जनावर हो। बहुसंख्यकले यसलाई पूजा गर्छन्। गाईको मूत्र, गोबर, दूध तथा घिउको समेत विशेष महत्त्व छ। त्यही भएर गौहत्या कानुनद्वारा वर्जित छ। गाई (जर्सीबाहेक) ले पृथ्वीबाट अक्सिजन लिएर अक्सिजन नै उत्पादन गर्ने वैज्ञानिक अध्ययनबाट पुष्टि भइसकेको छ। तर, नेपालगञ्जको कान्जीहाउसबाट बिहीबार राति दैलेखतर्फ लगिएका भनिएका दुई सय ९१ वटा गाईगोरुलाई बीच बाटैमा जंगलको भीरबाट खसालिएको निर्मम घटना समाचार बनेको छ। तीमध्ये दुई दर्जनभन्दा बढी गाई मरेका छन्। कतिपय घाइते भएका छन्। केही जंगलमा अलपत्र छन्। ती गाईलाई सुर्खेतको सुब्बाकुना र कटकुवाको भीरबाट खसालिएको अवस्थामा शुक्रबार बिहान फेला पारिएको थियो। यस घटनाले मानवको पशुमाथि भएको क्रूर व्यवहार प्रकट गरेको छ। न्यूनतम मानवीय संवेदनासमेत नदेखाई ट्रकबाट सीधै भीरमा खसालेर पशुको हत्या गर्नु जघन्य अपराधजस्तै हो। ती अबोध पशुलाई क्रूर तरिकाबाट भीरबाट लडाउनु निन्दनीय कार्यसमेत हो। घटनाको प्रारम्भिक अवस्था हेर्दा नेपालगञ्ज उपमहानगरपालिका र जिल्ला प्रशासन कार्यालय बाँके यसको मुख्य दोषी देखिन्छन्। भदौ ८ गते जिल्ला प्रशासनले चौपाया व्यवस्थापन सम्बन्धमा भनेर ३ सय ७० वटा पशु चौपायालाई दैलेखको श्रीस्थानसम्म लैजान लिखित अनुमति दिएको देखिन्छ। त्यसको प्रयोजन भने खुलाइएको छैन। कुन संस्था वा व्यक्तिलाई पशु लैजान अनुमति दिएको हो भन्ने पनि पत्रमा उल्लेख छैन। कहिले लैजाने हो भन्नेसमेत छैन। गोलमोटल भाषा लेखिएको पत्र हेर्दा, सरकारी निकायकै मिलेमतोमा गाईलाई भीरबाट खसालिएको अनुमान लगाउन गाह्रो हुँदैन। दैलेखको श्रीस्थान नै किन पुर्याउन लागिएको हो भन्नेबारे पनि पत्रमा केही लेखिएको छैन। श्रीस्थान क्षेत्र पर्ने दैलेखको भैरवी गाउँपालिकासँग समन्वय गरेर त्यहाँ पशु लैजान लागिएको हो कि बाँके प्रशासन र नेपालगञ्ज उपमहानगरपालिकाले मात्र निर्णय गरेर एकतर्फी रूपमा त्यता पठाउन खोजिएको हो भन्ने पनि पत्रमा केही लेखिएको छैन। यसले घटनालाई थप रहस्यमय बनाएको छ। भीरबाट खसालिएका २४ वटा गाई तथा गोरु मरे पनि घाइते अवस्थामा छट्पटाइरहेका छन्। मानवले जस्तो स्पष्ट भाषामा चिच्याउन नसके पनि उनीहरूको पीडा कस्तो होला ? सहजै अनुमान गर्न सकिन्छ। गाईलाई भीरबाट खसालेर फर्किएका ट्रकहरू प्रहरीले नियन्त्रणमा लिएको छ। ती ट्रक चालकसँग बयान लिँदा घटनाको सबै यथार्थ बाहिर आइहाल्छ। जे भए पनि मानिसले जस्तो बोल्न नसकेकै आधारमा पशुलाई पासविक तरिकाबाट हत्या गर्ने प्रवृत्ति अन्त्य गरिनुपर्छ। नेपालगञ्ज उपमहानगरपालिका र बाँके जिल्ला प्रशासन कार्यालयले पनि यसमा स्पष्ट छानबिन गर्नुपर्छ। चौपाया व्यवस्थापन मुलुकका थुप्रै भागमा देखिएको समस्या हो। तर समस्या छ भन्दैमा त्यसको वैज्ञानिक तरिका नअपनाई भीरबाट लडाएर वा मारेर व्यवस्थापन गर्नु उचित विकल्प होइन। फाइदा लिन सकुञ्जेल घरमै राख्ने र काम नलाग्ने भएपछि भीरबाट लडाएर मार्ने घटना सभ्य मानव समाजका लागि कुनै पनि हिसाबले स्वीकार्य हुँदैन। उमेर ढल्किएका पशुलाई छाडा छोडिदिने समस्या पनि मुलुकभर उत्तिकै छ। मुख्यतः पशुधनीले नै यसमा न्यूनतम मानवीय संवेदना देखाएरै भए पनि आफ्नो पशुलाई नमरुञ्जेल घरमै राख्नुपर्छ। उनीहरूको स्याहारसुसार गर्नुपर्छ। यदि गर्न नसक्ने हो भने मानव र पशुबीच भिन्नता नै के रह्यो र ? मुख्यमुख्य सहर वा चौपायाको समस्या रहेको ठाउँमा कान्जीहाउस खोलेर उनीहरूलाई सामूहिक वासस्थानको व्यवस्था गर्नु उत्तम विकल्प हुनसक्छ। हुन त अहिले पनि थुप्रै स्थानमा कान्जीहाउस खोलिएका छन्, तर पर्याप्त लगानी अभावमा पशुको व्यवस्थापन गर्न सकिएको छैन। बरु कान्जीहाउसमै मरेका यस्ता चौपायालाई अन्य जनावरको आहारको रूपमा प्रयोग गर्न सकिन्छ कि भन्ने विषयमा अध्ययन गरिनुपर्छ। यसका लागि विज्ञको सहयोग लिन सकिन्छ। अध्ययन तथा अनुसन्धान गर्न सकिन्छ। पशु अधिकारका क्षेत्रमा क्रियाशील संघसंस्थाले पनि यसमा विशेष भूमिका खेल्नुपर्छ। नेपालगञ्जको जस्तै घटना अन्य ठाउँमा दोहोरिन दिनु हुँदैन। यो घटनाबाट पाठ सिकेर चौपायाका समस्या भोगिरहेका अन्य भेगका स्थानीय सरकार पनि बेलैमा योजना निर्माणमा जुट्नुपर्छ।"
