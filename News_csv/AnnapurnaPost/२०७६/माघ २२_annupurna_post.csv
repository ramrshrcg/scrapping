शीर्षक,विवरण
अनाथका नाममा नाथ को रजाइँ,"सुन्दै अचम्म ! अनाथ बालबालिकालाई दिइएको शिक्षाको कोटामा तिनकै कथित संरक्षक का छोराछोरी पढ्छन्। बाल मन्दिरका पदाधिकारीले वर्षौंदेखि त्यस्तो अनैतिक हर्कत गर्दै आए पनि वास्ता कसैलाई छैन। बृहस्पति विद्या सदनले काठमाडौं टंगालस्थित बाल मन्दिरका २० अनाथ बालबालिकालाई निःशुल्क पढाउने सम्झौता गरेको थियो। बालमन्दिरको १३ रोपनी १२ आना जमिन भाडामा प्रयोग गरेबापत उसलाई यस्तो सर्त राखिएको थियो। अनाथलाई सहयोग पुग्ने भएकाले ऊ त्यसमा मन्जुर भएको थियो। बृहस्पति नाम चलेको निजी स्कुल हो। शुल्क तिर्दा यसमा महँगो पर्छ। त्यही भएर बाल मन्दिरका पदाधिकारीले उक्त सम्झौता यसरी दुरुपयोग गरिदिए कि ती कोटामा अनाथ बालबालिका होइन, आफ्नै छोराछोरी भर्ना गरे। अनाथ बालबालिकालाई भने सरकारी स्कुलमा पुर्याइदिए। त्यति मात्र होइन, विभिन्न स्रोतबाट आएको आवासीय सुविधासमेत अनाथका नाममा तिनै नाथ का बालबच्चाका लागि दुरुपयोग भइरहेको छ। त्यो वास्तविकता देखेपछि संसद्को महिला तथा सामाजिक समितिले बाल संगठनलाई पूर्ण सरकारी स्वामित्वमा ल्याउन सरकारलाई निर्देशन दिएको छ। यो अत्यन्त जायज छ। उसको निर्देशनअनुसारै संगठनको चलअचल सम्पत्ति सरकारको नाममा ल्याउनुपर्छ। बालबालिका संरक्षणको जिम्मा पनि सरकारले नै लिनुपर्छ। पाँच दशक लामो इतिहास भएको र असहाय बालबालिकाको संरक्षकत्वको दाबी गर्दै आएको उक्त संस्थाको व्यवस्थापन तत्काल सरकारको कब्जामा पार्नुपर्छ। त्यहाँ बाल संरक्षणसम्बन्धी संरचनालाई बालमैत्री बनाउनुपर्छ। न्यूनतम मापदण्ड पूरा गराउनुपर्छ। संरक्षित बालबालिकाको स्वास्थ्य, शिक्षा, आवास, खानपानलगायत न्यूनतम आधारभूत आवश्यकता पूरा गरिनुपर्छ। परोपकारको आवरणमा व्यापार चलाउने यस्ता संस्था पहिचान गरी तत्काल बन्द गराउनुपर्छ। समितिको निर्देशन पनि यिनै विषयमा केन्द्रित थिए। सरकारले त्यसमा आँखा चिम्लिनु हुँदैन। अनाथ बालबालिकाका नाममा उठेको सहयोगमा ढलीमली गर्नु कदाचित उचित होइन। टाठाबाठाका कारण अनाथ बालबालिका झन् अनाथ बनेका छन्। उनीहरूले अभाव झेलिरहेका छन्। हुनेखाने, शक्तिशाली, सहाय र पहुँचवाला नाटकीय अनाथ बनिरहेका छन् सुविधा हडप्ने नियतले। अनाथका तस्बिर बेचेर पदाधिकारीले विभिन्न देशीविदेशी निकायबाट आर्थिक सहयोग मागिरहेका छन्। खल्ती भरिरहेका छन्। देशविदेश सयर गरिरहेका छन्। सहयोगको खात लाग्दालाग्दा बाल मन्दिरसँग स्रोतसाधनको अभाव छैन। तर, त्यसको उचित व्यवस्थापन हुन सकेको छैन। यसको सम्पत्ति राजधानीलगायत देशभर विभिन्न ठाउँमा छ। जिल्ला सदरमुकामका ती चलअचल सम्पत्ति पनि मासिनेनासिने भइरहेको छ। बेसहारा बालबालिका देखाउने आधार बनेका छन्, खाने अरू नै छन्। सहयोगको हिसाबकिताब पारदर्शी छैन। बाल मन्दिर खासमा बेसहारा बालबालिकाको घर हो। तिनका अभिभावक भनेकै त्यहाँका पदाधिकारी हुन्। तर, तिनैले उनीहरूको विवशतालाई व्यवसाय बनाएका छन्। त्यसैलाई दुरुपयोग गरेर दुनो सोझ्याउँदै आएका छन्। त्यस्तालाई कानुनी बाटोबाट तुरुन्त बर्खास्त गरी कडा कारबाही गरिनुपर्छ। अभिभावकको आवरणमा बालबालिकामाथि शोषण र अन्याय गर्ने बाल मन्दिरका पदाधिकारीका कुकर्ममा राज्यले कानुनी डन्ठा लाउनैपर्छ। त्यसो त बाल मन्दिरकै कतिपय बालबालिकालाई निजी विद्यालयमा राखिएको छ। पीडितमा ती परेका छन्, जसको भाग पदाधिकारीका सन्तानले खोसेका छन्। उही अवस्थाका बालबालिकाबीच भेदभावजन्य व्यवहार हुनु र असमानस्तरीय शिक्षा दिलाउनु पनि बेइमानी हो। त्यसका लागि पनि त्यहाँका पदाधिकारी कारबाहीयोग्य छन्। बाल मन्दिरमा बेथिति बढ्दै जानुमा राज्य पनि दोषी छ। उसले जति माग्यो, उति रकम त्यहाँको हालत नहेरी दिने गरिन्छ। तर, अनुगमन छैन। त्यी भएर बदमासी मौलाएको हो। राज्यले छाडा छोड्नु हुँदैन। तुरुन्त संरक्षकत्व सरकारी निकायले सम्हाल्नुपर्छ। र, आर्थिक कारोबारको छानबिन गरी दोषी पदाधिकारीलाई कानुनी कारबाही गर्न सक्नुपर्छ। बाल व्यापार लाई बाल मन्दिर मा रूपान्तरण गर्नुपर्छ।"
अर्थतन्त्रमा महामारीको त्रास,"काठमाडौं : एक महिनाअघि दुई सय ४५ रुपैयाँ किलोको लसुनको भाउ सोमबार पाँच सय ५५ रुपैयाँमा किनबेच भयो। पछिल्लो एक महिनामा अधिकांश तरकारीको भाउ घट्दा पनि लसुनको भाउ दोब्बरभन्दा बढेको कालीमाटी फलफूल तथा तरकारी बजार विकास समितिको तथ्यांक छ। यसअघि खुद्रा बजारमा पाँच सय रुपैयाँ प्याकेटमा पाइने फेस मास्कको भाउ होलसेलमै आठ सय रुपैयाँ नाघेको औषधि व्यवसायी बताउँछन्। यी दुवै वस्तुको भाउ अकासिनुको एउटै कारण हो चीनमा फैलिएको कोरोना भाइरस। कोरोना भाइरसको महामारीले सामान्य जनजीवनदेखि पर्यटक आवागमन प्रत्यक्ष प्रभावित भएको छ। उत्तरी छिमेकमा फैलिएको महामारीले मुलुकको समग्र अर्थतन्त्रमै असर गर्न सक्ने जानकार बताउँछन्। विश्व अर्थतन्त्रलाई नै प्रभावित पार्ने अनुमान गरिएको यो महामारीले मूलतः पर्यटन उद्योगलाई धराशयी पार्ने धेरैको विश्लेषण छ। जनवरीमै पर्यटक भित्रिने क्रम आधा घटिसकेको छ। भ्रमण वर्ष र पर्यटन क्षेत्रको आम्दानीलाई महामारीले ज्यादै ठूलो असर पार्ने देखिएको छ, नेपाल उद्योग परिसंघका अध्यक्ष शतिशकुमार मोरले भने। जनवरी २५ मा चिनियाँ नयाँ वर्ष मनाउन चीनको वुहानलगायत सहरमा गएका चिनियाँ व्यवसायी र ठेकेदार नेपाल फर्कन ढिलाइ भएको छ। जसका कारण कतिपय विकास निर्माणका काम प्रभावित भएका छन्। महामारीकै कारण चीनसँग सरकारी तथा निजी क्षेत्रको तहमा हुने द्विपक्षीय बैठक प्रभावित भएका छन्। नेपाल बैंकर संघका अध्यक्ष भुवनकुमार दाहाल पनि चिनियाँ महामारीले बैंकिङ क्षेत्रमा समेत जोखिम निम्त्याउने बताउँछन्। यसले हाम्रो होटललगायत पर्यटन क्षेत्रका अन्य व्यवसायलाई धक्का लाग्न सक्छ, उनी भन्छन्, पर्यटनसँग सम्बन्धित अन्य आम्दानी पनि गुमाउनुपर्छ। नेपालले पर्यटनबाट सर्वाधिक आम्दानी गर्ने स्रोत चीन हो। यसले गर्दा बैंकको ठूलो ऋण रकममा समस्या पर्न सक्ने जोखिम अरू बैंकले पनि देखाएका छन्। पोखराका होटल अहिल्यै समस्यामा पर्न थालिसकेका छन्, अर्का एक बैंकर भन्छन्, चिनियाँ पर्यटक आउन बन्द भयो भने ट्राभल कम्पनीदेखि हवाई अड्डाको आम्दानीसमेत घट्छ। पछिल्लो समय भ्रमण वर्षलाई लक्ष्य गरेर होटेल र ट्राभल तथा उड्डयन क्षेत्रमा बैंकले पनि लगानी बढाएका छन्। गाडी किन्न होस् वा पुराना होटलको पुनः सञ्चालनका लागि जोखिम उठाउन पनि बैंक पछि परेका छैनन्, अर्का एक बैंकर भन्छन्। नेपालमा पनि कोरोना संक्रमण बढेको अवस्थामा यस्तो लगानी डुब्ने जोखिम बढी भएको ती बैंकरले बताए। नेपाल उद्योग परिसंघका परिसंघका पूर्वअध्यक्ष हरिभक्त शर्मा पनि उक्त महामारीले ठूलो संकट ल्याउन सक्ने बताउँछन्। हाम्रा उद्योगधन्दा पनि विदेशी कच्चा पदार्थमा आधारित छ। चीनले केमिकलमा आधारित कच्चा पदार्थ (औषधि, मलखाद, कीटनाशक विषादीलगायतका उद्योग) को निर्यात घटाउँदा हाम्रा उद्योगधन्दा समस्यामा पर्छन्, उनी भन्छन्। यससँगै नेपाली अर्थतन्त्रको अर्को जोखिम महँगी पनि हो। नेपालले विद्युतीय सामग्री, लत्ताकपडा, जुत्ताजस्ता सामान चीनबाट ठूलो परिमाणमा भिœयाउने गरेको छ। त्यस्ता सामान अन्यत्रबाट आयात गर्दा लागत महँगो पर्ने र चिनियाँ उत्पादन घटेपछि झनै महँगी चर्कने खतरा हुन्छ। चिनियाँ महामारीले नेपालमा ठूला पूर्वाधार परियोजना निर्माणमा अवरोध सिर्जना गर्ने, चिनियाँ सहयोगमा बन्ने परियोजना अघि बढाउन ढिलाइ हुन सक्ने व्यवसायीले बताएका छन्। यससँगै विदेशी विनिमयबाट नेपालले पाउने लाभ यो घटनाले कमजोर पार्नेछ। चिनियाँ अनुदान र पर्यटकले गर्ने खर्चका कारण नेपालले विदेशी मुद्रा आर्जन गर्छ। त्यस्तो आम्दानी बाह्य विश्वबाट उपभोग्य सामग्री आयात गर्न खर्च गर्न सकिन्छ। तर विदेशी मुद्राको ढुकुटीमै समस्या उत्पन्न हुने अवस्थाले मुलुकको आयात क्षमता अझै कमजोर पार्ने राष्ट्र बैंकका अधिकारी बताउँछन्। राष्ट्र बैंकले यसै पनि यो वर्ष अघिल्ला वर्षझैं विदेशी मुद्रा आर्जन गर्न नसक्ने आफ्नो मौद्रिक नीतिमार्फत स्पष्ट पारिसकेको छ। अझै चिनियाँ समस्याले सरकारको यो चुनौतीलाई झन् जटिल बनाउने उनीहरू बताउँछन्। राष्ट्र बैंकका अधिकारी यस्तो महामारीका कारण उत्पन्न हुन सक्ने आर्थिक र वित्तीय जोखिम आँकलन गरेर त्यसलाई व्यवस्थापन गर्ने बाटो खोज्न आफूहरू प्रयासरत रहेको बताए।"
म तीन वर्षै प्रधानमन्त्री चलाउँछु,"काठमाडौं : प्रधानमन्त्री केपी ओलीले छिट्टै मिर्गौला प्रत्यारोपण गरी बाँकी तीन वर्ष आफैं निरन्तर सरकार चलाउने बताएका छन्। अब तीन वर्षसम्म म प्रधानमन्त्री रहने हो। म छिट्टै किड्नी ट्रान्सप्लान्ट गर्छु, प्रधानमन्त्री निवास बालुवाटारमा मंगलबार सम्पादकहरूसँग ओलीले भने, अलिअलि किड्नीमा समस्या छ। किन अलिअलि समस्या राख्ने आजको जमानामा पनि ? एउटा मिर्गौला थप्नु ठूलो कुरा नभएको उल्लेख गर्दै प्रधानमन्त्रीले भने, किन किड्नी राख्न खोजेको हो भने तीन वर्ष बेस्सरी काम गर्न सजिलो होस्। अहिले भन्दा सजिलोसँग बढी काम गर्न सकियोस् भन्ने हो। एमाले र माओवादी एकीकरण हुँदाका बखत दुई अध्यक्षबीच आलोपालो प्रधानमन्त्री चलाउने सहमति भएको थियो। तर अब बाँकी तीन वर्ष पनि एक्लै चलाउने विषयमा पार्टीमा कुनै विमति नरहेको दाबी प्रधानमन्त्रीको थियो। ओलीले भने, पहिला त मैले प्रचण्डजीलाई भनेको थिएँ, के भयो र आलोपालो गरौंला ? आधा म चलाउँला, आधा तपाईं चलाउनुहोला। उहाँले अस्ति भर्खर भन्नुभयो कि यो त अस्थिर हुन्छ। उहाँकै प्रस्तावमा यो आलोपालो हटाइदियौं। अब निरन्तर म बाँकी अवधि मैले लाने भन्ने विधिवत् निर्णय गर्यांै। अब अझ सुदृढ एकतासाथ अघि बढ्छौं। प्रधानमन्त्री ओली पार्टीभित्रको आन्तरिक जटिलता पनि स्वाभाविक ठान्छन्। उनले भने, के छ भने पचासौं वर्ष राजनीति गरेका खली खाएका छन्। एउटाले भनेको अर्काेले मान्ने तहको छैन। एकखालको व्यक्तित्व भनांै न, म भन्दाअघि प्रधानमन्त्री र पार्टी प्रमुख भइसकेकाहरू छन्। अनि यसो गरांै भनी आदेश दिन त मिल्दैन। यस्ता अलिअलि जटिलता पार्टीमा हुन्छ नै ? तपार्इंहरू कल्पना गर्न सक्नुहुन्छ, उनले भने, एमाले कहाँ थियो ? माओवादी कहाँ थियो ? वल्लो डाँडा र पल्लो डाँडाबाट तोप हानाहान गर्थे धुमधामसँग। म त झन् सारो तोपका गोलाका गोला ठोक्थें। त्यस्तो अवस्थामा हामी एकतामा आइपुगेका छौं। बाइचान्स यस्तो मौकाले भेट भए जस्तो होइन। सचेत अवस्थाबाट गरिएको एकता हो। बलिङपछिको ब्याटिङ मात्रै केही समयअघि सरकारका राम्रा कामबारे लेख्न सम्पादकहरूसँग मुटु नभएको भन्ने टिप्पणी प्रधानमन्त्रीबाट आएको थियो। त्यसपछि प्रधानमन्त्रीसँग मंगलबार सम्पादकहरूको पहिलो सामूहिक भेट थियो। सम्पादकहरूका मन्तव्य र प्रश्न सुनेपछि प्रधानमन्त्रीले एक घण्टा दुई मिनेट बोलेका थिए। म तपार्इंहरूको आलोचनाप्रति असहिष्णु भएको होइन, ओलीले भने, तपाईंहरुले गोदिरहेपछि अलिअलि जवाफ त हामीले पनि दिनुपर्यो। तपार्इंहरूले बलिङ गरेपछि हामीले पनि अलिअलि ब्याटिङ गर्नुपर्यो नि। तपाईंहरूले बलिङ गरेको गर्यै गर्र्ने ? अनि मैले एक ब्याटिङ दिएपछि प्रेसचाहिँ शत्रु भयो भनी रिसाउनु पनि त भएन। ओलीले सम्पादकहरूलाई अलि बढ्तै भएको टिप्पणी पनि गरे। उनले भने, बढ्ता हुनु स्वाभाविक पनि हो किनभने तपाईंहरूले पनि लडेर ल्याएको लोकतन्त्र हो। त्यसरी ल्याएको स्वतन्त्रता भएपछि अलिअलि इन्ज्वाय गरिहाल्छ। ओलीले आफ्ना काम मन नपरे गाली गर्न आग्रह गर्दै भने, तर यस्तो नहोस् कि देशको अहित हुने र अन्योलमा पर्ने खालको कुरा नजाओस्। जनताको मनोबल टुट्ने खालको नजाओस्। जनता निराश भए भने देश बर्बाद हुन्छ। जनतालाई निराशावादी हुन नदिऔं, आशावादी बनाउनुपर्छ। जेलबाट छुटेपछि आफू स्वतन्त्रताको उपभोग गर्न गोसाइँकुण्ड पुग्दा झन्डै मरेको भन्ने घटना पनि प्रधानमन्त्रीले सम्पादकहरुलाई सुनाए। उनले भने, म चौध वर्ष जेल बसेको मान्छे। जेलबाट छुट्नेबित्तिकै स्वतन्त्रता इन्ज्वाय गर्न गोसाइँकुण्ड जाँदा झन्डै मरेको ? चौध वर्ष जेल बसेर कुज्जिएको मान्छे गोसाइँकुण्ड लागेपछि झन्डै अमरसिंह थापाको हालत भएको ? सरकारले प्रेस स्वतन्त्रता र मौलिक हक कुण्ठित पार्ने विधेयक प्रस्तुत गरेको विषयमा सम्पादकहरूले सरकारको चर्काे आलोचना गरेका थिए। त्यो आलोचना प्रधानमन्त्रीले धैर्यपूर्वक सुनेका थिए। आफ्नो मन्तव्यको सुरुमै ओलीले भने, म पूर्ण रूपमा आश्वस्त पार्न चाहन्छु कि किञ्न्चित पनि बन्देज हुन्न। मौलिक हक र स्वतन्त्रता सीमित पार्ने या कुण्ठित पार्ने काम हुँदैन। आफू ५५ वर्षसम्म स्वतन्त्रताकै निम्ति लडेको, स्वतन्त्रताको अभावमा कस्तो अवस्था हुन्छ भनी भोगेको हुँदा नियन्त्रित हुन्छ भन्ने चिन्ता नलिन प्रधानमन्त्रीले आग्रह गरेका थिए। ओलीले भने, आफ्नो स्वतन्त्रता उपभोग गर्दा अरूको स्वतन्त्रता हनन गर्न हुन दिनुहुन्न। सभ्य समाजका निम्ति कानुन आवश्यक हुन्छ। एमसीसी पारित हुन्छ प्रधानमन्त्री ओलीले सत्तारूढ दलभित्रै बहुविवादित मिलेनियम च्यालेन्ज कर्पाेरेसन (एमीसीसी) सम्झौता संसद्बाट छिट्टै पारित गर्ने दृढता व्यक्त गरे। उनले भने, यो अनुमोदन गर्नुपर्छ, अनुमोदन हुनुपर्छ। यसै अधिवेशनबाट र छिट्टै पारित हुन्छ र पारित गरिन्छ। आफ्नै पार्टीभित्र केही भ्रम देखिएको हुँदा त्यसबारे स्पष्ट हुन कार्यदल बनाएको जानकारी दिँदै प्रधानमन्त्री ओलीले प्रतिवेदन आएपछि पारित गर्ने प्रक्रियामा जाने बताए। संसद्बाट सम्झौता अनुमोदन भएपछि अमेरिकाले ५० करोड अमेरिकी डलर (करिब ५५ अर्ब रुपैयाँ) अनुदान नेपाललाई उपलब्ध गराउनेछ। त्यसमा नोपलले १४ अर्ब रुपैयाँ काउन्टर फन्ड विनियोजिन गर्नुपर्नेछ। त्यो रकम ट्रान्समिसन लाइन र सडकमा खर्च गर्ने योजना छ। अमेरिकाले सुशासन, लोकतान्त्रिक प्रणाली हुनुपर्ने, आर्थिक स्वतन्त्रता हुनुपर्छ भनी राखेको सर्तमा नकारात्मक हुनुपर्ने कारणसमेत नभएको ओलीले बताए। ओलीले भने, अमेरिकाले तानाशाहीलाई सहयोग गर्न सकिँदैन भनेको छ। सैन्य प्रयोजनका निम्ति खर्च पाइन्न भनेको छ। ट्रान्समिसन लाइन र सडकमा मात्र खर्च गर्नुपर्छ भनेको छ। यसमा नकारात्मक हुनुपर्ने कारण छैन। शेरबहादुर देउवा प्रधानमन्त्री हुँदा ऊर्जामन्त्री ज्ञानेन्द्रबहादुर कार्कीले वासिङ्टनमा यो सम्झौता गरेका हुन्। ओलीले भने, मलाई हटाएर बनेको सरकारले सम्झौता गरेको हो। ठिक सम्झौतालाई ठिक भन्नुपर्छ। मैले त्यसबेला ठिक छ भनेको हुँ र अहिले पनि ठिक छ भन्छु। हाम्रो नेपालको चलन कस्तो छ भने हामी पहिला सम्झौता सिध्याउँछौं। अन्तिममा अनुमोदन गर्ने बेलामा बहस सुरु गर्छाैं। सम्झौताको सर्त भनेको पाँच वर्षभित्र काम सिध्याउनैपर्छ। अवधि सकिएपछि काम नसकिएको पैसा फिर्ता जानेछ। प्रधानमन्त्री ओलीले भने, हामीले हतारहतारमा काम गर्नुपर्छ। जलस्रोतको धनी देश हामीलाई ट्रान्समिसन लाइन चाहिन्छ। सम्झौतामा उल्लिखित धेरैजसो सर्त नेपालले पूरा गरिसकेको छ। संसदीय अनुमोदनसँगै कार्यक्रम अघि बढ्नेछ। संसद्बाट अनुमोदन नभएका कारण त्यसमा खर्च भइसकेको रकमको सोधभर्ना समेत नेपालले पाउन सकेको छैन। एमसीसीका आलोचकहरूले भारतसँग किन सम्बन्धित भयो ? भनी प्रश्न उठाइरहेका छन्। प्रधानमन्त्री ओलीले भने, भारतमा बिजुली निर्यात गर्न ट्रान्समिसन लाइन बन्ने हो। सुनौलीगोरखपुर लाइनको सम्झौता भइसकेको छ।"
विदेशीको उच्चस्तरीय भ्रमण प्रभावकारी,"काठमाडौं : लग्जेम्बर्गका विदेशमन्त्री एवं युरोपेली मुलुकका डिन जिन एसलवर्नको नेपाल भ्रमण लग्जेम्बर्गका सञ्चारमाध्यममा ठूला समाचार बन्यो। नेपालमा सुरु भएको भ्रमण वर्र्ष बारे गत वर्ष युरोपभर सञ्चालित दर्जनौं अभियानभन्दा एसलवर्नको भ्रमणमा बढी महत्त्व पायो। यही कारणले होला नेपालबाट उच्च तहको भ्रमण मित्र मुलुकमा गर्नु भन्दा ती मुलुकबाट नेपालतर्फ भ्रमण गराउँदा प्रभावकारी हुने सुझाव केही नेपाली राजदूतले दिएका छन्। नेपालबाट राष्ट्र एवं सरकार प्रमुखको राजकीय वा औपचारिक भ्रमण केही प्रभावकारी भए पनि अन्य तहमा हुने भ्रमणको प्रभाव न्यून हुने गरेको सुझाव राजदूतहरूको छ। यहाँबाट माथिल्लो स्तरको भ्रमण हुँदा पनि विदेशी मिडियामा भने हल्लाखल्ला हुँदैन। नेपालबाट ती मुलुकमा हुने उच्चस्तरीय भ्रमणको सञ्चारमाध्यममा हुने कभरेज लाई मानक बनाउँदा उनीहरूका उच्च अधिकारी आउँदा प्रभावकारी रहने ठहर परराष्ट्र अधिकारीहरूको छ। पछिल्लो समय युरोपेली मुलुकका राजनीतिज्ञहरूले नेपाल भ्रमणमा जोड दिइरहेका छन्। जर्मनीकी फस्ट लेडी इलेक बुडेनबेन्डर शनिबार काठमाडौं आउँदै छिन्। उनी युनिसेफको कार्यक्रममा सहभागी हुन नेपाल आउन लागेकी हुन्। राष्ट्रपति पत्नी एवम् पूर्वन्यायाधीशसमेत रहेकी इलेक साताव्यापी भ्रमणमा रहँदा पूर्वी र पश्चिम नेपालका विभिन्न सहरमा जाने कार्यक्रम छ। यस्तै उनले दुई दिन जनकपुरमा बिताउनेछिन्। जर्मन सञ्चारमाध्यममा उनको नेपाल भ्रमणबारे समाचार आउन थालिसकेको छ। उनी आउनु दुई दिनअघि युरोपेली मुलुक लग्जेम्बर्गका विदेशमन्त्री एसलवर्नले साझा हितका लागि नेपालसँग सहकार्य गर्न आफू तयार रहेको बताएर फर्केका छन्। उनको नेपाल भ्रमणबारे त्यहाँका सञ्चारमाध्यममा दुई दिनमा १७ समाचार प्रकाशित भएको ब्रसेल्सस्थित नेपाली दूतावासका अधिकारीले बताए। उनी लग्जेम्बर्गका उपप्रधानमन्त्रीसमेत भइसकेका राजनीतिज्ञ हुन्। उनले नेपाली अधिकारीहरूको भेटमा नेपाल राजनीतिक स्थायित्व कायम गर्दै विकास प्रक्रियामा अघि बढेकोमा खुसी व्यक्त गरेका थिए। नेपालको विकासमा आफ्नो मुलुक र युरोपेली महासंघमार्फत सहयोग निरन्तर रहने प्रतिबद्धता पनि उनले गरे। दुई देशका अधिकारीबीच व्यापार, लगानी र प्रविधि हस्तान्तरणलगायतको सहयोगबारे छलफल भएको थियो। उनको भ्रमणको समाचारलाई लग्जेम्बर्गका छापा र टेलिभिजनले निकै महŒव दिएका छन्, युरोपेली युनियनका लागि नेपाली राजदूत लोकबहादुर थापाले अन्नपूर्णसँग भने, नेपालतर्फ भ्रमण गराउँदा प्रभावकारी हुँदो रहेछ। दुई मुलुकबीच कूटनीतिक सम्बन्ध स्थापनाभएयता लग्जेम्बर्गबाट पहिलोपटक यो स्तरको भ्रमण भएको हो। त्यसअघि बेल्जियमकी युवराज्ञी एस्ट्रिड र युवराज लोरेन्जसहित १२ जनाको टोलीले नेपाल भ्रमण गरेको थियो। राजदूत थापाले आफ्नो एकल पहलभन्दा पनि सबै प्रकारको सहकार्यमा यस्तो भ्रमण हुने गरेको बताए। म त नेपालमा जतिसक्दो धेरै उच्च राजनीतिक भ्रमण गराउन चाहन्छु। अर्थपूर्ण भ्रमणले दुईपक्षीय सहकार्य बढाउँछ, राजदूत थापाले भने, यसमा हामी चुक्न हुँदैन। यहाँ भ्रमण गराउँदा नेपालको प्रचार त्यो मुलुकमा हुन्छ। नेपालबाट पनि युरोपमा भ्रमण नभएको होइन। परराष्ट्रमन्त्री प्रदीप ज्ञवाली दुईपटक युरोपेली युनियनको मुख्यालय पुगे। दुईपक्षीय तथा बहुपक्षीय वार्ता गरे। तर त्यसको प्रचार हुन सकेन। डा प्रकाशशरण महत परराष्ट्रमन्त्री रहँदा पनि त्यहाँ पुगेका थिए। त्यति बेला भएका वार्ताका समाचारै आएनन्। प्रधानमन्त्री केपी ओलीले नेपालमा राजनीतिक स्थायित्व कायम भएकाले व्यापार र लगानी गर्न आह्वान गर्दै आएका छन्। ओलीले दिगो विकासको लक्ष्य हासिल गर्ने, अतिकम विकसित मुलुकबाट स्तरोन्नतिलगायत नेपालका आगामी कार्यदिशाबारे पनि जानकारी दिने गरेका छन्। हवाई सुरक्षामा कुरा अघि बढ्दै नेपाली हवाईजहाज युरोपेली आकाशमा प्रतिबन्धित छ। निरन्तर पहल हुँदा पनि खुला हुन सकेको छैन। हवाई सुरक्षाको विषयलाई युरोपले यति बेला सकारात्मक लिँदै सुधार कार्य अघि बढाएको छ। क्षेत्रगत भ्रमणले त्यसमा सकारात्मक प्रभाव पारेको दाबी अधिकारीहरूको छ। उडान सेवा र टर्मिनल सेवालाई फरक बनाएर त्यसको जानकारी ईयूलाई दिएपछि नेपालमाथि लागेको प्रतिबन्ध हट्ने विश्वास सरकारको छ। यस सम्बन्धमा सरकारले ऐन नै बनाउने भएको छ।"
"विश्वविद्यालय पदाधिकारी नियुक्तिमा विलम्ब, पूर्वभीसीको आपत्ति","काठमाडौं : विश्वविद्यालयहरूमा पदाधिकारी नियुक्तिमा ढिलाइप्रति पूर्वउपकुलपतिहरूले आपत्ति जनाएका छन्। उनीहरूले नेतृत्व दिन सक्ने योग्य व्यक्तिलाई तुरुन्त नियुक्त गर्न माग गरेका छन्। पूर्वभीसी क्लबले मंगलबार पत्रकार सम्मेलन गरी राजनीतिक आस्थाका आधारमा भने नियुक्ति नगर्न सरकारको ध्यानाकर्षण गराएको छ। त्रिभुवन विश्वविद्यालयका पूर्वउपकुलपति केदारभक्त माथेमाले प्राज्ञिक संस्थालाई सात महिनादेखि नेतृत्वविहीन बनाउनु गलत भएको बताए। यसरी विश्वविद्यालयलाई उपकुलपति तथा अन्य पदाधिकारीविहीन राख्नुले राम्रो सन्देश दिँदैन, उनले भने, विश्वविद्यालयजस्तो स्वायत्त संस्थालाई प्राज्ञिक व्यक्तिको खाँचो छ। त्रिविकै पूर्वउपकुलपति महेशकुमार उपाध्यायले विश्वविद्यालय अन्य संस्थाजस्तो राजनीतिक नियुक्ति गर्ने संस्था नभएको बताए। यसका आफ्नै विश्वव्यापी मूल्यमान्यता छन्। सरकारले यसको मूल्यांकन गर्न सकेन, उनले भने। पत्रकार सम्मेलनमा त्रिविकै पूर्वउपकुलपतिहरू कमलकृष्ण जोशी, हीराबहादुर महर्जन र तीर्थ खनियाँ पनि उपस्थित थिए। सरकारले विश्वविद्यालयलाई नियन्त्रण गर्ने गरी कानुन ल्याउन लागेकामा उनीहरूले आपत्ति जनाए। विश्वविद्यालय सञ्चालनका लागि स्वायत्त बोर्ड अफ ट्रस्टी गठन गर्नुपर्ने सुझाव उनीहरूले दिए। ११ विश्वविद्यालयमध्ये ६ वटामा उपकुलपति र अन्य पदाधिकारी पद रिक्त छन्। पूर्वाञ्चल, पोखरा, कृषि तथा वन, सुदूरपश्चिमाञ्चल, मध्यपश्चिमाञ्चल र नेपाल संस्कृत विश्वविद्यालयमा उपकुलपति छैन। नेपाल संस्कृत र पूर्वाञ्चलमा सेवा आयोेगका अध्यक्ष र सदस्य, त्रिविमा शिक्षाध्यक्ष पद रिक्त छ। यी पद गत भदौदेखि रिक्त छन्। यी विश्वविद्यालय निमित्त उपकुलपतिका भरमा चलिरहेका छन्। रिक्त पदमा नयाँ नियुक्तिका विषयमा शनिबार प्रधानमन्त्री एवं नेकपा अध्यक्ष केपी शर्मा ओली, नेकपाकै अर्का अध्यक्ष पुष्पकमल दाहाल र कांग्रेस सभापति शेरबहादुर देउवाबीच विभिन्न चरणमा छलफल भएको थियो। उनीहरूले आफूनिकट व्यक्तिलाई नियुक्त गर्नुपर्ने अडान राखेपछि सहमति नजुटेको हो। शिक्षामन्त्रीको अध्यक्षतामा रहेको सर्च कमिटीले उपकुलपतिका लागि सम्भावित व्यक्तिको सूची प्रधानमन्त्री ओलीलाई बुझाएको थियो। प्रधानमन्त्रीले तत्काल उक्त सूची आफूसँगै राख्न शिक्षामन्त्रीलाई निर्देशन दिएपछि नियुक्तिमा ढिलाइ भएको हो। केयूबारे अध्ययन गर्न कार्यदल काठमाडौं विश्वविद्यालय (केयू)को समस्या अध्ययन गर्न कार्यदल बनेको छ। काठमाडौंमा मंगलबार भएको विश्वविद्यालयको सभाले पूर्वउपकुलपति सुरेशराज शर्माको संयोजकत्वमा सात सदस्यीय कार्यदल गठन गरेको हो। प्रधानमन्त्री एवं विश्वविद्यालयका कुलपति ओलीको अध्यक्षतामा सभा बसेको थियो। कार्यदलले प्राध्यापक तथा कर्मचारी संगठनलाई कानुनी मान्यता दिने विषयमा अध्ययन गर्ने जिम्मेवारी पाएको छ। यसका सदस्यमा विश्वविद्यालय सभाका सदस्यहरू चन्दा कार्की, विजया केसी, स्वर्णिम वाग्ले, धीरज गिरी, अशोक ब्यान्जू र ऋषिराम वाग्ले छन्। शिक्षक, कर्मचारी र व्यवस्थापनबीचको द्वन्द्वले गत पुस १६ देखि विश्वविद्यालयको शैक्षिक, आर्थिक तथा प्रशासनिक काम रोकिएको छ। आन्दोलनकारीको मुख्य माग पनि आआफ्नो संगठनलाई विश्वविद्यालय प्रशासनले कानुनी मान्यता दिनुपर्ने थियो। त्यसबाहेक कर्मचारी तथा प्राध्यापकको वृत्तिविकास हुनुपर्ने, लामो समयदेखि अस्थायी दरबन्दीमा कार्यरतलाई स्थायी प्रक्रियामा लैजानुपर्ने तथा दरबन्दी सिर्जना गर्नुपर्नेलगायत माग राखिएको केयू प्राध्यापक संघका अध्यक्ष वेदमणि दाहालले बताए।"
औषधि खुवाएर बलात्कार,"सुर्खेत : वीरेन्द्रनगरमा एक किशोरीमाथि बलात्कार भयो। ती किशोरी अशक्त थिइन्। अटोरिक्सामा चढेकी उनलाई चालकले यात्राकै क्रममा पानी खान दिए। पानी खाएपछि किशोरी बेहोस भइन्। अटोभित्रै चालकले बलात्कार गरे। पुस ९ गतेको यो घटनामा गस्तीमा रहेको प्रहरीले देखेपछि किशोरीको उद्धार गर्यो। अटोचालक अम्बरबहादुर विकलाई पक्राउ गरेर प्रहरीले मुद्दा चलायो। अनुसन्धानका क्रममा बेहोस हुने औषधि खुवाएर किशोरीमाथि बलात्कार भएको प्रहरी अनुसन्धानले पनि पुष्टि गरेको छ। सुर्खेतको पश्चिममा पर्ने चौकुने गाउँपालिकामा एक युवतीमाथि सामूहिक बलात्कार भयो। पीडित युवती बिरामी थिइन्। उनलाई पनि स्थानीय नवीन सलामी र सुरेश पुरीले ज्वरोको औषधि भन्दै यौन उत्तेजना बढाउने औषधि दिए। सेवनपछि उनलाई सामूहिक बलात्कार गरियो। गत साउनमा भएको यो घटनामा प्रहरीले दुईलाई पक्राउ गरेको थियो। औषधि खुवाएर बलात्कार गरिएको यो घटना पनि प्रहरीमा दर्ता भएको छ। गत असोजमा आफूमाथि सामूहिक बलात्कार भएको भन्दै ११ वर्षीया बालिकाले प्रहरीमा उजुरी दर्ता गरिन्। प्रहरीले घटनामा संलग्न भएको आरोपमा आठ जनालाई पक्राउ गरेर मुद्दा चलायो। घटनाका दुई आरोपित अहिले पनि फरार छन्। प्रहरीलाई दिएको उजुरीमा पीडित बालिकाले आफूलाई अटोमा लिएर चालकले नै सामूहिक बलात्कार गराएको उल्लेख गरेकी छन्। यो घटनामा पनि बालिकालाई प्रलोभनमा पारेर बलात्कार भएको प्रहरीको अनुसन्धानले देखाएको छ। उल्लेखित घटना जिल्लामा भएका बलात्कारका प्रतिनिधिमूलक घटना हुन्। बढ्दो सहरीकरण र आर्थिक प्रलोभनका कारण जिल्लामा बलात्कारका घटना बढ्दै गएको प्रहरी अनुसन्धानले देखाएको छ। बेहोस हुने र उत्तेजना बढाउने खालका औषधि खुवाएर बलात्कार गर्ने प्रवृत्ति बढेको प्रहरीले जनाएको छ। पछिल्लो समय जिल्लामा भएका बलात्कारका घटनामा औषधि खुवाएर किशोरी र युवतीमाथि बलात्कार गरेको पाइएको जिल्ला प्रहरी कार्यालय सुर्खेतले जनाएको छ। प्रहरीका अनुसार बालिकालाई आर्थिक प्रलोभनमा पारेर पनि बलात्कार गर्ने गरिएको अनुसन्धानमा फेला परेको हो। पछिल्लो समय अटोरिक्सा नै किशोरीका लागि असुरक्षित बनेको प्रहरीको भनाइ छ। अटोमा चढाउने र एक्लै भएको मौकामा निःशुल्क घुमाइदिने बहानामा चालकले जंगल र एकान्तमा लगेर बलात्कार गर्ने घटना बढेको प्रहरीले जनाएको छ। अटोरिक्सामा चढाएर वीरेन्द्रनगर नजिकका जंगलमा पुर्याएर बालिका, किशोरी र महिलामाथि बलात्कार गर्ने क्रम बढेको प्रहरीको भनाइ छ। अर्कोतर्फ चिनेजानेका, आफन्त, नक्कली प्रेमी र कतिपय अवस्थामा परिवारका सदस्यबाटै बालिका तथा किशोरी बलात्कृत हुने गरेको अनुसन्धानले देखाउँछ। सामाजिक सञ्जालको दुरूपयोग र विवाह गर्ने बहानामा पनि बालिका र किशोरीमाथि बलात्कार भइरहेको तथ्य प्रहरीसँग छ। सुर्खेतमा पछिल्लो साढे तीन वर्षको अवधिमा दुई सय चारवटा बलात्कारसम्बन्धी मुद्दा जिल्ला प्रहरी कार्यालयमा दर्ता भएका छन्। यी घटनामा दुई सय ६ जना अभियुक्त पक्राउ परेका छन्। चालु आर्थिक वर्षको ६ महिनामा मात्र जिल्लामा ४८ वटा बलात्कारका घटना भएका छन्। ती मुद्दामा ५१ जना पक्राउ परेको जिल्ला प्रहरी कार्यालय सुर्खेतले जनाएको छ। यसैबीच औषधि खुवाएर र अटोरिक्सामै किशोरी र बालिकामाथि बलात्कार हुन थालेपछि प्रहरीले विशेष निगरानी बढाएको जिल्ला प्रहरी कार्यालयका डीएसपी रवि रावलले बताए। उनले भने, उपत्यकाबाट बाहिरिने कुनै पनि अटोरिक्सालाई नाकाबाट बाहिर जान नदिन हामीले सर्कुलर नै जारी गरिसकेका छौं।"
वरिष्ठ पत्रकार दुर्गानाथ शर्माको निधन,काठमाडौं : वरिष्ठ पत्रकार दुर्गानाथ शर्माको निधन भएको छ । स्वास्थ्यमा समस्या देखिएपछि मंगलबार राति महाराजगञ्जस्थित मनमोहन अस्पतालमा भर्ना गरिएको शर्माको बुधबार बिहान उपचारका क्रममा निधन हो। नेपाल टेलिभिजनमा लामो समयसम्म समाचारवाचक र कार्यक्रम प्रस्तोताको रुपमा काम गरेका शर्माको महाराजगञ्जको मनमोहन कार्डियोथोरासिक भास्कुलर एण्ड ट्रान्सप्लान्ट सेन्टरमा निधन भएको पारिवारिक स्रोतले जनाएको छ। गत मंगलबार सहिद गंगालाल राष्ट्रिय हृदयरोग केन्द्रमा भर्ना भएका उनलाई मंगलबार राति मनमोहनमा सारिएको थियो । ७२ वर्षीय शर्मा मुटुसम्बन्धी समस्याबाट पीडित थिए। इलाममा जन्मिएका शर्माले गोरखापत्रको संवाददाताका रुपमा पत्रकारिता सुरु गरेका थिए। २०४२ सालमा नेपाल टेलिभिजनको प्रशारणदेखि लामो समय काम गरेका शर्मा टेलिभिजनको महाप्रबन्धकसमेत भएका थिए।उनका दुई छोरा र श्रीमती छन्।
लाखौँ रकम ठगेर व्यापारी फरार,"बेंसीसहर : लमजुङ सदरमुकाम बेसीसहरमा होलसेल तथा खुद्रा किराना पसल सञ्चालन गरेका एक युवाले स्थानीय व्यवसायीको लाखौं रकम लिएर फरार भएका छन् । बेसीसहर नगरपालिका ८, फुलबारी चोकमा १० दिन पसल चलाएका जुम्लाका महेन्द्र हमालले स्थानीय व्यवसायीको २५ लाख रुपैयाँ बढी ठगेर भागेका हुन्। जुम्ला चन्दननाथ नगरपालिका घर भएका हमालले स्थानीय व्यपारीबाट उधारोमा सामान लिएर गाउँ गाउँमा बेच्ने गर्दथे । होलसेल व्यवसायीबाट एकलाख देखि चारलाखसम्म उधारो सामान लगेको भेटिएको पीडित व्यवसायी पूर्णलाल श्रेष्ठले बताए । उनले व्यवसायीबाट उधारोमा सामान लिएर गाउँगाउँमा नगदमा बेच्ने गरेका थिए । दश दिनसम्म दैनिक १० वटा बोलेरो जीपमा सामान बेचेर उनी फरार भएका हुन् । होलसेल व्यवसायीलाई उनले माघ २० गतेको मितिको चेक दिएका थिए । तर, बैंकमा जाँदा चेक बाउन्स भएको थाहा पाएपछि व्यापारी हमालको पसलमा पुग्दा उनी फरार भएको थाहा भएको थियो । व्यवसायीबाट करिब २५ लाख भन्दा बढी ठगी भएको र ठगिएका व्यक्ति सम्पर्कमा नरहेकाले अझै बढ्न सक्ने पीडित व्यवसायी विकास श्रेष्ठले बताए । हमालले होलसेल डिलर, सवारी साधनका मालिक, स्थानीय होटललगायतमा ठगेका थिए । बेसीसहरमा पसल चलाउँदै आएका अमरजीत जैशवालसँग पसल किनेर सञ्चालनमा आएको १० दिनमै उनले लाखौं ठग्न भ्याएको स्थानीय बताउँछन् । उनले जैशवालकै स्थायी लेखा नम्बरबाट कारोबार गरेका थिए । ठगीको विषयमा जिल्ला प्रहरी कार्यालयमा जाहेरी परेपछि यस विषयमा अनुसन्धान सुरु गरिएको प्रहरी प्रमुख डीएसपी रवीन्द्रमान गुरुङले बताए । दुई वर्षअघि बेसीसहरमा किराना तथा खुद्रा व्यापार गर्दै आएका भारतको रक्सौल घर भएका ४ जना दाजुभाइ करिब १ करोड ५० लाख रुपैयाँ ठगि गरी फरार भएका थिए । भारतीय नागरिक राजेश कुमार शाह, बालकृष्ण बानिया, नवीन बानिया र सतिश बानियाले सहकारी र विभिन्न व्यक्तिको गरी १ करोड ५० लाख ठगि गरी पसल बन्द गरेर भागेका हुन् । दुई वर्षपछि पुनः यस्तै घटना दोहोरिएपछि व्यवसायी चिन्तित छन्।"
पृथ्वीनारायणको व्रतबन्ध भएको मन्दिरको पुनःनिर्माण अझै भएन (भिडियो),"धादिङ : शक्तिशाली भूकम्प गएको साढे चार वर्षसम्म पनि सांस्कृतिक सम्पदाको पुनःनिर्माण हुन सकेको छैन । निजी आवास, विद्यालय र सरकारी संरचनाको पुनःनिर्माणको काम अन्तिम चरणमा पुगिसक्दा धादिङका सांस्कृतिक सम्पदा मठमन्दिर, गुम्बा, पार्टी पौवाको पुनः निर्माण भने अन्योलमै छ । पुनःनिर्माण थालिएका काममा पनि ढिलासुस्ती हुँदा अलपत्र परेको छ । भूकम्पपछि क्षति पुगेका धादिङका सांस्कृतिक सम्पदा, पुराना मठमन्दिर, पार्टीपौवा र गुम्वाको पुनःनिर्माण सुरु हुनै सकेको छैन । पुरातत्व विभागले आफंै टेण्डर लगाएर थालेका कामसमेत अलपत्र अवस्थामा पुगेको छ । विभागको ढिलासुस्तीले बनिसकेको काम पनि भत्किने अवस्थामा पुगेको छ । एक वर्षअघि पृथ्वीनारायण शाहको व्रतबन्ध गरिएको धादिङ मैदीको ऐतिहासिक खड्गदेवी मन्दिर पुरातत्व विभाग आफैँले जिम्मा लिएर बनाउन थाले पनि काम आधा भएपछि अलपत्र भएको ६ महिना नाघिसक्यो । विभागको ढिलासुस्तीले पुननिर्माण भइसकेको काम पनि भत्कने अवस्थामा पुगेको छ । मन्दिर व्यवस्थापन समितिका सचिव नरेन्द्र प्रताप शाहले भने, आफूले जिम्मा लिएको छाना भन्दा मुनीको काम सकेर ठेकेदार गइसक्यो, अब छाना हाल्न बाँकी छ, विभागको ढिलासुस्तीले गएको बर्खामा छानामा हामीले प्लाष्टिक ओढाएर राख्नुपयो । हरेक वर्ष गुम्वा निर्माणको लागि भनेर धादिङ जिल्लामा बजेट पनि आउँछ तर विभाग र प्राधिकरणको समन्वय अभावले काम हुन सकिरहेको छैन । गुम्बा पुनःनिर्माणको लागि भारतीय एक्जिम बैङ्कले दिएको ऋण नलिने सरकारको घोषणासंगै यो वर्ष पनि गुम्बा पुननिर्माणको काम अघि बढ्ने छाँट देखिएको छैन । विशेषगरि सय वर्ष भन्दा पुराना गुम्वाहरुको पुनः निर्माण राष्ट्रिय पुनः निर्माण प्राधिकरण पुरातत्व विभागसँगको समन्वयमा गर्ने भनिएको थियो । अघिल्लो वर्ष ८० वटा गुम्बा छनोट गरिएकोमा यो वर्ष घटाएर ७० वटा गुम्बा पुननिर्माण गर्ने सूची बनाउने काममात्र भयो । जिल्ला तहबाटै मर्मत सम्भार गर्न मिल्ने ७ वटा गुम्बाको मर्मत सम्भार भइरहेको र बाँकी ६३ वटा गुम्बाको विषयमा भने बजेटको स्रोत नभएकाले समस्या आएको पुनःनिर्माण प्राधिकरण अन्तरगत अनुदान व्यवस्थापन तथा स्थानीय पुर्वाधार कार्यलय धादिङका प्रमुख जयराम श्रेष्ठले बताए । सेर्तुङमा रहेको दुई सय वर्ष पुरानो गुम्बाका संचालक भिमसेन तामाङले भने, प्राधिकरणको मनोमानीले गुम्बा निर्माण हुन सकेको छैन, खाली आस मात्रै देखाइरहेको छ । पुराना मठ मन्दिर पार्टी पौवा हाम्रा साँस्कृतिक धरोहर पनि हुन् । यीनीहरु नासिदै जानु भनेको सभ्यता हराउँदै जानु हो । यस्ता सदियौ वर्ष पुराना यस्ता अमुल्य निधिहरुको ंसंरक्षणमा चासो नदिदा पुरातात्वीक बस्तुहरु हराउदै जाने खतरा बढेको छ ।"
अब धुलो र हिलो लागेको सवारी साधन काठमाडौं भित्रिन नपाउने,"काठमाडौं : सरकारले काठमाडौँ भित्रने सवारी साधनले धुलो र हिलो भित्र्याएको भन्दै सरकारले धोई पखाली गरेपछि मात्रै उपत्यका प्रवेश गराउने भएको छ। सवारी साधन धुने ठाउँ (वासिङ सेन्टर) को निर्माण भएपछि उपत्यकामा सवारी साधनले भित्र्याउने फोहर कम हुने यातायात व्यवस्था विभागले जनाएको छ। उपत्यका भित्रने निजी र सार्वजनिक सबै सवारी साधन केन्द्रमा धोएर मात्रै उपत्यका छिर्ने व्यवस्था मिलाइने विभागका महानिर्देशक गोगनबहादुर हमालले बताउए। उनका अनुसार विभागले अहिले धादिङको विभिन्न स्थानमा जग्गा खोजी गरिरहेको छ। उपयुक्त जग्गा भेटिनासाथ केन्द्र निर्माण शुरु हुने उनको भनाइ छ। उनले भने, 'पटक पटक धादिङ पुगेर हेरिरहेको म आफैँ हेरिरहेको छु।' अहिले झण्डै ५६ ठाउँमा जग्गा हेरिरहेकामा उपयुक्त स्थान छनोट हुने बताइएको छ। यसले गर्दा सवारी साधनका कारण हुने धुलो र हिलो कम हुने विश्वास गरिएको छ। उपत्यकाबाहिरदेखि आउने सवारीसाधन मात्रै नभएर उपत्यकाभित्रै गुड्ने सवारीसाधनले समेत उपत्यकाका सडक फोहर बनाइरहेको महानिर्देशक हमालले बताए। काठमाडौँ उपत्यकाका सडक धुलो र हिलोका कारण उपत्यकावासी हैरान छन्। काठमाडौँ महानगरपालिका, ललितपुर मानगरपालिका, सडक विभाग लगायतले सडकको धुलो सफा गर्नका लागि यान्त्रिक कुचो (ब्रुमर) सञ्चालन गरिरहेका छन्। सवारीसाधनबाटै भित्रने फोहर, निर्माण सामग्रीलगायतले दैनिक फोहर भित्र्याउँदा सडक धुलो र हिलोमुक्त भने बन्न सकेको छैन।"
अब रानाथारूलाई अलग्गै पहिचान,"काठमाडौं : सुदूरपश्चिमको कैलाली र कञ्चनपुरमा बसोबास गर्दै आएको रानाथारु समुदायलाई सरकारले अलग्गै पहिचान दिने निर्णय गरेको छ। दुई दशकदेखिको संघर्षपछि वर्तमान सरकारले रानाथारु समुदायलाई आदिवासी जनजातिका रूपमा अलग्गै पहिचान दिने निर्णय गरेको हो। बिहीबार (भोलि) सूचना तथा सञ्चारमन्त्री गोकुल बाँस्कोटाले मन्त्रिपरिषद्को निर्णय सार्वजनिक गर्दै गर्दा कैलाली र कञ्चनपुरमा दिपावली मनाउने तयारी गरिएको छ। माघ २० गतेको मन्त्रिपरिषद् बैठकले रानाथारुको मागका आधारमा आदिवासी जनजातिको पहिचान दिने निर्णय गरेको हो। मन्त्रिपरिषद्को निर्णयले रानाथारुलाई आदिवासी जनजातिमा सूचीकृत गरेको नेकपा नेता तथा प्रतिनिधिसभा सांसद नारमुनि रानाथारुले अन्नपूर्ण अनलाइनलाई जानकारी दिए। २०५६ सालमा नै हामीले आदिवासी जनजातिमा सूचीकृत गर्न माग गरेका थियौं, तर त्यसबेला छुट्न पुग्यो, सांसद् रानाथारुले भने, दुई दशकदेखिको संघर्ष अहिले आएर पूरा भएको छ। संख्या थोरै भए पनि हाम्रो पहिचान सरकारले सुरक्षित गरेको छ। यसअघिसम्म ५९ वटा आदिवासी जनजाति सूचीकृत भएकोमा अब रानाथारु पनि थपेर नेपालमा जग्गा ६० वटा आदिवासी जनजाति सूचीकृत भएका छन्। सांसद् रानाथारुले भने, हाम्रो समुदायको माग पनि यही नै थियो, चुनावमा पनि जनताले रानाथारुको पहिचान स्थापीत गराउनकै लागि भोट दिएका थिए। जे होस ढिलै भए पनि सरकारले हाम्रो माग सुनेको छ। हाम्रो अलग्गै पहिचान स्थापीत भएको छ। कैलाली क्षेत्र नम्बर५ बाट निर्वाचित नारमुनि रानाथारु यस समूदायबाट संघीय संसदमा एक्ला प्रतिनिधि हुन्। नेपालमै रानाथारुको बसोबास कैलाली र कञ्नपुरमा मात्रै छ। करिब साढे ३ लाख जनसंख्या रहेको यो समुदायलाई यसअघि अन्य थारु समुदायमै सूचीकृत गरेको थियो। तर अन्य थारुसँग कुनै पनि संस्कार, संस्कृति नमिल्ने र आफूहरुको पहिचान छुट्टै भएको भन्दै लामो समयदेखि पहिचान दिलाउन आन्दोलनरत थिए। विसं २०६८ को राष्ट्रिय जनगणनामा रानाथारुसहित गणना गर्दा हाल थारु समुदाय कूल १७ लाख ३७ हजार ४७० (जनसंख्याको ६ दशमलव ६ प्रतिशत) मानिएको छ। सञ्चारमन्त्रीले यहाँ निर्णय सार्वजनिक गर्नुहुनेछ, त्यहाँ हाम्रो समुदायको बसोबास रहेका १३४ गाउँमा आफ्नो पहिचान पाएको अवसरमा दिपावली मनाइनेछ, सांसद् रानाथारुले भने। विसं २०६४ मा डा ओम गुरुङको संयोजकत्वमा गठित आदिवासी जनजाति सूची परिमार्जन उच्चस्तरीय कार्यदलले रानाथारुसहित १० जातिको अध्ययन गरी सूची परिमार्जनका लागि सुझाव दिए पनि सरकारले हालसम्म यसबारे निर्णय गरेको थिएन। यस्तै, विसं २०४३ मा तत्कालीन राजा वीरेन्द्रले पञ्चायती सरकारका भूमिसुधारमन्त्री लबरु रानालाई रानाथारुको पहिचान दिएपछि रानाबाट रानाथारु भएको बताइन्छ। तत्कालीन राजाले मन्त्रिपरिष्दमा रहेका दुई राना मन्त्रीलाई कुन राना भन्ने अन्योल भएकाले लबरुलाई रानाथारु भनि सम्बोधन गरेकोले आफूहरुको पहिचान नै रानाथारु भएको नेपाल रानाथारु समाजका केन्द्रीय अध्यक्ष कृपाराम रानाले बताए। इथ्नोलग डटकमले सन् २००६ मा गरेको अध्ययन गरेअनुसार नेपालमा तीन लाख ३६ हजार रानाथारुको जनसंख्या छ भने राष्ट्रिय प्रारम्भिक कक्षा पढाइ कार्यक्रम (एनइजिआरपी) को प्रतिवेदन, २०१४ मा सो समुदायको जनसंख्या तीन लाख ६० हजार रहेको जनाइएको थियो। रानाथारुका भाषाविज्ञ कमलसिंह रानाथारुका अनुसार पाठ्यक्रम विकास केन्द्रले उक्त भाषाको कक्षा १ देखि ३ सम्मको मातृभाषाको पाठ्यक्रम तयार गरिसकेको छ। हाम्रो भाषामा वर्ण निर्धारणसमेत भइसकेको छ, जसमा ६ स्वर र तीस वर्ण छन्, मलसिंह रानाथारुले भने। गत कात्तिकमा नै भाषा आयोगले रानाथारुसहित ६ भाषा सूचीकृत गरेको थियो। उनले थारु र रानाथारुबीच जन्मेदेखि मृत्युसम्मका सबै संस्कारमा भिन्नता रहेकाले पनि आफूले सरकारसँग भिन्नै पहिचानको माग गर्दै आएको बताए। नेपालमा धेरै लामो समयसम्म होली पर्व रानाथारु समुदायले नै मनाउँछन्। होलीका दहनअघिको एक महिना र दहनपछिको ८ दिन गरी जम्मा ३८ दिनसम्म होली पर्व मनाउँदै आएका छन्। रानाथारुभित्रका पनि १६ वटा उपजाति रहेको समाजका अध्यक्ष कृपाराम रानाले बताए।"
यसरी भयो पहिलो टेस्टट्युब बेबीको व्रतबन्ध,काठमाडौं : नेपालको पहिलो टेस्टट्युब बेबी ओममणि तामाङको बुधबार व्रतबन्ध (छेवर) सम्पन्न भएको छ। १५ वर्षीय तामाङको भगवान्पाउस्थित जगतप्रकाश गुम्बामा बौद्ध धर्मअनुसार व्रतबन्ध गरिएको हो। उनको न्वारनको नाम नोर्बु तामाङ हो। व्रतबन्धमा पूजापाठ भएपछि लामा गुरूले उनको टुप्पी काटेर व्रतबन्ध सुरु गरेका थिए । तामाङ समुदायमा टुप्पी काटेपछि मामाले कपाल काट्ने चलन छ। सोही अनुसार उनको कपाल छोटो पारी व्रतबन्ध गरिएको हो। बौद्ध धर्मअनुसार व्रतबन्धमा कपाल खाैरिनु नपर्ने उनकी आमाले बताइन्। उनले भनिन् हाम्रो संस्कारअनुसार व्रतबन्धमा कपाल खाैरिने चलन छैन। आफ्नो व्रतबन्ध भएकोमा ओममणिले पनि खुशी लागेको बताए। ओममणि हाल सेन्टजेभियर्स स्कुलको कक्षा ९ मा पढ्छन्।
वडाध्यक्ष हत्या प्रकरण : अनुसन्धानका लागि सात नियन्त्रणमा,अछाम : पञ्चदेवल विनायक२ का वडाध्यक्ष पदमबहादुर धामी हत्याको अनुन्धानका लागि सात जनालाई नियन्त्रणमा लिएको छ। मृतक वडाध्यक्ष धामीसँगै सोमबार रातीसँगै रहेका सात जनालाई प्रारम्भीक अनुन्धानका लागी नियन्त्रणमा लिएको र सोधपुछ भइरहेको जिल्ला प्रहरी कार्यालय अछामका प्रहरी निरीक्षक तथा प्रवक्ता रमेशदत्त अवस्थीले जानकारी दिए। प्रहरीका अनुसार काठमाडौंदेखि आएको सिआइबीको टोली र धनगढीबाट आएको कुकुरसहितको टोलीले घटनास्थलको अनुसन्धान शुरु गरेको छ। अहिले प्रमुख जिल्ला अधिकारी भोजराज श्रेष्ठसहित राजनीतिक दल र मृतकका आफन्तबीच शव पोष्टमार्टमका लागि लैजानेबारे छलफल भइरहेको छ। मृतकका आफन्तले दोषी पत्ता नलागेसम्म शव उठाउन नदिने बताएका छन्। ४० वर्षीय धामी शिक्षण पेशाबाट राजीनामा गरेर नेपाली कांग्रेसबाट वडाध्यक्षमा निर्वाचित भएका थिए।
बाजुरामा भाइरल ज्वरोले दुईको मृत्यु,मार्तडी : जिल्लाको पूर्वी उत्तरी भेगमा रहेको स्वामीकार्तिक गाउँपालिकामा भाइरल ज्वरोले दुईजनाको मृत्यु भएको छ । भाइरल ज्वरोले मृत्यु हुनेमा सोही गाउँपालिका १ साप्पाटाको जोरुमा ५५ वर्षीया मिमा कडारा र ७० वर्षीय दलबहादुर रावल रहेको प्रहरीले जनाएक छ। कडाराको मंगलबार मृत्यु भएको हो भने रावलको बुधाबार बिहान मृत्यु भएको १ का वडाअध्यक्ष जनकबहादुर रोकायलो बताएका छन्। कडाराको मंगरबार राती करिब ९ बजेतिर मृत्यु भएको हो । मृतकका घरका पाँचजना बिरामी परेको साप्पाटा स्वास्थ्य चौकी इन्चार्ज वृज विकले बताए । उनले भाइरल ज्वरो प्रभावित क्षेत्रका लागि साप्पाटा स्वास्थ्य चौकीबाट जोरुमा औषधिसहित स्वास्थ्य चौकीको टोली गएको जानकारी दिएका छन्। मृतकका घरमा भएका बिरामीको उपचार र गाउँका प्रत्येक घरमा भाइरल ज्वरोले थला परेनपरेको सोधपुछ गर्दै उपचारका लागि ज्वरो प्रभावित क्षेत्रमा स्वास्थ्यकर्मी गएको वडाअध्यक्ष रोकायाले बताए। उनले वडा नं१ को पुरै सिंगो गाउँ भाइरल ज्वरोले थलापरे पछि स्वास्थ्य चौकीको टोली उक्त क्षेत्र पठाएको बताए। स्वामीकार्तिक गाउँपालिकाका स्वास्थ्य शाखा प्रमुख भक्त कैलाले शाखामा भएको औषधि लिएर स्वास्थ्यकर्मीको टोली पठाइएको बताए । गाउँमा अधिकांश मानिस बिरामी परेकाले उपचारका लागि साप्पाटा स्वास्थ्य चौकी इन्चार्ज विकको नेतृत्वमा टोली खटाइको छ । टोली भाइरल ज्वरो नियन्त्रण नआउँदासम्म स्वास्थ्य कर्मीको टोली सोही क्षेत्रमा उपचारका लागि बस्ने शाखा प्रमुख कैलाको भनाइ छ। एक साताअघि हिमाली गाउँपालिका ६ धुलाचौरमा बोर्डिगंमा तीनजना विद्यार्थीबाट सुरु भएको भाइरल ज्वरोले सो क्षेत्र पुरै प्रभावित बनेको छ । प्रभावित क्षेत्रमा प्रदेश सरकारले प्राविधिकसहित डाक्टरको टोली पठाइसकिएको प्रदेशसभा सदस्य बल्देब रेग्मीले बताए। जिल्ला अस्पताल बाजुरामा कार्यरत डाक्टर राजुराज जैशी नेतृत्वको टोली धुलाचौरमा मंगलबार नै गइसकेको जिल्ला अस्पताल बाजुराले जनाएको छ।
गोदामबाट इलेक्ट्रोनिक्स सामान चोरी गर्ने आठ पक्राउ,"भक्तपुर : भक्तपुर प्रहरीले आफूले काम गर्ने पसलको गोदामबाट ६० थान टेलिभिजनसहित विभिन्न इलेक्ट्रोनिक्स सामान चोरी गर्ने चार मजदुर र दुई सुरक्षा गार्डसहित आठ जनालाई पक्राउ गरेको छ। महानगरीय प्रहरी वृत्त ठिमी भक्तपुरका अनुसार उनीहरुले भक्तपुरको मध्यपुर थिमि नगरपालिका ९ राधेराधेस्थित मिलिनिया ग्लोबल प्रालिको गोदामबाट ती इलेक्ट्रोनिक्स सामानहरुको चोरी गरेका थिए। वृत्तले चोरी कार्यमा संलग्नलाई बुधबार सार्वजनिक गरेको हो। जसअनुसार प्रालिका कामदारहरुमा रामेछापको लिखु तामाकोशी गाउँपालिका ४ बस्ने २० वर्षीय सुरज बस्नेत र २० वर्षीय कैलाश कार्की, दोलखाको बिगु गाउँपालिका ४ का १९ वर्षीय सागर विश्वकर्मा (लामिछाने) र अर्का एक १७ वर्षीय युवक रहेका छन्। त्यस्तै गोदामका सुरक्षा गार्डद्वय भक्तपुरको सूर्यविनायक नगरपालिका ७ बस्ने ६३ वर्षीय शम्भु खड्का र सोही नपाको ४ वडा बस्ने ५४ वर्षीय शम्भु केसीलाई चोरी आरोपमा प्रहरीले सार्वजनिक गरेको छ। चोरी गर्न उनीहरुलाई सहयोग गर्ने रामेछाप मन्थली नगरपालिका २ बस्ने २२ वर्षीय प्रमोद अधिकारी र ओखलढुङ्गाको लिखु गाउँपालिका ९ बस्ने २२ वर्षीय शंकर खत्रीलाई पनि प्रहरीले नियन्त्रणमा लिएको छ। वृत्तका प्रमुख प्रहरी नायब उपरीक्षक शान्तिराज कोइरालाले मिलिनिया ग्लोबल प्रालि आफ्नो गोदामबाट विभिन्न कम्पनीका ६० थान टेलिभिजनलगायतका इलेक्ट्रोनिक्सका सामानहरु हराएको भनी वृत्तमा उजुरी दिएपछि अनुसन्धानको क्रममा गएको माघ १५ गते चार जना मजदुरलाई नियन्त्रणमा लिएको जानकारी दिए। नियन्त्रणमा लिएका मजदुरहरुको बयानको आधारमा कम्पनीका दुई जना सुरक्षागार्ड र उनीहरुलाई सघाउने अन्य दुईजनालाई पक्राउ गरिएको उनको भनाइ थियो। उनका अनुसार उनीहरुले गोदामबाट चोरेर बिक्री वितरण गरेकोमध्ये ३५ थान टीभी, २ थान भ्याकुम क्लिनर, अर्पाट ब्रान्डको हिटर ५ थान, मिक्चर ५ थान र अजन्ता कम्पनीको भित्ते घडी एक थान बरामद गर्न प्रहरी सफल भएको छ। पक्राउ परेका आठै जनालाई जिल्ला अदालतमा प्रस्तुत गरी म्याद थप गरिसकिइएको वृत्तले जनाएको छ। वृत्तका अनुसार उनीहरुमाथि चोरी मुद्दामा थप अनुसन्धान कार्य अघि बढाइएको छ।"
यौन सम्बन्धपछि पैसामा कुरा नमिल्दा हत्या,"हेटौंडा : अजिता भुजेल गत माघ ३ गते राति सदा झैं ग्राहकको खोजीमा सडकमा निस्किइन्। तेस्रो लिंगी भुजेल ग्राहक खोेज्दै पूर्वपश्चिम राजमार्गस्थित हेटौंडा ११ थानाभर्याङमा पुगिन्। ना६ख ६५२७ नम्बरको ट्रकका सहचालक सिमोन परियार पनि माघ ३ गते साँझ यौनकर्मी महिलाको खोजीमा ट्रक लिएर हेटौंडा बजार निस्किए। हेटौंडा १० स्थित बसपार्कमा पुगेपछि उनी साथी सुशिल थापा मगरलाई लिएर थानाभर्याङतर्फ यौनकर्मीको खोजीमा हिँडे। राति करिब साढे १ बजे उनीहरूको भेट अजितासँग भयो। झट्ट हेर्दा आकर्षक महिलाजस्तै देखिने हेटौंडा ४ की २९ वर्षीय तेस्रो लिंगी अजितासँग उनीहरूको ७ हजार रुपैयाँमा ४ जनाले यौन सम्बन्ध राख्ने सहमति भयो। स्कुटर सडक किनारमा राखेर अजिता र सुशिलसँगै अन्य २ युवा ट्रकमा चढे। डेढ घण्टा ट्रकमा सँगै बिताएपछि जब पैसा लेनदेनको कुरा भयो, सहमतिअनुसार अजितालाई पैसा दिन युवक तयार भएनन्। विवाद बढ्दै जाँदा गाडीमै रहेको बिजुलीको तारले घाँटी बाँधेर अजिताको हत्या गरी माघ ५ गते बिहान करिब साढे ३ बजे हेटौंडा ५ स्थित सडक किनारमा शव फालेर फरार भएको अनुसन्धानले देखाएको छ, मकवानपुर प्रहरी प्रमुख एसपी सुशिलसिं राठौरले भने। मकवानपुर प्रहरीले हेटौंडा९ बस्ने वर्ष १८ का परियार, हेटौंडा४ बस्ने वर्ष २५ का मगरसँगै हेटौंडा११ बस्ने वर्ष २० की एलिसा पाख्रिन, हेटौंडा४ बस्ने वर्ष २४ को आशिष बल र हेटौंडा१४ बस्ने वर्ष २१ बुद्ध लामालाई सार्वजनिक गरेको हो।"
कोरोना भाइरस : सीमाका गाउँ पुग्दै स्वास्थ्यकर्मी,"ताप्लेजुङ विराटनगर : नोबेल कोरोना भाइरसबारे सीमावर्ती गाउँमा सचेतना अपनाउन थालिएको छ। चीनसँग सीमा जोडिएका पूर्वी नेपालका ओलाङचुङगोला, किमाथांका र याङ्मामा पूर्वतयारी थालिएको हो। स्वास्थ्यकर्मीलाई नागरिकको घरघरमै पुगेर भाइरसबारे जानकारी गराउन स्थानीय तहले निर्देशन दिएका छन्। वडासमिति र सर्वदलीय बैठक बसेर कोरोना भाइरसबारे सचेत रहन अभियान थाल्ने निर्णय गरेको संखुवासभाको भोटखोला गाउँपालिका१ का वडाध्यक्ष तेन्छेवी शेर्पाले जानकारी दिए। वडा समितिका पदाधिकारी, राजनीतिक दलका अगुवा र स्वास्थयकर्मीको टोलीले सोमबार सचेतना अभियान थाल्ने निर्णय गरेका छौं, शेर्पाले भने। वडा समिति र स्वास्थ्य चौकीको संयुक्त बैठक बसेर प्रत्येक घरमा पुग्ने योजना रहेको ताप्लेजुङको फक्ताङलुङ गाउँपालिका७ का वडाध्यक्ष छेतेन भोटेले बताए। यो वडाको दुई गाउँ (ओलाङचुङगोला र याङ्मा) चीनसँग जोडिएका छन्। ओलाङचुङगोलामा ५६ परिवार तथा याङमामा ११ परिवारको बसोबास छ । कोरोना भाइरस भित्रन नदिन सर्तकता अपनाइएको किमाथांका स्वास्थ्य चौकी निमित्त प्रमुख फुटिक भोटियाले बताइन्। फर्काइए १२ नेपाली चीनको चाँगा बजारमा काम गर्न गएका १२ जना नेपालीलाई स्वदेश फर्काइएको छ। भोटखोला गाउँपालिका१ का वडाध्यक्ष शेर्पा, सशस्त्र प्रहरी सीमा सुरक्षा पोस्टका इन्स्पेक्टर देवकुमार राईं, नेपाल प्रहरी र स्वास्थ्य चौकी किमाथांकाको टोलीले मंगलबार उनीहरूको जिम्मा लिएको हो। सीमानामा रहेको गेटमा हामी स्वास्थ्यकर्मी समेत लिएर गयौं, उताबाट पनि चिकित्सकसँगै आए, दुवै तर्फबाट स्वास्थ्य परीक्षण गरेर लिएर आयौं, वडाध्यक्ष शेर्पाले भने। चीनले नाका बन्द गरेपछि नेपाली उतै थुनिएको बारे अन्नपूर्णमा मंगलबार समाचार प्रकाशन भएको थियो। कुनै स्वास्थ्य समस्या नदेखिए पनि फर्केकालाई केही दिन किमाथांकामै स्वास्थ्यकर्मीको निगरानीमा राखिने स्वास्थ्य चौकी प्रमुख फुटिक भोटियाले बताइन्। सीमामा स्वास्थ्य परीक्षण डेक्स कोरोना भाइरसको संक्रमण बढ्दै गएपछि प्रदेश १ सरकारले विशेष सतर्कता अपनाउने निर्णय गरेको छ। प्रदेश १ का सीमा नाकाबाट नेपाल प्रवेश गर्नेको अनिवार्य स्वास्थ्य परीक्षणसहित निगरानी बढाउने निर्णय भएको आन्तरिक मामिला तथा कानुनमन्त्री हिक्मत कार्कीले जानकारी दिए। मन्त्री कार्की, सामाजिक विकास राज्यमन्त्री जसमाया गजमेर, प्रदेश १ का प्रमुखसचिव सुरेश अधिकारीसहित सरोकारवालासँग मंगलबार बसेको बैठकपछि प्रदेश सरकारले चार निर्णय गरेको हो। चीनतर्फका दुई नाका त बन्द छ, अन्य सीमानाबाट भित्रनेका लागि पनि सीमाना क्षेत्रमा स्वास्थ्य परीक्षणको व्यवस्था गरिएको छ, कानुनमन्त्री कार्कीले भने प्रदेश सरकार यो विषयमा सतर्क छ। भारतसँग सीमा जोडिएका झापाको काकडभिट्टा, इलामको पशुपतिनगर र मोरङको विराटनगरस्थित रानी जोगवनी नाकामा स्वास्थ्यकर्मीसहितको हेल्थ डेक्स सञ्चालनमा ल्याएको मन्त्री कार्कीले जानकारी दिए। प्रदेशका विभिन्न स्वास्थ्य संस्थामा संक्रमितलाई आइसोलेटेड बेडको व्यवस्था गर्ने निर्णय समेत प्रदेश १ सरकारले गरेको छ। विराटनगरस्थित कोशी अस्पताल, मेची अस्पताल झापाको भद्रपुर, बीपी कोइराला स्वास्थ्य विज्ञान प्रतिष्ठान धरान, बिएण्डसी अस्पताल बिर्तामोड, विराट मेडिकल कलेज शिक्षण अस्पताल विराटनगर, नोवेल मेडिकल कलेज टिचिङ अस्पताल विराटनगरमा यस्तो व्यवस्थापन मिलाइएको मन्त्रालयले जनाएको छ। खाद्य संकटमा चासो प्रदेश १ सरकारले ताप्लेजुङको ओलाङ्चुङ्गोला र संखुवासभाको किमाथाङ्का नाका बन्द हुँदा हुने खाद्य संकटका विषयमा चासो दिएको छ। खाद्य संकटबारे प्रमुख जिल्ला अधिकारीसँग प्रदेश सरकारले मंगलबार जानकारी लिएको हो। कानुनमन्त्री हिक्मत कार्कीले कोरोना संक्रमणका कारण दुई नाका बन्द हुँदा यो क्षेत्रमा पर्ने असरका विषयमा प्रमुख जिल्ला अधिकारीसँग जानकारी लिएको बताए। खाद्य संकटका विषयमा हामीले बुझेका छौं, त्यस्तो समस्या आउन नदिन प्रमुख जिल्ला अधिकारीलाई सो स्थानमा बुझेर के गर्न सकिन्छ जानकारी दिन भनिएको छ, मन्त्री कार्कीले भने।"
गंगामायाले गुहारिन् राष्ट्रसंघ,"काठमाडौं : गंगामाया अधिकारीले आफ्नो न्यायको मागलाई अन्तर्राष्ट्रियकरण गरिदिन संयुक्त राष्ट्रसंघ गुहारेकी छन्। उनले मंगलबार राष्ट्रसंघका नेपालस्थित आवासीय प्रतिनिधि भ्यालेरी जुलियान्डलाई पुल्चोकमा भेटेर आफ्नो माग राखेकी हुन्। जुलियान्डसँग बिहान ८ः४५ देखि १० बजेसम्म कुराकानी भएको गंगामायासँगै राष्ट्रसंघको नेपाल कार्यालय पुगेका अधिवक्ता ओमप्रकाश अर्यालले बताए। गंगामायाले द्वन्द्वकालमा छोराको हत्या भएका विषयमा न्याय नभएको गुनासो गर्नुभयो। यो मुद्दालाई अन्तर्राष्ट्रियकरण गरिदिन आग्रह गर्नुभयो, अधिवक्ता अर्यालले अन्नपूर्णसँग भने, उहाँले पीडकले नै राज्य कब्जा गरेको अवस्था रहेको भन्दै यहाँ न्यायको आस मरेको भनाइ पनि राख्नुभयो। जुलियान्डले यो विषयलाई आवधिक प्रतिवेदनमा पार्न राष्ट्रसंघका विशेष समाधिक्षकलाई सुसूचित गर्नुपर्ने धारणा राखेको उनले सुनाए। जुलियान्डले गंगामायाका मागमा ऐक्यबद्धता रहेको आश्वासनसमेत दिएका थिए। गंगामायाले न्यायका लागि मृत्युवरण गर्छु भनेपछि जुलियान्डले यस्तो कुरा स्वीकार्य नहुने बताउनुभयो, उनले भने। जुलियान्ड गत बिहीबार गंगामायालाई भेट्न वीर अस्पताल पुगेका थिए। गंगामायाले तोडिन् अनशन गंगामायाले बनाइन् राहदानी, न्याय खोज्न विदेश जाने गंगामाया न्याय माग्न युरोप जाने तयारीमा"
तीन अस्पताल तयारी अवस्थामा,"काठमाडौं। चीनमा हड्डी तथा नसामा एमडी गरिरहेका डा श्रवण श्रेष्ठ स्वदेश फर्कंदै छन्। नोवेल कोरोना भाइरस संक्रमण बढेपछि त्रासमा रहेका डा श्रेष्ठ बस र विमानबाट आउन लागेका हुन्। चीनका विभिन्न सहरमा अध्ययन र व्यवसाय गरिरहेका नेपालीलाई ल्याउने तयारी अन्तिम चरणमा पुगेको छ। उनीहरूलाई बसोबास गरिरहेका विभिन्न सहरबाट बसमा उहानमा ल्याइनेछ। सबैलाई एकत्रित गर्न दुईतीन दिन लाग्छ। बसमा एक ठाउँमा ल्याई स्वास्थ्य परीक्षण गरेपछि मात्र विमानमा ल्याइनेछ, स्वास्थ्य तथा जनसंख्या मन्त्रालयका प्रवक्ता महेन्द्रप्रसाद श्रेष्ठले भने। श्रवण प्रवक्ता श्रेष्ठका छोरा हुन्। सियानमा पढ्दै छ। सबै घर फर्कन थाले। म पनि आउँछु भन्यो। एक्लै बस भन्नु पनि भएन, प्रवक्ता श्रेष्ठले भने। यसरी फर्किएका नेपालीलाई विश्व स्वास्थ्य संगठन (डब्लूएचओ) ले एक्टिभ सर्भिलेन्समा राख्न सुझाव दिएको छ। चीनबाट आएका नेपालीलाई कुनै बिरामी भएको अवस्थामा निगरानीमा राख्ने र तुरुन्तै उसको उपचार गर्ने सन्देश हो, प्रवक्ता श्रेष्ठले भने। उद्धार गरिएका नेपालीलाई क्वारेन्टाइनमा राखिनेछ। समस्या भए तोकिएको अस्पतालमा आइसोलेसनमा राखिने उनले जानकारी दिए। संक्रामक रोग ऐन २०२० अनुसार संक्रामक रोग फैलने सम्भावना भएको अवस्थामा कुनै पनि व्यक्तिलाई अस्पताल वा अन्य स्थानमा अलग गरी राख्नुपर्छ। भाइरस संक्रमण देखिएमा आइसोलेसनका लागि तीन वटा अस्पताललाई तयारी अवस्थामा राखिएको प्रवक्ता श्रेष्ठले बताए। उनका अनुसार टेकुस्थित शुक्रराज ट्रपिकल तथा सरुवा रोग अस्पताल, पाटन स्वास्थ्य विज्ञान प्रतिष्ठान र वीर अस्पताललाई आइसोलेसन बेडको व्यवस्था मिलाउन निर्देशन दिइएको छ।"
"विश्वविद्यालय पदाधिकारी नियुक्तिमा विलम्ब, पूर्वभीसीको आपत्ति","काठमाडौं : विश्वविद्यालयहरूमा पदाधिकारी नियुक्तिमा ढिलाइप्रति पूर्वउपकुलपतिहरूले आपत्ति जनाएका छन्। उनीहरूले नेतृत्व दिन सक्ने योग्य व्यक्तिलाई तुरुन्त नियुक्त गर्न माग गरेका छन्। पूर्वभीसी क्लबले मंगलबार पत्रकार सम्मेलन गरी राजनीतिक आस्थाका आधारमा भने नियुक्ति नगर्न सरकारको ध्यानाकर्षण गराएको छ। त्रिभुवन विश्वविद्यालयका पूर्वउपकुलपति केदारभक्त माथेमाले प्राज्ञिक संस्थालाई सात महिनादेखि नेतृत्वविहीन बनाउनु गलत भएको बताए। यसरी विश्वविद्यालयलाई उपकुलपति तथा अन्य पदाधिकारीविहीन राख्नुले राम्रो सन्देश दिँदैन, उनले भने, विश्वविद्यालयजस्तो स्वायत्त संस्थालाई प्राज्ञिक व्यक्तिको खाँचो छ। त्रिविकै पूर्वउपकुलपति महेशकुमार उपाध्यायले विश्वविद्यालय अन्य संस्थाजस्तो राजनीतिक नियुक्ति गर्ने संस्था नभएको बताए। यसका आफ्नै विश्वव्यापी मूल्यमान्यता छन्। सरकारले यसको मूल्यांकन गर्न सकेन, उनले भने। पत्रकार सम्मेलनमा त्रिविकै पूर्वउपकुलपतिहरू कमलकृष्ण जोशी, हीराबहादुर महर्जन र तीर्थ खनियाँ पनि उपस्थित थिए। सरकारले विश्वविद्यालयलाई नियन्त्रण गर्ने गरी कानुन ल्याउन लागेकामा उनीहरूले आपत्ति जनाए। विश्वविद्यालय सञ्चालनका लागि स्वायत्त बोर्ड अफ ट्रस्टी गठन गर्नुपर्ने सुझाव उनीहरूले दिए। ११ विश्वविद्यालयमध्ये ६ वटामा उपकुलपति र अन्य पदाधिकारी पद रिक्त छन्। पूर्वाञ्चल, पोखरा, कृषि तथा वन, सुदूरपश्चिमाञ्चल, मध्यपश्चिमाञ्चल र नेपाल संस्कृत विश्वविद्यालयमा उपकुलपति छैन। नेपाल संस्कृत र पूर्वाञ्चलमा सेवा आयोेगका अध्यक्ष र सदस्य, त्रिविमा शिक्षाध्यक्ष पद रिक्त छ। यी पद गत भदौदेखि रिक्त छन्। यी विश्वविद्यालय निमित्त उपकुलपतिका भरमा चलिरहेका छन्। रिक्त पदमा नयाँ नियुक्तिका विषयमा शनिबार प्रधानमन्त्री एवं नेकपा अध्यक्ष केपी शर्मा ओली, नेकपाकै अर्का अध्यक्ष पुष्पकमल दाहाल र कांग्रेस सभापति शेरबहादुर देउवाबीच विभिन्न चरणमा छलफल भएको थियो। उनीहरूले आफूनिकट व्यक्तिलाई नियुक्त गर्नुपर्ने अडान राखेपछि सहमति नजुटेको हो। शिक्षामन्त्रीको अध्यक्षतामा रहेको सर्च कमिटीले उपकुलपतिका लागि सम्भावित व्यक्तिको सूची प्रधानमन्त्री ओलीलाई बुझाएको थियो। प्रधानमन्त्रीले तत्काल उक्त सूची आफूसँगै राख्न शिक्षामन्त्रीलाई निर्देशन दिएपछि नियुक्तिमा ढिलाइ भएको हो। केयूबारे अध्ययन गर्न कार्यदल काठमाडौं विश्वविद्यालय (केयू)को समस्या अध्ययन गर्न कार्यदल बनेको छ। काठमाडौंमा मंगलबार भएको विश्वविद्यालयको सभाले पूर्वउपकुलपति सुरेशराज शर्माको संयोजकत्वमा सात सदस्यीय कार्यदल गठन गरेको हो। प्रधानमन्त्री एवं विश्वविद्यालयका कुलपति ओलीको अध्यक्षतामा सभा बसेको थियो। कार्यदलले प्राध्यापक तथा कर्मचारी संगठनलाई कानुनी मान्यता दिने विषयमा अध्ययन गर्ने जिम्मेवारी पाएको छ। यसका सदस्यमा विश्वविद्यालय सभाका सदस्यहरू चन्दा कार्की, विजया केसी, स्वर्णिम वाग्ले, धीरज गिरी, अशोक ब्यान्जू र ऋषिराम वाग्ले छन्। शिक्षक, कर्मचारी र व्यवस्थापनबीचको द्वन्द्वले गत पुस १६ देखि विश्वविद्यालयको शैक्षिक, आर्थिक तथा प्रशासनिक काम रोकिएको छ। आन्दोलनकारीको मुख्य माग पनि आआफ्नो संगठनलाई विश्वविद्यालय प्रशासनले कानुनी मान्यता दिनुपर्ने थियो। त्यसबाहेक कर्मचारी तथा प्राध्यापकको वृत्तिविकास हुनुपर्ने, लामो समयदेखि अस्थायी दरबन्दीमा कार्यरतलाई स्थायी प्रक्रियामा लैजानुपर्ने तथा दरबन्दी सिर्जना गर्नुपर्नेलगायत माग राखिएको केयू प्राध्यापक संघका अध्यक्ष वेदमणि दाहालले बताए।"
दशगजामा चेकपोस्ट हटाउन अटेरी,"सिरहा : मंगलबार सिरहाको सीमावर्ती भगवानपुर गाउँपालिका४ ठाँडीस्थित नेपालभारत सीमामा सर्वेक्षण टोली पुगेको थियो। त्यहाँ गत शनिबार सशस्त्र प्रहरी सिरहाले अस्थायी जाँच चौकी स्थापना गर्न खोज्दा भारतीय सुरक्षा बल(एसएसबी)ले रोकेका थिए। सोही विवाद समाधन गर्न भारततिरका टोली प्रमुख मंजिल ममगाँई र नेपालतर्फका उमेश कुमार पुगे। सर्वेक्षण टोलीले दशगजा क्षेत्रभन्दा दुई फिट उत्तरतिर सारेर सशस्त्र प्रहरीलाई अस्थायी जाँच चौकी बनाउन अनुमति दिए। प्रहरीले चौकी बनाउन सुरु गरे। तर भारततिर दशगजा कब्जा गरी कस्टम अफिस र एसएसबीले चेक पोस्ट वर्षौंदेखि राखेको छ। भारतीय पक्षले स्वागतद्वार र पक्की सडक पनि दशगजामै बनाएको छ। त्यो हटाउन भारततर्फका सर्वेक्षण टोलीका प्रमुख ममगाँईले केही बोलेनन्। गत पुस तेस्रोसाता भारतीय कस्टम अफिसले थप एउटा स्वागतद्वार निर्माण गर्न थालेका थिए। स्थानीयले विरोध गरेपछि प्रहरी प्रशासनले चासो लियो। पुस २२ देखि २४ गतेसम्म सीमा सर्वेक्षण टोलीले नापी गर्यो। दशगजामै परेपछि काम रोकियो। भारतका कस्टम र एसएसबीको चेक पोस्ट दशगजामै पर्छ। हामी नापी गरेर रिर्पोट सम्बन्धित निकायमा बुझाउँछौँ। खाली गराउने भारत सरकार निर्देशन चाहिन्छ। त्यो आएको छैन, ममगाँईले भने,यहाँ पिलर नभएका कारण समस्या देखिएको छ। हामी अब पिलर राख्न पहल गर्छौं। हाल एक किलोमिटरको दूरीमा पिलर छ। पहिले दशगजा खाली थियो। अहिले दुवैतिर बस्ती छन्। नेपालभारत दुवै देशका बासिन्दाले पसल र टहरा थापेका छन्। दुवै देशले जग्गामा आआफ्नो दाबी गरिरहेको उनले बताए। यसका लागि माथिल्लो निकायबाट पहल आवश्यक रहेको उनको भनाइ छ। पटक पटक भारतीय पक्ष दशगजामा दादागिरी देखाउन आउँछ। सकेसम्म हामीले रोक्ने प्रयास गरेका छौं, स्थानीय कन्हैया भट्टले भने, माथिल्लो निकायबाट समस्या निराकरण गर्न ठोस कदम चाल्नुपर्छ। दशगजाको मिड प्वाइन्टबाट दुवैतिर ९ दशमलब १ मिटर खाली हुनुपर्ने हो। तर भारतीय पक्षले दशगजाको मिड प्वाइन्ट कब्जा गरी नेपालतर्फ कस्टम अफिस र एसएसबीको चेक पोस्ट खडा गरेको उनले बताए। हालसालमा कुनै किसिमको दशगजा नमिचिएको र केही दिनअघि भारतीय कस्टमले बनाउन लागेको स्वागतद्वार पनि रोकिएको सशस्त्र प्रहरी सिरहाका एसपी प्रवीण कंडेलले बताए। ठाडीमा सीमा सुरक्षा र चेकजाँचको कडाइ गर्न दशगजा नजिकै अस्थायी जाँच चौकी पनि स्थापना गरिएको उनले बताए। नयाँ सीमा स्तम्भ ठड्याउँदै नेपालभारत सीमा सर्वेक्षण टोली नम्बर दुईको उपस्थितिमा सशस्त्र प्रहरी सिरहाले दशगजामा बिजोर नम्बरका सीमा स्तम्भ ठड्याउन सुरु गरेको छ। आइतबारसम्म ५४ वटा सानो खालको स्तम्भ निर्माण भएका छन्। पुरानो, हराएका र भत्केका ठाउँमा सिरहा नगरपालिका१६ माडरबाट नयाँ सीमा स्तम्भ राख्न सुरु गरिएको सशस्त्र प्रहरीका एसपी कंडेलले बताए। ३८८ वटा स्तम्भमध्ये समस्या देखिएका ठाउँमा नयाँ राखिने एसपी कंडेको भनाइ छ। सीमा सर्वेक्षण टोलीको उपस्थितिमा काम भइरहेको छ। निर्माण कार्य जारी छ, उनले भने।"
मेयरले रोके शिक्षकको तलब,"भोजपुर : निमावि तहको शिक्षक पदस्थापन प्रक्रियामा असन्तुष्टि जनाउँदै षडानन्द नगरपालिकाका मेयरले शिक्षकको तलब रोकेका छन्। नगरको निर्णय विपरीत शिक्षक पदस्थापन गरेको भन्दै नगरप्रमुख वीरबल राईले स्थानीय षडानन्द माविका प्रअ र शिक्षकको तलब रोकेका हुन्। योग्यताक्रम अनुसार कात्तिक ८ गते धर्मराज चौहानलाई नीतिपूर्वक पदस्थापन गरिए पनि नगर शिक्षक समितिको निर्णय विपरीत भएको भन्दै मेयर नगरप्रमुखले प्रअ गोपाल तिमल्सिना र शिक्षक गंगाबहादुर बुढाको तलब राकेका हुन्। नगरप्रमुखले नै विद्यालयलाई शिक्षक छान्ने अधिकारबाट वञ्चित गराएको पीडित शिक्षकको आरोप छ। शिक्षक सेवा आयोगले लिएको परीक्षामा उत्तिर्ण ६२ जना शिक्षकमध्ये षडानन्द नगरपालिकामा १६ जना शिक्षक पदस्थापन गरिएको थियो। पदस्थापनको लिस्ट लिएर १६ जना शिक्षकले प्रमुख वीरबल राईलाई भेट्न गए पनि उनको अनुपस्थितिमा उपप्रुमख मेरिका राईलाई लिस्ट बुझाएका थिए। उपप्रमुख राईको निर्देशनमा निमित्त प्रशासकिय अधिकृत तुलबहादुर राईले पदस्थापन पत्रमा हस्ताक्षर गरेपछि सबैले पदस्थापन पाएका थिए। छनोट भएर आएकामध्ये योग्यताक्रमअनुसार धर्मराज चौहान षडानन्द माविमा हाजिरी भए। केहि समयपछि षडानन्द माविमा पदस्थापन गरिएका धर्मराज चौहानलाई हाजिर नगराउन र यदि गराए जवाफदेही नहुने भन्दै प्रमुख राईले आफुखुसी विद्यालयलाई पत्राचार गरे। दसैंतिहार बिदा सकिएपछि शिक्षक चौहान षडानन्द माविमै हाजिर भए पनि निर्णय विपरीत भन्दै उनको तलबसमेत प्रमुख राईले रोकेको विद्यालयका प्रअ तिमल्सिनाले बताए। त्यस्तै अर्का शिक्षक हरिप्रसाद पाण्डेले पनि मेरिटलिस्टअनुसार नै अरुण माविमा जान चाहे पनि नपाएको गुनासो गरे। पदस्थापन गरिएको करिब ३ सातासम्म नगरपालिका र विद्यालय धाउँदा विद्यालयको टुंगो नलागेको पाण्डे बताउँछन्। भने, न नगरपालिकाले विद्यालयको टुंगो लगायो, न हाजिरी नै हुन दिइएको छ। आफ्नो कर्मको भाग पनि लिन नपाउने खै कस्तो नीति हो ? नगरपालिकाले गत कार्तिक ८ गते पदस्थापन पत्रमा शिक्षा विकास तथा समन्वय एकाई भोजपुरको पत्रअनुसार षडानन्द माविमा कात्तिक ८ बाटै लागू हुनेगरि माध्यमिक तहको अंग्रेजी विषयको शिक्षक पदस्थापना गर्न परिपत्र गरेको थियो। कार्यकारीको आधिकारिक दस्तखतबाट चौहान षडानन्द माविमा हाजिर भए। तर नगरप्रमुखले उनको हाजिरीलाई नगरको निर्णय विपरीत भन्दै प्रअ र अर्का शिक्षकको तलब नै रोकेका हुन्। यता नगरप्रमुख राई भने शिक्षक पदस्थापन विपरीतको मिति कायम नगरी माग फारम आएको र चौहानको हाजिरी गराइएको जानकारी पनि नगराएकाले तलब दिन नमिल्ने बताउँछन्। नगरको निर्णय बमोजिम पदस्थापन गराइएको विद्यालयमा नखटेकोले तलब रोकिएको हो।"
भ्रूणहत्यापछि छटपटिँदै युवती,"फिदिम : औषधि सबै सकियो, पाँचथरको कुम्मायक गाँउपालिका अध्यक्ष जयबहादुर चेम्जोङको दबाबमा भ्रूणहत्या गर्न बाध्य बनेकी १९ बर्षिया दलित युवतीले औषधिका खोल देखाउँदै भनिन् साथमा एक रुपैयाँ पनि छैन। अब के गर्नु ? २१ हप्ताको भ्रूणहत्या गर्न बाध्य बनाइएकी उनी आफन्तको शरणमा सदरमुकाम फिदिममा छिन्। खर्च नभएपछि आवश्यक औषधि खरिद गर्न सकेकी छैनन्। घर जान नपाउने र आमालाई भेट्न नपाउने अध्यक्षको धम्कीले पीडितलाई थप पीडा थपेको छ। मलाई घर ल्याउन पाउदिनस भनेर गाउँपालिका अध्यक्षले आमालाई धम्काएका छन्, उनले दुःखेसो पोखिन्, हामीसँग धनसम्पति छैन, अब मेरो भबिष्य के हुन्छ ? सदरमुकामको समर्पित अस्पतालमा २१ हप्तको भ्रुण फालेपछि उनलाई अहिले कम्मर र जिउ दुख्ने समस्या बढेको छ। अस्पतालले एक महिना पुगेपछि फलोअपका लागि बोलाएको छ। सदरमुकाम बस्न र औषधी उपचारका लागि पैंसा नभएको उनको गुनासो छ। उजुरी नदिन दबाब अध्यक्ष चेम्जोङ र उनकी पत्नी बिमलाले आफूहरूबिरुद्द उजुरी नदिन युवतीकी आमालाई दबाब दिएका छन्। उहाँहरुले उजुर बाजुर नगर्नु भन्नुभएको छ, पीडित युवतीकी आमाले टेलिफोनमा भनिन् हामीलाई अप्ठ्यारोमा नपार्नु भन्नुभएको छ। पत्रकारले समाचार सम्प्रेषण गर्न थालेपछि छोरीलाई फिदिमबाट भगाएर झापाको विर्तामोड पुर्याउन र उतै कोठा राख्न चेम्जोङ दम्पत्तिले दवाव दिदै मुद्दालाई भित्रभित्रै मिलाउनुपर्ने सर्त राखेका पीडित पक्षको भनाई छ।"
वडाध्यक्ष हत्या विरोधमा बिनायक बजार बन्द,"अछाम : वडाध्यक्ष हत्याको छानबिनको माग गर्दै बिनायक बजार बन्द गरिएको छ ।मृतकका आफन्तले बिहानैदेखि सडकमा नाराजुलुश गर्दै चक्काजाम गरेका छन् । हत्या विरोधमा व्यापारीले पसल समेत बन्द गरेका छन्।मृतकका आफन्तले अनुसन्धानमा प्रहरीले ढिलाइ गरेको आरोप लगाएका छन् । शान्ती सुरक्षा कायम गर,हत्यारा छिटो पत्ता लगा भन्दै बजारमा स्थानीयले नाराबाजी समेत गरेका छन्।प्रदर्शनकारीले पन्चदेवल बजारमा बिहानैदेखि टायर बालेर विरोध गरइरहेका छन्। सवारी आवतजावत समेत बन्द भएको छ । पन्चदेवल बिनायक नगरपालिका २ का अध्यक्ष पदमबहादुर धामीको हत्या भएको दुई दिन बितिसक्दा पनि आफन्तले शव बुझ्न मानेका छैनन् । अनुसन्धानका लागि कुकुरसहितको टोलि धनगढीबाट अछाम पुगेको प्रहरीले जनाएको छ । सिबिआइ र तालिमप्राप्त कुकुर सहितको टोलिले अनुसन्धान प्रक्रिया सुरु गर्ने भएको छ।उनको शव मंगलबार बिहान विनायक बजारबाट ३० मिनेटको दूरीमा रहेको गैरीगाउँको एक स्थानीयको गोठमा भेटिएको थियो। गाईवस्तु बाँध्ने गोठमा रगताम्य अवस्थामा शव फेला परेको थियो।"
"वनारसी जात्रा, जहाँ दलित हुन्छन् 'पूजारी'","बैतडी : जिल्लाको प्रसिद्ध वनारसी मन्दिर (विश्वनाथ धाम)मा हरेक वर्ष माघ शुक्ल दशमीका दिन जात्रा हुने गर्छ। अन्य मन्दिरमा ब्राम्हण समुदायका मानिस पूजारी हुने भएपनि यो मन्दिरमा भने दलित समुदायका पूजारी छन् । दलित समुदायका पूजारीले पूजा गरिसकेपछि सबै समुदायका दर्शनार्थीले प्रसाद र टीका ग्रहण गर्दछन् । मंगलबार गाउँगाउँबाट बाजागाजासहित जात्रा आएपछि पूजारी झुले लुहारले वनारसी देवताको पूजाआजा गर्दै सबैलाई टीका प्रसाद लगाइ दिएपछि जात्राको समापन भएको छ। वनारसी मन्दिरमा परापूर्वकालदेखि दलित समुदायका मानिसले पूजारीको काम गर्दै आएका छन् ।यसले जातीय भेदभाव गर्नुहुँदैन भन्ने कुरा सिकाएको छ । पाटन नगरपालिका ३ का स्थानीय हरिदत्त पन्तले कतिपय ठाउँमा दलित समुदायका मानिसलाई मन्दिर प्रवेश गर्न दिँइदैन।तर, यो मन्दिरका दलित नै पूजारी छन् । वनारसी जात्रा सामुदायिक सद्भाव कायम गर्ने र जातीय भेदभाव न्यूनीकरणका लागि राम्रो उदाहरण भएको दलित अधिकारकर्मी रमेश कोलीले बताए । उनले भने, 'धार्मिक हिसाबमा जातीय छुवाछुत हुँदैन । यो पछि चलाएको चलन हो भन्ने कुरा वनारसी जात्राले पुष्टी गर्दछ।' वनारसी जात्रामा बैतडीसहित अन्य जिल्लाका दर्शनार्थी आउने गर्दछन् । वनारसी मन्दिरको जात्राबाट धार्मिक लाभ मात्र नभइ सामाजिक लाभ समेत हुने गरेको पाटनका स्थानीयबासी वसन्त बिष्टले बताए । जात्रामा हजारौं दर्शनार्थीको सहभागीता रहेको पाटन ३ का गणेशदत्त पन्तले बताए । वनारसी मन्दिरमा १२ औं शताब्दीबाटै जात्रा हुने गरेको स्थानीयबासी बताउँछन् । सोही बेलादेखि सो मन्दिरमा सबै समुदायका मानिस एकै ठाउँमा बसेर पूजाआजा गर्ने गरेको किम्बदन्ती रहेको छ । देवता र राक्षस बीच लडाईँ हुँदा खोपरे दैत्य नामक राक्षसलाई वनारसी देवताले मारेको भनाइ छ। वनारसी धाम नै विश्वनाथ ज्योर्तिलिङ्ग भएको जगद्गुरु बालसन्त मोहनशरण देवाचार्यले बताए । उनले भने, 'शास्त्रमा उल्लेख भएअनुसार पौराणिक सरयु नदी अर्थात् सुर्नयाको किनारमा विश्वनाथ धाम अवस्थित छ । त्यसैले वनारसी धाम नै विश्वनाथ ज्योतिर्लिङ्ग हो ।'"
औषधि खुवाएर बलात्कार,"सुर्खेत : वीरेन्द्रनगरमा एक किशोरीमाथि बलात्कार भयो। ती किशोरी अशक्त थिइन्। अटोरिक्सामा चढेकी उनलाई चालकले यात्राकै क्रममा पानी खान दिए। पानी खाएपछि किशोरी बेहोस भइन्। अटोभित्रै चालकले बलात्कार गरे। पुस ९ गतेको यो घटनामा गस्तीमा रहेको प्रहरीले देखेपछि किशोरीको उद्धार गर्यो। अटोचालक अम्बरबहादुर विकलाई पक्राउ गरेर प्रहरीले मुद्दा चलायो। अनुसन्धानका क्रममा बेहोस हुने औषधि खुवाएर किशोरीमाथि बलात्कार भएको प्रहरी अनुसन्धानले पनि पुष्टि गरेको छ। सुर्खेतको पश्चिममा पर्ने चौकुने गाउँपालिकामा एक युवतीमाथि सामूहिक बलात्कार भयो। पीडित युवती बिरामी थिइन्। उनलाई पनि स्थानीय नवीन सलामी र सुरेश पुरीले ज्वरोको औषधि भन्दै यौन उत्तेजना बढाउने औषधि दिए। सेवनपछि उनलाई सामूहिक बलात्कार गरियो। गत साउनमा भएको यो घटनामा प्रहरीले दुईलाई पक्राउ गरेको थियो। औषधि खुवाएर बलात्कार गरिएको यो घटना पनि प्रहरीमा दर्ता भएको छ। गत असोजमा आफूमाथि सामूहिक बलात्कार भएको भन्दै ११ वर्षीया बालिकाले प्रहरीमा उजुरी दर्ता गरिन्। प्रहरीले घटनामा संलग्न भएको आरोपमा आठ जनालाई पक्राउ गरेर मुद्दा चलायो। घटनाका दुई आरोपित अहिले पनि फरार छन्। प्रहरीलाई दिएको उजुरीमा पीडित बालिकाले आफूलाई अटोमा लिएर चालकले नै सामूहिक बलात्कार गराएको उल्लेख गरेकी छन्। यो घटनामा पनि बालिकालाई प्रलोभनमा पारेर बलात्कार भएको प्रहरीको अनुसन्धानले देखाएको छ। उल्लेखित घटना जिल्लामा भएका बलात्कारका प्रतिनिधिमूलक घटना हुन्। बढ्दो सहरीकरण र आर्थिक प्रलोभनका कारण जिल्लामा बलात्कारका घटना बढ्दै गएको प्रहरी अनुसन्धानले देखाएको छ। बेहोस हुने र उत्तेजना बढाउने खालका औषधि खुवाएर बलात्कार गर्ने प्रवृत्ति बढेको प्रहरीले जनाएको छ। पछिल्लो समय जिल्लामा भएका बलात्कारका घटनामा औषधि खुवाएर किशोरी र युवतीमाथि बलात्कार गरेको पाइएको जिल्ला प्रहरी कार्यालय सुर्खेतले जनाएको छ। प्रहरीका अनुसार बालिकालाई आर्थिक प्रलोभनमा पारेर पनि बलात्कार गर्ने गरिएको अनुसन्धानमा फेला परेको हो। पछिल्लो समय अटोरिक्सा नै किशोरीका लागि असुरक्षित बनेको प्रहरीको भनाइ छ। अटोमा चढाउने र एक्लै भएको मौकामा निःशुल्क घुमाइदिने बहानामा चालकले जंगल र एकान्तमा लगेर बलात्कार गर्ने घटना बढेको प्रहरीले जनाएको छ। अटोरिक्सामा चढाएर वीरेन्द्रनगर नजिकका जंगलमा पुर्याएर बालिका, किशोरी र महिलामाथि बलात्कार गर्ने क्रम बढेको प्रहरीको भनाइ छ। अर्कोतर्फ चिनेजानेका, आफन्त, नक्कली प्रेमी र कतिपय अवस्थामा परिवारका सदस्यबाटै बालिका तथा किशोरी बलात्कृत हुने गरेको अनुसन्धानले देखाउँछ। सामाजिक सञ्जालको दुरूपयोग र विवाह गर्ने बहानामा पनि बालिका र किशोरीमाथि बलात्कार भइरहेको तथ्य प्रहरीसँग छ। सुर्खेतमा पछिल्लो साढे तीन वर्षको अवधिमा दुई सय चारवटा बलात्कारसम्बन्धी मुद्दा जिल्ला प्रहरी कार्यालयमा दर्ता भएका छन्। यी घटनामा दुई सय ६ जना अभियुक्त पक्राउ परेका छन्। चालु आर्थिक वर्षको ६ महिनामा मात्र जिल्लामा ४८ वटा बलात्कारका घटना भएका छन्। ती मुद्दामा ५१ जना पक्राउ परेको जिल्ला प्रहरी कार्यालय सुर्खेतले जनाएको छ। यसैबीच औषधि खुवाएर र अटोरिक्सामै किशोरी र बालिकामाथि बलात्कार हुन थालेपछि प्रहरीले विशेष निगरानी बढाएको जिल्ला प्रहरी कार्यालयका डीएसपी रवि रावलले बताए। उनले भने, उपत्यकाबाट बाहिरिने कुनै पनि अटोरिक्सालाई नाकाबाट बाहिर जान नदिन हामीले सर्कुलर नै जारी गरिसकेका छौं।"
हत्या आरोपमा वडाध्यक्ष पक्राउ,राजविराज : ज्यान मार्ने उद्योग मुद्दामा फरार रहेका वडाध्यक्ष मंगलबार पक्राउ परेका छन् । सप्तरी प्रहरीले राजबिराज नगरपालिका १५ का वडाध्यक्ष रामप्रसाद यादवलाई पक्राउ गरेको जनाएको छ। जिल्ला प्रहरी कार्यालय सप्तरीका डीएसपी एवम् प्रवक्ता तिलक भारतीका अनुसार ज्यान मार्ने उद्योग मुद्दामा फरार रहेका वडाध्यक्ष यादवलाई पक्राउ गरी सप्तरी जिल्ला अदालतमा बुझाइएको छ ।
चितुवाको आक्रमणबाट घाइते,डडेल्धुरा : चिसो छल्न घाम ताप्न बसेका एकजना चितुवाको आक्रमणबाट घाइते भएका छन्। घाइते हुनेमा जिल्लाको गन्यापधुरा गाउँपालिका ३ सकायल पैतडा टाल बस्ने ७९ वर्षीय जोगी देउवा रहेका छन्। सोमबार बिहान घरनजिकै गहुँबारीमा घाम तापिरहेको अवस्थामा चितुवाले देउवालाई आक्रमण गरेको जिल्ला प्रहरी कार्यालयका प्रहरी नायव उपरीक्षक दधिराम न्यौपानेले बताए। चितुवाको आक्रमणबाट उनको दाहिने गाला र तीघ्रामा चोट लागेको प्रहरी नायव उपरीक्षक न्यौपानेले बताए। घाइते देउवालाई प्रहरीले उपचारका लागि डडेल्धुरा अस्पतालमा पठाएको जिल्ला प्रहरी कार्यालय डडेल्धुराले जनाएको छ।
