शीर्षक,विवरण
बलात्कारविरुद्ध शून्य सहनशीलता,"विगत केही दिनमा बलात्कारसम्बन्धी सञ्चारमाध्यममा प्रकाशित समाचार मानवीय चेतना र संवेदनालाई नराम्रोसँग घोच्ने खालका छन्। बुधबारको यस दैनिकमा मात्र बलात्कारका बारेमा त्यस्तै केही समाचार प्रकाशित भएका छन्। भक्तपुरको कमलविनायकमा पाँच वर्षीया अबोध बालिकालाई बलात्कार गरेको आरोपमा १८ वर्षीय युवालाई प्रहरीले पक्रेको छ। भक्तपुरकै चाँगुनारायणको इँटाभट्टामा काम गर्ने एक अधबैंसे महिला त्यहीं काम गर्ने पुरुषबाट बलात्कृत भइन्। त्यस्तै चाँगुनारायण नगरपालिकामै एक १६ वर्षीया किशोरी २० वर्षको किशोरबाट बलात्कृत भइन्। सूर्यविनायकस्थित एक घरमा दुई युवतीलाई दुई पुरुषले बलात्कार गरे। यी प्रकाशमा आएका घटना हुन्। बाहिर नआएका अरू घटना पनि हुन सक्छन्। बलात्कृतलाई धम्क्याएर र फकाएर यस्ता घटना गुपचुप राख्ने प्रयत्न हुने गरेका केही उदाहरण समाचारमाध्यममै आएका छन्। माघ १६ मा सुनसरीको इटहरीमा १४ वर्षीया बालिकालाई उनको प्रेमी भनिएका र अर्का एक व्यक्तिले बलात्कार गरे। माघ ११ मा काठमाडौंको दरबारमार्गमा एक युवतीलाई उनको प्रमी भनिएका सहित तीन युवाले सामूहिक बलात्कार गरे। यी दुवै घटनामा प्रहरीकै मिलेमतोमा मिलापत्र गराएर पीडित पक्षलाई चुप लगाउन खोजिएको भन्ने कुराले मुलुककै ध्यान खिचियो। महिला र मानव अधिकारकर्मीले आवाज उठाएपछि यी विषयमा बहस सुरु भएको छ। यसरी प्रहरीकै मिलेमतोमा बलात्कारजस्तो जघन्य अपराधमा मिलापत्र गरेर पीडकलाई उन्मुक्ति दिन खोज्नु गैरकानुनी र दण्डनीय कार्य हो। बलात्कारको सिकार भएका अबोध बालिका, आवाज उठाउन नसक्ने कमजोर आर्थिक अवस्था भएका मजदुर महिला र प्रेमीलाई विश्वास गरेर उनीहरूसँग घुम्न गएका महिला र बालिका देखिएका छन्। अति पुरुषप्रधान सोचले ग्रसितहरूले बलात्कारका घटनाका गम्भीरतालाई अवमूल्यन गर्छन्। एकातिर चरित्र मा खोट देखाएर बलात्कृतमाथि नै दोष थोपर्न खोज्ने प्रवृत्ति देखिन्छ भने अर्कोतिर बलात्कारका घटना डलरवादी हरूले उछालेको आरोप लगाउने गरिन्छ। यस्ता प्रवृत्ति निन्दनीय छन्। पुरुषप्रधान समाजमा महिला हिंसाका घटना विभिन्न तरिकाले व्यवहारमा अभिव्यक्त हुन्छन्। परिवार र समाजमा महिला र पुरुषका असमान भूमिका, छोरा र छोरीबीचमा विभेद, लिंग पहिचान गरी भ्रूण हत्या आदि। व्यक्तिगत मनोविज्ञान, परिवार र समाजमा देखिने यस्ता विभेद कानुन र राजनीतिमा समेत संस्थागत भएका हुन्छन् परम्पराका नाममा। यस्ता विभेदका संरचनाले महिलालाई उनीहरूको क्षमता पूर्णरूपमा प्रस्फुटन हुन दिँदैनन्। महिलालाई अवमूल्यन गर्ने विभिन्न सामाजिक मान्यता र घरेलु हिंसा यस्तै विभेद उग्ररूपका अभिव्यक्ति हुन्। बलात्कार पुरुषप्रधान सोचको अत्यन्त हिंस्रक अभिव्यक्ति हो। महिलामाथि हुने सबै किसिमका विभेद र हिंसा हटाउन नेपालले विभिन्न अन्तर्राष्ट्रिय सन्धि र महासन्धिहरूलाई स्वीकार गरेको छ। महिलाविरुद्धका सबै विभेद हटाउने महासन्धि (१९७९) लाई नेपालले सन् १९९१ मा स्वीकार गरेको छ। त्यसैगरी महिलाका व्यक्तिगत र राजनीतिक अधिकार सुनिश्चित गर्ने, महिला र पुरुषलाई बराबर ज्याला र पारि श्रमिक दिने अन्तर्राष्ट्रिय कानुनलाई पनि नेपालले स्वीकार गरेको छ। महिला र मानव अधिकारका यी विश्वव्यापी मान्यतामा आधारित भएर नेपालले मानव तस्करीका विरुद्धमा र महिलालाई समाज, काम र अवसरमा समानता दिनका लागि विभिन्न कानुन बनाएको छ। नेपालको संविधानले पनि महिला समानताको ग्यारेन्टी गरेको छ। संविधान र कानुन महिलामैत्री छन्, तर व्यवहारमा त्यस्तो देखिन्न। अझै पनि सहरमै दिनदहाडै बलात्कृत हुनु विडम्बनापूर्ण छ। यस्ता घटनाले महिलाको स्वतन्त्र हिँडडुलमा भय र अवरोध पैदा गर्छन्। बालिका, युवती र महिला निर्भीक र स्वतन्त्रपूर्वक हिँडडुल गर्न नसक्ने समाजमा उनीहरूले क्षमता प्रदर्शन गर्ने अवसर पाउँदैनन्। सभ्य र समतामूलक समाज निर्माणको परिकल्पना गरिरहँदा यस्ता बर्बरतापूर्ण घटनालाई कसैगरी पनि जायज मान्न सकिँदैन। महिला हिंसाका सबै क्रियाकलापलाई निरुत्साहित र नियन्त्रण गर्दै बलात्कारविरुद्ध शून्य सहनशीलता कानुनमा मात्र होइन, व्यवहारमा पनि देखिनुपर्छ।"
'देउवाले अाेलीसँग हात मिलाएर सत्ता हस्तान्तरण गर्नुहुन्छ',"बिर्तामोड : नेपाली कांग्रेसका प्रवक्ता विश्वप्रकाश शर्माले फागुन दोस्रो हप्तासम्ममा नयाँ सरकार बन्ने बताएका छन्। गृह जिल्ला झापा आईपुगेका शर्माले बिहीबार बिर्तामोडमा आयोजित पत्रकार सम्मेलनमा बोल्दै शुक्रबार साँझ सम्ममा सरकार हस्तान्तरणको मितिको टुङ्गो लाग्ने बताए। अब बन्ने सरकार बहुमतको आधारमा एमालेका अध्यक्ष केपी शर्मा ओलीकै नेतृत्वमा बन्नेछ, म भावी प्रधानमन्त्री केपी ओलीलाई झापा जिल्लाबाट नै शुभकामना दिन चाहन्छु, पत्रकारहरुसँग कुरा गर्दै शर्माले भने भोली शुक्रबार बेलुका कांग्रेसले सरकार छाड्ने दिनको पनि टुङ्गो लाग्छ। उनले संवैधानिकका प्रक्रियाका कारण सरकार हस्तान्तरण केही ढिलाइ भएपनि राष्ट्रियसभा चुनाव सकिएकाले तत्काल सत्ता हस्तान्तरण गर्नेे बताए। जनताले दिएको म्याण्डेट अनुसार कांग्रेस सत्ता हस्तान्तरण गरी प्रतिपक्षमा बस्न तयार छ। उनले भने कांग्रेसले सरकार छाड्न नचाहेको भन्ने बाहिर गलत प्रचार आएको छ, त्यो प्रकृया नबुझेर आएको प्रचार मात्र हो पार्टी सभापति तथा प्रधानमन्त्री देउवाले भावी प्रधानमन्त्री ओलीलाई हात मिलाएर नै सत्ता हस्तान्तरण गर्नुहुनेछ पछिल्लो पटक सरकारले गरेको निर्णयले मुलुकलाई दुरगामी असर नपर्ने जिकिर गर्दै उनले वर्तमान सरकारले गरेको राम्रा निर्णयलाई नयाँ सरकारले निरन्तरता दिनुपर्ने बताए। कांग्रेस नेतृत्वको सरकारको काम जनमैत्री छ, यसलाई अब आउने सरकारले पनि निरन्तरता दिनेछ,उनले भने, जनमैत्री कामलाई रोक्नु नागरिकको गला अठ्याउनु सरह हो। प्रवक्ता शर्माले एकल संक्रमणीय प्रणालीमा निर्वाचन नभएको प्रतिपक्ष बिनाको राष्ट्रिय सभा हुने बताउदै प्रतिपक्ष बिनाको सभाको औचित्य नहुने भएकाले कांग्रेसले एकल संक्रमणीय प्रणाली रोजेको बताए। युवा नेता शर्माले कांग्रेसभित्र रुपान्तरणको आवश्यकता रहेको बताउँदै वडा, स्थानीय तह, नगर, जिल्ला हुँदै देशभर अभियान अभियान लैजाने बताए। निर्वाचनमा कांग्रेसले भोगेको पराजयको आन्तरिक र दीर्घकालीन असर खोजेर पार्टीलाई नयाँ ढंगबाट अगाडि बढाउनुपर्ने उनको भनाइ छ। कांग्रेस हारेको खेलाडी जस्तो मैदान बाहिर मात्रै हुँदैन, शर्माले भने,के कारणले हार भयो यसको निचोड निकालेर सुधार गर्नु कांग्रेसको अहिलेको आवश्यकता हो। उनले कांग्रेसमा अब जो बदलिदैन त्यो पार्टीबाट आफै बाहिरिने उद्धघोष समेत गरे। प्रवक्ता शर्माले केन्द्रीय कार्य समितिको बैठक बोलाएर महासमिति बैठकको मिति तोक्ने पनि जानकारी दिए।"
वामगठबन्धनबाट चार र काँग्रेसबाट एक उम्मेदवार विजयी,"घोराही : प्रदेश नम्बर ५ बाट राष्ट्रिय सभा सदस्यमा ४ जना बाम गठबन्धनबाट र एक जना काग्रेस उम्मेदवार विजयी भएका छन। ५ जनाको लागि बुधवार भएको मतदानको अन्तिम मत परिणाम अनुसार यस्तो नतिजा आएको हो। यस अघि काग्रेसबाट एक जना र एमाले बाट दुइ जना महिला उम्मेदवार निर्विरोध भइसकेका थिए। निर्वाचन अधिकृत हेमन्त रावलका अनुसार खुल्ला सदस्य तर्फ खिमलाल भट्टराई, दुर्गा प्रसाद उपाध्याय र चन्द्र बहादुर खडका निर्वाचित भएका छन। भट्टराई र खड्का गठबन्धतर्फका उम्मेदवार हुन भने उपाध्याय नेपाली काँग्रेसका उम्मेदवार हुन।पुरुष खुला तर्फ उम्मेदवार बनेका राष्ट्रिय जनमोर्चाका रेश्मीराज नेपाली पराजित भएका छन। मतपरिणाम अनुसार राष्ट्रिय सभा सदस्यमा दलिततर्फ एमालेका रामलखन चमार विजयी भएका हुन। उनले ५५०८ मत प्राप्त गरेका छन। चनार संग काँग्रेसका मैकुलाल वाल्मीकी पराजित भए उनले २३७० मत प्राप्त गरे। त्यसै गरेर अपाङ तथा अल्पसंख्यक सदस्यबाट माओवादी केन्द्रका राजकुमार कुवर विजयी भएका छन। उनले कुल मत ५३४० मत प्राप्त गरेका छन। उनका निकटतम प्रतिद्धन्द्धी नेपाली काँग्रेसका लुटबहादुर खत्रीले २ हजार ५ सय २० मत मात्र प्राप्त गरे। कुवर रोल्पाका हुन भने खत्री रुकुम पुर्वका हुन। ३ सय ५ मतदाता रहेको यहा ३ सय ३ मात्रै मत खसेको हो। रुपन्देहीबाट प्रतिनिधित्व गर्ने प्रदेश सभा सदस्य विना पन्त र बाँके नरैनापुर गाउँपालिकाका प्रमुख इतिहाक अहमत साहले निर्वाचनमा भाग लिएनन्। दुई जना मत हाल्न नआएपछि ३ सय ३ मत मात्रै खसेको निर्वाचन अधिकृत रावलले वताए। रावलका अनुसार ५ नम्वर प्रदेशका ८ जना सदस्य निर्वाचन हुने संबैधानिक ब्यबस्था अनुरुप उम्मेदवारी दर्ता भएको र ३ जना महिला कोटाबाट दाङकी काँग्रेसकी अनिता देवकोटा, दाङकी नेकपा एमालेकी कोमल वली र रोल्पाकी मीना बुढा निर्विरोध निर्वाचित भए पछि पाँच जनाका लागि बुधवार मतदान भएको थियो। दाङ लगायत १२ जिल्लाका स्थानीय तहका प्रमुख तथा उपप्रमुख २१८ र प्रदेश सभासदस्य ८७ जना रहेका थिए।"
जनप्रतिनिधिलाई परिचय साटासाट गर्न भ्याईनभ्याई,"ललितपुर : बुधबार १२ बजेर ४५ मिनेट गुज्रिनै लाग्दा ललितपुर महानगरपालिकाका मेयर चिरीबाबु महर्जन राष्ट्रियसभा निर्वाचनका लागि भोट खसाल्दै थिए। उनी मतदानस्थल पुगेपछि टेलिभिजनका पत्रकारले काठमाडौंका मेयर विद्यासुन्दर शाक्यसँगै भोट खसालेको तस्बिर खिचाउन आग्रह गरे। तर, आफू भर्खरै आएकाले लाइन मिच्न हुँदैन भन्दै लाइनमा सबैभन्दा पछाडि उभिए। जाउलाखेल ग्राउन्डमा उनी आउँदाआउँदै पत्रकारले थुप्रै प्रश्न तेस्र्याएका थिए। प्रसन्न मुद्रामा उनले पत्रकारसँग भलाकुसारी गरे। मध्याह्नमा मतदाताको चाप बढेको देखिन्थ्यो। १३ जिल्लाबाट सहभागी भएका मतदाता लाइनमा बसिरहेका थिए। ललितपुर जिल्ला प्रदेशसभाबाट निर्वाचित बनेका राजकाजी महर्जन नामावली दर्ता गराउने ठाउँमा व्यस्त देखिन्थे। तैपनि, उनले एक बजेभन्दा पहिल्यै भोट खसालिसकेका थिए। महर्जन भन्दै थिए, उत्साहजनक रूपमा चुनाव सम्पन्न भयो। लाइनबद्ध उभिएका ललितपुरका जिल्लाको गोदावरी नगरपालिकाका प्रमुख गजेन्द्र महर्जन, महालक्ष्मी नगरपालिकाका मेयर रामेश्वर श्रेष्ठलगायतले मध्याह्नमा मतदान गरिरहेका थिए। बाहिरी जिल्लाबाट आएका कतिपय मतदाता एकआपसमा परिचय साटासाट गर्दै थिए। ललितपुर महानगरका मेयर चिरीबाबुसँग परिचय गर्दै गरेकी अवस्थामा भेटिइन् नेमकिपाको तर्फबाट सबैभन्दा कान्छो सभासद् सिर्जना सैंजु। उनले आफूलाई यो चुनावी माहोल एकदमै फरक खालको लागेको बताइन्। उनले भनिन्, महिलाको बाक्लो उपस्थिति देख्दा मलाई थप उत्साहित बनाएको छ। भक्तपुरका मेयर सुनील प्रजापतिका साथ देखिएकी उपमेयर रजनी जोशीका अनुसार यो चुनाव एकदमै सिस्टमेटिक भयो। उनी भन्दै थिइन्, जनताले चुनेर आएका प्रतिनिधिबीच भएको चुनाव भएर होला निकै सिस्टमेटिक लाग्यो। उनले यसखालको चुनावमा पहिलो पटक भाग लिँदा निकै रमाइलो महसुस भएको बताइन्। निकै शान्त र सिस्टमेटिक देखिएको चुनावी मैदानवरिपरि सर्वसाधारणले निकै चासो दिएर चिहाइरहेका थिए। जाउलाखेल मैदानवरिपरि चुनावी चहलपहल हेर्नेको घुइँचो लागेको थियो। सुनकोसी गाउँपालिकाकी उपप्रमुख लक्ष्मी पौडेलले भनिन्, यो चुनाव पहिलाको भन्दा सुसंस्कृत, परिस्कृत तथा सभ्य खालको महसुस गरेँ। उनले थपिन्, कसरी भोट गर्ने भनेर पहिल्यै तालिम दिइसकेकाले कुनै अप्ठ्यारो महसुस नगरेको बताइन्। राष्ट्रियसभाको निर्वाचन अधिकृत बालमुकुन्द दवाडीले तीन बजेसम्म मतदान सम्पन्न गराउने बताएका थिए। यद्यपि, दुई बज्दा नबज्दै सम्पूर्ण मतदाताले भोट खसालिसकेका थिए।"
ओली र प्रचण्डबीच एक घन्टा वान टु वान वार्ता,"काठमाडौं : एमाले अध्यक्ष केपी शर्मा ओली र माओवादी केन्द्रका अध्यक्ष पुष्पकमल दाहाल 'प्रचण्ड'बीच एक घन्टाबढी वान टु वान वार्ता भएको छ। भावी प्रधानमन्त्रीका रुपमा चर्चामा रहेका एमाले अध्यक्ष ओली र प्रचण्डबीच ललितपुरको मानभवनको एक घरमा करिब सवा घन्टा वान टु वान वार्ता भएको हो। भेटवार्तामा पार्टी एकता, नयाँ सरकार गठन र पछिल्लो राजनीतिक घटनाक्रमका विषयमा छलफल भएको प्रचण्डको सचिवालय स्रोतले जानकारी दिएको छ ।पेरिसडाँडाबाट निवास तर्फ फर्किर्दै गर्दा ओली र प्रचण्डबीच भेटवार्ता तय भएको थियो। दुवै नेताले सहयोगीसमेत नलगी मानभवको एक घरमा भेटवार्ता गरेका हुन्। प्रचण्ड र ओलीको यो भेटवार्तालाई महत्वका साथ हेरिएको छ। प्रदेशसभा र प्रतिनिधिसभा चुनावमा वाम गठबन्धन बनाएर सफलता पाएका दुई शीर्ष नेताले पार्टी एकताको प्रक्रियालाई औपचारिक रुपमा अगाडि बढाउन नसकेको भन्दै आलोचना भइरहेका बेला भएको यो भेटलाई महत्वका साथ हेरिएको छ। दुई पार्टी एकताका लागिबनेको संयोजन समितिले एकताका विषयमा निर्णय गर्ने जिम्मा ओली र प्रचण्डलाई दिइसकेको छ।"
दुई मन्त्रालयले काम थाले,"धनगढी : प्रदेश मुख्यमन्त्री तथा मन्त्रिपरिषद् कार्यालय स्थापना भएसँगै बुधबार प्रदेश ७ मा थप दुई मन्त्रालयले काम थालेका छन्। साविकको जिल्ला कृषि विकास कार्यालयको भवनमा आन्तरिक मामिला तथा कानुन मन्त्रालय र सहकारी डिभिजन तथा प्रशिक्षण कार्यालय भवनमा भूमि व्यवस्था कृषि तथा सहकारी मन्त्रालय स्थापना भएका हुन्। दुवै मन्त्रालयमा बोर्ड झुन्ड्याएर बुधबारदेखि काम सुरु गरिएको छ। यहाँ ६ मन्त्रालय रहने व्यवस्था गरिएको छ। यसमा थप चार मन्त्रालय स्थापना हुन सकेका छैनन्। मन्त्रालयका लागि तत्कालीन क्षेत्रीय प्रशासक लक्ष्मीराम पौडेलको नेतृत्वमा रहेको प्रदेश कार्यालय व्यवस्थापन समितिले एक महिनाअघि मन्त्रालय रहने भवनको टुंगो लगाएको थियो। पौडेल प्रदेश ७ का प्रमुख सचिवको जिम्मेवारीमा छन्। मुख्यमन्त्री तथा मन्त्रिपरिषद् कार्यालयसँगै थप दुई मन्त्रालयठको पनि बोर्ड लगाएर स्थापना गरिएको प्रदेश कार्यालय व्यवस्थापन समितिका सदस्य सचिव रवीन्द्र बोहोराले बताए। सेती अञ्चल यातायात व्यवस्था कार्यालयको नवनिर्मित भवनमा मुख्यमन्त्री तथा मन्त्रिपरिषद् कार्यालय निर्माणको काम भइरहेकै बेला मंगलबारदेखि त्यहाँबाट काम सुरु गरिएको थियो। आजबाट आन्तरिक मामिला तथा कानुन मन्त्रालय स्थापना भए, अब त्यतैबाट कार्य सञ्चालन हुन्छ, आन्तरिक मामिला तथा कानुन मन्त्रालयका सचिव पीताम्बर घिमिरेले भने। तीन मन्त्रालयले काम सुरु गरे भए पनि चार मन्त्रालयको भने टुंगो लागेको छैन। केही कर्मचारी आइसकेकाले भूमि व्यवस्था कृषि तथा सहकारी मन्त्रालयले पनि बोर्ड लगाएर बुधवारदेखि काम थालेको छ। धनगढीको चौराहामा रहेको सहकारी डिभिजन तथा प्रशिक्षण कार्यालयको भवनमा उक्त मन्त्रालय स्थापना गरिएको हो। उक्त मन्त्रालयको सचिवको जिम्मेवारी क्षेत्रीय कृषि निर्देशनालयका निर्देशक हरिहर अधिकारीलाई दिइएको छ। उनी अझै हाजिर नभए पनि मन्त्रालय भने स्थापना गरिएको भूमि व्यवस्था कृषि तथा सहकारी मन्त्रालयका उपसचिव वीरेन्द्र खड्काले बताए। तीन मन्त्रालयले जसोतसो काम सुरु गरे भए पनि चार मन्त्रालयको भने टुंगो लागेको छैन। चारै मन्त्रालयका एकजना कर्मचारी पनि धनगढी पुगेका छैनन्। वडा प्रहरी कार्यालयनजिक निर्माणाधीन जिल्ला जनस्वास्थ्य कार्यालय भवनमा रहने सामाजिक विकास मन्त्रालयको भवन निर्माण भइरहेको छ। नयाँ भवन निर्माण र पुराना भवनमा रङरोगनलगायत काम गर्न आह्वान गरिएको टेन्डर बुधबार मात्रै खुलेकाले अब मन्त्रालय स्थापनाको काम तीव्र हुने प्रदेश कार्यालय व्यवस्थापन समितिका सदस्य सचिव बोहोराले बताए।"
प्रदेश ५ का राष्ट्रिय सभा सदस्यलाई प्रमाणपत्र,"घोराही : प्रदेश ५ बाट निर्वाचित राष्ट्रिय सभा सदस्यलाई प्रमाण पत्र प्रदान गरिएको छ। निर्वाचन अधिकृतको कार्यालयले बिहीबार एक कार्यक्रमको आयोजना गरी प्रदेशबाट प्रतिनिधित्व गर्ने आठ जनालाई प्रमाण पत्र प्रदान गरेको हो। निर्वाचन अधिकृत हेमन्त रावलले निर्वाचित राष्ट्रिय सभा सदस्यलाई प्रमाणपत्र दिदै टिका र खादा लगाइदिएका छन्। दलिततर्फ एमालेका रामलखन चमार , अपांग तथा अल्पसंख्यकतर्फबाट माओवादी केन्द्रका राजकुमार कुवँर, खुलातर्फ एमालेबाट खिमलाल भट्टराई, माओवादी केन्द्रबाट चन्द्र बहादुर खड्का, कांग्रेसबाट दुर्गाप्रसाद उपाध्याय बुधवारको निर्वाचनबाट निर्वाचित भएका थिए भने एमालेबाट कोमल वली र मिना बुढा, कांग्रेसकी अनिता देवकोटालाई यस अघिनै निर्विरोध निर्वाचित भइसकेका थिए। निर्विरोध सहित सबैलाई एक साथ प्रमाण पत्र प्रदान गरिएको हो। प्रमाणपत्र वितरण कार्यक्रममा एमालेका प्रदेश ५ का संसदीय दलका नेता तथा भावी मुख्यमन्त्री शंकर पोखरेल, एमालेकै उपमहासचिव तथा प्रदेश इञ्चार्ज विष्णु पौडेल, माओवादी केन्द्रका नेता कृष्णबहादुर महरा, वर्षमान पुन अनन्त, पुर्व सभामुख ओनसरी घर्ति, टोेपबहादुर रायमाझी लगायतका नेताहरु सहभागी थिए। जिल्ला निर्वाचन कार्यालयका प्रमुख विजयकुमार कार्र्कीको स्वागत गरेको कार्यक्रममा निर्वाचन अधिकृत रावलले निर्वाचनलाई शान्तिपुर्ण रुपमा सम्पन्न गर्न सहयोग पुयाउने सबैलाई धन्यवाद दिए। उनले सफल कार्यकालको शुभकामना दिदैँ कानुन बनाउने कार्यमा आफ्नो सकृयता बढाउन आग्रह गरे। प्रदेश ५ मा बाम गठबन्धनबाट ६ र काग्रेसका २ जना निर्वाचित भएका छन।"
बानियाँ बने प्रदेश ३ कांग्रेसको संसदीय दलको नेता,काठमाडौं : कांग्रेसको प्रदेश ३ संसदीय दलको नेतामा मकवानपुरका इन्द्रबहादुर बानियाँ निर्विरोध निर्वाचित भएका छन्। बिहीबार बिहान काठमाडौंमा बसेको बैठकले बानियाँलाई निर्विरोध निर्वाचित गरेको हो। प्रदेश ३ की केन्द्रीय प्रतिनिधि महालक्ष्मी(डीना)उपाध्ययको आतिथ्यतामा बसेको बैठकले बानियाँलाई संसदीय दलको नेता निर्वाचित गरेको छ। वाम गठबन्धनको दुई तिहाई बहुमत रहेको प्रदेश ३ मा कांगेसबाट संसदीय दलको नेतामा निर्वाचित बानियाँ विपक्षी दलको नेता हुने भएका छन्। मकवानपुर क्षेत्र नम्बर २ ख बाट निर्वाचित बानियाँ पूर्व गृहराज्यमन्त्री समेत हुन्। बाँनिया मकवानपुर कांग्रेसका पूर्व सभापति समेत हुन्।
प्रदेश ६ : एमाले संसदीय दलको नेता बने यमलाल कँडेल,सुर्खेत : एमाले नेता यमलाल कँडेल प्रदेश नम्बर ६ को संसदीय दलको नेता बनेका छन् । नेता कँडेललाई बिहीबार वीरेन्द्र नगरमा बसेको एमाले संसदीय दलको बैठकले संसदीय दलको नेता चयन गरेको हो । यसअघि संसदीय दलको नेतामा दाबी गर्दै आएका नेता प्रकाश ज्वालाको प्रस्तावमा नेता कँडेल संसदीय दलको नेता बनेका हुन्।
दुई दिनभित्रै देउवाको राजीनामा : कानूनमन्त्री थापा,"काठमाडौं : कानून, न्याय तथा संसदीय मामिला मन्त्री यज्ञबहादुर थापाले आगामी फागुनको पहिलो साता नयाँ सरकार बन्ने दाबी गरेका छन्। उनले भने,फागुण ७ गतेको प्रजातन्त्र दिवस मनाएर हामी बिदा हुन्छौं, त्यही दिन नयाँ सरकार गठन हुन्छ, वाम गठबन्धन खासगरी एमाले अध्यक्ष केपी शर्मा ओलीकै नेतृत्वमा नयाँ सरकार बन्छ, उहाँलाई मेरो शुभकामना छ। बिहीबार एक कार्यक्रममा बोल्दै मन्त्री थापाले राष्ट्रिय सभाको निर्वाचनसँगै आफूहरुको दायित्व पूरा भएको बताए। उनले भने,निर्वाचन सम्पन्न भयो, मैले त धेरै पहिले बोलेको थिएँ, कि नयाँ सरकार फागुनाको ७ गते नै बन्छ भनेर, त्यतिवेला धेरै टिकाटिप्पणी भएको थियो, तर मैले हिसाबकिताब गरेर नै त्यो खुलासा गरेको थिएँ, अबको १० वा १२ दिनभित्रै त्यो कुरा प्रमाणित हुन्छ।मन्त्री थापाले एक दुई दिनभित्रै प्रधानमन्त्री शेरबहादुर देउवाको राजीनामा आउने जानकारी दिए। उनले सरकारले मन्त्रिपरिषदको बैठकबाट राष्ट्रिय सभा सदस्यको लागि तीन जनाको नाम सिफारिसका सम्बन्धमा छलफल गर्ने बताए । उनले भने,अब बस्ने क्याबिनेट बैठकमा यो बारेमा हामी छलफल गर्छौं, तीन जनाको नाम सिफारिस गर्दा साझा व्यतित्व चयन गर्छौ, योग्यता पुगेकालाई सफारिस गर्छौं, सभाको वजन र गरिमालाई धान्न सक्ने व्यक्तित्व चयन गर्छौं।"
राष्ट्रियसभामा वाम गठबन्धनका ५ र कांग्रेसका ३,"पोखरा : राष्ट्रियसभा निर्वाचनमा प्रदेश ४ बाट खुलामा एमाले, कांग्रेस र माओवादीका ११ जना उम्मेदवारले विजय हासिल गरेका छन्। एक हजार सात सय ४४ मत ल्याउनेले जित्ने देखिएकोमा कांग्रेसका सुरेन्द्र पाण्डे २ हजार दुई सय ६२ मतसहित विजयी बने। गणेश तिमिल्सिनाले एक हजार सात सय ८२ मत ल्याएर जिते। त्यसैगरी माओवादीका दीनानाथ शर्मा एक हजार पाँच सय ३० मतसहित विजयी बने। पाँच हजार सात सय ७२ मत सदर भएकोमा राष्ट्रिय जनमोर्चाका कृष्ण अधिकारी एक सय ९८ मत ल्याई पराजित भए। खुलातर्फ प्रदेशसभा सदस्य एक र स्थानीय तहका ६ जनाले हालेको मत बदर भएको जानकारी निर्वाचन आयोग पोखरा कार्यालय प्रमुख गंगालाल सुवेदीले दिए। महिलातर्फ दुई हजार दुई सय ७४ मत ल्याएर कांग्रेसकी विन्दादेवी आले राना, एक हजार सात सय १६ मत ल्याएर एमालेकी दीपा गुरुङ र एक हजार पाँच सय १२ मतसहित एमालेकै शान्ति अधिकारी विजयी बनिन्। महिलातर्फ सदर मत पाँच हजार सात सय ३६ थियो। एक हजार चार सय ३५ मत ल्याउनेले जित्ने स्थिति बनेको थियो। दुई सय ३४ मत ल्याउँदा राजमोकी मीना पुन पराजित भइन्। दलिततर्फ दुई सय २९ मत खसेको थियो। जसमा सदर मत दुई सय २३ थियो। खिमबहादुर बिकले तीन हजार तीन सय ९६ मत ल्याएर निर्वाचित भए। उनका निकटतम प्रतिस्पर्धी कांग्रेसका जीतबहादुर नेपालीले दुई हजार दुई सय ९८ मत ल्याए। बुधबार ३ बजे मतदान सकिएलगत्तै मतगणना सुरु भएको थियो। प्रदेश ४ बाट राष्ट्रियसभा सदस्य बन्न आठ पदका लागि १२ जनाको उम्मेदवारी परेको थियो। अपांग कोटामा उम्मेदवारी दिएका एमालेका रामबहादुर थापाको कागजपत्र नपुगेर मनोनयन खारेज भएपछि उनका प्रतिस्पर्धी कांग्रेसका प्रकाश पन्थ यसअघि नै निर्विरोध भएका थिए। प्रदेश ४ मा स्थानीय तहका प्रमुख तथा उपप्रमुख गरी एक सय ७० जना र ६० जना प्रदेशसभा सांसद मतदाता थिए। मनाङ प्रदेशसभा खका राजीव गुरुङ भने मतदानमा सहभागी हुन आएनन्। एकल संक्रमणीय निर्वाचन प्रणालीको मतगणनाका लागि तथ्यांक विभागबाट तीन जना विज्ञ पोखरा आएका थिए। थप दुई जना प्रशासनिक गरी पाँच जनाको टोली गणनामा खटिएको थियो।"
गठबन्धनका उम्मेदवार विजयी,"सिलगढी : श्रराष्ट्रियसभा सदस्यको निर्वाचनका लागि प्रदेश ७ को निर्वाचन मत परिणाम सार्वजनिक भएको छ। मतपरिणामअनुसार वाम गठबन्धनका उम्मेदवार विजयी भएका छन्। दुई सिटका लागि भएको निर्वाचनमा गठबन्धनका उम्मेदवार आएका हुन्। विजयी हुनेहरूमा दलित समूहबाट एमालेका चक्रप्रसाद स्नेही र अपांगअल्पसंख्यक समूहबाट माओबादी केन्द्रका महेशकुमार महरा छन्। विजयी हुने दलिततर्फका उम्मेदवार स्नेहीले जम्मा तीन हजार सात सय आठ मत प्राप्त गरेका छन्। उनका निकटतम प्रतिद्वन्द्वी कांग्रेसका तर्फका सेरीराम पार्कीले एक हजार आठ सय ९० मत ल्याएका छन्। त्यसैगरी अपांगअल्पसंख्यकतर्फका विजयी उम्मेदवार महराले जम्मा तीन हजार सात सय आठ मत प्राप्त गरेका छन्। निकटतम प्रतिद्वन्द्वी कांग्रेसका तर्फका जोशीले एक हजार नौ सय आठ मत ल्याएका छन्। खसेको जम्मा दुई सय २७ मतमध्ये एक मत बदर भएको छ। बदर हुने मत कांग्रेसको रहेको पाइएको छ। दुईजना मतदाता भने अनुपस्थित थिए। अनुपस्थित दुई जना मतदातामा राष्ट्रिय जनता पार्टीका तर्फका प्रदेशसभा सदस्य माल्मती राना थारु र कृष्ण चौधरी छन्। हाम्रा पार्टीका उम्मेदवार छैनन्, प्रदेशसभा सदस्य कृष्ण चौधरीले भने, अरू कसैले भोट मागेनन्। हाम्रो पार्टीसँग कसैले सहकार्य नगरेका कारण निर्वाचनमा भाग लिएनौं। मतदानमा एक सय ७६ जना स्थानीय तहका प्रमुख तथा उपप्रमुख सबैले मतदान गरेका छन्। साथै ५३ जना प्रदेशसभा सदस्यमध्य ५१ जनाले मात्र मतदान गरेका थिए। प्रदेश ७ बाट राष्ट्रियसभा सदस्यमा आठ सदस्य निर्वाचित हुँदै छन्। त्यसमध्ये ६ जना यसअगाडि निर्विरोध निर्वाचित भइसकेका छन्। दुईजनाका लागि मात्र मतदान भएको हो। अन्य समूह र महिला समूहमा निर्विरोध भएको हो। दलित र अल्पसंख्यकअपांग समूहबाट एकएक गरी दुई सदस्यका लागि मात्र मतदान भएको निर्वाचन अधिकृतको कार्यालयले जानकारी दिएको छ। राष्ट्रियसभा सदस्यमा अन्य समूहमा कांग्रेसबाट बद्रीप्रसाद पाण्डे, एमालेबाट शेरबहादुर कुँवर र माओवादी केन्द्रबाट हरिराम चौधरी निर्विरोध निर्वाचित भएका छन्। महिला समूहमा पनि निर्विरोध निर्वाचित भएका छन्। कांग्रेसका तर्फबाट तारादेवी भट्ट, एमालेबाट कमलाकुमारी ओली र इन्दु कडरिया निर्विरोध भएका हुन्।"
माओवादी नेता शाहीलाई मुख्यमन्त्री बन्ने बाटो खुल्यो,सुर्खेत : प्रदेश ६ मा माओवादी केन्द्रको संसदीय दलको नेतामा महेन्द्रबहादुर शाही चयन भएका छन् । वीरेन्द्रनगरमा बिहीबार सम्पन्न माओवादीको प्रदेशसभा संसदीय दलको बैठकले औपचारिक रुपमा शाहीलाई दलको नेतामा चयन गरेको हो । योसँगै शाहीलाई प्रदेश ६ को मुख्यमन्त्री बन्ने बाटो खुलेको हो। लामो रस्साकस्सीपछि माओवादीले सर्वसम्मत रुपमा दलको नेता चयन गरेको छ । यसअघि संसदीय दलको नेतामा नेता नरेश भण्डारीले पनि दाबी गर्दै आएका थिए । पूर्व ऊर्जामन्त्रीसमेत रहेका शाही कालिकोटको प्रदेश सभा (ख) बाट प्रदेश सभामा विजयी भएका हुन्। तत्कालीन माओवादी सेनाको छैठौं डिभिजनका कमाण्डरसमेत रहेका शाही दलको नेता चयन भएसँगै प्रदेश ६ को मुख्यमन्त्री बन्ने बाटो खुलेको हो । एमालेसँग चुनावी गठबन्धन गरेको माओवादीले प्रदेश ६ को मुख्यमन्त्री पाएको छ । दलको नेतामा चयन भएपछि शाहीले प्रदेश ६ को समृद्धिका लागि नेतृत्वदायी भूमिका निर्वाह गर्ने प्रतिक्रिया दिए ।
"एमाले समानुपातिक सूचीका दुई नाम काटिए, व्यापारी दुगड र नेता सुब्बा सांसद बन्दै",काठमाडौं : एमालेले प्रतिनिधि सभाको समानुपातिकतर्फ पठाएका दुई महिलाको नाम काटिएको छ। एमालेले महिलाको नाम काटेर दुई पुरुषको नाम निर्वाचन आयोगमा पठाएको छ। खर्स आर्य कोटाकी शर्मिला कार्की र आदिवासी जनजाति कोटाकी रणकुमारी बलमपाकी मगरको नाम काटिएको छ। कार्की र मगरको सट्टामा आदिवासी जनजातिको एक नम्बर सूचीमा रहेका विजय सुब्बा र मधेसी कोटाको एक नम्बरमा रहेका मोतीलाल दुगडको नाम समेटिएको छ। दुगड व्यवसायी हुन्। यसअघि एमालेले दुई जना पुरुष र ३९ महिलाको नाम निर्वाचन आयोगमा पठाइसकेको थियो। राष्ट्रिय सभाको निर्वाचनपछि चार पुरुषलाई समानुपातिकबाट सांसद बनाउन सक्ने अवस्था आएपछि एमाले दुई महिलाको नाम काटेर पुरुषको नाम राखेको हो।समानुपातिकतर्फ एमालेले ४१ सिट पाउने अवस्था छ। यसअघि प्रतिनिधि सभाको समानुपातिक तर्फ खसआर्यको एक नम्बरको सूचीमा रहेका मुकुन्द न्यौपाने र पिछडिएको क्षेत्रबाट मोहन बानियाँसहित ३९ महिलाको नाम एमालेले पठाएका थियो। एमालेले प्रत्यक्षतर्फ ८० र राष्ट्रिय सभामा २७ सिट जितेको छ। समानुपातिकमा ४१ सिट पाएपछि एमालेको संघीय संसदमा १४८ सिट हुन्छ। राष्ट्रिय सभामा संघीय संसदमा प्रतिनिधित्व गर्ने प्रत्येक राजनीतिक दलबाट निर्वाचित कुल सदस्य संख्याको कम्तीमा एक तिहाइ सदस्य महिला संवैधानिक व्यवस्था छ। एमालेले ५० जना महिला संसदमा पठाउनु पर्छ। जसमध्ये प्रतिनिधि सभाको प्रत्यक्षतर्फ एमालेका दुईजना मात्रै महिला विजयी भएका छन् भने राष्ट्रिय सभामा ११ माहिला आएका छन्। प्रत्यक्ष र राष्ट्रिय सभा गरी १३ महिला संसद बनेका छन्। ३७ महिलालाई एमालेले समानुपातिकबाट पठाएपछि एक तिहाई पुग्छ।
प्रदेश ३ : सातै मन्त्रालय स्थापना,"हेटौंडा : प्रदेश ३ को सात वटै मन्त्रालय स्थापना भएको छ। गत आइतबार पाँच मन्त्रालय स्थापना भएकोमा बुधबार दुई वटा थपिएको हो। हेटौंडा१ चौकीटोलस्थित श्रम कार्यालयको नयाँ भवनमा भूमि व्यवस्था, कृषि तथा सहकारी मन्त्रालय र भौतिक पूर्वाधार मन्त्रालय स्थापना गरिएको हो। प्रदेश मन्त्रिपरिषद् कार्यालयका सचिव रमेश शिवाकोटीले अब मन्त्रालयको आन्तरिक व्यवस्थापनको काम सुरु हुने बताए। सात वटै मन्त्रालयको भवन टुंगो लगाएर बोर्ड राख्ने काम भयो, उनले भने, रंगरोगन र अन्य सामान्य काम भएको छ। अब मन्त्रालय सञ्चालनका लागि आन्तरिक संरचना निर्माण सुरु हुन्छ। तत्कालका लागि सबै मन्त्रालयका सचिवले मन्त्रिपरिषद् कार्यालयबाटै आन्तरिक संरचना निर्माण गर्ने शिवाकोटीले बताए। एकै ठाउँबाट काम गर्दा सजिलो हुने भएकाले मन्त्रिपरिषद् कार्यालयमै उहाँहरूलाई राखेर काम अघि बढाइरहेका छौं, उनले भने, मन्त्री चयन हुने बेलासम्म हामी मन्त्रालयका सबै काम पूरा गरिसक्नेछौं। मन्त्रालय स्थापना भए पनि कर्मचारी भने अझै आइपुगेका छैनन्। सामान्य प्रशासन मन्त्रालयले जिम्मेवारी तोकेर पठाएको चिठी आए पनि मन्त्रालयमा आउन अटेर गर्ने कर्मचारीलाई विभागीय ताकेतासँगै थप अटेर गर्नेलाई कारबाही गर्ने मन्त्रिपरिषद् कार्यालयले चेतावनी दिएको छ। बुधबारसम्म राष्ट्रियसभा निर्वाचनको आचारसंहिताका कारण धेरै दबाब दिएनौं, मन्त्रिपरिषद् कार्यालयका सचिव शिवाकोटीले भने, अब पनि बहानाबाजी गरेर काममा आउन अटेर गरे त्यहीअनुसार कारबाही हुन्छ। यसअघि नै मन्त्रिपरिषद् कार्यालयले जिल्ला शिक्षा कार्यालय भवनमा आन्तरिक मामिला तथा कानुन मन्त्रालय, सामाजिक विकास मन्त्रालय क्षेत्रीय स्वास्थ्य कार्यालयको भवनमा र उद्योग, पर्यटन वन तथा वातावरण मन्त्रालय क्षेत्रीय वन कार्यालयमा राखिसकेको छ भने आर्थिक मामिला तथा योजना मन्त्रालय डिभिजन सहकारी कार्यालयको भवनमा स्थापना गरिएको छ। सभामुखको प्रतीक्षामा कार्यकक्ष यता, प्रदेशसभा सचिवालयमा सभामुखको कार्यकक्ष निर्माण सकिएको छ। यसअघि सञ्चालनमा रहेको क्षेत्रीय शिक्षा निर्देशनालयका निर्देशक बस्ने कोठालाई प्रदेशसभा सचिवालयले सभामुखको कार्यकक्ष बनाइएको छ। हामीले सभामुखको कार्यकक्ष निर्माण सकाएका छौं, उपसभामुखको कार्यकक्ष निर्माण अन्तिम चरणमा पुगेको छ, प्रदेशसभा सचिवालयका सचिव रोजनाथ पाण्डेले भने, हामी प्रदेशसभाको पहिलो सभामुखलाई स्वागत गर्न प्रतीक्षारत छौं। प्रदेश सभाहल वासुदेव सभागृहमा ३ नम्बर प्रदेशको प्रदेश सभाहल हेटौंडा४ स्थित वासुदेव सभागृहमा सञ्चालन गरिने भएको छ। त्यसका लागि हेटौंडा उपमहानगरपालिकाले आवश्यक संरचना निर्माणको काम गर्ने जनाएको छ। हाल रहेको क्षेत्रीय शिक्षाको भवनलाई सचिवालय र वासुदेव सभागृहलाई प्रदेश सभाहल बनाउने गरी हेटौंडा उपमहानगरपालिकाले काम अघि बढाएको मेयर हरिबहादुर महतले बताए। सुरक्षा र संरचनाको हिसाबले पनि स्थायी रूपमा प्रदेश सभाहल वासुदेव सभागृह नै उपयुक्त हुने भएकाले सभाहलभित्रको बाँकी संरचना निर्माण गर्न हामी तयारीमा जुटेका छौं, उनले भने। हेटौंडा१ स्थित श्रम कार्यालयको नयाँ भवनमा आर्थिक मामिला तथा योजना मन्त्रालय र भौतिक पूर्वाधार मन्त्रालयको बोर्ड।"
वडा सदस्य पराजित लोवार राष्ट्रिय सभामा निर्वाचित,"सुर्खेतः गत बैशाखमा सम्पन्न स्थानीय तह निर्वाचनमा वडा सदस्यमा पराजित नरपति लोवार राष्ट्रिय सभाको सांसदमा विजयी भएका छन्। नेकपा एमालेका तर्फबाट उम्मेदवार बनेका उनी दलित कोटाबाट विजयी भएका हुन्। राष्ट्रिय सभाको सांसद विजयी लोहार बैशाखमा कालिकोटको रास्कोट नगरपालिकाको वडा नम्बर ८ को वडा सदस्यका लागि निर्वाचन लडेका थिए। तर उनी माओवादीका उम्मेदवारसँग पराजित भए। बुधबार सम्पन्न राष्ट्रियसभा निर्वाचनमा लोवारले तीन हजार ६६६ मत प्राप्त गरी विजयी भए। उनका प्रतिस्पर्धी कांग्रेस उम्मेदवार मित्रलाल सार्की ९६० मत प्राप्त गरे। विजयी भएपछि लोवारले राजनीतिमा आफ्नो निरन्तर समर्पणले सफलता पाएको प्रतिक्रिया दिए। कालिकोट फुकोटका नरपति २०४७ सालदेखि एमालेमा आवद्ध भएका थिए। उनले पञ्चायती व्यवस्थामा २०४४ सालमा साविकको फुकोट गाविसको उपप्रधानपञ्चको जिम्मेवारी सम्हालेका थिए। एमालेमा रहेर निरन्तर राजनीति गरेका लोवार २०५४ सालको निर्वाचनमा वडा अध्यक्षमा निर्वाचित भएका थिए। लामो समयेखि जातीय विभेद विरुद्ध काम गर्दै आएका उनले विजयी भएपछि पनि सोही प्रतिबद्धता दोहोर्याए। द्वन्द्वकालमा आठ वर्षसम्म भारत बसेका उनले राष्ट्रिय सभा सदस्यमा विजयी भएपछि छुवाछुत अन्त्यका लागि लड्ने जनाए। प्रदेश ६ बाट राष्ट्रियसभा सदस्यमा अपांग कोटाबाट उम्मेदवारी दिएका जीवन बुढाले तीन हजार ७२० मत प्राप्त गरी विजयी भएका छन्। उनका प्रतिस्पर्धी कांग्रेसका गोपालप्रसाद शर्मा ९७८ मत प्राप्त गरे। उनी माओवादीमा गाउँ कमिटी, छापामार हुँदै माओवादीको सेनाको जिम्मेवारी सम्हालेका थिए। सेना समायोजनपछि पार्टीको पोलिटव्यूरो सदस्य भएर बुढाले काम गरिरहेका छन्। प्रदेश ६ मा वाम गठबन्धनका आठै जना उम्मेदवार विजयी भएका छन्। एमालेका भैरवसुन्दर श्रेष्ठ, नन्दा शर्मा, कविता वोगटी, ठगेन्द्र पुरी र माओवादीका कालिबहादुर मल्ल, तथा युटोन लामा पनि विजयी भएका छन्।"
दुई पार्टीको एकता छिट्टै : नेपाल,"धनगढी : पूर्व प्रधानमन्त्री तथा नेकपा एमाले नेता माधवकुमार नेपालले एमाले र माओवादी केन्द्रबीच पार्टी एकता छिट्टै हुने बताएका छन्। टीकापुर महोत्सवको उद्घाटनका लागि आएका नेता नेपालले धनगढी विमानस्थलमा पत्रकारसँग कुराकानी गर्दै भने, दुवै पार्टीका नेताहरुलाई चीत्तबुझ्दो स्थान दिएर पार्टी एकता गर्नुपर्ने भएकोले कसरी एकीकरण गर्ने भन्ने विषयमा दुवै पार्टीका नेताहरु छलफलमा रहेको छ। नेता नेपालले पार्टी एकतापछि मात्रै सरकार गठन हुने बताए। जनताको जनादेश वाम गठबन्धनले पाँच वर्षको स्थायी सरकार बनाउनुपर्ने भएकाले पनि छिट्टै एकता गरेर विकास र समृद्धिको यात्रामा लाग्नुपर्नेमा उनले बताए। नेता नेपालले कांग्रेसको सरकारले गरेका निर्णय गलत भएकोले अबको सरकारले त्यसको पुर्नविचार गर्ने बताए। कांग्रेस नेतृत्वको सरकारले धेरै दीर्घकालीन असर पार्ने खालका निर्णय गरेको छ, नयाँ जनादेश आईसकेपछि त्यो सरकारले दीर्घकालीन असर पार्ने खालका निर्णयहरु गर्न पाउदैन, त्यसैले नयाँ बन्ने सरकारले ती निर्णयहरुमा पुर्नविचार गर्नेछ, उनले भने। नेता नेपालले यो प्रदेशको विकास गर्नका लागि प्रदेश सरकारले विशेष ध्यान दिनुपर्ने र त्यसका लागि केन्द्रको सरकारले पनि सहयोग गर्ने बताए। टीकापुरमा बिहीबारबाट सुरु भएको सुदूरपश्चिमाञ्चल औद्योगिक व्यापार मेला तथा टीकापुर महोत्सवको नेता नेपालले उद्घाटन गरे। महोत्सवमा सम्बोधन गर्दै उनले नेपालले अब बन्ने सरकारले कृषिलाई नेपालको अर्थतन्त्रको मुख्य आधार बनाउने बताए। नेपालको अर्थतन्त्रको जग कृषि भएकोले कृषिको आधुनिकीकरण र व्यवसायिकरण गरिनेछ, उनले भने। नेपालले सबै युवा र नेपाली नागरिकमा उद्यमशिलताको विकास भएमा अर्थतन्त्रको विकास हुने बताउँदै आफू प्रधानमन्त्री हुँदा टीकापुरमा पोलिटेक्निक इन्स्च्यिुट, रानी जमरा कुलरिया सिचाई आयोजनालगायत विकासका पूर्वाधार खडा गरेको दाबी गरे।महोत्सव आयोजक टीकापुर उद्योग वाणिज्य संघले तीन सुत्रीय माग पूर्व प्रधानमन्त्री नेपाल समक्ष राखेको छ। महोत्सव टीकापुर उद्योग वाणिज्यका अध्यक्ष परसुराम चपागाईको अध्यक्षतामा भएको थियो।"
चिसिँदै फोरमराजपा,"काठमाडौं : स्थानीय निर्वाचनको परिणाम सार्वजनिक भएसँगै सुरु भएको संघीय फोरम र राजपाको सम्बन्ध प्रदेश २ को सरकार गठनको संघारमा चिसिन पुगेको छ। प्रदेशसभा निर्वाचनबाट दोस्रो दल बनेको राजपाले प्रदेश सरकारमा महत्वपूर्ण पदमा दाबी नछोडेपछि फोरम झस्किएको हो। राजपाले हैसियतभन्दा बढी पद दाबी गरेको आरोप फोरमले लगाएको छ। उसले प्रदेश सरकारका लागि राजपाको विकल्पमा गृहकार्यसमेत सुरु गरेको स्रोतले जनाएको छ। प्रदेश २ का १०७ सिटमध्ये फोरमले २९ र राजपाले २५ सिट जितेका छन्। यी दुई पार्टीले ल्याएको सिटसंख्या जोड्दा प्रदेशसभामा बहुमत पुग्छ। यही मतका आधारमा सरकार गठन तयारीमा जुटेका फोरम र राजपाबीच भागबण्डाका विषयमा मंगलबार भएको छलफल बिनानिष्कर्ष टुंगियो। पद बाँडफाँडसँगै उनीहरूबीच आन्दोलनका एजेन्डामा समेत मतैक्यक हुन सकेको छैन। मधेस आन्दोलनका अगुवाले भने तत्कालीन प्रधानमन्त्री गिरिजाप्रसाद कोइराला र मधेस आन्दोलनका नेताबीच भएको आठबुँदे सहमति, फोरम नेपाल र सरकारबीच भएको २२ बुँदे सहमति र राज्य पुनःसंरचना आयोगको बहुमतले दिएको प्रतिवेदन कार्यान्वयन नै भावी सरकारको कार्ययोजना हुनुपर्नेमा जोड दिएका छन्। पछिल्लो निर्वाचनमा फोरमराजपाले पाएको सफलताको जगसमेत संंविधान निर्माणक्रममा भएको तेह्रमहिने मधेस आन्दोलन र सातमहिने नाकाबन्दीको परिणाम रहेको उनीहरूले सम्झाएका छन्। प्रदेश २ को दोस्रो दल राजपाले सरकारमा हैसियतभन्दा बढी पद दाबी गरेको आरोप फोरमले लगाएको छ। नेताहरूले स्थानीय, प्रदेश र संघीय निर्वाचनमा पाएको मतको आधार र प्रक्रियाभन्दा सत्तालाई केन्द्रभागमा राख्न पुग्दा मधेसको मुद्दा सम्बोधन नहुने आशंका बढेको मधेस आन्दोलनका अगुवा भरतविमल यादवले बताए। मधेस आन्दोलनको करिब १४ वर्षयताको ताजा इतिहास बोकेको मधेसवादी दलका शीर्ष नेतृबीच मंगलबार बसेको बैठक तिक्ततापूर्ण बन्नु दुःखद् भएको उनी बताउँछन्। फोरम र राजपा मधेस र मधेसीको हितमा भन्दा पार्टीको हितमा देखिए। १४ वर्षयताका आन्दोलन, माग र सम्झौताको कार्यान्वयनभन्दा सत्ता र पैसाको स्वार्थमा लागेको उदाहरण हो यो, उनले भने। राजपाफोरमबीचको गठबन्धन, सहकार्य र एकीकरणको परिभाषा सम्धीसम्धिनी र घरवालीबहारवालीको फर्मुलामा केन्द्रित रहेको उनको भनाइ छ। मधेसको मुद्दा सम्बोधनका लागि आन्दोलन र परिवर्तनकारीको राजनीतिक संस्कार र चरित्रमा परिवर्तनको खोजी हुनुपर्ने धारणा उनले राखे। त्रिभुवन विश्वविद्यालयका प्राध्यापक डा उमाशंकर साहले प्रदेश २ को नेतृत्व विवादरहित ढंगमा टुंगोमा पुग्नुपर्ने बताए। आन्दोलनक्रममा मधेस र मधेसीले गरेको बलिदान र तत्कालीन अवस्थामा भएका सम्झौता, सहकार्य र सहमतिलाई प्रमुख एजेन्डाका रुपमा अघि बढाउँदै मधेसी नेताहरू अघि बढ्नुपर्ने उनले जानकारी दिए। अर्थशास्त्रका प्राध्यापक साहले प्रदेश २ को आयस्रोतका रूपमा कृषि र पर्यटनलाई जोड दिँदै सोहीअनकूलको रणनीति प्रदेश सरकारले अख्तियार गर्नुपर्ने सुझाव दिए। उपेन्द्र यादव र महन्थ ठाकुरको नेतृत्वले प्रदेश सरकार कस्को नेतृत्वका लागि भन्दा पनि अन्नभण्डार का रूपमा प्रदेश २ को परिचय दिनसक्ने नीति अख्तियार गर्नुपर्नेमा उनले जोड दिए।"
सर्वसम्मत नभए चुनावबाटै नेता,"काठमाडौं : एमालेमाओवादीले प्रदेश संसदीय दल नेता सर्वसम्मत हुन नसके निर्वाचनमार्फत चुन्ने तयारी गरेका छन्। दलका नेता नै मुख्यमन्त्री हुने भएपछि ६ वटा प्रदेश सरकारको नेतृत्व गर्न लागेका एमालेमाओवादीले सकभर सहमतिमा नभए आन्तरिक प्रतिस्पर्धाबाटै नेता चयन गर्न लागेका हुन्। उनीहरूले प्रदेश २ बाहेक अन्यमा सरकार गठन गर्दै छन्। सरकार गठनका लागि भागबन्डा टुंग्याएका उनीहरूले दलको नेता चयन गर्न भने सकेका छैनन्। प्रदेश ५ बाहेक अन्यमा एमालेले दलको नेताका लागि सहमति जुटाउन सकेको छैन। अध्यक्ष ओली आफैँले गरेको प्रयाससमेत सफल हुन नसकेपछि एमाले आन्तरिक प्रतिस्पर्धाबाटै नेता छान्ने तयारीमा लागेको हो। माओवादीमा भने पार्टीको सम्बन्धित प्रदेशले आन्तरिक छलफलका आधारमा नेता चयन गर्दै हेडक्वार्टरलाई नाम सिफारिसको तयारी गरेको छ। एमालेसँग गठबन्धनका आधारमा प्रदेश ६ र ७ को मुख्यमन्त्री पाएको माओवादीले ७ नम्बर प्रदेशको नेतामा त्रिलोचन भट्टको नाम हेडक्वार्टरबाटै सिफारिस गरिसकेको छ। प्रदेश ६ मा पनि दलको नेता चयन प्रक्रिया अन्तिम चरणमा पुगेको उसले जनाएको छ। त्यहाँबाट उसले पूर्वमन्त्रीसमेत रहेका महेन्द्रबहादुर शाहीको नाम सिफारिस गर्ने तयारी गरेको छ। एमालेबाट प्रदेश ५ मा शंकर पोखरेल सर्वसम्मत नेता चयन भइसकेका छन् तर १, ३ र ४ मा प्रतिस्पर्धीहरू सहमतिमा भन्दा निर्वाचनमै जोड गरिरहेका छन्। बैठकमै व्यस्त फागुन पहिलो साताभित्रै प्रदेश सभामुख र मुख्यमन्त्री चयन गरिसक्ने गरी प्रदेशमा तयारी भएपछि नेता चयनदेखि मुख्यमन्त्री, सभामुख, उपसभामुख र सचेतकसम्म चयन गर्न दलहरू आन्तरिक बैठकमा जुटिरहेका छन्। प्रदेश २ मा संघीय समाजवादी र राजपाले सरकारको तयारीका लागि केही दिनयता औपचारिकअनौपचारिक छलफल गरिरहेका छन्। एमालेले प्रदेश १ र ३ मा संसदीय दलको बैठक शुक्रबार बोलाएको छ। उक्त दिन सकभर सहमतिको प्रयास गरिने नभए निर्वाचनबाट भए पनि नेता चयन गर्ने एमाले उपाध्यक्षसमेत रहेकी नेतृ अष्टलक्ष्मी शाक्यले बताइन्। प्रदेश ४ मा भने अझै बैठकको मिति तोकिइसकेको छैन तर त्यहाँ पनि दलको बैठक बोलाउने तयारी भइरहेको छ। माओवादीको प्रदेश ६ का पोलिटब्युरो तहसम्मका नेताहरूको बैठक बिहीबारका लागि सुर्खेतमा बोलाइएको छ। शुक्रबार संसदीय दलको बैठक डाकिएको छ।"
कसरी अघि बढ्लान् देउवा : राजीनामा कि सत्ता हस्तान्तरण ?,"काठमाडौं : प्रधानमन्त्री शेरबहादुर देउवाले राष्ट्रियसभा निर्वाचन भइसकेको अवस्थामा राजीनामा दिने वा नयाँ प्रधानमन्त्रीलाई सिधै सत्ता हस्तान्तरण गर्ने विषयमा निकटस्थहरूसँग राय लिन थालेका छन्। निर्वाचन सम्पन्न भएपछि मात्रै सरकारको कार्यभार पूरा हुने बताउँदै आएका देउवाले नयाँ सरकार गठनको बाटो खोल्ने विषयमा छलफल सुरु गरेका हुन्। सत्ता हस्तान्तरण वा राजीनामाको विषयमा प्रधानमन्त्री चाँडै टुंगोमा पुग्ने वाणिज्यमन्त्री समेत रहेका कांग्रेस नेता मीनबहादुर विश्वकर्मा बताउँछन्। केही दिनअगाडि मात्रै देउवाले राष्ट्रियसभा निर्वाचनलगत्तै राजीनामा दिने मनस्थितिमा रहेको बताएका थिए। पछिल्लो समय उनी आफूनिकट नेता तथा कानुनविद्सँग निरन्तर छलफलमा रहेको कांग्रेस नेता बालकृष्ण खाँणले जानकारी दिए। खाँणले भने, उहाँ राजीनामाकै मुडमा हुनुहुन्छ तर अर्को विकल्प पनि उहाँसमक्ष पुगेको छ। त्यो भनेको निर्वाचन आयोगले प्रतिनिधिसभाको सम्पूर्ण नतिजा राष्ट्रपतिकहाँ पुयाएपश्चात आफैंले प्रधानमन्त्री चयनको प्रक्रिया अगाडि बढाउने र नवनिर्वाचित प्रधानमन्त्रीलाई कुर्सी हस्तान्तर गरेर बिदा लिने, उनले भने। बिहीबार दिउँसोसम्ममा राष्ट्रियसभाको नतिजा आइसक्ने र साँझ नै निर्वाचन आयोगले दलहरूलाई प्रतिनिधिसभाको समानुपातिक विजयी उम्मेदवारको सूची पठाउन पत्राचार गर्ने तयारी गरेको छ। आयोगको तयारीअनुसार फागुन १ सम्ममा समानुपातिकतर्फका विजयी उम्मेदवारको अन्तिम काम सकिइसक्छ। त्यसपछि आयोग फागुन ३ मा प्रतिनिधिसभाको मतपरिणाम राष्ट्रपतिसमक्ष पेस गर्ने तयारी गरेको छ। राष्ट्रपतिले आयोगबाट प्रतनिधिसभाको सम्पूर्ण नतिजा पाएसँगै नयाँ प्रधानमन्त्री चयनप्रक्रिया अगाडि बढाउने छिन्। प्रधानमन्त्री देउवाका प्रेस संयोजक गोविन्द परियारले कानुनबमोजिम जे ठिक हुन्छ, त्यसैअनुसार अघि बढ्ने मनस्थितिमा प्रधानमन्त्री रहेको बताए। प्रधानमन्त्री देउवाले राष्ट्रियसभा निर्वाचनलगत्तै राजीनामा दिने बताउँदै आएका थिए। प्रदेश र प्रतिनिधिसभाको निर्वाचन नतिजा आएसँगै वाम गठबन्धनका नेताहरूले प्रधानमन्त्रीको राजीनामा माग्दै आएका छन्। तर देउवाहित कांग्रेस नेताहरूले राष्ट्रियसभाको अड्को थापेपछि विवाद देखिएको थियो। नेता खाँणले राष्ट्रियसभा निर्वाचन र प्रदेशसभा बैठकका कारण केन्द्रीय शीर्ष नेता उपत्यकाबाहिर रहेकाले सबै फर्किएपछि निष्कर्षमा पुग्ने गरी छलफल हुने बताए। प्रधानमन्त्रीले यस सन्दर्भमा केही दिनअघि पार्टी बैठकमै कुरा राख्नुभएको थियो तर सार्थीहरूले राष्ट्रियसभा निर्वाचनसम्म पर्खन आग्रह गर्नुभएको हो, उनले भने।"
राष्ट्रियसभा विर्नचनका विजयीलाई प्रमाणपत्र,"जनकपुरधाम : प्रदेश २ बाट निर्वाचित राष्ट्रियसभा सदस्यलाई प्रमाणपत्र वितरण गरिएको छ। निर्वाचन कार्यालयद्वारा बुधबार जनकपुरमा आयोजित कार्यक्रममा प्रदेश २ बाट निर्विरोध निर्वाचित ८ जना प्रदेशसभा सदस्यलाई प्रमाणपत्र प्रदान गरिएको हो। प्रदेश २ का राष्ट्रियसभा निर्वाचन अधिकृत जिल्ला अदालतका मुख्य न्यायाधीश राधाकृष्ण उप्रेतीले निर्वाचित सदस्यहरुलाई प्रमाणपत्र वितरण गरे। राष्ट्रियसभा सदस्यमा खुलातर्फ कांग्रेसका जितेन्द्र देव, राजपाका रमेशप्रसाद यादव र एमालेका सुमनराज प्याकुरेल निर्वाचित भएका छन्। महिला समूहबाट कांग्रेसकी मुक्ताकुमारी यादव, संघीय फोरमका प्रमिला कुमारी र माओवादी केन्द्रका शशीकला दहाल निर्वाचित भएका छन्। कांग्रेस, राजपा र संघीय फोरमबाट २२ जना, एमाले र माओवादी केन्द्रबाट ११ जना राष्ट्रियसभामा अल्पसंख्यक कोटाबाट राजपाका वृषेशचन्द्र लाल र दलित कोटाबाट संघीय फोरमका रामप्रीत पासवान निर्वाचित भएका छन्। राष्ट्रियसभा सदस्यका लागि निर्धारण गरिएको आवश्यक कोटाअनुसार मात्र उम्मेदवारी दर्ता भएपछि प्रदेश २ मा सबै सदस्य निर्विरोध भएका हुन्। महिला, दलित र अल्पसंख्यक कोटामा निर्धारित सीटअनुसार नै दलहरूले उम्मेदवारी दिएका थिए। खुलातर्फ संघीय फोरमका मोहम्मद अख्तर हुसेनले उम्मेदवारी दिए पनि उनले उम्मेदवारी फिर्ता लिएका थिए।"
