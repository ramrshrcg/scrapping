शीर्षक,विवरण
स्वास्थ्यमा सहरमुखी प्रवृत्ति,"अतिकम विकसित मुलुकको हैसियतमा रहेको नेपालले सन् २०२२ भित्र विकासशील मुलुकको स्तरमा उक्लिने योजना अघि सारेको छ । बाह्रौं आवधिक योजनाबाटै यो लक्ष्य घोषणा भएकोमा तेह्रौं योजनामा यसलाई अझ महत्व दिइएको छ । नेपाल संसारका ४८ अति कम विकसित मुलुकमध्ये एक हो । यतिबेला कुनै मुलुक विकास सूचकांकको कुनै स्थानमा हुनुको पछाडि इतिहासको गर्तमा अनेक कारण लुकेका हुन्छन्, तर भविष्यमुखी प्रतिबद्धता र त्यसप्रतिको इमानदारी भएमा एउटा मुलुकको रूपान्तरण हुन धेरै समय लाग्दैन । यस अर्थमा नेपालले अबको पाँच वर्षमा विकासको चोला फेर्ने सपना देख्नु रुमानी कल्पना होइन । तर यस्ता विहंगम लक्ष्य साकार पार्ने विषय सजिलो होइन । सिंगो मुलुकको स्तरोन्नतिका लागि थोरै मेहनतले पुग्दैन । मेहनतसँगै समग्र राज्यसंयन्त्र, राजनीतिक व्यवस्था र यसका खेलाडी, जनता र दबाब समूहहरूबीच त्यो लक्ष्य प्राप्तितर्फको एकीकृत धारणा आवश्यक छ । स्वास्थ्य, शिक्षा, पूर्वाधारलगायत विकास आधारहरूको क्रमिक र योजनाबद्ध विकास हुनुपर्छ । नेपालमा विकासशील मुलुकका आधारशिला स्थापना गर्नेतर्फ केकस्तो प्रयत्न अनि प्रगति भइरहेको छ त ? वस्तुगत समीक्षा हुन जरुरी छ । यस सन्दर्भमा एउटा समसामयिक विवेचना स्वास्थ्य क्षेत्रमाथि हुन सक्छ । विभिन्न घटनाक्रमबीच यतिखेर मुलुक आमजनतालाई सर्वसुलभ र गुणस्तरीय स्वास्थ्य सेवा कसरी पुर्याउने भन्ने बहसमा केन्द्रित छ । यसमा सबैभन्दा पहिले प्रश्न उठ्ने गर्छ के हरेक नेपालीले कम्तीमा आफ्नो गृहजिल्लामै भरपर्दो तहको उपचार पाउने ग्यारेन्टी छ त ? छैन भने त्यस्तो प्रत्याभूतिको लागि राज्यसामु तेर्सिएका चुनौती केके हुन् ? सहरी विद्वत् वर्ग, मागपरक मनोविज्ञानमा रहने मध्यमवर्ग र फस्टाउँदो सञ्चारजगत्ले यस विषयमा निरन्तर बहस गर्दै आएको छ । अन्नपूर्णको आइतबारको अंकमा प्रकाशित जिल्ला जाँदैनन् विशेषज्ञ डाक्टर शीर्षक समाचारले मुलुकमा थिति बसेको देख्न चाहनेको मन चसक्क पार्छ । समाचारमा राजविराजस्थित सगरमाथा अस्पतालमा विशेषज्ञ सेवा अभावकै कारण पछिला तीन वर्षमा १८ शिशुको ज्यान गएको तथ्य छ । देशका दुई दर्जन ठूला भनिने अस्पतालमै विशेषज्ञ डाक्टरहरू छैनन् । विशेषज्ञ डाक्टरको कुल दरबन्दीमध्ये ५० प्रतिशत रिक्त छन् । भर्तीको लागि विज्ञापन गर्दा आधाजसो पनि आवेदन पर्दैन । दुर्गममा खटाउँदा बरु डाक्टर गायब हुन तयार छन्, राजीनामा दिएर हिँड्नमा खुसी हुन्छन् । यी तथ्यहरूले मुलुकको स्वास्थ्य क्षेत्र कतिसम्म रुग्ण, संवेदनहीन छ भन्ने प्रस्ट पार्छ । चिकित्साजस्तो सेवामूलक पेसामा लागेको मानिस केही समयको लागि केही अप्ठेरो पर्दा यसरी पन्छिने अवस्था केले निम्त्यायो ? मात्रै सुविधाको कमीलाई यसको प्रमुख कारण मान्न सकिँदैन । यसको खास कारण हो, राज्यले निरन्तर अथाह लगानी गरेर निकाल्ने जनशक्तिलाई समाजप्रति जिम्मेवार बनाउन नसक्नु । कैयन् देशमा अझै पनि आफ्नो राज्यको लागि भनेर अनिवार्य सैनिक तालिम लिनैपर्ने व्यवस्था छ । राज्य नै नरहे व्यक्ति अनि समुदायका आकांक्षा कहीं पनि अडिन सक्दैनन् । राज्यको सेवकको रूपमा जनतामाझ जान्छु भन्ने भावना अन्य क्षेत्रमा पनि खास छैन । शिक्षा, कृषि, प्रशासनलगायत क्षेत्रमा सहरमुखी प्रवृत्ति मनग्गे छ । यो प्रवृत्तिलाई सबैभन्दा बढी संरक्षण र मलजल राजनीतिले गरेको छ । यसको अर्थ हो, जति दुर्गम भयो उति नै कमजोर राज्यको उपस्थिति । राज्यको उपस्थिति नै भएन भने दुर्गमलाई कसरी सुगम बनाउन सकिन्छ ? हरेक गरिब मुलुकका आआफ्नै जटिलता छन् । नेपाल गरिबी, पिछडापनवाहेक अविछिन्न राजनीतिक संक्रमणको चेपमा परेको मुलुक हो । यस्तो मुलुकलाई कुनै समय लक्ष्यभित्र विकासको एउटा प्रस्ट विन्दुमा पुर्याउन सबैभन्दा पहिले राज्यका प्रतिनिधिहरूको काम गर्ने अनुशासन चाहिन्छ । नभए नीति, योजनाका ठेलीहरूमा लक्ष्य थपिँदै जाने तर जनताचाहिँ उपचारै नपाई मर्ने नियतिको विकल्प रहन्न ।"
प्रदेश र संघीय संसदको चुनाव मंसिर १० गते,"काठमाडौं: सरकारले प्रदेश र संघीय संसदको चुनाव एकै दिन गर्ने गरी मिति घोषणा गरेको छ। आज विहान बसेको मन्त्रिपरिषदको बैठकले आगामी मंसिर १० गते चुनाव गर्न निर्वाचन आयोगलाई सिफारिस गर्ने निर्णय गरेको सूचना तथा सञ्चार मन्त्री मोहनबहादुर बस्नेतले जानकारी दिए। यसअघि प्रमुख तीन दल नेपाली कांग्रेस, नेकपा एमाले र एमाओवादी केन्द्रका शीर्ष नेताहरुको बैठकले पनि दुबै चुनाव एकै चरणमा गर्नुपर्ने सुझाव दिएका थिए। निर्वाचन आयोगले दुबै चुनाव एकै चरण गर्न गाह्रो हुने भन्दै सरकारको ध्यानाकर्षण गराउँदै आएको थियो। आयोगले सरकारलाई प्रदेश चुनाव मंसिर ४ गते र संघीय चुनाव मंसिर २१ गते गर्ने गरी निर्वाचन मिति सिफारिस समेत गरेको थियो। तर सरकारले भने दुई चुनाव एकै चरणमा गर्नुपर्नेमा जोड दिदै आएको थियो।"
प्रदेश नम्बर२को निर्वाचनको मिति सार्न माग,"वीरगन्ज: प्रदेश नम्बर २ मा असोज २ गतेका लागि तोकिएको निर्वाचनको मिति सार्न राजनीतिक दलका नेताहरुले सरकारसंग माग गरेका छन्। बाढीका कारण प्रदेश नम्बर २ का तराइका जिल्लाहरुको जनजीवन तहश नहश भएको र अझै पनि थुप्रै गाँउहरु डुबानमै रहेकाले असोज २ मा सहज रुपमा चुनाव हुन सक्ने अवस्था नभएकाले निर्वाचनको मिति सार्न उनीहरुले माग गरेका हुन्। निर्वाचन आयोगले सोमबार वीरगन्ज स्थित जिल्ला समन्वय समिति पर्साको सभाकक्षमा आयोजना गरेको अन्तरक्रियामा सहभागी बारा र पर्साका राजनतिक दलका नेताहरुले बाढिले क्षतिग्रस्त सडक मर्मत गरेर मात्रै निर्वाचन गर्नु पर्ने बताए। भीषण बाढीका कारण तराईमा ठूलो जनधनको क्षति हुनुका साथै सडक पनि क्षतिग्रस्त भएकाले असोज २ को चुनाव अघि क्षतिग्रस्त सडक मर्मत नगरिए असोज २ मा चुनाव सम्भव नभएको नेताहरुको भनाइ छ। कार्यक्रममा सहभागी नेकपा माओबादी केन्द्रका नेता गोपाल ठाकुर , राजपाका नेता पुषोत्तम लाल झा, संघिय सामाजबादी फोरम नेपाल बाराका अध्यक्ष रामबाबु यादवका साथै कांग्रेस र अन्य दलका नेताहरुले मतदाताको सुविधालाई ध्यानमा राखी बाटोघाटो मर्मत गरि निर्वाचनको मिति तोक्न निर्वाचन आयोग मार्फत सरकारसंग माग गरेका हुन्। अहिले पनि थुप्रै गाँउहरु बाढिको पानीले जलमग्न छन् , एक गाँउ देखि अर्को गाँउको सडक सम्पर्क टुटेको छ , राजपा पर्साका संयोजक पुरुषोत्तम झाले भने , यदि चुनाव अघि क्षतिग्रस्त सडक मर्मत गरिएन र असोज २ मै चुना गरियो भने ग्रामीण भेगका बहुसंख्यक मतदाता मतदानस्थल सम्म पुग्न पाउदैनन् , उनिहरु मतदानबाट बन्चित हुन्छन्। फोरम नेपाल बाराका अध्यक्ष रामबाबु यादवले भने चुनावको मिति सारेर भएपनि बाढिले क्षति ग्रस्त सडक मर्मत गर्नु पर्ने बताए। मधेसका बाढि प्रभावित गाउमा अहिले पनि गरिब जनता राहत कुरेर बसेको अवस्था छ , बाटोघाटो तहशनहश छ , उनले भने , 'यस्तो अवस्थामा मधेसका जनतालाइ अहिले चुनाव भन्दा पनि राहत चाहिएको छ, बाटो चाहिएको छ , त्यसैले म त भन्छु पहिला पिडित जनतालाइ सरकारले राहत देओस् , बाटोघाटो मर्मत गरिदिओस् , अनि मात्र चुनाव गराओस्। कार्यक्रममा सहभागी नेताहरुले बाढीले विभिन्न स्थानको सडक भत्काएकाले सक्दो चाडै मर्मत गराएर निर्वाचनको माहोल बनाउनुपर्नेमा जोड दिएको पर्सा जिल्ला निर्वाचन अधिकारी हुमनाथ पराजुलीले बताए।कार्यक्रममा सहभागी सन्चारकर्मीहरुले बाढीपिडितलाई राहतको नाममा राजनीतिक दलहरुले मतदातालाई प्रभावित पार्ने कार्य गरेको भन्दै गुनासो गरे। पत्रकारहरुले राजनीतिक दलका नेता र उम्मेद्वारका आकांक्षी नेताहरुले झण्डा र ब्यानर लगाएर राहत वितरण गरिरहेको भन्दै राहत भन्दा पनि उनिहरुले भोट मागिरहेकोले निर्वाचन आंचारसहिताको ठाडो उल्ल्ंघन भइरहेको बताए। निर्वाचन आंचार सहिता विपरित दलका नेताहरुले एक जुट नभई अलग अलग तरिकाले राहत वितरण गर्दा निर्वाचनमा प्रत्यक्ष असर पर्ने भन्दै यस्तो गतिविधि रोकेर दलका नेताहरु माथि एकद्वार निति लागु गर्नुपर्ने सुझाव पत्रकारहरुले दिए। कार्यक्रममा उठेका प्रश्नहरुको जवाफ दिदै निर्वाचन आयोगका आयुक्त ईश्वरी प्रसाद पौडेलले आफुहरुले बाटोघाटो मर्मत लगायत १७ बुँदे ध्यानकर्षणपत्र सरकारलाई बुझाइ सकेको जानकारी गराए। तराईमा आएको बाढीले पुर्याएको क्षति तत्काल सामाधान नगरे तेस्रो चरणको निर्वाचन सफल बनाउन समस्या पर्ने विषयमा निर्वाचन आयोग गम्भिर रहेको उनले बताए। उनले राहत वितरणको नाममा राजनीतिक दलका नेताहरुले ब्यानर र झण्डा सहित बाढी पिडितकोमा गएर राहतको बाँड्नुको सट्टा भोट माग्नु निर्वाचन आंचार सहिता विपरित भएको भन्दै निर्वाचन आंचार सहिता पालना गराउन र उल्लघंन गर्नेलाई ऐन अनुसार कारवाही गर्न प्रमुख जिल्ला अधिकारी र जिल्ला निर्वाचन अधिकारीलाई निर्देशन समेत दिए। निर्वाचन आयुक्त पौडेलले बाढिले तराइमा धनजनको धेरै क्षति पुरयाएको भएपनि प्रदेश नम्बर २ मा असोज २ गते नै निर्वाचन गराउन निर्वाचन आयोग सक्षम रहेको बताए। निर्वाचन आयोगले असोज २ गते स्थानीय तहको निर्वाचन गराउन समस्या रहेको भनेर असन्तुष्टि व्यक्त गरे पनि सरकारमा रहेका राजनीतिक दलले तोकिएकै मितिमा निर्वाचन गर्नुपर्ने अडान लिएपछि असोज २ गते नै निर्वाचन गराउन निर्वाचन आयोग सक्रिय भएको उनले स्पष्ट पारे। उनले तोकिएकै समयमा स्थानीय तह, प्रदेश र संसदीय चुनाव गरिएन भने वर्तमान संविधान काम नलाग्ने अवस्थामा पुग्ने भन्दै विभिन्न भाषामा मतदाता शिक्षालाई प्रभावकारी रुपमा अघि बढाएको बताए। निर्वाचन आयोगका प्रवक्ता सूर्य प्रसाद शर्माले नेपाल सरकारको निर्णय अनुसार प्रदेश नम्बर २ मा नयाँ संरचना अनुसार मतदाता नामावली तयार भइरहेको जानकारी गराए। जिल्ला निर्वाचन कार्यालय पर्साका प्रमुख हुमनाथ पराजुलीको अध्यक्षतामा भएको अन्तरक्रिया कार्यक्रममामा कार्यक्रममा पर्सा र बाराका सुरक्षा निकायका प्रमुखहरुको पनि उपस्थिति थियो।"
विपक्षमा मतदान गर्न राप्रपाको ह्विप,काठमाडौँ: राष्ट्रिय प्रजातन्त्र पार्टीले आफ्ना सांसदलाई व्यवस्थापिकासंसद्को बैठकमा अनिवार्य उपस्थित भई संसद्मा पेश भएको संविधान संशोधन प्रस्तावको विपक्षमा मतदान गर्न ह्विप जारी गरेको छ। पार्टीका अध्यक्ष तथा संसदीय दलका नेता कमल थापाको अध्यक्षतामा साेमबार संसदीय दलको कार्यालय सिंहदरबारमा बसेको उक्त बैठकले विधेयकको विपक्षमा मतदान गर्ने सहप्रवक्ता मोहन श्रेष्ठले जानकारी दिए। बैठकको निर्णयअनुसार प्रमुख सचेतक कुन्तीकुमारी शाहीले राजनीतिक दलसम्बन्धी कानुनलाई संशोधन र एकीकरण गर्न बनेको ऐन २०७३ को धारा २८ बमोजिम सांसदलाई पार्टीको निर्णय पालना गराउन ह्विप जारी गरिन्। पार्टीको यही भदौ १ देखि ४ गतेसम्म बसेको केन्द्रीय कार्यसमितिको बैठकले संविधान संशोधन प्रस्तावको विपक्षमा मतदान गर्ने निर्णय गरेको थियो। रासस
संविधान संशोधन विधेयकमाथि संसद्मा छलफल,"काठमाडौँ: नेपाली काँग्रेका नेता विमलेन्द्र निधिले वैवाहिक अंगीकृत नागरिकता, भाषा, राष्ट्रिय सभामा प्रतिनिधित्व र प्रदेशको सीमा निर्धारण आयोग गठनसम्बन्धी विषय समेटिएको नेपालको संविधान संशोधन प्रस्तावमा समर्थन गर्न आग्रह गरे। व्यवस्थापिका संसदको आजको बैठकमा भाग लिदै उनले संशोधनको प्रस्तावमा सबै दलबाट समर्थन जनाउन आग्रह गरेका हुन्। नेकपा (एमाले)का सांसद यज्ञ सुनुवारले मुलुक बाढी पहिरोबाट छटपटाइरहेका बेलामा सरकारबाट ल्याइएको संविधान शंशोधन विधेयकलाई कुनै हालतमा समर्थन नगर्ने अठोट व्यक्त गरे। उनले भने, 'त्यो प्रस्तावको विपक्षमा एकढिक्का भएर नेकपा (एमाले) उभिने छ।' नेकपा माओवादी केन्द्रका सांसद अमनलाल मोदीले राज्यसत्ताबाट अन्यायमा परेका उत्पीडित जनताको हितको पक्षमा ल्याइएको संशोधन प्रस्तावको पक्षमा सबै राजनीतिक दल उभिन आवश्यक रहेको बताए। राष्ट्रिय जनता पार्टीका नेता सर्वेन्द्रनाथ शुक्लले तत्काल शान्ति स्थापना गर्न र देशलाई अघि बढाउने सन्दर्भमा संविधान संशोधन विधेयक समाधानको विन्दुमा पुग्ने विश्वासले आफूहरुले समर्थन र सहमति जनाएको बताए। सोही पार्टीका नेता अशोक राईले आन्दोलनरत दलले उठाएका सामान्य विषयवस्तुलाई मात्र सम्बोधन गर्ने बताए। राष्ट्रिय जनमोर्चाका अध्यक्ष चित्रबहादुर केसीले संविधानले परिकल्पना गरेको तीन तहको निर्वाचन सकेर प्रदेश तहमा व्यापक छलफल गरेरमात्रै संविधान संशोधन गर्नु उपयुक्त हुने धारणा व्यक्त गरे। नेकपा (एमाले)का प्रेम गिरीले मुलुकमा रहेका भाषाको विषयमा चिन्ता होइन, विदेशी भाषालाई राष्ट्रिय भाषा बनाउने उद्देश्यले संविधान सशोधनको प्रस्ताव कुनै हालमा मान्य नहुने धारणा व्यक्त गरे। नेपाली काँग्रेका प्रदीप गिरीले संसद् सरकार बनाउने मात्र थलो नभएर मुलुकमा उठेका जल्दाबल्दा विषयमा जनतालाई सुसूचित गराउन आवश्यक रहेको बताए। उनले भने 'सरकार र सहयात्रीबीचको सहकार्यबाट अघि बढ्नका लागि यो एउटा सन्देश हो। राष्ट्रवादको नाममा आतंक र डर देखाउँदा देशलाई हित गर्दैन। सदनमा अहिले नेपालको संविधानको दोस्रो संशोधन विधेयक, २०७३ माथिको दफावार छलफल जारी छ। रासस"
राष्ट्र संघको सम्मेलनमा सहभागि नेविसंघ टोली फर्कियो,"काठमाडौं: संयुक्त राष्ट्र संघले आयोजना गरेको युवा सम्मेलनमा सहभागि नेपाल विद्यार्थी संघको प्रितिनिधि टोली स्वदेश फर्किएको छ। नेविसंघ अध्यक्ष नैन सिंह महरको नेतृत्वमा गएको तीन सदस्यीय टोली आइतबार राति फर्किएको हो। राष्ट्र संघले आयोजना गरेको दीगो विकास लक्ष्य सम्बन्धी तीन दिने सम्मेलनमा पहिलो पटक नेपालबाट युवाहरुलाई सहभागि गराइएको थियो। सम्मेलनमा १७ वटा विभिन्न एजेण्डामा छलफल भएको नेविसंघ अध्यक्ष महरले बताए। उनले समावेशी, गुणस्तरीय शिक्षा, गरीवि निवारण लगायतका विषयमा नेपालका तर्फबाट आफूहरुले कार्यपत्र प्रस्तुत गरेको बताए। साथै बाढीपहिरोबाट देशमा भएको क्षतिबारे समेत राष्टसंघमा कुरा उठाएको र सहयोगका लागि समेत आग्रह गरेको बताए। सम्मेलनमा महरका साथै नेविसंघका महामन्त्री सरोजकुमार थापा र डम्बर सुनार पनि सहभागि थिए।"
युवालाई स्वदेशमा नै रोजगारी दिन वाइसिएलको माग,"काठमाडौँ नेकपा (माओवादी केन्द्र)को सहायक संगठन वाइसिइल नेपालले युवालाई स्वदेशमा नै रोजगारीको प्रबन्ध गर्नुपर्नेमा जोड दिएको छ । वाइसिएलको आइतबार सम्पन्न दोस्रो महाधिवेशनले आर्थिक समृद्धिका लागि स्वदेशमा नै रोजगारी, सीपमूलक शिक्षा तथा अधिकारसम्पन्न युवा आयोग गठनलगायत राजनीतिक प्रतिवेदन पारित गरिएको नवनिर्वाचित अध्यक्ष रामप्रसाद सापकोटाले जानकारी दिए । वाइसिएलले संविधानको मर्मअनुसार नै आगामी माघ ७ गतेभित्रै संघ र प्रदेशको निर्वाचन गराउन, राज्यका हरेक निकायमा युवाको प्रतिनिधित्व सुनिश्चित गर्न तथा स्वदेशी श्रम र सीपको नै प्रयोग गरी आर्थिक समृद्धिको मार्गमा अगाडि बढ्ने नीति तथा कार्यक्रम ल्याउन आग्रह गरेको छ । महाधिवेशनले सापकोटाको अध्यक्षतामा १५१ सदस्यीय केन्द्रीय समिति निर्वाचित गरेको छ । उपाध्यक्षमा लालेन्द्र मण्डल, सुमन देवकोटा, गंगा कार्की, विरु तामाङ, रतन सिंह र यशोदा न्यौपाने निर्वाचित भएका छन् । यस्तै महासचिवमा सुबोधराज शेर्पाली, सचिवमा गणेश शाही, पूर्ण भुजेल, ज्ञानेन्द्रबहादुर गुरुङ, दिवस पाण्डे, विनय थापा, रञ्जित अधिकारी, सुवित ढुंगाना, मञ्जु बम, विष्णु महत, गोगनबहादुर मल्ल, सियाराम कुसहवा, नवराज ढुंगाना, केयरसिंह कुँवर, उमेश घोरासैनी, राजकुमार विक, अरुण घिसिङ, धिरण शेर्पाली र प्रकाश पाण्डे निर्वाचित हुनुभएको छ । यसैगरी कोषाध्यक्षमा मिङ्मा डण्डु शेर्पा निर्वाचित भएका छन् । रासस"
संविधान संशोधन प्रस्ताव संसदबाट अस्वीकृत,काठमाडौंः व्यवस्थापिका संसदबाट संविधानको दोस्रो संशोधन प्रस्ताव अस्वीकृत भएको छ । संसदमा सोमबार भएको मतदानमा संशोधनको पक्षमा तीन सय ४७ र बिपक्षमा दुई सय ६ मत मात्रै परेको थियो । संसदमा कायम रहेको पाँच सय ९२ जना साँसद मध्येबाट दुई तिहाई बहुमत नपुगेका कारण संविधान संशोधनको प्रस्ताव अस्वीकृत भएको सभामुख ओनसरी घर्तीले घोषणा गरेकी हुन । सोमबारको बैठकमा पाँच सय ५३ सदस्य मात्रै उपस्थित रहेका थिए ।संसदमा अहिले पाँच सय ९२ जना साँसद छन् । दुई तिहाई बहुमतका लागि तीन सय ९५ जना साँसदको समर्थन आवश्यक पर्दछ । करीव ९१ जना सभासदले समर्थन गरी ३५ महिना अगाडि घोषणा गरिएको संघीय लोकतान्त्रिक संविधानको दोस्रो संशोधन गर्न खोजिएको थियो । संविधान घोषणा र पहिलो संशोधनलाई बहिस्कार गरेका मधेशकेन्द्रित दलको नेतृत्वमा भएको १३ महिना लामो आन्दोलनका क्रममा मुलुकले भारतीय नाकावन्दीको सामना समेत गर्नु परेको थियो ।
तरुण दलले गर्यो जिल्ला अध्यक्षलाई कारवाही,"काठमाडौं: नेपाल तरुण दलले आफ्ना सिन्धुपाल्चोक जिल्ला अध्यक्ष दोर्जेे लामा(हाउडे) लाई कारवाही गरेको छ। पार्टीको विधानविपरीत कार्य गरेको भन्दै लामालाई तरुण दलले साधारण सदस्य समेत नरहने गरी कारवाही गरिएको जनाउको छ। तरुण दलका अध्यक्ष जितजंग बस्नेतले एक विज्ञप्ति जारी गर्दै उनलाई अध्यक्षको जिम्मेवारीसहित संगठनको साधारण सदस्यबाट समेत निष्काशन गरिएको जनाएका छन्। विज्ञप्तिमा भनिएको छ, लामाले संगठनको विधान विपरीत अराजनीतिक कार्य गरेकाले उनको बहिर्गमनसंगै संगठनमा थप निखारता आउने छ। उनी पछिल्लो समय नेकपा एमाले प्रवेश गर्न लागेको चर्चा चल्दै आएको छ। उनी एक बर्ष अघि मात्र तरुण दल सिन्धुपाल्चोकको जिल्ला अध्यक्ष चयन भएका थिए।"
पत्रकारको चुनावमा दलीय प्रतिस्पर्धा,"काठमाडौं : व्यावसायिक र निष्पक्ष पत्रकारिताको माला जपे पनि नेपाल पत्रकार महासंघ अन्ततः दलीय प्रतिस्पर्धाको थलो बनेको छ । नेपाल प्रज्ञा प्रतिष्ठानमा आइतबार सुरु २५ औं महाधिवेशन व्यावसायिक पत्रकारको नेतृत्व चयनजस्तो नभई दलीय कार्यकर्ताबीचको चुनावी भिडन्तजस्तो देखिएको छ । पत्रकार दुई प्यानल बनाएर प्रतिस्पर्धामा उत्रिएका छन् । सत्तारुढ कांग्रेस र माओवादी केन्द्रनिकट प्रेस युनियन र प्रेस सेन्टरबीचको गठबन्धनको एउटा प्यानल छ भने विपक्षमा एमाले समर्थित प्रेस चौतारीको प्यानल छ । प्रेस चौतारी नेपालले थाहाखबर अनलाइनका सम्पादक तीर्थ कोइरालाको नेतृत्वमा प्यानल खडा गरेको छ । उनको समूहलाई संघीय प्रेस फोरम, मधेसी पत्रकार समाज र र नेपाल प्रेस सोसाइटीले समर्थन दिएको छ । यी संस्थाबीच पदाधिकारी तथा सदस्यको भागबन्डा गरिएर प्यानल बनेको हो । कांग्रेस समर्थित पत्रकारहरूको संस्था नेपाल प्रेस युनियन र माओवादी केन्द्रनिकट प्रेस सेन्टरको गठबन्धनले गोविन्द आचार्य नेतृत्वमा प्यानल बनाएको छ । महासंघका पूर्वउपाध्यक्ष आचार्य माओवादी केन्द्रका पोलिट्ब्युरो सदस्यसमेत हुन् । दुवै प्यानल राजनीतिक आड र आग्रहमा चुनावी प्रतिस्पर्धामा उत्रिए पनि प्रज्ञा प्रतिष्ठानको चुनावी माहौलमा प्रदर्शितवितरित प्रचार सामग्रीमा श्रमजीवी पत्रकारको हकहित, व्यावसायिक पत्रकारिता, राजनीतिक हस्तक्षेपबाट मुक्ति, सञ्चारकर्मीको क्षमता अभिवृद्धिलगायत शब्दावली प्रयोगमा कुनै कमी देखिँदैन । राज्यको चौथो अंग पत्रकारितामा यो हदसम्मको राजनीतिकरण हुनुलाई विज्ञहरूले चिन्ता व्यक्त गरेका छन् । त्रिभुवन विश्वविद्यालय आमसञ्चार तथा पत्रकारिता विभागका सहप्राध्यापक लालदेउसा राईले पत्रकार राजनीतिक प्यानल बनाएर चुनावमा उत्रनु व्यावसायिक पत्रकारिताका लागि घातक रहेको बताए । उनले भने, यसले दलगत पत्रकारितालाई मात्र फाइदा गर्छ । अहिले मुलुकमा दलगत स्वार्थभन्दा माथि उठेर काम गर्ने सञ्चारकर्मीको आवश्यकता छ । राजनीतिक प्यानल बनाएर पत्रकारको चुनाव हुन लागेकाप्रति कटाक्ष गर्दै सञ्चार विश्लेषक भानुभक्त आचार्यले सामाजिक सञ्जालमा लेखेका छन्, चुनाव जितेपछि राजनीतिक दलका नेताको घरघरमै जाने र आशीर्वाद थाप्ने गतिविधि विगतमा भएका छन् । स्वतन्त्र प्रेसका लागि यो जायज छ ? अब यस्तो हुन्छ कि हुन्न ? यसलाई कसरी रोक्ने ? चौतारी प्यानलतर्फ अध्यक्षका उम्मेदवार तीर्थ कोइरालाले चुनावका लागि विभिन्न समूह मिलेर प्यानल खडा गरे पनि राजनीतिक रूपमा एक भएको भनेर बुझ्न नहुने बताए । पत्रकारका पेसागत सुरक्षाका लागि पत्रकार नै एक हुनु कुनै नौलो होइन । हाम्रो एकता पत्रकारको पेसागत सुरक्षाका लागि मात्र हो, उनले भने । अध्यक्षका अर्का उम्मेदवार आचार्यले अनुभवी व्यक्तिको नेतृत्व स्थापित गर्न आफूहरूले प्यानल बनाएको दाबी गरे । हामीसँग विगतमा महासंघमा बसेर काम गरिसकेका व्यक्तिहरूको समूह छ । यो समूहलाई यो र त्यो पार्टीको भन्दा पनि महासंघका लागि उपयुक्त नेतृत्व भनेर बुझ्नुपर्छ, आचार्यले भने । चुनावका आकांक्षीहरूले अझै व्यावसायिकताको नारा उठाइरहे पनि प्यानल निर्माण र उम्मेदवार चयनका क्रममा प्रमुख दलका शीर्ष नेताकै संलग्नता रहेको देखिएको छ । युनियनसेन्टरको गठबन्धनमा भागबन्डा मिलाउन, चौतारी प्यानल बनाउँदा असन्तुष्टलाई सम्झाएर फिर्ता पठाउन शीर्ष नेताको भूमिका खोजी भएको थियो । सञ्चारकर्मीको चुनाव सरगर्मीबारे जानकार सर्वसाधारण पनि दलीय रंगमा गएको यस्तो प्रतिस्पर्धालाई सुहाउँदो मान्दैनन् । पुतलीसडकमा टेक्नोजोन इन्टरनेसनल नामक इलेक्ट्रोनिक स्टोर सञ्चालन गरिरहेका चन्द्र क्षत्रीले भने, पत्रकारलाई विश्वास नगरे कसलाई गर्ने ? तिनै पत्रकारले दलको छाता ओढेपछि विश्वास गर्न पनि कठिन छ । विजयकुमार पुरस्कृत नेपाल पत्रकार महासंघले वरिष्ठ पत्रकार विजयकुमार पाण्डेलाई कृष्णप्रसाद भट्टराई राष्ट्रिय पत्रकारिता पुरस्कार प्रदान गरेको छ । प्रधानमन्त्री शेरबहादुर देउवाले आइतबार महासंघको २५ औं महाधिवेशन उद्घाटन सत्रमा पाण्डेलाई उक्त पुरस्कार प्रदान गरेका हुन् । पुरस्कारको राशि एक लाख रुपैयाँ रहेको छ । पाण्डेले पुरस्कारको केही रकम तराईका बाढीपीडितलाई सहयोग गर्ने घोषणा गरेका छन् । महासंघले यसै वर्षदेखि सुरु गरेकोे गोविन्द वियोगी राष्ट्रिय पत्रकारिता पुरस्कार वरिष्ठ पत्रकार भैरव रिसाललाई प्रदान गरेको छ । कृष्ण सेन इच्छुक स्मृति पत्रकारिता पुरस्कार वरिष्ठ पत्रकार कोमल बराललाई प्रदान गरिएको छ । दुवै पुरस्कारको राशि ५० हजार रुपैयाँ छ । २५ हजार रुपैयाँ राशिको गौरी कठायत स्मृति पत्रकारिता पुरस्कार पुष्कर थापालाई (मरणोपरान्त) तथा उमा सिंह पत्रकारिता पुरस्कार पत्रकार सीमा सिंह शर्मालाई प्रदान गरिएको छ ।कार्यक्रममा महासंघका विभिन्न शाखाले तराईका बाढीपीडितका लागि संकलन गरेको राहत सामग्री हस्तान्तरण गरेका थिए ।उद्घाटन समारोहमा प्रधानमन्त्री देउवाले मुलुकको राजनीतिक परिवर्तनमा सञ्चारकर्मीको भूमिका महत्वपूर्ण हुने बताए । उनले भने, मुलुकमा प्रशस्त सञ्चारमाध्यम छन् । यी सञ्चारमाध्यम कसरी सञ्चालन भइरहेका छन् भन्नेमा म आफैंले बुझ्न सकेको छैन । तैपनि, मुलुक विकासमा सञ्चारकर्मी र सञ्चारमाध्यमको भूमिका महत्वपूर्ण छ । सोमबारसम्म चल्ने महाधिवेशनले नयाँ कार्यसमिति चयन गर्नेछ ।"
प्रदेशमा एआईजी पठाउन हतार,"काठमाडौं : गृह मन्त्रालयले प्रहरी अतिरिक्त महानिरीक्षक (एआईजी) लाई प्रदेश प्रहरी प्रमुख बनाएर पठाउने तयारी गरेको छ । प्रहरीको संघीय र प्रादेशिक ऐनकानुन नआउँदै गृहमन्त्री जनार्दन शर्माले एआईजीलाई प्रदेश पठाउन छलफल अगाडि बढाएका हुन् । एआईजी दरबन्दी तीनबाट बढाउँदै ११ पुर्याइएपछि आलोचना खेपिरहेका शर्माले एकलौटी ढंगले प्रदेशमा एआईजी पठाउन लागेको भन्दै प्रहरीमा असन्तुष्टि देखिएको छ । बिनातयारी प्रदेशमा एआईजी पठाइए 'चेन अफ कमान्ड'मा असर पर्ने एक प्रहरी अधिकृतले बताए । 'नियमकानुन नबन्दै हतार गर्नु उचित छैन', उनले भने । गृहले तयार पारेको विधेयकमा केन्द्रमा महानिरीक्षक र प्रदेशमा एआईजी पठाउने उल्लेख छ । केन्द्रीय प्रहरीलाई गृहकै मातहत राख्ने गरी तयार पारिएको विधेयकप्रति प्रहरी नेतृत्व सन्तुष्ट देखिएको छैन । प्रहरी प्रमुखदेखि अन्य उच्च अधिकृतले केन्द्रमा महानिर्देशक र प्रदेशमा महानिरीक्षक (आईजीपी) राख्न गृहमन्त्री शर्मालाई सुझाएका छन् । 'प्रादेशिक प्रहरीको प्रशासनिक ऐन र निजामती ऐननियम नआउँदै मन्त्रीले हतारमा प्रदेशमा एआईजी खटाउन रुचि राख्नुहुँदैन, भोलि क्षेत्राधिकार र कुन नियमकानुनले चल्ने भन्नेमा गम्भीर प्रश्न उठ्छ', एक एआईजीले भने, 'राजनीतिक स्वार्थपूर्तिका लागि एआईजी संख्या बढाएर मन्त्रीज्यूले प्रदेशमा एआईजी पठाउन खोज्नुभएको हो, त्यो हतारको निर्णय हुन्छ ।' अधिकारविनै एआईजीलाई प्रदेशमा खटाउनु उचित नहुने प्रहरी अधिकृतहरूको सुझाव छ । केन्द्रमा गृहसचिवलाई विशिष्ट श्रेणीमा राखेपछि मर्यादा क्रममा प्रहरी महानिरीक्षकभन्दा माथि रहने भए पनि प्रदेशमा कुन पदको निजामती कर्मचारी खटाउने भन्ने तय भइनसक्दा अप्ठ्यारो पर्ने उनीहरू बताउँछन् । संविधानविद् डा भीमार्जुन आचार्य पनि प्रदेशसभा गठन नभई एआईजी पठाउनु संविधानको भावनाविपरीत हुने बताउँछन् । 'संवैधानिक व्यवस्थामा प्रदेश प्रहरीलाई सामान्य रूपमा व्याख्या गरिएको छ, यो झन् जटिल विषय हो । एउटै आईजीपीले कमान्ड गर्ने र एकीकृत प्रकृतिको व्यवस्था भएकाले कानुन नै नबनी प्रदेशमा एआईजी पठाउनु विवादास्पद हुन्छ', उनी भन्छन् । प्रदेश प्रहरी प्रमुख बनाएपछि अञ्चल र क्षेत्रीय प्रहरीको अवस्था के हुने, प्रदेश प्रहरी प्रमुखलाई कुन अधिकार दिने, दरबन्दी कति रहनेजस्ता समस्या तत्काल देखिने प्रहरी अधिकृत बताउँछन् । मन्त्री शर्माले पूर्वाधार कसरी तयार गर्ने भन्नेबारे जिम्मेवारी प्रहरी मुख्यालयलाई नै दिएका छन् । 'प्रदेशसभा निर्वाचनअघि नै प्रदेश प्रहरी खटाइसक्नुपर्छ, अब अञ्चलअञ्चलका रूपमा रहँदैन । डीआईजी र एसएसपीको पनि व्यवस्थापन हुन्छ', मन्त्री शर्माले भने, 'प्रदेश प्रहरी प्रमुखलाई कुन अधिकार दिने भन्ने कानुनी आधार छिट्टै तय हुन्छ, प्रहरी नियमावली संशोधन गरेर अगाडि बढिन्छ ।' प्रहरी संगठनले आफ्नो संरचना बनाउन आवश्यकताअनुसार पाउने व्यवस्था नियमावलीमै उल्लेख भएका कारण त्यसमा टेकेर संघीय प्रहरी ऐन बनाउन लागिएको उनको भनाइ छ । प्रदेशसभा निर्वाचनपछि आउने प्रतिनिधिलाई स्वागतका लागि प्रदेश प्रहरीलाई पठाउन आवश्यक भएकाले पनि एआईजी खटाउन लागिएको उनले सुनाए । संविधानले संघमा नेपाल प्रहरी र प्रदेशमा छुट्टै प्रदेश प्रहरी संगठन रहने उल्लेख गरेको छ । गृहले तयार पारेको विधेयकमा केन्द्रमा निर्देशक (महानिरीक्षकसरह) र प्रदेशमा एआईजी प्रमुख रहने व्यवस्था गरिएको छ । काम, कर्तव्य र अधिकार छुट्ट्याइए पनि विधेयक पारित नभई मन्त्रीको हतारले कानुनी अड्चन आउने देखिन्छ । गृहका प्रवक्ता दीपक काफ्लेले प्रदेश प्रहरी प्रमुखमा एआईजी पठाउने विषयमा छलफल चलिरहेको बताए । अहिल्यै कसरी र कुन कानुनी अधिकारको वैधता दिएर पठाउने भन्ने विषयमा मन्त्रालय टुंगोमा पुगिनसकेको प्रवक्ता काफ्लेले सुनाए । 'मन्त्रीज्यूले यो विषयमा प्रहरी अधिकृतसँग पनि छलफल गरिसक्नुभयो, गृहका अधिकारीसँग पनि छलफल भइरहेको छ', उनले भने । संघीय प्रहरी ऐन दुई महिनाभित्र काठमाडौं : गृह मन्त्रालयले दुई महिनाभित्रै संघीय प्रहरी ऐन ल्याएर प्रहरी संगठनलाई संघीय संरचनामा लैजाने तयारी गरिरहेको छ ।गृहमन्त्री जनार्दन शर्माले प्रहरीको सरुवाबढुवा पारदर्शी बनाउन र संगठनलाई व्यवस्थित परिचालन गर्न संघीय प्रहरी ऐन ल्याउने बताए । उनका अनुसार ऐन आइसकेपछि प्रहरीको कार्यसम्पादन मूल्यांकन प्रक्रिया पारदर्शी हुनेछ । प्रहरी ऐन, २०१२ पुरानो तथा समयसापेक्ष नभएको र शासन सञ्चालन केन्द्रीकृतबाट संघीयमा परिवर्तन भएअनुसार मन्त्रालयले संघीय प्रहरी ऐन ल्याउन लागेको हो । प्रहरी अधिकारीको सरुवाबढुवामा संगठनभित्र हुँदै आएको राजनीतीकरण सम्बन्धमा गृहमन्त्री शर्माले भने, 'ऐन कार्यान्वयन भएपछि संगठनभित्र हुँदै आएको राजनीतिक चलखेल अन्त्य हुन्छ । ऐनमै बढुवा र सरुवा क्यालेन्डर समावेश हुनेछ ।' उनले ऐन लागू भएपछि कार्यसम्पादन मूल्यांकनकर्ताले सही मूल्यांकन गर्नुपर्ने र बढी वा थोरै नम्बर दिए त्यसको औचित्य पुष्टि गर्नुपर्ने व्यवस्था ऐनमै उल्लेख गर्नुपर्ने बताए । उनले भने, 'ऐन आएपछि संघ र प्रदेशमा छुट्टाछुट्टै प्रहरी हुनेछन् । संघीय प्रहरीले आवश्यक पर्दा प्रदेश प्रहरीको सहयोग लिन सक्छ र कतिपय स्थितिमा संयोजनकारी भूमिका निर्वाह गर्नुपर्ने अवस्था आउँछ, यी कुरा सबै ऐनमा समेटिन्छ ।' ऐन ल्याउन मन्त्रालयले प्रहरी संगठनका महानिरीक्षक, एआईजी, डीआईजी, एसएसपी र एसपीसँग सुझाव मागिसकेको छ । प्रहरी अधिकृतहरूले संघमा महानिर्देशक हुनुपर्ने र प्रदेशमा आईजीपी राख्नुपर्ने सुझाव दिएका थिए । महानिर्देशक सचिवभन्दा माथिल्लो तहमा हुनुपर्ने पनि उनीहरूको सुझाव थियो । मन्त्री शर्माले यसबारे विचार गर्न सकिने आश्वासन दिएका छन् । उनले ऐनले नै प्रदेश र संघीय प्रहरीको काम बाँडफाँट निर्दिष्ट गर्ने बताए । गृहमन्त्री शर्माले राष्ट्रिय एवं अन्तर्राष्ट्रिय र गम्भीर प्रकृतिका मामिलाको अनुसन्धान संघीय प्रहरीले गर्ने बताए । प्रदेशको निर्वाचनअघि नै संघीय ऐन र प्रदेश प्रहरी ऐन निर्माण भइसक्ने जानकारी उनले दिए । 'आतंकवाद, साइबर क्राइम, मानव बेचबिखन अन्तर्राष्ट्रिय स्तरमा जोडिने अपराध हुन् । यस्ता अपराधको अनुसन्धान गर्न छुट्टै ब्युरो गठन गर्ने सम्बन्धमा समेत छलफल भएको छ', उनले भने, 'छोटो समयमा आन्तरिक तयारी गरेरै भए पनि प्रहरी नियमावली संशोधन गरी प्रदेशमा प्रहरी खटाइनेछ ।' उनले कसलाई आईजीपी बनाउने सम्बन्धमा धेरै राजनीतीकरण हुँदै आएकोबारे उनले भने, 'कार्यसम्पादन मूल्यांकनकै आधारमा पद बाँडफाँट हुनेछ र यो ऐनमै समेटिनेछ ।'"
पत्रकार महासंघ अध्यक्षका दावेदार उजिर मगर कारवाहीमा,"काठमाडौं : माओवादी केन्द्र निकट पत्रकारको संगठन प्रेस सेन्टर नेपालले पत्रकार महासंघको २५ औं महाधिवेशनमा अध्यक्ष लागि उम्मेदवारी दिएका उजीर मगरलाई करवाही गरेको छ । संगठनको निर्णय विपरित पत्रकार महासंघको अध्यक्षमा उम्मेदवारी दिएको भन्दै मगरमाथि प्रेस सेन्टरको साधारण सदस्य समेत नरहने गरी कारवाही गरिएको प्रेस सेन्टरले सोमबार जारी गरेको विज्ञप्तीमा उल्लेख गरिएको छ । संगठनले पटकपटक आग्रह गर्दा समेत उम्मेदवारी फिर्ता लिन नमानेको र विभिन्न समयमा संगठनलाई क्षति पुयाउने काम गरेको आरोप मगरमाथि लगाइएको छ । पत्रकार महासंघको २४ औं महाधिवेशनमा प्रेस सेन्टर नेपाल (तत्कालीन क्रान्तिकारी पत्रकार संघ) बाट उम्मेद्वार भई महासचिवमा निर्वाचित भएका मगरले महासचिवको पदमा रहेर निरन्तर संगठनलाई घात गर्ने काम गरेको जनाइएको छ । पत्रकार महासंघ काठमाडौंमा प्रेस सेन्टरका उम्मेदवारलाई हराउन भूमिका खेलेको, पत्रकार महासंघका केन्द्रीय सदस्यले समाचारको वार्गेनिङ गरी घुुस मागेको घटनामा गलत भूमिका निर्वाह गरेको जस्ता काम संगठनको हित विपरित रहेको सेन्टरले जनाएको छ । कांग्रेस निकट प्रेस युनियनसहितको समर्थनमा प्रेस सेन्टरकै तर्फबाट गोविन्द आचार्य एमाले निकट प्रेस चौतारीको समर्थनमा तीर्थ कोइराला पत्रकार महासंघ अध्यक्षका उम्मेदवार बने्का छन् ।"
