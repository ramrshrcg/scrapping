शीर्षक,विवरण
स्वागतयोग्य स्वास्थ्य बिमा,"अन्ततः स्वास्थ्य बिमासम्बन्धी विधेयक संसद्ले पारित गरेको छ। उक्त विधेयकको मस्यौदा स्वास्थ्य मन्त्रालयले पूर्व स्वास्थ्यमन्त्री गगन थापाका पालामा अन्तिम रूप दिई अघि बढाएको थियो। स्वास्थ्यमन्त्री गिरिराजमणि पोखरेलले त्यसमा परिमार्जन गर्दै प्रक्रिया अगाडि बढाएपछि विधेयक पारित भएको हो। विधेयकले सबै नागरिकलाई अनिवार्य स्वास्थ्य बिमामा समेट्ने लक्ष्य राखेको छ र त्यसका लागि छुट्टै स्वास्थ्य बिमा बोर्ड गठन गरिनेछ। संविधानको धारा ३५ ले स्वास्थ्यलाई मौलिक हकका रूपमा उल्लेख गरेको अवस्थामा विधेयक पास हुनु महत्वपूर्ण कदम हो। स्वास्थ्य क्षेत्रमा यो ठूलो नीतिगत उपलब्धि हो। आर्थिक अभावकै कारण आमनागरिकले अस्पतालमा सामान्य जाँच परीक्षणसमेत गर्न तर्सिनुपर्ने अवस्थामा विधेयकले गुणस्तरीय उपचार सेवामा प्रत्येक नागरिकको पहुँचको ढोका खुलेको छ। देशको समृद्धि र विकासको लागि स्वस्थ नागरिक पहिलो सर्त हो। बिग्रँदो पर्यावरण, बदलिँदो खान्की, स्वास्थ्यबारे चेतनाको कमी, नियमित व्यायामको अभ्यास नहुँदा मान्छेमा अनेक रोग देखा पर्ने गरेका छन्। आर्थिक अभावकै कारण रोगको संकेत देखिँदासमेत रोग लुकाएर बस्ने प्रवृत्ति व्यापक छ। त्यसमाथि अनेक जाँचपड्ताल र झन्झटका कारण रोगका सामान्य संकेतमा हतपत कोही पनि व्यक्ति सहजै स्वास्थ्य संस्था जाने प्रचलन छैन। रोगले च्यापिसकेपछि मात्र अस्पताल पुग्दा रोगको उपचारको सम्भावना त कम हुन्छ नै, व्यक्तिले ठूलो व्ययभारसमेत खेप्नुपर्ने हुन्छ। परिवारमा कसैलाई गम्भीर रोग लागेको अवस्थामा उपचार गर्न नसकेर सिंगो परिवार सडकमा आइपुगेको दृष्टान्त पनि पाइन्छ। यो पृष्ठभूमिमा विधयेक पारित हुनु उपलब्धि हो। विधेयकले ऐनको रूप धारण गरेसँगै अब वार्षिक दुई हजार पाँच सय प्रिमियम' तिरेपछि एक वर्षसम्म पचास हजार रुपैयाँसम्मको स्वास्थ्योपचार निःशुल्क हुने भएको छ। गत वर्ष सरकारले २२ जिल्लामा स्वास्थ्य बिमा कार्यक्रमसमेत लागू गरेको थियो, तर प्रभावकारी हुन सकेन। बिमित बिरामी परीक्षण र उपचारको लागि पहिलोपटक सरकारी अस्पताल मात्र जानुपर्ने व्यवस्थाप्रति कतिपयले शंका व्यक्त गरेका थिए। सरकारी अस्पतालमा उपचार राम्रोसँग नहुने भन्दै चेकजाँच गर्न निजी अस्पताल वा क्लिनिकमै धाउनुपर्ने भएपछि उक्त बिमा कार्यक्रममा सहभागी हुनुको अर्थ नरहेको सर्वसाधारणको आरोप थियो। सरकारी स्वास्थ्य संस्थामा हुने ढिलासुस्तीकै कारण कतिपय व्यक्तिले सो बिमालाई नरुचाएको पाइएको थियो। यसर्थ अहिले पारित विधेयकअनुसारको बिमा कार्यक्रमलाई लागू गर्दा विगतमा विभिन्न जिल्लाबाट प्राप्त कार्यक्रमको अनुभवलाई समेत ख्याल गरी यस कार्यक्रमलाई थप प्रभावकारी बनाउने अपेक्षा गर्न सकिन्छ। रोग लाग्नुपूर्व नै त्यसको रोकथामको प्रयास नागरिक स्वास्थ्य सुरक्षामा महत्वपूर्ण विषय हो। यद्यपि आधुनिक जीवनशैली अपनाउँदै गर्दा मान्छेहरू अनेक रोगव्याधीको सिकार बनेका छन्। उपचार सेवा आम नेपालीको लागि दुरुह बन्दै गएको सन्दर्भमा वार्षिक पच्चीस सय प्रिमियम तिरेपछि पचास हजार रुपैयाँसम्मको उपचारको सुनिश्चित हुने कानुन बन्नुले सकारात्मक सन्देश दिन्छ। यतिसम्मको बिमा गर्न नेपाली मध्यमवर्गीय परिवारलाई उति असहज नहोला। त्यसमाथि संघीय, प्रदेश र स्थानीय सरकारले आर्थिक रूपले विपन्न तथा गरिबलगायतका लक्षित वर्गको रकम तोकिएबमोजिम व्यहोर्ने उल्लेख छ। बिमाले आफ्नो शरीरको सामान्य चेकजाँच गर्नसमेत प्रेरित गर्ने देखिन्छ र त्यतिमात्रैले पनि धेरैले स्वास्थ्य सेवा उपभोग गर्न पाउने देखिएको छ। ऐन कार्यान्वयनमा आउँदा यससम्बन्धी व्यावहारिक समस्या प्रकट होलान् र यसमा अझै गृहकार्य गर्न बाँकी पनि होला, तर स्वास्थ्य सुरक्षासम्बन्धी यो सकारात्मक पाइला हो।"
मोहन वैद्य अब क्रान्तिकारी माओवादीको महासचिव,"पोखरा : नेपाल कम्यूनिष्ट पार्टी (क्रान्तिकारी माओवादी) को प्रथम राष्ट्रिय सम्मेलनले पार्टीको अध्यक्षात्मक प्रणाली खारेज गरी महासचिव प्रणालीमा जाने निणर्य गरेको छ। यस संगै अध्यक्ष वैद्य पार्टीको महासचिव भएका छन्। कृष्णमणि बराल पोखरा : नेपाल कम्यूनिष्ट पार्टी (क्रान्तिकारी माओवादी) को प्रथम राष्ट्रिय सम्मेलनले पार्टीको अध्यक्षात्मक प्रणाली खारेज गरी महासचिव प्रणालीमा जाने निणर्य गरेको छ। यस संगै अध्यक्ष वैद्य पार्टीको महासचिव भएका छन्। सम्मेलनले आगामी प्रदेश सभा र प्रतिनिधि सभाको चुनावलाई उपयोग गर्ने निर्णय गरेको छ। पोखरामा असोज २२ देखि २६ गतेसम्म चलेको सम्मेलनको बारेमा बिहीबार पत्रकार सम्मेलन गरी पार्टी महासचिव वैद्यले पार्टीले आफ्नै उम्मेदवार चुनावमा नउठाए पनि चुनावलाई उपयोग गर्दै देश भक्त जनतान्त्रिक मोर्चाका उम्मेदवारलाई सहयोग गर्ने जानकारी दिए। सम्मेलनले ७७ जना केन्द्रीय सदस्य र १८ जना वैकल्पिक सदस्य चयन गरेको छ। केन्द्रीय समितिको बैठकले केन्द्रीय पदाधिकारी र सल्लाहार चयन गर्ने पत्रकार सम्मेलनमा जानकारी गराइएको छ। सम्मेलनले ११ बुँदे समसामयिक प्रस्ताव पारित गरेको छ। पहिलो नम्बरको प्रस्तावमा निर्वाचन आयोगले संघीय र प्रादेशिक निर्वाचनमा थ्रेसहोल्डको व्यवस्था गरेको प्रति असहमती जनाउँदै खारेजीको माग गरिएको छ। जनताको मतलाई प्रतिनिधि बिहिन बनाउने र लोकतन्त्रलाई कथित ठूला पार्टीको नियन्त्रणमा राख्ने अलोकतायन्त्रिक कदम भन्दै पार्टीले थ्रेसहोल्ड खारेजीको माग गरेको हो। राज्यका अंगबाट भएका भ्रष्टचार नियन्त्रण गर्न, दलाल माफिया तन्त्र नियन्त्रण गर्न, मानव जीवन र पर्यावरणलाई समेत असर गर्ने गरी भएको खेतीयोग्य जमिनमा गरिने प्लटिङ नियन्त्रण, निजीकरणको नाममा शिक्षा, स्वास्थ्यमा भएको माफिया तन्त्रको अन्त्य गर्न सरकारसँग माग गरेको छ। यसै गरी प्रतिक्रान्ति संस्थागत हुँदै गएको र क्रान्तिकारी विरोधी दक्षिणपन्थी गठबन्धन बलियो बन्दै गएकाले क्रान्तिकारी कम्युनिष्ट बीचमा एकता तथा ध्रुवीकरणको आवश्यकता बढेकोले सच्चा मालेमावादी कम्युनिस्ट एकता प्रक्रिया अघि बढाउन आह्वान समेत सम्मेलनले गरेको छ।"
तोकिएकै मितिमा निर्वाचन हुन्छ: प्रधानमन्त्री,"काठमाडौँ: प्रमुख तीन दल संघ र प्रदेशको निर्वाचन निर्धारित मितिमै गर्न एकमत भएका छन्। प्रधानमन्त्री कार्यालय सिंहदरबारमा बिहीबार बसेको नेपाली काँग्रेस, नेकपा (एमाले) र नेकपा (माओवादी केन्द्र)को संयुक्त बैठकले आगामी मंसिर १० र २१ गतेका लागि तोकिएको निर्वाचन सोही मितिमै सम्पन्न गर्ने निर्णय गरेको हो। बैठकमा प्रधानमन्त्री शेरबहादुर देउवाले निर्वाचन सार्ने तयारीमा सरकार रहेको भनी आएका समाचार निराधार रहको भन्दै कुनै हालतमा निर्वाचन सम्पन्न गर्न आफू प्रतिबद्ध रहेको बैठकपछि एमालेका नेता माधवकुमार नेपालले जानकारी दिए। निर्वाचनलाई असर पार्ने गरी निर्वाचन विरोधी कुनै गतिविधि नगर्न सबै दल बैठकमा सहमत भएको समेत उहाँले जानकारी दिए। नेपाली काँग्रेसका वरिष्ठ नेता रामचन्द्र पौडेलले आजको बैठकमा राष्ट्रिय सभा निर्वाचन ऐन एकल संक्रमणकालीन आधारमा निर्वाचन गर्नुपर्ने प्रस्ताव आफूहरुले राखेको र एमालेले बहुमतीय आधारमा गर्नुपर्छ भन्ने धारणा राखेको जानकारी दिए। राष्ट्रियसभा समानुपातिक र समावेशी संस्था भएकाले जसको बहुमत आयो त्यसको एकलौटी गर्ने संस्था नभएको बैठकमा आफूहरुले राखेको बताए। उनले भने, 'प्रतिनिधिसभामा बहुमत आएको आधारमा सरकारले गरेका गलत काम कारबाही सच्याउने अवसर दिने संस्था राष्ट्रिय भएकाले सबै पार्टीको यसमा सहभागिता आवश्यक छ।' प्रधानमन्त्री शेरबहादुर देउवा, एमाले अध्यक्ष केपी शर्मा ओली र माओवादी अध्यक्ष पुष्पकमल दाहाल तीन जना भोलि पुनः बैठक बसेर राष्ट्रिय सभाको विषयलाई अन्तिमरुप दिने सहमति भएको नेता पौडेलले जानकारी दिए। एमालेका नेता सुवास नेम्बाङले निर्वाचन आचारसंहित विपरीत सरकारबाट माओवादी मन्त्रीलाई हटाउन नमिल्ने कुरा आफूले बैठकमा राखेको जानकारी दिए। जवाफमा प्रधानमन्त्रीले निर्वाचन आचारसंहिता विपरीतका गतिविधि नहुनेमा आश्वस्त पारेको नेम्बाङले बताए।"
'लोकतान्त्रिक गठबन्धनले मधेसीलाई नै अधिकार ',"काठमाडौं : राष्ट्रिय जनता पार्टी (राजपा) नेपालका अध्यक्ष महन्थ ठाकुरले लोकतान्त्रिक शक्ति मजबुत भए मात्र मधेस र मधेसीले अधिकार पाउने जिकिर गरेका छन्। ठाकुरले भने, इतिहासदेखि अधिकारबाट वञ्चित मधेसीको अधिकारका लागि राजपाले कांग्रेस नेतृत्वको लोकतान्त्रिक गठबन्धनमा सहभागी हुन लागेको हो। मधेसी शक्ति वाम गठबन्धनमा लाग्नै सक्दैन। वाम गठबन्धनको उद्देश्य गणतन्त्रका उपलब्धि र वर्तमान संविधानको अन्त्यभन्दा अरू हुनै सक्दैन।' राजपा राजनीतिक समितिको बैठकको दोस्रो दिन अध्यक्ष ठाकुरले भने, एमाले नेतृत्वको वाम गठबन्धनको उद्देश्य वर्तमान संविधानको खारेजी मात्र हो।' ठाकुरलाई उद्धृत गर्दै स्रोतले भन्यो, एमालेलगायत वाम शक्तिले मधेसीको माग सम्बोधन र संविधान संशोधनका पक्षमा आफूहरू उभिन्छु भन्नुमा आसन्न निर्वाचन जित्नुबाहेक अर्काे अर्थमा भएको होइन। अहिले यस्तो कुरा गर्नु गैरराजनीति चरित्र प्रदर्शन गर्नु हो।' एमालेलाई मधेसका एजेन्डा र संविधान संशोधनको माग प्रिय हुन्थ्यो भने संसद्मा संशोधन प्रस्तावनामा किन साथ नदिएको भन्दै ठाकुरले आक्रोश पोखे। कांग्रेससँग सिट तालमेलमा जान फोरम नेपालसँग सहकार्य भएको बताउँदै उनले भने, फोरम नेपाल र राजपा सहकार्यले मधेसका २२ जिल्लासहित प्रदेश २ मा मधेसी नेतृत्व आउँछ।' राजनीतिक समितिका अधिकांश सदस्यले राजपा अध्यक्ष मण्डलका नेताहरूसँग लोकतान्त्रिक गठबन्धन र फोरम नेपालसँगको सहकार्यको उद्देश्य स्पष्ट गर्न, लोकतान्त्रिक गठबन्धनको उद्देश्य, वाम गठबन्धनसँग सहकार्य, गणतन्त्र सिध्याउने सर्वहारा वर्गको अधिनायकवादी शक्तिको उदयलगायत दर्जनौं जिज्ञासा राखेका थिए। केही सहभागीले वाम गठबन्धनमा भारतको कुनै सेक्सनको समेत सहभागिताबारे जिज्ञासा राखेका थिए। राजनीतिक समितिका सदस्य वृषेशचन्द्र लालले मधेसी जनताको अधिकार सुनिश्चित गर्न लोकतान्त्रिक शक्तिमै लाग्नुपर्ने धारणा सहभागीबाट आएको जानकारी दिए। उनले अध्यक्ष ठाकुरलाई उद्धृत गर्दै भने, मंसिर १० र २१ को चुनावमा हामी कांग्रेसको नेतृत्वमा सहकार्य गर्नेछौं। यसै महिनाको अन्तिमसम्म परिणाम आउँछ।' कम्युनिस्ट राज्यसत्ताका लागि भएको वाम गठबन्धनमा मधेसवादीको सहकार्य असम्भव रहेको उनले जिकिर गरे। अर्का सहभागी रामनरेश रायले लोकतान्त्रिक शक्तिको गठबन्धन अन्तिम चरणमा पुगेको अध्यक्ष ठाकुरले अवगत गराएको बताए। पहिचानवादी शक्ति र संविधान संशोधनका पक्षधर एक हुनुको विकल्प नरहेकोमा आफूहरूले नेतृत्वलाई सुझाव दिएको उनले बताए। कांग्रेससँग असोज अन्तिमसम्म एकता' नेपाल लोकतान्त्रिक फोरमका अध्यक्ष विजयकुमार गच्छदारले असोज अन्तिमसम्म कांग्रेससँग पार्टी एकता हुने जानकारी दिए। पार्टीका शीर्ष नेतृत्वसँगको छलफलमा गच्छदारले कांग्रेसँगको पार्टी एकताबारे छलफल गरेका हुन्। अध्यक्ष गच्छदारको भनाइ उद्धृत गर्दै स्रोतले भन्यो, बहुमत साथीहरूको सुझावमै कांग्रेससँग पार्टी एकता, सहकार्य वा गठबन्धनका विषयमा जनमत लिएको हुँ।' अधिकांश नेताले अध्यक्ष गच्छदारदेखि साधारण पार्टी सदस्यसम्मको सम्मान हुने प्रतिबद्धतासहितको आधार तय गरी अघि बढ्न सुझाव दिएको जानकारी पार्टी संसदीय दलका प्रमुख सचेतक योगेन्द्र चौधरीले दिए।"
डेढ वर्षपछि कांग्रेसको संसदीय समिति,"काठमाडौं : पार्टी महाधिवेशनको डेढ वर्षपछि कांग्रेसले पार्टीको संसदीय समिति गठन गरेको छ। विधानअनुसार महाधिवेशनको दुई महिनाभित्रै यो समिति गठन हुनुपर्ने हो।पार्टीभित्र गुटगत स्वार्थको चलखेल बढेपछि सभापति शेरबहादुर देउवाले आफ्नो अनुकूल वातावरण बनाइराख्न समिति गठनदेखि पदाधिकारी मनोनयनसम्मलाई पन्छाउँदै आएका थिए। संसदीय समिति नभएका कारण स्थानीय तह निर्वाचनमा उम्मेदवार छनोटमा त्रुटि भएको निष्कर्ष निकाल्दै कांग्रेस नेतृत्वले प्रदेश र प्रतिनिधिसभा निर्वाचनको उम्मेदवारी चयन चुस्त बनाउन बुधबार १७ सदस्यीय समिति गठन गरेको हो। संसदीय बोर्डको नामले कांग्रेसभित्र शक्तिशाली भनेर चिनिने संसदीय समितिमा सभापति शेरबहादुर देउवा, वरिष्ठ नेता रामचन्द्र पौडेल, महामन्त्री शशांक कोइराला, कोषाध्यक्ष सीतादेवी यादव, प्रकाशमान सिंह, कृष्णप्रसाद सिटौला, विमलेन्द्र निधि, गोपालमान श्रेष्ठ, खुमबहादुर खड्का, पूर्णबहादुर खड्का, अर्जुननरसिंह केसी, डा रामशरण महत, चित्रलेखा यादव, महेश आचार्य, बालकृष्ण खाण, डा प्रकाशशरण महत र ज्ञानेन्द्रबहादुर कार्की छन्। यो समितिले निर्वाचनमा उम्मेदवार छान्नेदेखि सरकारमा जाँदा मन्त्रीहरूको नामसमेत टुंगो लगाउने भएकाले पार्टीभित्र यसको महत्व अन्य समितिभन्दा बढी हुन्छ। विधानअनुसार यो समिति १५ सदस्यीय हुनुपर्ने हो तर पार्टीभित्रको गुटगत चलखेलका कारण सभापति देउवाले आफ्नो बहुमत हुने गरी १७ सदस्यीय बनाएका छन्। महाधिवेशनको दुई महिनाभित्रै समिति गठन हुनुपर्ने भए पनि गुटगत स्वार्थको चलखेल बढेपछि सभापति शेरबहादुर देउवाले पन्छाउँदै आएका थिए। समितिले बुधबारबाटै प्रदेश र केन्द्रको उम्मेदवार टुंगो छनोटको काम सुरु गरिसकेको छ। मंसिर १० र २१ गते दुई चरणमा सम्पन्न हुने निर्वाचनमा पार्टीको उम्मेदवार असोज २७ भित्र टुंगो लगाइसक्ने निर्णय यसअघि नै कांग्रेसले गरेको छ। पहिला समानुपातिकतर्फको उम्मेदवार टुंग्याउने समितिले जनाएको छ। समानुपातिकतर्फको उम्मेदवारको बन्दसूची आउँदो २९ गते नै निर्वाचन आयोगमा बुझाउनुपर्ने हुन्छ। समिति सदस्य केसीका अनुसार जिल्लाबाट आएको नामावलीबारे सामान्य छलफल सुरु भएको छ। जिल्लाको वस्तुगत अवस्थाबारे समेत छलफल भएको छ, बिहीबार पुनः बैठक गरेर विस्तृत छलफल हुनेछ', उनले भने। संसदीय समितिमा भ्रष्टाचार मुद्दामा सजाय काटेका नेता खुमबहादुर खड्कासमेत परेका छन्। कानुनतः उनी निर्वाचन लड्न र पार्टी सदस्यता पाउन योग्य छैनन्। तर, आसन्न निर्वाचनका लागि दाङबाट उनको नाम सिफारिसमा परेको कांग्रेसले जनाएको छ। हालको राजनीतिक दलसम्बन्धी ऐनले भ्रष्टाचार, जबरजस्ती करणी, मानव बेचविखन तथा ओसारपसार, लागुऔषध बिक्रीवितरण तथा निकासी वा पैठारी, सम्पत्ति शुद्दीकरण, अपहरणसम्बन्धी कसुर वा नैतिक पतन देखिने अन्य फौजदारी कसुरमा कैद सजाय नपाएका व्यक्ति मात्रै राजनीतिक दलको सदस्य बन्न पाउने व्यवस्था गरेको छ। यही कानुनले खड्कालाई कांग्रेसको सदस्य बन्नबाट रोक्छ भने संसदीय समितिमा बस्नसमेत अयोग्य ठहरिन्छन्। राजनीतिक दलसम्बन्धी ऐन र प्रतिनिधि तथा प्रदेशसभा निर्वाचनसम्बन्धी ऐनले भ्रष्टाचारको मुद्दामा जेल सजाय भुक्तान गरेका वा सजाय सुनाइएका व्यक्तिलाई दलको साधारण सदस्यसमेत बन्नबाट रोके पनि खड्का अझै पनि कांग्रेसको केन्द्रीय सदस्य कायम छन्।"
असोज २८ मै संसद् विघटन,"काठमाडौं : प्रतिनिधिसभाको समानुपातिक सूची बुझाउने अघिल्लो दिन आगामी शनिबार नै संसद्को आयु स्वतः समाप्त हुने भएको छ। दलका नेता र संसद् सचिवालयबीच बुधबार भएको छलफलले समानुपातिक उम्मेदवार मनोनयनको अघिल्लो दिनसम्म मात्रै संसद्को आयु कायम रहने सहमति गरेको हो। प्रतिनिधिसभा सदस्य मनोनयनको अघिल्लो दिन संसद्को आयु स्वतः समाप्त हुने संवैधानिक व्यवस्था रहे पनि प्रत्यक्षतर्फको उम्मेदवारी दर्तालाई मान्ने कि समानुपातिकको सूची मनोनयनलाई आधार मान्ने भन्ने अन्योल थियो। निर्वाचन आयोगले समानुपातिक सूची २९ गते र प्रत्यक्षतर्फ कात्तिक ५ गते मनोनयनको दिन तोकेको छ। सभामुख ओनसरी घर्तीले समानुपातिकको मनोनयनलाई आधार मानेर संसद् विघटन हुने भन्दै सरकारलाई अत्यावश्यक कानुन पारित गर्नुपर्ने भए त्यसअनुसारको तयारी गर्न जनाउ दिइसकेकी छन्। सभामुखले संसद्को आयु कहिलेसम्म मान्ने भन्ने विषयमा निर्वाचन आयोगका पदाधिकारीसँग परामर्श गर्दा त्यस विषयमा संसद्लाई नै निर्णयमा पुग्न आयोगले सुझाव दिएको थियो। संविधानको व्याख्या गरेर संसद्ले नै निर्णय गरोस् भन्ने पक्षमा हामी छौं, आयुक्त नरेन्द्र दाहालले अन्नपूर्णसँग भने। सभामुख घर्तीले बुधबार बसेको कार्यव्यवस्था परामर्श समितिको बैठकमा साउन २७ गते संसद्को अन्तिम बैठक हुने जनाउ दिएकी थिइन्। केही सांसदले कात्तिक ४ गतेसम्म संसद् रहने तर्क गरे पनि सभामुखले भविष्यमा संवैधानिक प्रश्न उठ्नसक्ने भन्दै समानुपातिकको सूची दर्ताको अघिल्लो दिन नै संसद्को आयु स्वतः समाप्त हुने तर्क गरेकी थिइन्। दलका नेता र संसद् सचिवालयबीच बुधबार भएको छलफलले समानुपातिक उम्मेदवार मनोनयनको अघिल्लो दिनसम्म मात्रै संसद्को आयु कायम रहने सहमति गरेको हो। एमाले प्रमुख सचेतक भानुभक्त ढकालले समानुपातिकको सूची पनि प्रतिनिधिसभाको मनोनयन नै भएको भन्दै शुक्रबारसम्म मात्र संसद् बैठक सञ्चालन हुने बताए। शनिबार (२८ गते) म्याद समाप्त हुने भएपछि शुक्रबारसम्म मात्र बैठक सञ्चालन हुने भएको हो। समय निकै कम भएकाले बुधबार संसद्ले नियम निलम्बन गरी भाषा आयोग विधेयकलाई छोटो विधिबाट पारित गर्ने प्रक्रिया अघि बढाएको छ। सांसदहरूलाई विधेयकमा संशोधन हाल्ने (७२ घन्टाको समय) लाई निलम्बन गरिएपछि शुक्रबार बस्ने अन्तिम बैठकबाट उक्त विधेयक पारित गर्न बाटो खुलेको छ। संसद् विघटन हुने संकेत पाएपछि सांसदहरूले संविधानसभा सदस्यका लागि सुविधाको कुरा कार्यव्यवस्था परामर्श समितिमा उठाएको स्रोतले बतायो। उनीहरूले संविधानसभा सदस्यका लागि छुट्टै लोगो हुनुपर्ने, सरकारी अस्पतालमा निःशुल्क स्वास्थ्योपचार हुनुपर्ने र पूर्वविशिष्ट पदाधिकारीसरह मर्यादाक्रम राख्नुपर्ने माग गरेका थिए। सभामुख घर्तीको सचिवालयका अनुसार सांसदहरूले पुरानै माग दोहोर्याएपछि सभामुख घर्तीले सुविधासम्बन्धी औपचारिक प्रस्ताव बनाउने र संसद्बाट पारित गर्नुपर्ने सर्त राखेपछि सांसदहरू सुविधाको प्रस्तावबाट पछि हटेका थिए। पूर्वपदाधिकारीको सुविधासम्बन्धी विधेयकमा संविधानसभाका सांसद थप गरी सुविधा लिन खोजेपछि सरकारले अस्वीकृत गरेको थियो। उक्त विधेयक संसद्को राज्यव्यवस्था समितिमा थन्किएको छ। जाने बेला संसद् सचिवालयले संविधानसभा सदस्यका लागि लोगोको व्यवस्था भने गर्ने भएको छ। कार्यव्यवस्था परामर्श समितिको बैठकमा संसद्को व्यवस्थापन समितिबाट लोगोको निर्णय गराई सरकारसँग थप बजेट माग गर्ने सहमति भएको थियो। हाल सांसदले लगाइरहेको लोगोलाई प्रतिगोटा चार हजारभन्दा बढी पर्ने गरेको छ। पहिलो र दोस्रो संविधानसभाका करिब एक हजार सदस्यका लागि लोगो उपलब्ध गराउन ४० लाखभन्दा बढी खर्च लाग्ने संसद्का कर्मचारी बताउँछन्।"
"पृथ्वी उल्टियोस् कि धर्ती फाटोस्, गोरखाबाटै उठ्छु : बाबुराम","गोरखा : नयाँ शक्ति नेपालका संयोजक बाबुराम भट्टराईले आगामी प्रतिनिधिसभा निर्वाचनमा जुनसुकै परिस्थितिमा पनि गोरखा क्षेत्र नम्बर २ बाट चुनाव लड्ने दृढता व्यक्त गरेका छन्। चुनावी तालमेल भएका पार्टीबाट आफ्नो एकल उम्मेद्वारी स्वीकार्य नभए गठबन्धन तोडेर भए पनि सोही क्षेत्रबाट चुनाव लड्ने उनको अडान छ। पूर्व सहमती अनुसार गोरखा क्षेत्र २ बाट तालमेल गरेर उठ्नेछु उनले अन्नपूर्ण पोस्ट्संग भने, यदि एमाले, माओवादीबाट स्वीकार्य भएन भने म नयाँ शक्ति पार्टीबाटै भए पनि उठ्नेछु। सोही क्षेत्रबाट माओवादी केन्द्रले वरिष्ठ नेता नारायणकाजी श्रेष्ठलाई उठाउने निर्णय गरेको छ। बुधबार र बिहीबारको छलफलमा भट्टराई र श्रेष्ठमध्ये साझा नाम जुर्न सकेको छैन। स्रोतका अनुसार एमाले अध्यक्ष केपी ओली र माओवादी केन्द्रका अध्यक्ष पुष्पकमल दाहाल प्रचण्डसंग भएको छलफलबाट उनी साझा उम्मेद्वार बन्नका लागि सकारात्मक वातावरण बनेको थिएन। भेटघाटपछि भट्टराईले सामाजिक सञ्जालमा आसन्न प्रतिनिधिसभा निर्वाचनमा नयाँ शक्ति पार्टीको तर्फबाट आफू गोरखा क्षेत्र २ बाट प्रत्यासी बन्ने निर्णय भइसकेको दोहोर्याउँदै त्यसमा कुनै द्विविधा नराख्न आग्रह गरेका थिए। गोरखाबासीको चाहना र आफ्नो रूची, दक्षता र क्षमता त्यसैमा योगदान गर्ने रहेकाले उम्मेद्वार बन्ने तीव्र अठोट व्यक्त गरेका छन्। भट्टराईले भने आफ्नो गृहजिल्ला र क्षेत्र भएकाले आफू जस्तोसुकै परिस्थितिमा उठ्ने दाबी गरे। विगतमा झै अहिले पनि मविरुद्ध विभिन्न जालझेल र षड्यन्त्रका तानाबाना बुनिएका छन् उनले भने, पृथ्वी उल्टियोस् कि धर्ती फाटोस् म गोरखाको क्षेत्र २ बाट उठ्नेछु। प्रधानमन्त्री र अर्थमन्त्री हुँदा गोरखामा गरेको विकास निर्माणको कामका कारण मतदाताले आफूलाई जिताउने उनले दाबी गरे। म कसैका विरुद्ध बोलेर भोट माग्दिन। आफैंले हिजोका दिनमा गरेको विकास निर्माणको कामका कारण जनताले मलाई भोट दिनेछन् उनले भने।"
यसरी क्षेत्र बाँड्दै छन् एमालेमाओवादी,"काठमाडौं: एमालेमाओवादी वाम गठबन्धनले प्रतिनिधिसभा तथा प्रदेशसभाको प्रत्यक्षतर्फको क्षेत्र भागबन्डा अन्तिम चरणमा पुर्याएका छन्। दुवै पक्षले दाबी गरेका क्षेत्रबारे गहन छलफल गरेर जिल्लागत रूपमा भागबन्डा लगाउन थालिएको नेताहरूले बताएका छन्। मंगलबारसम्म सोलोडोलो छलफल गरेका उनीहरूले बुधबारबाट भने जिल्लागत रूपमा क्षेत्र टुंगो लगाउन थालेका हुन्। यी दुई दलले प्रतिनिधिसभा तथा प्रदेशसभामा ६० र ४० प्रतिशत उम्मेदवार लिएर निर्वाचन लड्ने समझदारी गरेका थिए। त्यही आधारमा क्षेत्र बाँडफाँट गर्न बसेको कार्यदलले बुधबारबाट भने प्रदेश १ का जिल्लाको क्षेत्र बाडफाँट टुंगो लगाउन सुरु गरेको कार्यदल सदस्य सुरेन्द्र पाण्डेले बताए। केही जिल्लाको हामीले टुंगो लगाइसकेका छौं,' उनले अन्नपूर्णसँग भने, अन्य जिल्लामा पनि प्रदेशस्तरबाट टुंगो लगाउँदै जान्छौं।' कार्यदलले बुधबार प्रदेश १ अन्तर्गतका ताप्लेजुङ, इलाम, पाँचथर, संखुवासभा, ओखलढुंगा, सोलखुम्बु र खोटाङ जिल्लाको निर्वाचन क्षेत्र भागबन्डा टुंग्याएको उनले जानकारी दिए । जित्नसक्ने वर्चस्वलाई आधार बनाउँदै क्षेत्र भागबन्डा टुंग्याउन थालेको उनको भनाइ छ । तर, टुंगिएका जिल्लाका कुन क्षेत्र कुन दलले लिने भन्ने विषय कार्यदलले सार्वजनिक गरेको छैन। दोस्रो संविधानसभा निर्वाचन र स्थानीय तह निर्वाचनमा वडाध्यक्षले प्राप्त गरेको मतलाई आधार बनाएर क्षेत्र बाँडफाँट गरिएको नेताहरूले बताएका छन्। एकसरो प्रस्ताव हामीले उहाँहरू (माओवादी) लाई दिएका थियौं,' एमाले नेता पाण्डेले भने, उहाँहरूले पनि पहिल्यै दिनुभएको थियो, दुवै पक्षको ड्राफ्टमा सानोतिनो विषयमा नमिले पनि अब प्रदेशस्तरबाट मिलाउँदै जान थालेका छौं।' कार्यदलले कुन जिल्लामा कुन पार्टीले कति क्षेत्र लिने भन्ने विषयमा भने मोटामोटी आँकडा टुंग्याएका छन् । तर, कतिपय जिल्लामा दुवै पक्षको दाबी रहेका कारण छलफल आवश्यक रहेको नेताहरूको भनाइ छ। दुईवटा निर्वाचन क्षेत्र रहेका उदयपुर, सिन्धुली, सिन्धुपाल्चोक, काभ्रेपलाञ्चोक, नुवाकोट, धादिङलगायत जिल्लामा दुवै दलले एकएक क्षेत्र लिने समझदारी बनेको स्रोतको दाबी छ। मधेसका ३२ क्षेत्रमध्ये माओवादीले १७ र एमालेले १४ वटामा दाबी गरेका छन्। कार्यदलका एक सदस्यका अनुसार सप्तरीमा माओवादीले क्षेत्र १ र २ दाबी गरेको छ। उक्त जिल्लामा दुईदुई क्षेत्र बाँड्ने समझदारी भएको छ । क्षेत्र १ मा दुवै दलको दाबी रहेका कारण टुंगिन सकेको छैन । सिरहाको क्षेत्र ३ मा दुवै दलले दाबी गरिरहेका छन् । क्षेत्र १ एमाले र ४ माओवादीले लिने गरी सहमति जुटेको छ । क्षेत्र २ मा भने दुवै दलले दाबी गरेका छैनन्। धनुषामा भने दुई दलबीच कुरा मिलेको छ। त्यहाँको क्षेत्र १ र २ मा माओवादी तथा ४ मा एमालेले दाबी गरेको छ । ३ मा भने कुनै पनि दाबी छैन । महोत्तरीमा माओवादीले १, ३ र ४ मा दाबी गरेको छ भने एमालेले एउटा मात्र क्षेत्र मागेको छ । क्षेत्र २ दुवै पक्षको दाबी छैन भने ४ मा दुवैले दाबी गरेका छन् । सर्लाहीमा दुईदुई क्षेत्र बाँड्ने समझदारी भए पनि दुवैले क्षेत्र १ र ३ दाबी गरेका छन् । क्षेत्र २ र ४ मा दुवैले दाबी गरेका छैनन्। बारामा माओवादीले दुई सिट र एमालेले तीन सिटमा दाबी गरेको छ । एमालेले १, ३ र ४ मा तथा माओवादीले ३ र ४ मा दाबी गरेको छ । २ मा भने दुवैको दाबी परेको छैन । पर्सामा माओवादीले ४ र एमालेले ३ नम्बर क्षेत्रमा दाबी गरेको छ । बाँकी १ र २ मा भने कसैको दाबी छैन। एउटा निर्वाचन क्षेत्र रहेको अर्घाखाँची, रोल्पा, रुकुम पूर्व, रुकुम पश्चिम, जाजरकोट, कालिकोट माओवादीलाई दिने समझदारी छ । अर्घाखाँचीमा भने एमालेले पनि दाबी छोडेको छैन । ताप्लुजुङ, पाँचथर, धनकुटा, एमालेले पाउने भएको छ । कार्यदल तहमा निर्वाचन क्षेत्र बाँडफाँट गर्दा सुरुमा प्रदेश र प्रतिनिधिसभा दुवैमा गरेर भए पनि दुवै दलको प्रतिनिधत्व ७७ वटै जिल्लामा गराएर उम्मेदवार उठाउने छलफल भए पनि त्यस्तो नहुने भएको छ। एमाले अत्यधिक बलियो रहेको क्षेत्रमा एमालेकै मात्र र माओवादी बलियो रहेको क्षेत्रमा माओवादीकै मात्र उम्मेदवार उठाउने गरी कार्यदलमा पछिल्लो छलफल चलेको छ । प्रत्येक जिल्लामा प्रतिनिधित्व नै भन्ने आधारमा छैन, अब कुनैमा माओवादीको उम्मेदवारी हुँदैन, उहाँहरू बलियो रहेको ठाउँमा हाम्रो उम्मेदवारी हुँदैन,' कार्यदल सदस्य पाण्डेले भने।"
परराष्ट्रमन्त्रीका स्वकीय सचिव प्रतिनिधिसभा सदस्यका उम्मेदवार,काठमाडौ : उपप्रधान तथ परराष्ट्रमन्त्री कृष्णबहादुर महराका प्रमुख स्वकीय सचिव युवराज चौलागाई आगामी मंसिरमा हुने प्रतिनिधिसभा सदस्यका लागि उम्मेदवार सिफारिस भएका छन् । आफू रामेछापबाट प्रतिनिधिसभा सदस्यका लागि उम्मेदवार सिफारिस भएको चौलागाईले जानकारी दिए । गृहराज्यमन्त्री श्यामकुमार श्रेष्ठले पनि सोही स्थानबाट प्रतिनिधिसभा सदस्यका लागि सिफारिस हुने चाहना व्यक्त गर्दै आएका थिए । चौलागाई नेकपा माओवादी केन्द्रको अन्तराष्ट्रिय बिभागको सचिवको भूमिका रहदै आएका थिए । अन्तराष्ट्रिय मामिलामा जानकार चौलागाई अखिल क्रान्तिकारीको केन्द्रीय उपाध्यक्षको भूमिकामा थिए । नेकपा माओवादीको नेतृत्वमा भएको सशस्त्र बिद्रोहमा प्रत्यक्ष सहभागी चौलागाई राजनीतिक बिश्लेषणमा दख्खल राख्छन् । चौलागाईले सशस्त्र बिद्रोहको अवधिमा आफना भाइलाई गुमाएका थिए ।
महोत्तरी काँग्रेसले उमेदवार सिफारिस गर्यो,"बर्दिबास: नेपाली काँग्रेस महोत्तरीले जिल्लाको प्रतिनिधिसभा र प्रदेश सभाको सम्भावित उम्मेदवारहरुको सिफारि गरेर केन्द्रमा पठाएको छ।महोत्तरीको चार निर्वाचन क्षेत्र मध्ये तीन क्षेत्रको प्रतिनिधिसभा र प्रदेश सभाको सम्भावित उम्मेदवारहरुको सिफारि गरेर नामावली केन्द्रमा पठाएको हो। काँग्रेसका जिल्ला सभापति महेन्द्रकुमार रायले जिल्लाको चारक्षेत्र मध्ये एक, दुई र तिनको क्षेत्रिय समितिले सिफारिस गरेको नामावलीलाई नै केन्द्रमा पठाउने निर्णय गरिएको जानकारी दिए। चार नम्बर क्षेत्रको नामावली आउन बाँकी रहेको उनले बताए। जिल्लाको क्षेत्र नम्बर १ बाट प्रतिनिधिसभाको लागि प्रत्यक्ष तर्फ पाँच जनाको नामावली सिफारिस गरिएको छ। जसमा नेपाली काँग्रेसका केन्द्रीय सदस्य कल्याण कुमार गुरुङ्ग, वर्तमान साँसद सीताराम भण्डारी, पूर्व साँसद बसन्तकुमार गुरुङ्ग, चिरन्जीवी हमाल तथा मुकेशराज काफ्ले रहेका छन्। समानुपातिक तर्फ ८ जनाको नामावली सिफारिस गरिएको छ। क्षेत्रनं १ को प्रदेशसभाको 'क' क्षेत्रको लागि प्रत्यक्ष तर्फ ८ जनाको नामावली सिफारिस गरिएको छ। सिफारिस भएकाहरुमा महेशकुमार झा, विष्णुदेव यादव, विनोद बराल, अशोक कोइराला, प्रहलाद कुमार क्षेत्री, मदनमोहन यादव, सुरेश यादव, कृष्णा यादव रहेका छन्। त्यस्तै प्रदेश सभा 'क' को समानुपातिक तर्फ १८ जनाको नामावली सिफारिस गरिएको छ। असोज २० गते बसेको क्षेत्रिय समितिको बैठकले जिल्लाको क्षेत्रनं १ को प्रदेशसभा खको प्रत्यक्षतर्फ रामश्रेष्ठ महतोको मात्रै सिफारिस गरेको छ भने समानुपातिक तर्फ १६ जनाको नामावली सिफारिस गरेको जनाएको छ। त्यसैगरी जिल्लाको क्षेत्रनं २ मा प्रतिनिधिसभाको लागि प्रत्यक्ष तर्फ किरण यादव, नागेश्वर यादव तथा श्याम मण्डलको नामावली सिफारिस गरि पठाएको छ भने समानुपातिकमा ७ जनाको नामावली पठाएको छ। त्यसैगरी क्षेत्रनं २ को प्रदेशसभा 'क' को प्रत्यक्षतर्फ महेन्द्र यादव मधुकरसहित ७ जनाको तथा समानुपातिक तर्फ १२ जनाको नामावली सिफारिस गरेर केन्द्रमा पठाइएको काँग्रेसका जिल्ला सचिव शम्भुनारायण पाठकले बताए। त्यस्तै 'ख' मा प्रत्यक्ष तर्फ ९ जना र समानुपातिक तर्फ १० जनाको नामावली पठाइएको पाठकले जानकारी दिए। जिल्लाको क्षेत्रनं ३ मा प्रतिनिधिसभाको प्रत्यक्ष तर्फ ललनकुमार राय, बजरंग नेपाली र गरीबदास ठाकुरको नाम सिफारिस गरि पठाइएको छ भने समानुपातिक तर्फ रामचन्द्र तिवारी, नरेन्द्र मोहन मिश्र, कामेश्वर पाण्डे र गंगाधर चौधरीको नाम सिफारिस गरिएको छ। त्यसैगरी प्रदेशसभाको लागि 'क' क्षेत्रमा प्रत्यक्षतर्फ ११ जना र समानुपातिक तर्फ १० जना तथा ख क्षेत्रमा प्रत्यक्ष तर्फ ९ जना तथा समानुपातिक तर्फ ७ जनाको नाम सिफारिस भएको नेपाली काँग्रेसले जनाएको छ ।"
लोकेन्द्र विष्ट मगरले माओवादी केन्द्र छाडे,"काठमाडौं: माओवादी केन्द्रका सचिवालय सदस्य लोकेन्द्र विष्ट मगरले पार्टी परित्याग गरेका छन्। बिहीबार अन्नपूर्णसँग कुरा गर्दै आफूले पार्टी छाडेको बताए। उनले भने, ' मैले पार्टी परित्याग गरिसके। अब पुन: पार्टीमा फर्किनेछैन।'पूर्वपर्यटनमन्त्री समेत भइसकेका मगर कालो धानखेती समेत गरेर बसेका थिए। यस्तै त्यसअघि पनि पार्टीबाट राजनीमा दिइसकेका मगर पुन: पार्टीमा फर्किएका थिए।"
राप्रपाले ६५ जिल्लाबाट २०० उम्मेदवारको नाम सिफारिस गर्यो,"काठमाडौँ, रासस : राष्ट्रिय प्रजातन्त्र पार्टी (राप्रपा) ले देशका ६५ जिल्लाबाट आगामी मंसिरमा हुने प्रतिनिधिसभा र प्रदेशसभाका करिब २०० उम्मेदवारको नाम सिफारिस गरी केन्द्रमा पठाएको छ । पार्टीका जिल्ला संगठनले पठाएका उम्मेदवारको छनोट चाँडो संसदीय समितिको बैठक बसेर गरिने प्रवक्ता भुवन पाठकले जानकारी दिए । सिफारिस आउने क्रम जारी रहेको भए पनि शनिबार साँझसम्म उम्मेदवार चयन गरिने छ । पछिल्लो पटक वामपन्थी शक्तिबीच धु्रवीकरण भएपछि पार्टीले लोकतान्त्रिक गठबन्धनसँग एकता गरी निर्वाचनमा जाने निर्णय गरेको छ। समानुपातिकमा भने पार्टी संगठन सुदृढीकरणमा योगदान गर्नाका साथै सम्बन्धित क्षेत्रमा लोकप्रिय भई जनताको सेवालाई केन्द्रमा राखी विश्वास आर्जन गरेका योग्य उम्मेदवारलाई छनोट गरिने पार्टीले जनाएको छ ।"
