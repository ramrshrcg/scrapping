शीर्षक,विवरण
दुर्भाग्य र दुर्घटना,"सत्ता गठबन्धनका सांसदहरूले प्रधानन्यायाधीश सुशीला कार्कीविरुद्ध संसद्मा महाभियोग दर्ता गरेका छन् । निलम्बनसँगै कार्कीको बचेको पाँच साता कार्यकालमा उनी अदालतमा फर्कने सम्भावना न्यून छ । दुर्लभ र अपरिहार्य अवस्थामा मात्र प्रयोग हुने महाभियोग प्रस्तावले छापामार शैलीमा संसद्मा प्रवेश पाउनु आफैंमा दुर्भाग्यको सूचक हो । दुर्भाग्य मात्र हैन, यो संविधान दुर्घटनामा परेको र त्यसले कल्पना गरेको पद्धतिको पतनको प्रक्रियाको प्रारम्भ पनि हो । यो दुर्घटनाबाट मुलुक, त्यसको अखण्डता र स्वतन्त्रता जोगाउनु अबको चुनौती हो । मुलुकको पहिलो महिला प्रधानन्यायाधीश कार्की स्वयंले पनि प्रधानन्यायाधीशका रूपमा आफ्नो भूमिकाबारे समीक्षा गर्नु आवश्यक भएको छ । आर्थिक प्रलोभनबाट मुक्त रहनु एउटा ठूलो चरित्र हो, कुनै पनि न्यायाधीश या प्रधानन्यायाधीशका लागि । तर न्यायमा कुनै पक्षसँग जोडिएको देखिनु, बिना नयाँ प्रमाण पुराना फैसला उल्टाउनु, अदालतबाहिरका शक्तिहरूसँगको समीकरणमा सहभागी देखिनु र न्यायपालिकाभित्रै गुटबन्दी सिर्जना हुनु न्यायको लागि अनुकूल अवस्था हैन । न्यायिक नेतृत्व त्यसबाट दोषमुक्त मानिन सकिँदैन । यसबीचमा सबै महत्वपूर्ण न्याय या फैसला प्रायोजित नभए पनि ती 'म्यानिपुलेट' भएका छन् । न्यायपरिषद्लाई सर्वोच्चको बृहत् इजलासले संवैधानिक इजलास गठनको लागि जारी गरेको परमादेश त्यो पछिल्लो उदाहरण हो, तर एक्लो थिएन। यो वातावरण बन्नुमा पक्कै पनि सुशीला कार्कीको मात्र हात छैन । न्यायपालिका दल र दाताहरूको भर्तीकेन्द्र बनेको छ । खिलराज रेग्मी प्रकरणमा प्रधानन्यायाधीश र चार दलबीचको साँठगाँठले अदालतमा खुलेरै दलीय राजनीति प्रवेश गरेको छ । अहिले दल र दाताका प्रतिनिधि न्यायालयमा छन् । सम्भवतः कार्कीको नेतृत्वमा त्यो समूहको बोलवाला बढ्यो । अन्तर्राष्ट्रिय ट्रिब्युनलमा रहेर न्यायाधीश बन्ने छुट कसैलाई हुनु हुँदैन भनी असल नियतका साथ सञ्चारमाध्यमले उठाएका विषयमा समेत अदालतले मौनता अपनाउनु संस्थाको अहंको प्रदर्शन थियो । 'कनफ्लिक्ट अफ इन्टेरेस्ट' मा लिप्त न्यायाधीशले न्याय दिन सक्दैनन् । संसद्ले महाभियोगलाई प्रतिशोधको अस्त्र बनाउला या त्यसको मर्मअनुसार विधिसम्मत तरिकाले मामिलालाई अगाडि बढाउला, हेर्न बाँकी नै छ । तर लोकमानसिंह कार्की प्रकरणमा संसद्को शैली प्रतिशोध र अपारदर्शी रहेको छ । सर्वोच्च न्यायपालिका स्वयंले न्याय निष्पादनको स्तरीयतामा आफूलाई खरो सावित गर्न सकेन । 'लोकप्रिय' न्यायमार्फत लोकप्रियता हासिल गर्दा विपरीत परिस्थितिमा त्यसले न्यायिक स्वीकार्यता गुमाउँछ । 'समरी ट्रायल' का विकृति बढी हुने गर्छन् । सर्वोच्च अदालतमा एनजीओ र राजनीतिक दलको प्रवेशले त्यसको न्यायिक चरित्रलाई अनि उक्त संस्थामाथि जनताको विश्वासलाई नराम्रोसँग प्रभावित गरिसकेको छ । त्यसमा सुशीला कार्कीको भूमिका छ, तर त्यो विकृतिको उनी एक्ली कारक हैनन् । उनका पूर्ववर्तीहरूको भूमिका बढी जिम्मेवार छ त्यसमा ।त्यस्तै राजनीतिक दलहरूको भागबन्डामा न्यायाधीश र अन्य संवैधानिक पदमा नियुक्त गरिँदा त्यसरी नियुक्त व्यक्तिहरूले प्रभावकारी रूपमा संवैधानिक भूमिका खेल्न सक्दैनन् । स्वार्थी र निहित स्वार्थका दलको नजरमा रहिरहनेछन् उनीहरू । कांग्रेस, माओवादी, एमाले र अन्य दलहरू यो भागबन्डाको राजनीतिलाई न्यायपालिकामा पठाएकोमा समानरूपमा दोषी छन् । माओवादीकांग्रेसको महाभियोगविरुद्ध एमाले सडकमा अदालतको पक्षमा कृत्रिम आँसु चुहाउँदैछ । न्यायपालिकाको स्वतन्त्रताको लागि हैन माओवादी, कांग्रेसीकरण या एमालेकरणको अभ्यास हो यो । अहिलेको चुनौती महाभियोगको स्वच्छ र इमानदार निष्पादन हो, संसद्मा प्रमाण र विवेकका आधारमा दलीय राजनीतिभन्दा माथि उठेर । तर दीर्घकालको लागि न्यायपालिकाको 'ओभर हल' आवश्यक भइसकेको छ । राजनीतिक कोटाबाट आएका न्यायाधीशहरूले राजीनामा गरी वास्तवमा उपयुक्त पात्रहरूका लागि मार्गप्रशस्त गरेमा न्यायपालिकाप्रति जनताको विश्वास केही हदसम्म पुनः हासिल हुन सक्नेछ ।"
पूर्वराजासँग कमल थापाको सम्बन्ध चिसियो,"काठमाडौं : पूर्वराजा ज्ञानेन्द्र शाहसँग राष्ट्रिय प्रजातन्त्र पार्टी (राप्रपा) का अध्यक्ष कमल थापाको सम्बन्ध चिसिएको छ । आफूलाई पूर्व राजाले दुःख दिन थालेको अध्यक्ष थापाले राजनीतिक दलका शीर्ष नेताहरु समक्ष व्यक्त गर्न थालेपछि पूर्व राजासँग सम्बन्ध चिसिएको सार्वजनिक भएको हो । अध्यक्ष थापाले सोमबार बिहान प्रधानमन्त्री पुष्पकमल दाहाल प्रचण्ड समक्ष पनि आफूलाई पूर्व राजा शाहले दुःख दिएको गुनासो पोखेको स्रोतले जनाएको छ । स्रोतका अनुसार पार्टी भित्र पूर्व राजाको पक्ष र विपक्षमा सांसदहरु नै देखिएपछि अध्यक्ष थापाले प्रचण्ड नेतृत्वको सरकारलाई दिएको समर्थन फिर्ता लिएर सरकार छोडने निर्णय गर्नु परेको हो । संवैधानिक राजतन्त्र र सनातन हिन्दु राष्ट्रलाई पार्टीको विधानबाट निर्वाचन आयोगले हटाइदिएपछि आन्दोलनमा उत्रिएको राप्रपा भित्र पक्ष र विपक्षमा मतविभाजन हुँदै आएको थियो । राजतन्त्र शब्दलाई विधानबाट हटाइदिने चेतावनी अध्यक्ष थापाले दिने गरेका छन् । विश्वहिन्दु महासंघका अध्यक्ष भरतकेशर सिंहका अनुसार राप्रपा अध्यक्ष थापाले पार्टी भित्र राजाले चलखेल गरे, भन्ने आपत्तिजनक अभिव्यक्ति दिनु भएको छ । अध्यक्ष थापाको अभिव्यक्तिप्रति आफूहरुको गम्भीर ध्यानाकर्षण भएको सिंहले मंगलबार जारी गर्नु भएको प्रेस विज्ञप्तिमा उल्लेख छ । राजा,वैदिक सनातन धर्म र राष्ट्रियता बोकेर हिडेको पार्टीले वैदिक सनातन धर्मको संरक्षक तथा राष्ट्रको अविभागवकीय संस्थालाई तथ्यहिन लान्छना लगाउनु शोभनीय नहुने कुरा विश्व हिन्दु महासंघ अन्तराष्ट्रियको ठहर रहेको छ, सिंहको विज्ञप्तिमा भनिएको छ, देशको अखण्डतालाई विखण्डन गर्ने प्रकारको सांसदमा संशोधन प्रस्तावको पक्षमा मतदान गर्न तयार हुने र राजा उपर दोस थुपार्ने कार्य गर्नु कति युक्तिसंगत छ, उपरोक्त विषय विचारणीय रहेको छ । सरकारबाट बाहिरिने निर्णय गरेको राप्रपाले व्यवस्थापिका संसदमा दर्ता भएको संविधान संशोधन विधेयकलाई समर्थन गर्ने निर्णय गरेको छ । स्रोतका अनुसार अध्यक्ष थापाले प्रधानमन्त्री प्रचण्ड समक्ष सरकारलाई दिएको समर्थन फिर्ता नलिने प्रतिबद्धता सोमबार बिहान बालुवाटारमा व्यक्त गर्नु भएको थियो । पार्टी भन्दा मुलुक ठूलो मानी राष्ट्रलाई विखण्डन गराउने तर्फ उठाइएको कदमको विरुद्धमा स्वेच्छापूर्वक राष्ट्रिय हितमा उभिएका राष्ट्रप्रेमीहरुको विरुद्धमा आफनो कमजोरी लुकाई अरुलाई दोष दिनु भद्र भलादमीको कार्य होइन, सिंहले आफनो विज्ञप्तिमा भन्नु भएको छ । सिंहले राजसंस्था सम्पूर्ण हिमाल, पहाड तराईको एकता, आस्था र केन्द्रको साझा संस्था भएको उल्लेख गर्दै विज्ञप्तिमा भन्नु भएको छ यसको गरिमा र महत्वलाई सम्पूर्ण नेपालीले बुझनु आजको अनिवार्यता हो ।"
मेयरउपमेयरमा छोरी पुस्ता !,"काठमाडौं : वैशाख ३१ गते हुने स्थानीय तहको निर्वाचनका लागि मंगलबार प्रदेश नम्बर ३, ४ र ६ मा उम्मेदवारी दर्ता सम्पन्न भएको छ। तीन प्रदेश भित्रका चार महानगरपालिका, एक उपमहानगरपालिका, ९२ नगरपालिका र एक सय ८६ गाउँपालिका गरेर दुई सय ८३ स्थानीय तहमा पहिलो चरण अन्तर्गत वैशाख ३१ गते निर्वाचन हुनेछ। दुई दशकपछि पहिलो पटक हुन लागेको स्थानीय निर्वाचनका उम्मेदवार बुबा उमेरदेखी छोरी उमेरसम्मका छन्। नेपाली राजनीतिमा २० देखि ३० वर्षको अवधिमा राजनीतिक गर्नुलाई छोरी पुस्ता मान्न सकिन्छ। किनकी सत्ताको बागडोर सम्हाल्ने सबै नेता ५० देखि ६५ वर्ष उमेरका छन्। स्थानीय तहको उम्मेदवारी दर्ताको क्रममा समेत केही बाहेक धेरै वृद्ध नेताले नै प्राथमिकता पाएका छन्। यहाँ स्थानीय निर्वाचनमा उम्मेदवार बनेका छोरी पुस्ताको चर्चा गर्दैछौँ। मेयर : रेणु दाहाल नेकपा (माओवादी केन्द्र) की पोलिटब्यूरो सदस्य तथा प्रधानमन्त्री पुष्पकमल दाहाल प्रचण्ड पुत्री रेणु दाहालले भरतपुर महानगरपालिकाको मेयर पदका लागि उम्मेदवारी दर्ता गराउनु भएको छ। जिल्ला निर्वाचन कार्यालय चितवनमा रेणु दाहालले उम्मेदवारी दर्ता गराउनु भएको हो। अखिल क्रान्तिकारीका उपाध्यक्ष रामचन्द्र अधिकारीका अनुसार रेणु आफ्ना पार्टीका नेता तथा कार्यकर्तासहित निर्वाचन आयोगको कार्यालयमा पुगेर उम्मेदवारी दर्ता गराउनु भएको हो। अखिल नेपाल महिला संघ क्रान्तिकारीकी महासचिव दाहाल २०३३ सालमा चितवनको शिवनगरमा जन्मिनु भएको हो। बाल्यकाल चितवनमा बिताउनु भएकी दाहाल ०६१ सालमा माओवादीको रोल्पा जिल्लाको सहइञ्चार्जको भूमिका निर्वाह गर्नु भएको थियो। माओवादी शान्ति प्रक्रियामा आएपछि भने उहाँ काठमाडौं सचिव हुनु भएको थियो। ०७० मा भएको दोस्रो संविधानसभा निर्वाचनमा काठमाडौं क्षेत्र नम्बर १ मा चार हजार ६ सय मत ल्याउनु भएकी रेणुले अहिले भरतपुर महानगरपालिकाको मेयर पदमा उम्मेदवारी दिनु भएको हो।माओवादी केन्द्रले सुरेन्द्र गुरुङलाई भरतपुरको उपमेयर पदमा उम्मेदवार बनाएको छ। मेयरः कल्पना शर्मा अधिवक्ता कल्पना शर्माले काठमाडौंको टोखा नगरपालिकामा मेयर पदमा उम्मेदवारी दर्ता गर्नु भएको छ। नेकपा माओवादी केन्द्रका तर्फबाट टोखा नगरपालिकामा मेयरपदमा उम्मेदवारी दर्ता गराउने शर्मा सोही पार्टीका नेता दीनानाथ शर्माकी पुत्री हुनुहुन्छ। दिनानाथ शर्मा शिक्षामन्त्री हुँदा कल्पना स्वकीय सचिव हुनुहुन्थ्यो। उहाँको उम्मेदवारी बाबुको सम्बन्धले भन्दा पनि राजनीतिक सक्रियताले नै आएको देखिन्छ। यद्यपी उहाँको पेशा भने कानुन व्यवसाय हो। मेयरः रञ्जु न्यौपाने (दर्शना) सबै राजनीतिक दललाई चकित पार्दै विवेकशील नेपाली पार्टी समर्थनमा स्वतन्त्र उम्मेदवार २१ वर्षीय रञ्जु न्यौपाने (रञ्जु दर्शना) ले काठमाडौं महानगरपालिकाको मेयरको रुपमा उम्मेदवारी दर्ता गराउनु भएको छ। कामनपा ३ महाराजगञ्ज स्थायी घर हुनुभएकी रञ्जु मेयरमा आफ्नो उम्मेदवारी यथास्थितिलाई चुनौती भएको बताउनु भएको छ। उम्मेदवारी दर्तापछि पत्रकारसँग कुरा गर्दै रञ्जुले यस्तो बताउनु भएको हो। सर्वप्रथम सबैलाई मायाको लागि आभार प्रकट गर्न चाहन्छु। मेरो उम्मेदवारी यथास्थितिलाई चुनौती हो, रञ्जु दर्शनाले भन्नुभयो, अब नेपाली राजनीतिमा नयाँ आयाम सुरु भइसक्यो। आज हामी युवाको उपस्थितिले यो कुरालाई प्रमाणित गर्छ। उहाँको प्रस्तावक विद्याप्रसाद गौचन र समर्थक सरदराज खनाल हुनुहुन्छ। उपमेयरः जानुका पराजुली नेकपा माओवादी केन्द्रका तर्फबाट चौतारा साँगाचोकगढी नगरपालिकाको उपमेयरमा उम्मेदवारी दर्ता गर्नु भएकी जानुका पराजुली ध्रुव पराजुलीकी छोरी हुनुहुन्छ। जनजागृति माद्यामिक विद्यालय साँगाचोकको शिक्षक पद त्यागेर सशस्त्र संघर्षमा होमिनु भएका ध्रुव पराजुली नेकपा माओवादीको पोलिटव्यूरो सदस्य हुनुहुन्थ्यो। पार्टीले आफूलाई जिम्मेवारीविहिन बनाएको र माओवादी आन्दोलनका घटक दलहरु विभाजित भएको अवस्थामा ध्रुव पराजुली बाबुराम भट्टराई नेतृत्वको नयाँ शक्ति नेपालमा प्रवेश गर्नु भएको थियो। सो पार्टीमा पनि सन्तुष्ट हुन नसकेपछि ध्रुव पराजुली राजनीतिबाट निस्क्रिय भएर गाउँमै बस्नु भएको थियो। विद्यार्थी जीवनदेखि नै राजनीतिमा होमिनु भएकी जानुका भने माओवादी केन्द्रमा नै हुनुहुन्थ्यो। ध्रुव पराजुलीलाई पनि राजनीतिमा सक्रिय बनाउन माओवादी केन्द्रले छोरी जानुकालाई उपमेयरको उम्मेदवार बनाएको बुझिएको छ। जानुका सिन्धुपाल्चोकको साँगाचोकमा जन्मनु र हुर्कनु भएको हो। चौतारासाँगाचोक गढी नगरपालिकामा माओवादी केन्द्रका तर्फबाट मेयरका उम्मेदवार अमानसिंह तामाङ भने पूराना नेता हुनुहुन्छ। ०४९ सालमा तत्कालीन कुविण्डे गाविसको उपाध्यक्षमा संयुक्त जनमोर्चाका तर्फबाट उपाध्यक्ष विजयी हुनु भएका तामाङ स्थानीय तहमा परिचित नेता हुनुहुन्छ। उपमेयरः राधिका ढकाल आर्थिक पत्रकारितामा सक्रिय कारोबार दैनिकमा कार्यरत राधिका ढकालले नेपाली कांग्रेसको तर्फबाट काभ्रेको मण्डन देउपुर नगरपालिकाको उपमेयरको रुपमा उम्मेदवारी दर्ता गर्नु भएको छ। पत्रकारिता विषयमा स्नातकोत्तर गर्नु भएकी राधिकाले उपमेयरको रुपमा उम्मेदवारी दर्ता गर्नु पत्रकारिता क्षेत्रको राजनीतिमा प्रतिनिधित्व भएको रुपमा धेरैले लिएका छन्। संवैधानिक प्रावधानमा नै महिला प्रतिनिधित्वलाई अनिवार्य गरिएपछि धेरै महिला नेतृ राजनीतिमा सक्रिय भएका छन्। पत्रकार ढकालको उम्मेदवारी माधव ढकालको प्रस्ताव र सानुछोरी श्रेष्ठको समर्थनमा दर्ता भएको हो। मण्डल देउपुर नगरपालिकाको मेयरमा भने काभ्रे जिल्ला कांग्रेसका उपसभापति अच्युत पौडेलको उम्मेदवारी दर्ता भएको छ। राधिकाका पिता जीवनाथ स्थानीय राजनीतिमा सक्रिय हुनुहुन्छ। यद्यपी उहाँको परिवारमा राजनीतिमा होमिने उहाँ नै पहिलो उम्मेदवार बन्नु भएको छ। पत्रकारिता गर्दागर्दै स्थानीय निर्वाचनमा होमिनु भएकी ढकाल गाउँमा राजनीतिक वातावरण सोचेभन्दा राम्रो भएको बताउनु हुन्छ। यहाँको वातावरण सोचेभन्दा राम्रो छ, आज चार बजे उम्मेदवारी दर्ता गरेपछि निर्वाचन तयारीका लागि हामी पूर्ण रुपमा सक्रिय भएका छौँ, ढकालले भन्नुभयो, मेरो प्रमुख प्राथमिकता नै यहाँको सडक हो, काठमाडौँबाट नजिक भएर पछि आधारभूत पूर्वाधार नभएकाले मेरो ध्यान त्यसमा गएको छ। उहाँले नगरपालिकालाई पर्यटकीय क्षेत्र बनाउने घोषणा समेत गर्नु भएको छ। उपमेयरः कविता ढुंगाना नुवाकोटको वेलकोटगढी नगरपालिकाको उपमेयरमा अधिवक्ता कविता ढुंगानाले उम्मेदवारी दर्ता गराउनु भएको छ। नुवाकोट जिल्ला निर्वाचन कार्यालयमा ढुंगानाले नेकपा माओवादी केन्द्रका तर्फबाट उम्मेदवारी दर्ता गराउनु भएको हो। कविता नुवाकोट जिल्ला विकास समितिका पूर्व सभापति भरत ढुंगानाकी छोरी हुनुहुन्छ। कविता विद्यार्थी राजनीतिबाटै सक्रिय हुनुहुन्थ्यो। संविधानले नै मेयर महिला भए उपमेयर पुरुष र पुरुष मेयर भए उपमेयर महिला हुनुपर्ने प्रवधानलाई अनिवार्य बनाएपछि धेरै महिला नेतृहरुले स्थानीय तहमा उम्मेदवारी दर्ता गराउन सफल भएको देखिन्छ। यी प्रतिनिधिमुलक पात्र मात्र हुन्। स्थानीय तहमा प्रमुख र उपप्रमुख मध्ये एकजना महिला हुनुपर्ने संवैधानिक व्यवस्था रहेका कारण निर्वाचनमा छोरी पुस्ताको प्रतिनिधित्व बढेको छ। प्रमुख राजनीतिक दलले नयाँ पुस्तालाई राजनीतिमा सहभागी हुने अवसर दिए युवा पुस्ताको राजनीतिप्रति आकर्षण बढ्ने अपेक्षा गर्न सकिन्छ।"
मनोनयनमा उत्साह कि सकस ?,"काठमाडौं : राजनीतिक अन्यौलताबीच स्थानीय तह निर्वाचन प्रक्रिया सुरु भएको छ । राजनीतिक उतारचढावसँगै घोषित कार्यतालिका अनुरुप नै आजबाट निर्वाचन प्रक्रिया सुरु भएको हो । पहिलो चरणको निर्वाचन अन्र्तगत आज देशभरका ३४ जिल्लाका दुई सय ८३ स्थानमा उम्मेदवारको मनोनयन हुँदै छ । निर्वाचन आयोगका अनुसार बिहान १० बजेदेखि ५ बजेसम्म उम्मेदवारी दर्ता हुने छ । पूर्णरुपमा उत्साह नभएपनि ३४ जिल्लामै उम्मेदवारी दर्ताका लागि दलहरु क्रियाशील भएर लागेका छन् । लामो समयदेखि चुनाव नभएकाले राजनीतिक दलमा उत्साह देखिनुपर्ने भएपनि त्यस्तो पाइएको छैन् । उम्मेदवार टुंगो नलागेकाले पनि कतिपय दल अझै आन्तरिक छलफलमा छन् । दुई दशकदेखि स्थानीय निकाय जनप्रतिनिधिवीहिन छन् । यद्यपी, राजनैतिक अन्यौलताका कारण कतिपय दलले आफ्ना उम्मेदवार घोषणा गर्न सकेका छैनन् । सत्तारुढ दलकै दलका अधिकांश नेताहरुले दिउँशोसम्म उम्मेदवारी दर्ता गराइसकेका छैनन् । आज मनोनयन गर्ने अन्तिम समय भएकाले बेलुकीसम्म सबै दलले उम्मेदवारी घोषणा गर्ने संभावना छ ।"
पहिलो चरणमा ३४ जिल्लामा निर्वाचन : दुई सय ८३ स्थानको उम्मेदवार मनोनयन आज,"काठमाडौं : पछिल्ला दिनमा विकसित भएका राजनीतिक घटनाक्रमकै बीच सरकारले पहिलो चरणमा वैशाख ३१ गते प्रदेश नम्बर ३, ४ र ६ का ३४ जिल्लामा मात्र निर्वाचन सम्पन्न गर्ने भएको छ । एकसाथ देखिएका विभिन्न राजनीतिक घटनाक्रमलाई चिर्दै निर्वाचन आयोगले पहिलो चरणको निर्वाचनका लागि मनोनयन दर्ताको समय सार्वजनिक गरेको छ । मंगलबार बिहान १० बजेदेखि साँझ ५ बजेसम्म उम्मेदवारले मनोनयन दर्ता गर्नेछन् । निर्वाचन आयोगको पहिलो चरणको निर्वाचन कार्यतालिकाभित्र चारवटा महानगरसहित दुई सय ८३ स्थानीय तहको निर्वाचन हुनेछ । देशका प्रमुख सहरी क्षेत्र मानिएका काठमाडौं, ललितपुर, पोखरा र भरतपुर महानगरपालिकामा हुने निर्वाचनको चर्चा बढी देखिन्छ । यी हुन् निर्वाचन हुने जिल्ला प्रदेश नम्बर ३ सिन्धुली, रामेछाप, दोलखा, काभ्रेपलाञ्चोक, सिन्धुपाल्चोक, नुवाकोट, रसुवा, धादिङ, मकवानपुर, चितवन, काठमाडौं, ललितपुर र भक्तपुर । प्रदेश नम्बर ४ गोरखा, लमजुङ, मनाङ, मुस्ताङ, म्याग्दी, बागलुङ, पर्वत, स्याङजा, तनहुँ, कास्की र नवलपरासी । प्रदेश नम्बर ६ हुम्ला, कालीकोट, डोल्पा, जुम्ला, दैलेख, मुगु, जाजरकोट, सुर्खेत, सल्यान र रुकुम । यो पनि पढ्नुहोस्"
महाभियोग फिर्ता लिन एमालेको अल्टिमेटम,"काठमाडौं : सर्वोच्च अदालतले सरकारको आदेश तामेली गर्न नमानेकाले सत्तारूढ दलले प्रधानन्यायाधीशविरुद्ध महाभियोग लगाएको दाबी गर्दै एमाले अध्यक्ष केपी शर्मा ओलीले यसलाई तत्काल फिर्ता लिन सरकारसँग आग्रह गर्नुभएको छ ।प्रधानन्यायाधीश सुशीला कार्कीविरुद्धको महाभियोग बदनियतपूर्ण भएको भन्दै ओलीले मंगलबार नै यसलाई फिर्ता लिन पनि आग्रह गर्नुभएको छ । 'आज सार्वजनिक बिदा परेकाले म आजै फिर्ता लिन भन्दिनँ । भोलि (मंगलबार) बिदाको दिन छैन, बदनियतपूर्ण महाभियोग भोलि नै फिर्ता लिन म आग्रह गर्छु', उहाँले भन्नुभयो, 'डीआईजीको कार्यसम्पादन मूल्यांकनमा सरकारले किर्ते गरेको पोल खुल्ने र फस्ने डरले त्यसबाट बच्न मुद्दा फैसला हुनुअघि नै महाभियोग ल्याएका हुन् ।' ओलीले महाभियोगपत्रमा प्रधानन्यायाधीशमाथि लगाइएका आरोपबारे व्यंग्य गर्दै सरकारको आदेश नमानेकोे र अपराधीलाई पक्राउ गर्न आदेश दिएकाले महाभियोग लगाउनु राम्रो नहुने चेतावनी दिनुभयो । 'सरकारले भन्या नमान्ने ? कानुनअनुसार फैसला गर्ने ? जन्मकैद गरेकालाई जेल हाल्नू भनेर पत्र पठाउने ? अपराधीलाई समात्नू भनेर अदालतले आदेश दिन पाउँछ ? ' ओलीको व्यंग्य थियो । कुनै पनि निकायले गैरकानुनी काम गरे त्यसको सुनुवाइ गर्ने काम न्यायालयको भएकाले न्यायालय कार्यपालिकाको आदेशपालक हुन नसक्ने उहाँले बताउनुभयो । अख्तियारका तत्कालीन प्रमुख आयुक्त लोकमानसिंह कार्कीको योग्यता सम्बन्धमा सर्वाेच्चले 'अयोग्य' भनी फैसला गरेकै बेलादेखि प्रधानन्यायाधीशविरुद्ध महाभियोग लगाउने तयारी भएको भन्दै उहाँले आक्रोश व्यक्त गर्नुभयो । आईजीपी नियुक्ति प्रकरणमा सरकारले नै किर्ते कार्यसम्पादन मूल्यांकन तयार गरेको र त्यसलाई प्रमाणित गर्न फरेन्सिक ल्याब टेस्ट आफूअनुकूल बनाउन दबाब दिएको जिकिर ओलीले गर्नुभयो । 'फरेन्सिक ल्याबमा आफूले भनेअनुसार रिपोर्ट बनाउन दबाब दिए अनि प्रधानन्यायाधीशलाई हामीले भनेअनुसार फैसला गर भनेर पटकपटक धम्क्याए । धम्कीको सुनुवाइ नभएपछि महाभियोग लगाइएको हो', उहाँले भन्नुभयो ।वैशाख २३ गतेदेखि बिदा बस्न लागेकी प्रधानन्यायाधीशविरुद्ध १७ गते महाभियोग लगाउनुको उद्देश्य किर्तेबाट जोगिने र प्रधानन्यायाधीशको अपमान गर्नेबाहेक केही नभएको दाबी उहाँले गर्नुभयो ।"
विप्लवका कार्यकर्ता प्रहरी नियन्त्रणमा,"जुम्लाः निर्वाचनलाई असर पर्नसक्ने भन्दै जिल्ला प्रहरी कार्यालय जुम्लाले नेत्रविक्रम चन्द नेतृत्वको नेपाल कम्युनिष्ट पार्टीका कार्यकर्तालाई नियन्त्रणमा लिएको छ । प्रहरीले मंगलबार सदरमुकाम खलंगाबाट नेकपाका कर्णाली व्युरो सदस्य तथा जिल्ला इन्चार्ज चन्द्रवीर तिरुवा(रविकिरण)लाई नियन्त्रणमा लिएको हो । नेकपाका जिल्ला सेक्रेटरी विर्खबहादुर शाहीका अनुसार सदरमुकाम खलंगास्थित बस्ने कोठाबाट प्रहरीले नियन्त्रणमा लिएको हो । रविकिरणको रिहाइको माग गरिएको छ । विव्लव समूहले स्थानीय तहको निर्वाचन आवश्यक छैन र जनमुखी निर्वाचन नभएको भन्दै आफुहरुले विरोध गर्दै आईरहेको सेक्रेटरी शाहीको भनाइ छ । निर्वाचन शिक्षा कार्यकर्ता कृष्णकौरा शाहीका अनुसार विप्लव समुहका कार्यकर्ता निर्वाचन प्रचारप्रसार सामाग्री टाँसेका पम्प्लेट च्यातेर स्थानीय तहको चुनाव बहिष्कार लेखेका पम्प्लेट टाँस्ने गरेका छन् । त्यसैगरी निर्वाचन शिक्षा कार्यकर्ता रतनबहादुर रावतले टाँसेका निर्वाचन सामाग्री विप्लव कार्यकर्ताले च्यातेर फालिदिने गरेको बताउनुभयो । प्रहरी नायव उपरिक्षक गुरुविष्णु काफ्लेले स्थानीय तहको निर्वाचन विरोध गर्दै आईरहेका विप्लव समूहका जिल्ला इन्चार्ज रविकिरण तिरुवालाई सदरमुकामबाट नियन्त्रणमा लिएको जानकारी दिनुभयो । 'शान्तिपूर्ण भेला, जनतासँग छलफल गर्ने कार्यप्रति नै प्रतिवन्द लगाउने निरंकुशतावादी सोच र शासन शैलीले राणा शासनको झल्को दिएको छ। यस्ता फाँसीवादी शासन सत्ता इतिहासमा कंही पनि टिकेको छैन र टिक्ने पनि छैन'सेा पार्टीले भनेकेा छ 'दमन र गिरप्तारीले झन् विद्रोह जन्माउँछ, निरंकुश सत्ताको आयु छोट्याउँछ। यो शासन सत्तामा रहेकाहरुले हेक्का राखेहुन्छ। उक्त बिना कारण गिरप्तार गरिएका सम्पूर्ण कमरेडहरुको यथाशिर्घ रिहाईका लागि हाम्रो पार्टी जोडदार माग गर्दछ।हाम्रो आग्रहलाई वेवास्ता गरिए जस्तो सुकै परिस्थितिको जन्म हुनसक्छ।त्यसको भागिदार राज्यपक्ष स्वयं हुनुपर्नेछ।'"
काठमाडौमा एमालेबाट मेयर र राप्रपाबाट उपमेयर उठाउने समझदारी,काठमाडौ महानगरपालिकामा प्रमुख प्रतिपक्षी दल नेकपा एमाले र राष्ट्रिय प्रजातन्त्र पार्टी वीच गठबन्धन भएको छ । एमालेका मेयरका उम्मेदवार विद्यासुन्दर शाक्यलाई राप्रपाले समर्थन गर्ने र राप्रपाका उपमेयरलाई एमालेले समर्थन गर्ने गरी दुई पार्टी वीच समझदारी भएको हो । राप्रपाका राजाराम श्रेष्ठले मेयर पदमा आफनो उम्मेदवारी दर्ता गरिसक्नु भएको छ । श्रेष्ठलाई उपमेयरमा मनाउने वा अर्को नेतालाई उपमेयरमा उठाउने निर्णय गर्न राप्रपामा छलफल भइरहेको छ । एमालेसँग स्थानीय तह निर्वाचनमा गठबन्धनका लागि राप्रपा अध्यक्ष कमल थापाले एमाले संसदीय दलमा पुगेर प्रस्ताव राख्नु भएको थियो । एमालेका शिर्ष नेता र राप्रपा अध्यक्ष वीच भएको छलफलका आधारमा काठमाडौ महानगरपालिकाको मेयर र उपमेयरमा समझदारी भएको हो ।
प्रधानन्यायधीशमाथि महाअभियोग लगाउने प्रस्ताव फिर्ता लिन माओवादी नेताको माग,"काठमाडौं : नेकपा (माओवादी केन्द्र) का वरिष्ठ नेता नारायणकाजी श्रेष्ठले प्रधानन्यायधीश सुशीला कार्कीमाथि महाअभियोग लगाउन संसदमा दर्ता गरिएको प्रस्ताव फिर्ता लिनु पर्ने बताउनु भएको छ । प्रधान्यायधीश कार्कीमाथि महाअभियोग प्रस्ताव दर्ता गराउनु गलत भएको भन्दै श्रेष्ठले प्रस्ताव फिर्ता लिन केन्द्रीय कार्यालयको सोमबारको बैठकमा फरकमत राख्नु भएको हो । फूले पार्टीमा राखेको फरकमत श्रेष्ठले मंगलबार सामाजिक सञ्जाल मार्फत् सार्वजनिक गर्नु भएको छ।प्रधानमन्त्री पुष्पकमल दाहाल प्रचण्डले भेटन बोलाउँदा अस्वीकार गर्नु भएकी प्रधानन्यायधिश कार्कीले श्रेष्ठसँग भने छलफल गर्नु भएको थियो । प्रधानन्यायधीश कार्कीले माओवादी केन्द्रका नेता बर्षमान पुनसँग पनि भेटन अस्वीकार गर्नु भएको थियो । प्रधानन्यायधीशमाथि महाअभियोग लगाउने प्रस्तावका बारेमा पार्टीमा कही कतै छलफल नगरिएको भन्दै श्रेष्ठले पार्टी संगठनको विधि, पद्धति एवं संस्थागतताको उल्लंघन भएको बताउनु भएको छ। संविधानमा महाअभियोग प्रस्तावको प्रावधान निश्चित अर्थ र मर्मका साथ राखिएको छ । यो प्रस्ताव त्यस अनुरुप छैन । प्रधानन्यायधीश कार्कीका कतिपय कार्यशैली र निर्णय गलत होलान । आर्इजीपी प्रकरणमा गरिएको फैसलाले कार्यपालिकाको क्षेत्राधिकार माथि आँच पुरयाउने भन्ने कुरा पनि नआएको होइन, उहाँले भन्नुभयो, यस्ता कुराहरु प्रति असहमति र आलोचना हुन सक्छन तर उहाँको मुख्य प्रवृत्ति स्वच्छ, निष्ठावान, स्वाभिमानी, निडर र व्यवसायिक व्यक्तित्व हो । त्यस्तो व्यक्तिमाथि भविष्यमा हुने कुनै पनि फैसलाको आशंकाको आधारमा महाअभियोग प्रस्ताव ल्याउनु उपयुक्त होइन । श्रेष्ठको फरक मत जस्ताको तस्तै हिजो बसेको हाम्रो पार्टीको केन्द्रीय कार्यालयको बैठकमा प्रधान न्यायाधीश सुशीला कार्की को बिरुद्ध दर्ता गरिएको ""महाभियोग""प्रस्ताव का बारेमा गम्भीर छलफल भयो। बैठकमा मैले निम्न बिचार राखें । १)संबिधानमा महाभियोग प्रस्तावको प्राबधान निश्चित अर्थ र मर्मकासाथ राखिएको छ।यो प्रस्ताव त्यस अनुरूप छैन ।प्रधानन्यायाधीश कार्कीका कतिपय कार्यशैली र निर्णयहरू गलत होलान्। आईजीपी प्रकरणमा गरिएको फ़ैसलाले कार्यपालिकाको क्षेत्राधिकारमाथि आंच पुर्यायो भन्ने कुरा पनि नआएको होइन।यस्ता कुराहरु प्रति असहमति र आलोचना हुन सक्छन। तर उहाँको मुख्य प्रवृत्ति स्वच्छ,निष्ठावान,स्वाभिमानी,निडर र व्यवसायिक ब्यक्तित्व हो।त्यस्तो व्यक्तिमाथि भबिश्यमा हुने कुनै फ़ैसलाको आशंकाको आधारमा महाभियोग प्रस्ताब ल्याउनु उपयुक्त होइन। हामीले गरेको संघर्ष तात्कालिन राजनैतिक स्वार्थका लागि मात्र होइन,बरु लोकतांत्रिक तथा प्रगतिशील मूल्य मान्यता र संस्कृति सहितको उन्नत समाज निर्माण का लागि हो। २)तात्कालिन राजनैतिक परिस्थितिको संदर्भमा त झन यो उपयुक्त क़दम हुनै सक्दैन। यसले आजको राष्ट्रिय राजनैतिक कार्यभार पुरा गर्न सबै राजनैतिक र सामाजिक शक्ति हरूलाइ अझ एकताबद्द गरेर अघि बढ्नु पर्ने आवश्यकतालाई सहयोग होइन, कमज़ोर बनाऊंछ । ३)यस्तो महत्वपूर्ण निर्णय लिदा पार्टी मा कहीं कतै छलफल समेत गरिएन।यसरी यो निर्णय लिदा सङ्गठनको बिधी,पद्धति एवं संस्थागतता को पनि उलङ्घन भएको छ। तसर्थ यो क़दम ग़लत छ र फिर्ता लिईनु पर्दछ। तर धेरै साथीहरूले यो कदमलाई ऐतिहासिक,उपयुक्त,साहासिक र अनिवार्य बताउनुभयो। क अध्यक्ष ले बैठक नसकिएकाले केही दिनपछी बस्ने गरी जारी रहेको बताउनुभयो। बैठक निष्कर्षका साथ समापन नगरीएको भएपनी छलफल ले यस संबंधमा हुने निर्णय लाई स्वतः स्पष्ट जस्तो नै गरिसकेको छ। यस स्थितिमा सबै मत मतान्तर का बाबजूद सिंगो पार्टी लाई अध्यक्ष क प्रचण्डको नेतृत्वमा एकढिक्को बनाएर पार्टी निर्णय क्रियान्वयन गर्नु , आसन्न निर्वाचन लाई सफलतापुर्बक सम्पन्न गर्नु र निर्वाचनमा पार्टीलाई बिजयी बनाउनु आजको आबश्यकता हो। म सम्पूर्ण पार्टी पंक्ति लाई यस निम्ती आव्हान गर्दछु।"
स्थानीय तह निर्वाचन २०७४,काठमाडौं : वैशाख ३१ मा हुने स्थानीय तहको निर्वाचनका लागि काठमाडौं महानगरपालिकाको मेयरको रुपमा साझा पार्टीका किशोर थापा र विवेकशील नेपाली पार्टीकी रञ्जना दर्शनाले उम्मेदवारी दर्ता गर्नुभएको छ। मंगलबार बिहानै निर्वाचन आयोगको कार्यतालिका अनुसार १० बजेपछि सर्वप्रथम विवेकशील नेपाली पार्टीकी मेयर उम्मेदवार रञ्जुले उम्मेदवारी दर्ता गर्नुभएको हो । रञ्जुले उम्मेदवारी दर्ता गरेर फर्किए लगत्तै साझा पार्टीका मेयर उम्मेदवार किशोर थापाले उम्मेदवारी दर्ता गर्नुभएको छ । काठमाडौंको मेयरका लागि पाँच जनाको दर्ता भइसकेको छ।
काठमाडौं मेयरउपमेयरमा एमालेराप्रपा गठबन्धनको प्रयास,काठमाडौं : काठमाडौं महानगरपालिकाको मेयर र उपमेयर पदमा गठबन्धन गर्ने गरी नेकपा (एमाले) र राष्ट्रिय प्रजातन्त्र पार्टी (राप्रपा) बीचमा प्रयास भइरहेको छ । जिल्ला निर्वाचन आयोग कार्यालयमा उम्मेदवारी दर्ता गर्न जानु भन्दा पहिले दुई नेता वीचको छलफललाई अर्थपूर्ण रुपमा लिइएको हो । एमाले अध्यक्ष प्रधानमन्त्री हुँदा थापा उपप्रधान तथा परराष्ट्रमन्त्री हुनुहुन्थ्यो । एमाले संसदीय दलको कार्यालयमा राप्रपा अध्यक्ष कमल थापा गठबन्धनका लागि पुग्नु भएको छ। एमालेले मेयर उपमेयरको नाम टुंगो लगाउन नसकिरहेको बेला राप्रपासँग छलफल गर्न लागेको हो। नेकपा (माओवादी केन्द्र) अध्यक्ष पुष्पकमल दाहाल प्रचण्ड नेतृत्वको सरकारबाट सोमबार बाहिरिएको राप्रपाले संविधान संशोधनमा समर्थन जनाएको छ भने एमाले संविधान संशोधनको विपक्षमा उभिदै आएको छ।
"प्रचण्ड र बैद्यको पार्टीमा विद्रोह,बिप्लवलाइ सघाउने योजनामा","काठमाडौं: प्रधानमन्त्री पुष्पकमल दाहाल प्रचण्ड नेतृत्वको नेकपा माओवादी केन्द्र र मोहन बैद्य नेतृत्वको नेकपा क्रान्तिकारी माओवादीका नेता कार्यकर्ताले बिद्रोह गरी नेत्रविक्रम चन्द नेतृत्वको नेपाल कम्युनिष्ट पार्टीमा प्रवेश गर्ने तयारी गरेका छन । नेकपा (माओवादी केन्द्र)का पोलिट्ब्युरो सदस्य श्यामबहादुर बोहरा अटल र नेकपा (क्रान्तिकारी माओवादी) दाङ सेक्रेटरी खम्बु चन्द समीर यात्रीले मंगलबार आफू सम्बद्ध पार्टीबाट बिद्रोह गरेको घोषणा गर्नु भएको छ । बोहोराले नेपाल कम्युनिष्ट पार्टी नै क्रान्तिकारी धारको रुपमा क्रियाशिल देखिएको र बाँकी अन्तरक्रिया र थप अध्ययन गरी उचित निष्कर्षमा पुगेर जिम्मेवारी वहन पर्ने बताउनु भएको छ । माओवादी केन्द्र पुरानो संसदीय व्यवस्थालाई सुदृढ गर्ने दिशामा अगाडि बढेको, इमान्दार नेताकार्यकर्ताभन्दा ठेकेदारहरुको हालिमुहाली सो पार्टीमा बढेको भन्दै बोहोराले पार्टी परित्याग गर्नु भएको हो । माओवादी केन्द्रका नेताहरु पार्टी र सरकारको माथिल्लो निकाय पुग्न जाल, झेल र तिकडम गरिरहेको उहाँले बताउनुभयो । उहाँले भन्नुभयो पार्टीको उपल्लो निकायमा पुग्न सफल चंखेचतुरे, व्यक्तिवादी,महत्वकांक्षी नेताहरुको लुट र घुसबाट आर्जित अकूत सम्पतिका लागि प्रतिस्पर्धा गरिरहेका छन् । माओवादी केन्द्रको आन्तरिक जीवनलाई हेर्दा अब उ कम्युनिस्ट पार्टी रहेन । उहाँले आफूजस्ता इमान्दार नेताकार्यकर्ताको माओवादी केन्द्रमा भविश्य नभएका कारण पार्टीबाट विद्रोह गर्न बाध्य भएको बताउनुभयो । त्यसैगरी नेकपा (क्रान्तिकारी माओवादी) दाङ सेक्रेटरी खम्बु चन्द समीर यात्रीको नेतृत्वमा आधा दर्जन नेताकार्यकर्ताले पनि विद्रोह गर्नु भएको छ । क्रान्तिकारी माओवादीको नेतृत्वमा अब कुनै पनि क्रान्ति हुँदैन, त्यहाँ बसिरहनु समय बर्बाद पार्नु मात्र हो समिरले भन्नुभयो । अन्तरसंघर्षलाई उचित ढंगले व्यवस्थापन गर्दै तत्काल सही निर्णय लिनुको सट्टा लामो समयसम्म अनिर्णयको बन्दी बन्ने,अकर्मण्यतामा फस्ने जस्ता समस्याले पार्टीलाई गम्भीर क्षति पुयाउदै आएको छ । यही समस्याले पार्टीलाई गतिहिन र दिशाविहिन बनाउदै आएको छ पत्रकार सम्मेलनमा वितरित प्रेस विज्ञप्तिमा उल्लेख छ ।"
माओवादी बैठकको निष्कर्ष : जसरी पनि निर्वाचन गराउने,"काठमाडौं : सत्तारूढ माओवादी केन्द्र प्रधानन्यायाधीशविरुद्ध महाभियोग प्रस्ताव अघि बढाउँदै वैशाख ३१ गतेको निर्वाचन जसरी पनि सम्पन्न गराउने निष्कर्षमा पुगेको छ ।आइतबार प्रधानन्यायाधीश सुशीला कार्कीमाथि महाभियोग प्रस्ताव दर्तासँगै उहाँ निलम्बन भएपछि उत्पन्न राजनीतिको समीक्षा गर्न प्रधानमन्त्री निवास बालुवाटारमा सोमबार दिउँसो डाकिएको माओवादी केन्द्र हेडक्वार्टर सदस्यहरूको बैठकले यस्तो निष्कर्ष निकालेको हो । महाभियोग प्रस्तावको ब्रिफिङ गर्दै अध्यक्ष पुष्पकमल दाहालले सर्वोच्च अदालतका प्रधानन्यायाधीशमाथिको महाभियोगको प्रस्ताव नेपाल प्रहरीको महानिरीक्षक प्रकरणसँग जोडिएको देखिए पनि यो विषय शक्ति पृथकीकरण र राज्यका तीनवटै अंगबीचको क्षेत्राधिकारको सवाल भएको बताउनुभएको थियो । प्रधानमन्त्रीले महाभियोगको प्रस्ताव सरकारको प्रस्ताव नभएर सांसदहरूद्वारा दर्ता भएको र त्यो संविधानमा व्यवस्था भएको महाभियोगसम्बन्धी प्रावधानअनुरूप नै दर्ता भएको हुँदा सोहीअनुरूप अगाडि बढ्ने स्पष्ट पार्नुभएको थियो । दाहालले महाभियोग प्रस्ताव अदालतविरुद्ध लक्षित नभएर प्रधानन्यायाधीशको व्यक्तिगत कार्यशैली र आचरणसँग सम्बन्धित भएको जिकिर पनि गर्नुभएको थियो । उहाँले महाभियोग प्रस्तावले न्यायालय कमजोर नहुने बरु अझ पारदर्शी, जबाफदेही र प्रभावकारी बन्ने बताउँदै संसद्ले गर्ने निर्णय नै अन्तिम हुने जानकारी बैठकलाई गराउनुभएको थियो । हेडक्वार्टर सदस्यहरूले निर्वाचनप्रति उठाएका प्रश्नको जवाफ दिँदै अध्यक्ष दाहालले महाभियोग प्रस्तावले निर्वाचन र संविधान संशोधन प्रक्रिया प्रभावित नहुने स्पष्ट पार्नुभएको थियो । 'झट्ट हेर्दा आईजीपी प्रकरणजस्तो देखिए पनि कार्यपालिकामाथिको हस्तक्षेप भएको निष्कर्ष पार्टीले निकालेको छ । प्रस्तावमा उल्लेख आठैवटा प्रस्ताव सही भएको हाम्रो ठम्याइ छ', नेता हरिबोल गजुरेलले भन्नुभयो । संसद्मा दर्ता महाभियोग प्रस्तावले यसको गरिमा बढाएकाले टुंगोमा पुर्याउन सदस्यहरू सहमत देखिएको प्रवक्ता पम्पा भुसालले बताउनुभयो । 'पार्टीले मंगलबार स्थानीय तहको निर्वाचनका लागि उम्मेदवारी दिने निर्णय गरेको छ । तीन प्रदेशमा हुन लागेको निर्वाचन भव्यताका साथ सफल पार्न पार्टीपंक्ति लाग्ने निष्कर्ष बैठकको छ', उहाँले अन्नपूर्णसँग भन्नुभयो । ३१ गतेको निर्वाचन सम्पन्न भएपछि संशोधन प्रस्ताव पास गर्ने र त्यसपछि दोस्रो चरणको निर्वाचन अघि बढाउन पार्टी सदस्यबीच छलफल भएको जानकारी भुसालले दिनुभयो ।माओवादी केन्द्रले काठमाडौं महानगरपालिकामा मेयरका लागि सर्र्वाेत्तम डंगोल र उपमेयरमा सुशीला पौड्याललाई छनोट गरिसकेको छ । यसअघि चितवन महानगरपालिकाको मेयरमा पार्टी अध्यक्ष पुष्पकमल दाहालकी छोरी रेणु दाहाल र काठमाडौंको टोखा नगपालिकाको मेयरमा कल्पना शर्मालाई उम्मेदवार बनाउने निर्णय पार्टीले गरिसकेको छ । १९ गतेको उम्मेदवारी दर्तापछि फेरि हेडक्वार्टर सदस्यहरूको बैठक बस्ने गरी सोमबारको बैठक सकिएको छ ।सोमबार लाजिम्पाटमा भएको पार्टी प्रवेश कार्यक्रममा अध्यक्ष दाहालले ३१ गते जसरी पनि निर्वाचन हुने, महाभियोग प्रस्ताव संसदीय प्रक्रियाअनुरूप अगाडि बढ्ने र त्यसले निर्वाचनलाई प्रभाव नपार्ने बताउनुभएको थियो । निर्वाचनलाई एउटा पर्वका रूपमा लिएर सफल पार्न पनि उहाँले सबै कार्यकर्तालाई निर्देशन दिनुभएको थियो।"
अख्तियार प्रमुखमा दीप बस्न्यात सिफारिस,"काठमाडौं: संवैधानिक परिषदको मंगलबार बसेको वैठकले अख्तियार दुरुपयोग अनुसन्धान आयोगको प्रमुख आयुक्तमा दीप बस्न्यातलाई सिफारिस गरेको छ। संसदमा महाभियोग र सर्वोच्च अदालतले अख्तियारका तत्कालिन प्रमुख आयुक्त लोकमानसिंह कार्कीलाई 'अयोग्य' भन्दै संवैधानिक परिषदको निर्णय बदर गरिदिएपछि आयुक्त बस्न्यात गत बर्षको कात्तिक ४ गतेबाट कायममुकायम प्रमुख आयुक्त हुनुभएको थियो। उहाँ अख्तियारमा सबै भन्दा वरिष्ठको हैषियतमा हुनुहुन्थ्यो। लामो समय निजामती सेवामा व्यतित गरेका बस्न्यात सचिवबाट अवकास हुनुभएको थियो।अमेरिका,वेलायत,ब्राजिल,स्वीटजरल्याण्ड,अष्ट्रेलिया,अष्ट्रिया,जर्मनी,फ्रान्स,इटाली,जापान,सिंगापुर,मलेसिया,उत्तर कोरिया, इण्डोनेसिया,चीन,भारत,पाकिस्तान लगायतका मुलुक भ्रमण गर्नु भएका बस्न्यात भौतिक योजना मन्त्रालयको सचिव पनि हुनु भएको थियो । बस्न्यातलाई अख्तियारको प्रमुख आयुक्तका लागि सुनुवाई गर्न संसदीय सुनुवाई विशेष समितिमा पठाइएको छ।उदयपुरको त्रियुगा नगरपालिका वडा नम्बर २ गाइघाटका बस्न्यात काठमाडौ महानगरपालिका वडा नम्बर ९ बत्तीसपुतलीमा बस्दै आउनु भएको छ।"
महाअभियोगविरुद्व अनेरास्ववियुको आन्दोलन,"काठमाडौं : प्रधानन्यायाधीश शुशिला कार्कीलाई महाअभियोग लगाएको विरोधमा विद्यार्थी संगठनले आन्दोलन थालेका छन् । प्रमुख प्रतिपक्ष दल नेकपा एमालेको भातृ संगठन अनेरास्ववियुले महाअभियोग प्रस्तावबिरुद्ध आन्दोलनको घोषणा गरेको छ । अनेरास्ववियुले स्वतन्त्र न्यायपालिका माथिको नाङ्गो हस्तक्षेप भन्दै बैशाख १९ गते महाअभियोग प्रस्ताबमा हस्ताक्षर गर्ने सांसदहरुलाई अबिलम्ब प्रस्ताव फिर्ता लिन आग्रह गर्दै मोबाइल सन्देश पठाउने भएको छ । त्यस्तै आजै सामाजिक सञ्जालमा जागरण अभियान सञ्चालन सुरु गरेको छ । बैशाख२० गते बिहान जागौ जनता नारा सहितको दौड जुलुस, बैशाख २० गते ३ बजे बानेश्वरमा प्लेकार्ड सहित कालो पट्टीसहित जुलुस गर्ने, वैशाख २१ गते बिहान आर आर क्यापस अगाडि सडक अन्तरक्रिया गर्ने अनेरास्ववियुका प्रवक्ता सुदिप शर्माले जानकारी दिनुभयो । अनेरास्ववियुका नेता माधव पन्तले महाअभियोग प्रस्ताव फिर्ता नलिएसम्म आन्दोलन नरोकिने जानकारी दिनुभयो ।"
राजपा सरकारलाई समर्थन दिन तयार,काठमाडौं : मधेशकेन्द्रित ६ वटा दल मिलेर बनेको राष्ट्रिय जनता पार्टीले सरकारलाई समर्थन गर्ने तयारी गरेको छ । सरकारले औपचारिक रुपमा समर्थनका लागि आग्रह गरेको अवस्थामा समर्थन गर्न सकिने गरी छलफल भएको राजपाका एक नेता केशव झाले जानकारी दिनुभयो । राष्ट्रिय प्रजातन्त्र पार्टीले सोमबार सरकारलाई दिएको समर्थन फिर्ता लिएपछि राजपाले सरकारलाई समर्थन दिन लागेको हो । सरकारले औपचारिक रुपमा आग्रह गरेको अवस्थामा हामी सरकारलाई समर्थन गर्न तयार छौ । हामी संविधान संशोधन प्रक्रियालाई अगाडि बढाउन चाहन्छौ झाले अन्नपूर्णसँग भन्नुभयो । राजपाको पार्टी एकीकरण बैठक अहिले काठमाडौमा बसिरहेको छ । निर्वाचन आयोगलाई पार्टी एकीकरण भएको जानकारी गराउने उद्देश्यले ६१ प्रतिशत केन्द्रीय सदस्यहरुको हस्ताक्षरको माइन्युट बैठकले तयार गर्ने झाले जानकारी दिनुभयो । झाका अनुसार राजपाले बैशाख ३१ गते तीन वटा प्रदेशमा हुने निर्वाचनमा भाग लिनेछैन । संविधान संशोधन प्रक्रिया अगाडि नबढेसम्म निर्वाचनमा भाग नलिने राजपाले अडान लिदै आएको छ ।
कांग्रेस सभापति देउवाको पुतला दहन,जुम्ला: नेपाली कांग्रेस जुम्लाका कार्यकर्ताले सभापति शेरबहादुर देउवाको पुतला जलाएका छन् । चन्दननाथ नगरपालिकाको मेयर पदका लागि केन्द्रबाट हस्तक्षेपकारी भूमिका निर्वाह गरेको भन्दै असन्तुष्ट पक्षले जुम्ला बजारमा विरोधसहित पुतला जलाएका हुन् । कार्यकर्ताले समग्र नेपाली कांग्रेस जुम्लाले चयन गरेका व्यत्तिलाई टिकट नदिएर केन्द्रबाट हस्तक्षेप गरी कान्तिका सेजुवाललाई नगरपालिकाको मेयर पदको टिकट दिएको भन्दै असन्तुष्टी जनाएका छन् । पार्टीले सेजुवाललाई टिकट दिएपनि अर्को पक्षले स्वतन्त्र उम्मेदवारी दिने तयारी गरीरहेको छ । पूर्व जिल्ला सभापति मानव सेजुवालकी पत्नी कान्तिका सेजुवालले चन्दननाथ नगरपालिकाको मेयर पदका लागि उम्मेदवारी दर्ता गरिसक्नु भएको छ । नेतृत्वले स्थानीय तहको निर्वाचनका लागि उम्मेदवारी चयनमा हस्तक्षेप गरेको भन्दै जुम्ला बजारमा नेपाली कांग्रेसका नेता कार्यकर्ताहरुले विरोध जनाएका छन् । नगरपालिका र गाउंपालिकाको प्रुमख र उप प्रमुखको टिकट वितरणमा केन्द्रले हस्तक्षेप गरेको भन्दै विरोध जनाएका हुन । जिल्ला कार्यसमितिलाई दिइएको अधिकार अनुसार जिल्ला कार्यसमितिले नगर प्रमुखमा राजुसिंह कठायतलाई बहुमतीय प्रणालिबाट सिफारिस गरेपनि केन्द्रबाट मंगलबार विहान मात्रै कान्तिका सेजुवाललाई टिकट दिएपछि विरोध शुरु भएको हो । जिल्ला कार्यसमितिलाई दिइएको अधिकार केन्द्रले हस्तक्षेप गरेको भन्दै नगरपालिकाभित्र कांगे्रसले उम्मेदवारी दर्ता नगराउने वताएको छ । कार्यकताहरुले संसद ललितजंग शाही र जिल्ला कार्यसमितिका पदाधिकारीहरुको राजीनामा माग गरेका छन् । अहिले मुख्य निर्वाचन अधिकृतको कार्यालयमा मनोनयन दर्ता सुरु भएको छ।
प्रधानन्यायाधीशमाथि महाअभियोग लोकतन्त्रको खिल्ली : प्रबुद्द समूह,"काठमाडौं : प्रबुद्ध समूहले सर्वोच्च अदालतमाथिको हस्तक्षेपले लोकतन्त्र र शक्ति पृथकिकरणको मान्यताको खिल्ली उडाएको भन्दै चिन्ता व्यक्त गरेको छ। प्रधानन्यायधीश सुशीला कार्कीमाथि सत्तारुढ दलले संसदमा महाभियोग दर्ता गरेपछि प्रबुद्ध समूहको सोमबार सम्पन्न एक भेलाले यस्तो निष्कर्ष निकालेको हो। सेनाका पूर्व अधिकारी, पूर्व सचिव, राजनीतिकर्मी, कानुन विद्, पत्रकार, अधिकारकर्मीलगायत ३७ जनाको समूहले देशको पछिल्लो अवस्थाप्रति चिन्ता जनाएको हो। समूहका तर्फबाट पूर्व सचिव द्वारिकानाथ ढुंगेलले जारी गरेको विज्ञप्तिमा भनिएको छ सर्वोच्च अदालत लगायतका स्वतन्त्र निकायहरूमाथि भएका हस्तक्षेपले लोकतन्त्र र शक्ति पृथकीकरणको मान्यताको खिल्ली उडाएको छ। समूहले एकै चरणमा स्थानीय तहको चुनाव गर्न पनि सरकारलाई सुझाएको छ। संविधानसभाद्वारा निर्मित संविधान कार्यान्वयन हुन नसकी थप संवैधानिक संकट उत्पन्न हुने परिस्थिति निर्माण हुने हुनाले समयमै स्थानीय तहको निर्वाचन एकैचरणमा सम्पन्न गर्नु आवश्यक रहेको समूहको निष्कर्ष छ। अन्यथा देश थप अन्योल र संकटको भूमरीमा फस्ने निश्चित देखिएको छ समूहले भनेको छ। संविधान कार्यान्वयनको सिलसिलामा संकटको कालो बादल मडारिने स्थिति पैदा भएको तथा बहुराष्ट्रिय राज्यको गलत र खतरनाक मान्यता स्थापित गर्ने षडयन्त्र चलिरहेकाले त्यसतर्फ सबै देशवासी सचेत भएर राष्ट्रको रक्षामा एकजुट हुनु समूहले आह्वान गरेको छ। राजनीतिक क्षेत्र, नागरिक समाज र अन्य आवरणमा राष्ट्रको सार्वभौमसत्ता, अखण्डता र सामाजिक सद्भावमाथि खलल पुयाउने गरी छदम्भेषी शैलीमा गतिविधि गर्ने राष्ट्रघातीलाई चिनेर नाङ्गेझार बनाउनेतर्फ पनि हामी उद्यत छौं समूहको विज्ञप्तिमा भनिएको छ। संवैधानीक, राजनीतिक लगायत देशमा सृजना गरिएको संकटमाथि गम्भीर ध्यानाकर्षण भएको समूहले जनाएको छ। राष्ट्रको सार्वभौमसत्ता र स्वतन्त्रताको रक्षाका निम्ति सम्पूर्ण राष्ट्रप्रेमीलाई एकजुट हुन समेत आग्रह गर्दछौं। यस दिशामा आगामी दिनहरूमा हामी निरन्तर खबरदारीमा लागिरहनेछौं। अन्य तह र तप्कालाई पनि यस किसिमको खबरदारीमा लागिरहने अपिल गर्दर्छौँ विज्ञप्तिमा भनिएको छ। चिनियाँबहादुर बस्नेत पूर्व सहायक रथी डा प्रेमसिंह बस्न्यात पूर्व सहायक रथी विष्णुराज अर्याल राजनीतिकर्मी विश्वकान्त मैनाली वरिष्ठ अधिवक्ता सन्तोसजङ्ग शाही, पूर्व सेना पदाधिकारी प्रेम कैदीवरिष्ठ पत्रकार सरस्वती कर्माचार्यपत्रकार वुद्विनारायण श्रेष्ठसीमाविद् निलाम्बर आचार्यसंविधानविद् लक्ष्मणप्रसाद घिमिर पूर्वमन्त्री लोकेस ढकालराजनीतिकर्मी हिरण्यलाल श्रेष्ठ पूर्व राजदूत सुवास भट्ट पत्रकार कृष्णप्रसाद कटुवाल अधिवक्ता डा माधव गौतम प्राध्यापक रामचन्द्र बानियाँ अधिवक्ता सुरेन्द्र कार्की नागरिक अभियान्ता मिनराज गुरुङ राष्ट्रवादी अभियान्ता डा युवराज संग्रौला पूर्व महान्यायाधीवक्ता साध्यवहादुर भण्डारी राजनीतिकर्मी केदार खड्का सुशासन अभियान्ता आनन्दराम पौडेल विश्लेषकलेखक पुण्य गौतम विश्वास राजनीतिकर्मीविश्लेषक भरतबहादुर थापा पूर्व अध्यक्ष ट्रान्सपरेन्सी इन्टरनेसनल, नेपाल देवप्रकाश त्रिपाठी सम्पादक, घटना र विचार रत्नसंसार श्रेष्ठ जलस्रोतविद् डा भूवप्रसाद त्रिपाठी प्राध्यापक डा द्वारिकानाथ ढुंगेल पूर्वसचिव श्रीहरि अर्याल वरिष्ठ अधिवक्ता टंक पन्त पत्रकार डा बाबुरामसिंह थापा प्राध्यापक ध्रुवहरि अधिकारी वरिष्ठ पत्रकार डा जगदिस बराल सामाजिक अभियान्ता डा भिमार्जुन आचार्य संविधानविद् आदित्यमान श्रेष्ठ वरिष्ठ पत्रकार अनिल योगी सामाजिक अभियान्ता"
