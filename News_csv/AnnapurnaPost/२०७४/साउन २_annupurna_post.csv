शीर्षक,विवरण
राष्ट्रसंघ र नेपाल,"संयुक्त राष्ट्रसंघ विश्वका स्वतन्त्र मुलुकहरूको साझा संस्था हो । उसका वडापत्र तथा विभिन्न अवसरमा राष्ट्रसंघद्वारा पारित प्रस्तावका आधारमा हरेक सदस्य राष्ट्रमा अवस्थित राष्ट्रसंघीय आवासीय कार्यालय र विशेष परिस्थितिमा फरक समझदारीअन्तर्गत सम्बन्धित मुलुकसँग सहकार्य या साझेदारी हुने गर्छ । नेपाल स्वयं पनि विगत ६ दशकभन्दा बढी समयदेखि राष्ट्रसंघको सदस्य र दुईपल्ट सुरक्षा परिषद्को सदस्य रहिसकेको र राष्ट्रसंघीय शान्ति मिसनमा महत्वपूर्ण योगदान पुर्याउँदै आएको पृष्ठभूमिमा ऊ राष्ट्रसंघसँगको सम्मानजनक सहकार्यमा विश्वास राख्छ भन्ने स्पष्ट छ । यसबीचमा नेपालमा मानव अधिकार उच्चायुक्तको विशेष कार्यालय (ओएचसीएचआर) र शान्ति प्रक्रियामा विशेष भूमिकाका साथ आएको राष्ट्रसंघीय विशेष कार्यालय (अनमिन) को उपस्थितिपछि देखिने गरी राष्ट्रसंघ र नेपालबीच असमझदारी र बीचबीचमा द्वन्द्वको स्थितिसमेत देखा परेको छ, जुन दुवैका लागि शुभसंकत हैन । अनमिनले खासगरी माओवादी लडाकुहरूको संख्या बढाइचढाई प्रस्तुत गरेको, नेपाली सेनालाई विद्रोही लडाकुसरहकै हैसियतमा राखेको, माओवादी शान्ति प्रक्रियासँगै तराईमा पनि संलग्न हुन खोजेको जस्ता आरोप या आशंका केही हदसम्म सत्य हुन सक्छन्, तर त्यसबेलाका प्रधानमन्त्रीले नेपाल भ्रमणमा आएका राष्ट्रसंघीय महासचिवसमक्ष अनमिन प्रमुख नेपालको राजनीतिमा पूर्वाग्रही रहेको सिकायत गरेपछि त्यसले थप अविश्वास र कटुता प्रदान गरेका थियो, नेपाल र राष्ट्रसंघबीच । त्यस्तै अनमिन र ओएचसीएचआरको पलायनपछि नेपालमा निरन्तरता पाएको 'डिपार्टमेन्ट अफ पोलिटिकल अफेयर्स' का केही कार्यालय बन्द भएका पृष्ठभूमिलाई त्यति सुखद र आपसी विश्वासका उदाहरण मान सकिन्न । यसैबीच उक्त विभागका प्रभारीसमेत रहेका राष्ट्रसंघीय उपमहासचिव जेफरी फेल्टम्यानको विगत तीन वर्षको तेस्रो प्रस्तावित नेपाल यात्रा नेपाल सरकारको आग्रहपछि रद्द भएको छ हाललाई । नेपालको आन्तरिक र संवेदनशील विषयहरूमा आपत्तिजनक संलग्नता देखाएको र नेपाल सरकारसँग परामर्श नगरी एकतर्फी भ्रमणतालिका निर्धारण गरी यात्राको जनाउ दिएकोमा नेपाल सरकारको प्रतिक्रियालाई अस्वाभाविक भन्न मिल्दैन । नेपाल राष्ट्रसंघ तथा अन्य अन्तर्राष्ट्रिय संस्था र निकायहरू उसले संवदेनशील विषय र आन्तरिक राजनीतिमा नेपालले चाहेमा सहयोगी बनून्, तर हस्तक्षेपकारी नबनून् भन्ने चाहना राख्छ, हरेक स्वतन्त्र मुलुकले जसरी । केही विदेशी शक्तिहरूको गतिविधि र हस्तक्षेपप्रति नेपाल सरकारले यता आएर आपत्ति जनाउन थालेको छ र दुर्भाग्य, त्यसमा राष्ट्रसंघ पनि यदाकदा परेको छ । राष्ट्रसंघ स्वयं पनि स्वतन्त्र राष्ट्रहरूको साझा संस्था भएकाले उसका कुनै पनि निकायले प्रत्यक्ष या परोक्षरूपमा नेपालको स्वतन्त्रतालाई अवमूल्यन गरेको अर्थ लाग्नु हुँदैन । त्यस अर्थमा नेपाल सरकारको आपत्तिलगत्तै उपमहासचिवको प्रस्ताव यात्रा रद्द गरेर राष्ट्रसंघले सकारात्मकता देखाएको छ हाललाई । तर नेपाल र राष्ट्रसंघबीच थप विश्वासका उदाहरण देखा पर्नु जरुरी छ ।"
के होला आज भरतपुर फैसला ?,काठमाडौं : सर्वोच्च अदालतले नयाँ नेतृत्व पाएको छ । आइतबार मात्र प्रधानन्यायाधिश पाएको सर्वोच्च अदालतले लामो समयदेखि भरतपुर महानगरपालिकाको वडा नम्बर १९ को फैसला गर्न सेकेको छैन । यसअघि पटकपटक बाहना बनाएर फैसला सार्ने काम भइरहेको थियो । विभिन्न बाहना पटकपटक इजलास सारेपनि आज तोकिएको इजलास अघि बढ्ने सबैले विश्वास गरेका छन् । प्रधानन्यायायधिशमा गोपाल पराजुली आएपछि लामो समयदेखि रोकिएको मुट्ठा छिट्टै छिनोफानो हुने सबैको आशा छ । भरतपुर १९ को इजलास आज दिउँशोका लागि तोकिएको छ । निर्वाचन आयोगले भरतपुर १९ मा पुनः मतदान गर्नुपर्ने निर्णय गरेपछि असन्तुष्ट पक्ष मतगणना सुचारु गर्नुपर्ने मागसहित सर्वोच्च आदालतमा रिट दायर गरेको थियो । सोही गाउँका मतदाता समेत रहनुभएका अधिवक्ता तुलसीराम पाण्डे र नेकपा एमालेको भरतपुर १९ को खुलातर्फबाट वडा सदस्यका उम्मेदवार बन्नुभएका गुञ्जमान विश्वकर्माले भरतपुरमा पुनः मतदान गराउन नहुने भन्दै रिट दायर गर्नुभएको थियो । उक्त रिटको पेशी आज तय गरिएको हो । भरतपुर महानगरपालिकामा रेणु दाहाल र देवी ज्ञवालीबीच रोचक प्रतिष्पर्धा छ । प्रचण्डपुत्री रेणु नेकपा माओवादी केन्द्र र कांग्रेसको साझा उम्मेदवार हुनुहुन्छ भने ज्ञवाली एमालेका तर्फबाट उम्मेदवार हुनुहुन्छ ।
भरतपुरमा मतपत्र च्यातिएको ५० दिन:छिटो समाधान दिन आग्रह,"रत्ननगर (चितवन) : भरतपुर महानगरपालिका १९ को मतगणनाका क्रममा मतपत्र च्यातिएको आज ५० दिन पुग्दासमेत कुनै समाधान नआएको जनाउँदै प्रमुख पदका उम्मेदवारले छिटो निकास दिन माग गरेका छन् । दोस्रो चरणको निर्वाचनबाट विजयी जनप्रतिनिधिले गाउँ र नगरसभामार्फत भावी कार्यक्रम सार्वजनिक गरिसक्दा समेत भरतपुर महानगर अन्योलमा छ । भरतपुर महानगरको मतगणनाका क्रममा जेठ १४ गते राति मतपत्र च्यातिएपछिको विवाद अहिले सर्वाेच्च अदालतनमा पुगेको छ । उक्त मुद्दाका कारण यहाँ जितेर बसेका जनप्रतिनिधिले समेत काम गर्न पाएका छैनन् । नेपाली काँग्रेस र नेकपा (माओवादी केन्द्र)को संयुक्त समूहबाट महानगरपालिका प्रमुखका उम्मेदवार रेणु दाहालले चाँडै निर्णय आए मतदातालाई समेत सहज हुने बताउनुभयो । उहाँले भन्नुभयो, एकदम लामो समय भयो, छिटो टुंग्याउन पाए हुन्थ्यो, दाहालले भन्नुभयो, काम रोकिएको जस्तो महसुस भइरहेको छ । नेकपा(एमाले)बाट महानगर प्रमुखका उम्मेदवार देवीप्रसाद ज्ञवालीले पनि निर्णय आउन ढिलाइ भएको जनाउँदै चाँडै निर्णय आए राम्रो हुने प्रतिक्रिया दिनुभयो । विधि, परम्परा र अन्तर्राष्ट्रिय अनुभवका आधार सर्वाेच्चले हेर्ला, ज्ञवालीले संक्षिप्त प्रतिक्रिया दिनुभयो । अहिले दुवै उम्मेदवार अदालतमा निर्णयको पर्ख र हेर को अवस्थामा छन् । निर्वाचन आयोगले पुनः मतदान गर्न दिएको आदेश विरुद्ध भरतपुर१९ मा एमालेका वडा सदस्यका उम्मेदवार गुञ्जमान विक र अधिवक्ता तुलसी पाण्डेले सर्वाेच्च अदालतमा रिट निवेदन दायर गर्नुभएको थियो । सो मुद्दामा अदालतले हाललाई जे जस्तो अवस्थामा छ सो अवस्थाबाट अगाडि नबढाउनू भनी आदेश दिएपछि प्रक्रिया रोकिएको छ । त्यसपछि पटक पटक पेशी तोक्दै आएको अदालतले आजका लागिसमेत पेशी राखिएकामा फेरि सरेको बताइएको छ । मुद्दा हाल्ने स्वयं विकसमेत जे निर्णय आए पनि छिटो निर्णय गर्न आग्रह गर्नुहुन्छ । जेठ १४ पछिको अवस्था जेठ १४ को मध्यरात पौने १२ बजे भरतपुर१९ को मतगणना हुँदै थियो । दुई हजार ८९७ मत खसेको मध्ये एक हजार ८०९ मत गनेर सकिएको थियो । यसमा ज्ञवालीले ४१ हजार ६४१ तथा दाहालले ४० हजार ९०८ मत ल्याएका थिए । उनीहरुको मतान्तर ७३३ थियो । उक्त वडामा एक हजार ८०९ मत गन्दा दाहालले ५१ मत बढी ल्याएकी थिइन् । अब करिब एक हजार र केही मत गन्न बाँकी थियो । अनि भरतपुर २० को तीन हजार ३०२ मत गन्न बाँकी नै थियो । रातभर गनेर भोलिपल्ट बिहान गणतन्त्र दिवसमा घोषणा गरिने तयारी थियो । एकाएक राति पौने १२ बजे मतपत्र च्यातिएपछि मतगणना रोकियो जसमा ९० मत च्यातिएको पाइएको थियो । एमालेले माओवादी कार्यकर्ताले च्यातेको आरोप लगाएको छ भने माओवादी केन्द्रले एमालेले कब्जा गर्न लागेका बेला मतपत्रको सुरक्षा गर्ने क्रममा च्यातिएको जिकिर गर्दै आएको छ । रासस"
भरतपुर विवादको सुनुवाई साउन ८ गते तोकियो,चितवनको भरतपुर महानगरपालिकाको मतगणना विवादको सुनुवाई साउन ८ गते हुने भएको छ । भरतपुरको इजलास न्यायाधीशद्वय ओमप्रसाद मिश्र र पुरुषोत्तम भण्डारीले हेर्दै आउनु भएकोमा न्यायाधीश भण्डारी उपचारको क्रममा बाहिर जानु परेको कारण भरतपुर मतगणना विवादको सुनुवाई साउन आठ गते सरेको हो। यस्तै भरतपुर भरतपुर मतगणना विवादमा बहस गर्दै अधिक्ता टीकाराम भट्टराईले पुन मतगणनाको माग गर्नुभयो। उहाँले मतगणनामा कब्जा नभई च्यातिएकाले पुन: मतगणना गर्नु पर्ने बताउनुभयो। निर्वाचन आयोगले भरतपुर १९ मा पुनः मतदान गर्नुपर्ने निर्णय गरेपछि असन्तुष्ट पक्षले मतगणना सुचारु गर्नुपर्ने मागसहित सर्वोच्च आदालतमा रिट दायर गरेको थियो । सोही गाउँका मतदाता समेत रहनुभएका अधिवक्ता तुलसीराम पाण्डे र नेकपा एमालेको भरतपुर १९ को खुलातर्फबाट वडा सदस्यका उम्मेदवार बन्नुभएका गुञ्जमान विश्वकर्माले भरतपुरमा पुनः मतदान गराउन नहुने भन्दै रिट दायर गर्नुभएको थियो । भरतपुर महानगरपालिकामा रेणु दाहाल र देवी ज्ञवालीबीच रोचक प्रतिष्पर्धा छ । प्रचण्डपुत्री रेणु नेकपा माओवादी केन्द्र र कांग्रेसको साझा उम्मेदवार हुनुहुन्छ भने ज्ञवाली एमालेका तर्फबाट उम्मेदवार हुनुहुन्छ ।
माओवादी सरकारबाट बाहिरिन सक्ने प्रचण्डको चेतावनी,"काठमाडौ : सत्ता गठबन्धनको प्रमुख घटक नेकपा माओवादी केन्द्रका अध्यक्ष पुष्पकमल दाहाल प्रचण्डले सरकारमा रहने वा नरहने भन्ने प्रश्न उब्जिएको बताउनु भएको छ । पार्टीको पेरिसडाँडामा सोमबार बसेको बैठकमा अध्यक्ष प्रचण्डले काँग्रेसकै कारण त्यस्तो प्रश्न उब्जिएको बताउनु भएको हो । आफू प्रधानमन्त्री हुँदा काँग्रेसलाई नौ वटा मन्त्रालय दिएको र अहिले काँग्रेसलाई प्रधानमन्त्रीमा समर्थन गर्दा माओवादी केन्द्रलाई काँग्रेसले सात वटा मन्त्रालय प्रस्ताव गरेको र आफूहरुले नौ वटा मन्त्रालय माओवादी केन्द्रले पाउनु पर्ने तर्क राखिरहेको प्रचण्डले नेताहरुलाई बताउँदै आउनु भएको थियो । एक दुई दिन भित्र मन्त्रिपरिषद विस्तार भएन भने मन्त्रिपरिषदमा रहने कि नरहने भन्ने प्रश्न उठन सक्छ । तेस्रो चरणको चुनाव (असोज २ ) गतेसम्म पनि मन्त्रिपरिषद विस्तार भएन भने हामी सरकारमा बस्ने कि नबस्ने भन्ने प्रश्न उठन सक्छ पार्टीको बैठकमा प्रचण्डले व्यक्त गरेको भनाई उघृत गर्दै एक बरिष्ठ नेताले अन्नपूर्णसँग भन्नुभयो । तर पार्टी भित्र मन्त्री बन्न बार्गेनिङ गर्ने,मन्त्री भएर पैसा लुकाउने,संस्थागत नगर्ने,आफू मात्रै मन्त्री भइराख्नु पर्छ भन्ने सोच राख्ने प्रबृत्ति देखिएको पनि प्रचण्डले बैठकमा बताउनुभयो । केन्द्रीय कार्यालयका एक जना बरिष्ठ कमरेडले त आफू पनि गुट बनाउनुपर्छ कि भन्न आउनु भएको थियो । जसले गुट बनाएका छन् उनीहरुले नै पद प्रतिष्ठा पाउने भएपछि इमान्दार कमरेडहरु पनि त्यसो भन्न आउन थाल्नु भएको छ प्रचण्डले बैठकमा भन्नुभयो यो पार्टीलाई बिघटन गराउने कि राम्रो बनाउने भन्ने प्रश्न हाम्रा अगाडि आएको छ । गुटवन्दी गर्ने हो भने सल्लाह गरेर नै गुटवन्दी गरौ । रोल्पाको गुट,रुकुमको गुट,सिराहाको गुट,सप्तरीको गुट,सिन्धुलीको गुट, रामबहादुरको गुट,श्यामबहादुरको गुट भइराख्ने हो भने पार्टीलाई बिघटन गराऊ । रुसमा लेनिनले पनि पार्टीलाई बिघटन गरेको पनि प्रचण्डले स्मरण गराउनु भएको थियो । बैठकमा सहभागी एक नेताका अनुसार अध्यक्ष प्रचण्डले गुटवन्दी र पार्टी विघटनको बिषय बोलिरहदा गुटवन्दीमा रमाइरहेका नेताहरुको अनुहार भने मलिन देखिन्थ्यो । प्रचण्डलाई नेता मात्रिका यादवले जवाफ दिनु भएको थियो । गुटको संरक्षण प्रचण्ड स्वंयमले गरेको आरोप यादवले लगाउनुभयो । गुट बनाउन र भत्काउन कमरेड प्रचण्ड नै सिपालु हुनुहुन्छ । गुट भत्काउन तपाईबाटै शुरु गर्नुस । पार्टी बिघटन हामीलाई मान्य छैनयादवले बैठकमा भन्नुभयो । स्थानीय तहको निर्वाचनमा एमालेलाई परिवर्तन विरोधी शक्तिहरुले स्थापित गराएको आरोप पनि प्रचण्डले लगाउनुभयो । समानुपातिक र समावेशी प्रतिनिधित्व हटाएर दुई सय ४० प्रत्यक्ष निर्वाचन क्षेत्र कायम गर्न खोज्नु पनि त्यहि परिवर्तन बिरोधीको फण्डा रहेको पनि प्रचण्डले बताउनुभयो । संविधानमा आफूहरुले राखेका विमतिका मुद्दालाई उठाउनु पर्ने पक्षमा पनि प्रचण्ड बैठकमा प्रस्तुत हुनुभएको थियो । प्रत्यक्ष निर्वाचित कार्यकारी प्रमुख रहने शासकीय स्वरुपको मुद्दा राजनीतिक रुपमा उठाउनु पर्ने उहाँले बताउनुभयो । राष्ट्रलाई अस्थिर हुनबाट जोगाउन,कमजोर हुन नदिन,विकास र समृद्धिको दिशामा अगाडि बढाउन,बिखण्डनकारीलाई कमजोर बनाउन र राष्ट्रलाई एकताबद्ध गर्न पनि प्रत्यक्ष निर्वाचित कार्यकारी प्रमुख रहने व्यवस्थाको पक्षमा जानु पर्ने प्रचण्डले बताउनुभयो । माओवादीको आधिकारिक शक्ति आफूहरु नै रहेको तथ्य पुष्टी भएको पनि प्रचण्डले बताउनुभयो । बाबुराम भट्टराई नेतृत्वको नयाँ शक्ति,मोहन बैद्य नेतृत्वको क्रान्तिकारी माओवादी र नेत्रविक्रम चन्द नेतृत्वको नेपाल कम्युनिष्ट पार्टी गठनको औचित्य पुष्टी हुन नसकेको पनि उहाँले बताउनुभयो ।"
निर्वाचन क्षेत्र निर्धारण आयोग गठन तयारी,"काठमाडौँ: प्रमुख सत्तारुढ दल नेपाली काँग्रेस र नेकपा (माओवादी केन्द्र)ले मन्त्रिपरिषद् विस्तारसँगै निर्वाचन क्षेत्र निर्धारण आयोग गठनको तयारी शुरु गरेका छन्। काँग्रेसका तर्फबाट कार्यदलको संयोजक रहनुभएका नेता विमलेन्द्र निधिले माओवादी केन्द्रका अध्यक्ष पुष्पकमल दहालसँग आज उहाँकै निवासमा भेटी मन्त्रिपरिषद् विस्तार, निर्वाचन क्षेत्र निर्धारण आयोग गठनलगायत विषयमा विस्तृत छलफल भएको राससलाई जानकारी दिनुभयो। अध्यक्ष दाहालको निवास लाजिम्पाटमा भएको छलफलमा एक दुई दिनमै मन्त्रिपरिषद्लाई पूर्णता दिनेबारे कुरा भएको जानकारी दिँदै निधिले भन्नुभयो, 'उहाँ (अध्यक्ष दाहाल) सँग राष्ट्रिय जनता पार्टी (राजपा) नेपालसँग भएका छलफल, संविधान संशोधन प्रक्रिया अघि बढाउने सम्बन्धमा पनि छलफल भयो।' दुवै दलबीच मन्त्रालय बाँडफाँटका विषयमा सैद्धान्तिक सहमति भए पनि संख्या र विभागको टुंगो लगाउने जिम्मा भने दुवै दलका कार्यदललाई दिइएको निधिले जानकारी दिनुभयो। काँग्रेस कार्यदलमा निधि र नेता रमेश लेखक तथा माओवादी केन्द्रका तर्फबाट उपप्रधानमन्त्री कृष्णबहादु्र महरा र नेता वर्षमान पुन हुनुहुन्छ। संविधान संशोधनमा प्रमुख प्रतिपक्षी दल नेकपा (एमाले) को सहयोग नहुने र राष्ट्रिय प्रजातन्त्र पार्टीबाट पनि पूरै सहयोग नहुने देखिएपछि सरकार संशोधन प्रस्ताव अघि बढाउने कि नबढाउने भन्ने दोधारमा छ। यद्यपि राजपा नेपालको आग्रहअनुसार सरकार उक्त प्रस्ताव मतदानमा लैजान तयार रहेको नेता निधिले बताउनुभयो। नेता निधिले प्रधानमन्त्री शेरबहादुर देउवाको भनाइ उद्धृत गर्दै आउँदो बिहीबार मन्त्रिपरिषद्को बैठकले निर्वाचन क्षेत्र निर्धारण आयोग गठन गर्ने जानकारी दिनुभयो। प्रदेशसभा र प्रतिनिधिसभा निर्वाचनका लागि निर्वाचन आयोगले सो आयोग गठन गरी त्यसको प्रतिवेदनको आवश्यकताका बारे सरकारलाई झकझकाइसकेको छ। पत्नी सीताको उपचारका लागि थाइल्याण्ड जानुभएका अध्यक्ष दाहाल आइतबार स्वदेश फर्कनुभएको हो। अध्यक्ष दाहाल स्वदेश फर्केलगत्तै दुवै दलबीच मन्त्रिपरिषद् विस्तार र आयोग गठन सम्बन्धमा तीव्र छलफल भइरहेको छ। दुई दलबीच काँग्रेसले १२ र माओवादी केन्द्रले आठ मन्त्रालय लिने यसअघि सैद्धान्तिक सहमति भए पनि अहिले माओवादी केन्द्रले नौ मन्त्रालय मागिरहेको जनाइएको छ।काँग्रेस र माओवादी केन्द्रले २० मन्त्रालयले लिने र बाँकी अन्य साना दललाई दिने दुवै दलबीच सहमति भइसकेको बताइएको छ। काँग्रेस सभापति शेरबहादुर देउवा प्रधानमन्त्रीमा निर्वाचित भएको एक महिना बितिसक्दा पनि मन्त्रिपरिषद्ले पूर्णता पाउन सकेको छैन। अहिले आठ सदस्यीय मात्र मन्त्रिपरिषद् रहेको छ जसमा काँग्रेसका प्रधानमन्त्रीसहित चार, माओवादी केन्द्रका तीन र नेपाल फोरम लोकतान्त्रिकका एक मन्त्री छन्। रासस"
प्रवक्ता भुसालले १० करोड नलिएको दावी,"काठमाडौं : नेकपा माओवादी केन्द्रकी प्रवक्ता पम्फा भुसालले स्थानीय तहको निर्वाचनको तयारीका बेला पार्टी केन्द्रीय कार्यालयबाट १० करोड रुपैयाँ नलिएको र निर्वाचनमा खर्च नगरिएको दावी गर्नु भएको छ । प्रवक्ता भुसालले आफूले १० करोड लिएको प्रमाणित गरिदिए राजनीतिबाट सन्यास लिने पनि बताउनु भएको छ । स्थानीय तहको निर्वाचनको प्रचार प्रसारका लागि अध्यक्ष प्रचण्डसँग १० करोड रुपैया लिएको समाचारले माओवादी केन्द्र भित्र बहस उत्पन्न भएपछि प्रवक्ता भुसालले अध्यक्ष प्रचण्डको सचिवालयबाट खण्डन गर्न लगाउनु भएको हो । आइतबार केही अनलाइन मीडियाले प्रवक्ता पम्फा भुसालले केन्द्रीय कार्यालयबाट दश करोड लिएको र कहीँ कतै खर्च नगरेको भन्दै समाचार प्रकाशित गरेका थिए अध्यक्ष प्रचण्डको सचिवालयले पठाएको सूचनामा भनिएको छ प्रचार विभागलाई पार्टीले आर्थिक अनुदान नदिएको, पम्फा भुसालले पार्टी केन्द्रीय कार्यालय, अध्यक्ष प्रचण्ड वा पार्टीका कुनै पनि निकायबाट एक रुपैयाँ पनि रकम नलगेको स्पष्ट पारेको छ । सचिवालयले जारी केन्द्रीय सचिवालय बैठकलाई प्रभावित पार्ने, नेता भुसालको चरित्र हत्या गर्ने र जनतामा गलत सूचना सम्प्रेषण गर्ने मनसायले समाचार प्रकाशित भएको पनि सो सूचनामा उल्लेख छ । अन्नपूर्ण अनलाइन आफनो समाचारमा थप अनुसन्धान गर्न र १० करोड रुपैया उपलब्ध गराउने बैठकमा नेताहरुका वीचमा भएका छलफलका सूचना प्रति बिश्वस्त छ ।"
