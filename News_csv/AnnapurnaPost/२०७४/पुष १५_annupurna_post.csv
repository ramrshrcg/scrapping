शीर्षक,विवरण
अबको १५ दिनमा केपी ओलीको नेतृत्वमा नयाँ सरकार : राम कार्की,"काठमाडौं : नेकपा माओवादी केन्द्रका नेता एवम् नवनिर्वाचित सांसद राम कार्कीले अबको १५ दिनभित्रै वाम गठबन्धनको नेतृत्वमा नयाँ सरकार गठन हुने दाबी गरेका छन्। शनिबार रिपोर्टर्स क्लब नेपालले गरेको साक्षात्कारमा नेता कार्कीले अबको १५ दिनभित्रै नयाँ सरकार गठन हुने बताएका हुन्। उनले भने, हामी सरकार निर्माणको गृहकार्यमा जुटिसकेका छौं, अब ढिलोमा १५ दिनभित्र नयाँ सरकार बन्छ, यसमा कुनै दुई मत छैन्। साक्षात्कारमा बोल्दै पूर्वमन्त्री समेत रहेका कार्कीले सरकार निर्माण गर्दा मुलुकमा यो माईलस्टोन सावित होस् भन्ने आफूहरुको चाहना रहेको बताए। उनले भने, विगतमा भएका कमीकमजोरी सच्याउँदै हामी अब समाजवादको आधारलाई ध्यानमा राखेर काम गर्न केन्द्रित हुन्छौं, पार्टी एकताको मापदण्ड पनि समाजवादलाई परिभाषित गर्दै अघि बढने नै हो, जनतालाई शोषणबाट मुक्त गर्नु नै समाजवाद हो। उनले अब नेपालमा एमाले र माओवादी पार्टी भन्ने नै नरहेको जिकिर गरे। उनले भने, माओवादी र एमाले भन्ने कुरा अब रहेन, औपचारिक रुपमै जनताले केपी ओली र पुष्पकमल दाहाल प्रचण्डको एकता अभियानलाई छाप लगाइसक्नुभएको छ। कार्कीले यतिबेला पदीय बाँडफाँडभन्दा पनि कसरी समाजवादको लक्ष्यलाई हाँसिल गर्न सकिन्छ भन्ने नै आफूहरुको मुख्य ध्यान रहेको सुनाए। चुनावमा होमिँदै गर्दा नै आफूहरुले अबको प्रधानमन्त्री एमाले अध्यक्ष ओली बन्ने भनेर नै प्राजेक्शन गरिसकेकोले यसमा कुनै द्विविधा नभएको उनको भनाइ छ। यद्वपी उनले ओलीले आफू बन्न नचाहँदा उहाँले चाहेको व्यक्ति नै प्रधानमन्त्री बन्न सक्ने विश्वास दिलाए। उनले भने, केपी ओलीजी प्रधानमन्त्री बन्दा प्रचण्डलाई पनि सक्रिय पद दिने समझदारी छ, त्यसै अनुरुप अघि बढ्छौं। कार्कीले आफूहरुबीच पद विशेषमा कुनै झगडा नहुने समेत जनाए। कार्कीले आफूहरुको अर्को मुख्य ध्यान भनेको नेपाली कांग्रेसलाई पनि विश्वासमा लिएर अघि बढ्ने नै रहेको जनाए।"
पूर्वराजा र कमल थापाबीच के कुरा भयो ?,"नेपालगन्ज : धार्मिक भ्रमण र होटल उद्घाटनका लागि बाँकेमा आएका पूर्वराजा ज्ञानेन्द्र शाहसँग राष्ट्रिय प्रजातन्त्र पार्टी (राप्रपा) अध्यक्ष कमल थापाले भेटवार्ता गरेका छन् । शनिबार होटल सोल्टीमा वर्तमान उपप्रधान तथा स्थानीय विकास मन्त्रीसमेत रहेका थापाले पूर्वराजा ज्ञानेन्द्रसँग भेटवार्ता गरेका हुन्। निर्वाचनमा अनपेक्षित हार बेहोरेका थापाले पार्टीको कार्यकर्ता भेटघाटको निहुँमा पूर्वराजालाई चुनावी नतिजाबारे औपचारिक जानकारी गराएका छन्। थापाले पूर्वराजालाई वर्तमान राजनीतिक अवस्था र राप्रपाको रणनीतिका विषयमा पूर्वराजा शाहसँग छलफल गरेको राप्रपा स्रोतले जनाएको छ। बिहीबार बाँकेमा आएका पूर्वराजाले शुक्रबार यहाँका उद्योगी, व्यवसायी, विभिन्न नागरिक समाजका अगुवासँग भेटघाट गरेका थिए । पूर्वराजा र यहाँ हुँदा म नआउने भन्ने होइन, म आफ्नो कार्यकर्ता भेलालाई सम्बोधन गर्न आएको हुँ, अध्यक्ष थापाले भने, म आउँदा पूर्वराजा समेत भएकाले भेट गर्न गएको हुँ, उहाँ यही हुँदा मेरो भेट गर्नु कर्तव्य पनि हो । नितान्त रुपमा उहाँसँग वर्तमान राजनीतिक अवस्था र राप्रपाले निर्वाचनबाट बेहोरेको हारपछि अगाडि बढाउने नयाँ रणनीनितिका विषयमा छलफल भएको छ । शनिबार साँझ पत्रकार सम्मेलनमा थापाले सञ्चारकर्मीसँग राजासँगको भेटलाई राजनीतिक नभई सम्बन्धका हिसाबले हेर्न आग्रह गरे । उनले पूर्वराजासँग शिष्टाचार भेटघाट भएको र छलफल पनि शिष्टाचार नै भएको बताए । उहाँले पनि हाम्रो चुनावी परिणाम र राप्रपाको आगामी कार्यदिशाको विषयमा सोध्नुभयो, सबैले उहाँलाई राजनीतिक भ्रमण भने पनि भेट गरेपछि मलाई त्यस्तो लागेको छैन। राजसंस्था र हिन्दु राष्ट्रको एजेण्डालाई जनताले अस्वीकार गरे अध्यक्ष थापाले निर्वाचनको पराजयका कारण कार्यकर्ता निराश भएका कारण आफू देशभरमा कार्यकर्तालाई हौसला प्रदान गर्न दौडिरहेको बताए । कार्यकर्तालाई निर्वाचनको परिणामबाट कत्ति पनि नआत्तिन थापाले अनुरोध गरेका छन् । हामीले सोचेका पनि थिएनौं, तीन प्रतिशत भन्दा कम मत आउँछ भनेर, उनले भने, यो परिणामले कार्यकर्तामा केही निरशा छाएको छ । तर, आत्तिनुपर्दैन एकपटक लडेपछि फेरि उठ्न सकिन्छ । पटकपटक सरकारमा जाने प्रवृतिले गर्दा राप्रपा खुम्चीएको हो ? भन्ने सञ्चारकर्मीको प्रश्नमा अध्यक्ष थापाले भने, पक्कै पनि जनताले त्यही सोचेर नै सडकमा पुयाएका होलान, अब हामी सच्चिएर अगाडि बढ्ने छौं । उनले राप्रपा सरकारमा बसेर भन्दा पनि सडकबाट संघर्ष गरोस भन्ने जनताको चाहना भएकाले निर्वाचनमा पराजय भोग्नुपरेको अनुभव सुनाए । राप्रपाको हारले देशमा हिन्दु धर्म र राष्ट्रियता संकटमा परेको अध्यक्ष थापाको भनाइ छ । उनले अब बस्ने केन्द्रीय समिति बैठकले चुनावी समीक्षा गर्ने बताए । राप्रपाको समीक्षा बैठक १९, २० र २१ गते बस्दै छ । हामीले हिन्दु राष्ट्र र राष्ट्रियताको एजेण्डा बोक्दा ग्रहदशा बिग्रियो, जनताले सडकमा ल्याए । यी एजेण्डा अहिले कमजोर भएका छन्, अब सडकबाटै एजेण्डा स्थापित गर्न संघर्ष गर्छौं ।"
ओली र प्रचण्डले चोला फरेको बिजुक्छेको आरोप,"भक्तपुर : नेपाल मजदुर किसान पार्टीका अध्यक्ष नारायणमान बिजुक्छेले एमाले अध्यक्ष केपी शर्मा ओली र माओवादी केन्द्रका अध्यक्ष पुष्पकमल दाहाल प्रचण्डले चोला फेरेको आरोप लगाएका छन् । नेमकिपा समर्थित प्राध्यापक समाज नेपालद्वारा शनिबार आयोजित समाजवादी आन्दोलन विगत र वर्तमान विषयक प्रवचन कार्यक्रममा बिजुक्छेले ओली र प्रचण्डले वर्ग संघर्षको बाटो समेत छोडेको बताए । कार्यक्रम जोसेफ स्तालिनको १३९ औं जन्म जयन्ती, माओ त्सेतुङको १२४ औं जन्म दिवस तथा क्युबाको ५४ औं जनक्रान्ति दिवसको अवसरमा गरिएको थियो । वर्ग संघर्षको बाटो कहिल्यै सरल र सीधा हुँदैन, अध्यक्ष बिजुक्छेले भने, यसले नागबेली बाटो लिन्छ । त्यसैले हाम्रा ठूला कम्युनिष्ट नेताहरुले पनि नागसरी चोला फेरेर हिँडेका छन् । उनले कम्युनिष्ट नेताद्वय ओलीप्रचण्ड र कांग्रेस नेता शेरबहादुर देउवाबीच कुनै भिन्नता नभएको बताउँदै भने, विश्व कम्युनिष्ट आन्दोलनको इतिहास देश र जनताको सेवा गर्ने हो । व्यक्तिगत स्वार्थ पूरा गर्र्नमा ओली, प्रचण्ड र कांग्रेस नेता शेरबहादुर देउवाबीच कुनै भिन्नता छैन । फरक प्रसंगमा अध्यक्ष बिजुक्छेले विश्वमा तेस्रो युद्धको खतरा संकेत गर्दै उत्तर कोरिया र अमेरिकाबीचको द्वन्द्व विश्वभर फेलिने खतरा बढेको बताए । दक्षिण एसियाभित्रै भारतविरुद्ध साना राष्ट्रहरुले संघर्ष गर्न थालेका छन् । अफगानिस्तानलाई पाकिस्तानविरुद्ध प्रयोग गर्ने भारतको लक्ष्यमा चीन बाधक बन्दै आएको छ, उनले भने, युरोपमा सधैं द्वन्द्व भइरहेकै छ । शक्ति राष्ट्रले युद्धको तयारी आआफ्नो ढंगले अघि बढाइरहेका छन् ।"
सरकार गठन अगाडि पार्टी एकता : प्रचण्ड,"काठमाडौं : माओवादी केन्द्रका अध्यक्ष पुष्पकमल दाहाल प्रचण्डले नयाँ सरकार गठनअघि नै एमाले र माओवादी केन्द्रबीच पार्टी एकताको प्रयास भइरहेको बताएका छन।शनिबार दिउँसो सिन्धुली जिल्लाका सांसदको सम्मानमा आयोजित कार्यक्रममा बोल्दै अध्यक्ष प्रचण्डले भने, मैले धेरैपटक भनिसकेको छु, पार्टी एकताबाट पछाडि फर्कने ठाउँ नै छैन। पछाडि फर्कने पुल भत्काइसकेका छौं। हिजो मात्र मेरो र कमरेड केपी ओलीबीच लामो र गम्भीर छलफल भयो। नयाँ सरकार गठन गर्न केही दिन लाग्ने देखिन्छ, त्यसभन्दा अघि नै पार्टी एकता टुंगो लगाउँने प्रयास गरेका छौं। जनताले वाम गठबन्धनलाई अत्याधिक मत दिएर जिताएकाले पनि पार्टी एकताको विकल्प नभएको उनको भनाइ छ। वाम गठबन्धनलाई जनताले अत्याधिक मतले जिताएका छन्। यो हाम्रा लागि अवसर मात्र होइन, चुनौति पनि हो, प्रचण्डले भने, जनताले हामीबाट धेरै नै आशा राखेका छन्, अब पनि अस्थिरता, अब पनि भ्रष्टाचार, अब पनि झगडा भयो भने हाम्रो राजनीति गर्ने ठाउँ रहँदैन। यो शान्ति, सुशासन र समृद्धिका लागि जनताले दिएको ठूलो मौका हो, यसलाई हामीले कुनै हालतमा चुक्न दिने छैनौं। शनिबार दिउँसो नै एमालेका वरिष्ठ उपाध्यक्ष बामदेव गौतमद्वारा लिखित नेपाल नवनिर्माण महाअभियान नामक पुस्तकको विमोचन गर्दै अध्यक्ष प्रचण्डले जनताको जनादेश वामपन्थीका लागि अग्निपरीक्षा भएको बताए। जनताले हामीलाई विश्वास गरेका छन्। अबको बहस विकासको हो, समृद्धिको बहस हो, विकास र समृद्धिमा गुणात्मक छलाङ् जरुरी छ, त्यसका लागि वामदेवजीको पुस्तकले महत्वपूर्ण प्रेरणा दिनेछ, प्रचण्डले भने, हामी सफल भए देशको विकासको नयाँ युगतिर जान्छ। ५० वर्षअघि हाम्रै हाराहारीमा रहेका सिङ्गापुर, कोरिया र मलेसिया आज विकासको नयाँ युगमा छन्।"
जबज र माओवादको भविष्य के ?,"काठमाडौं: वाम एकतासँगै जनताको बहुदलीय जनवाद (जबज) र माओवादको भविष्य के हुने भन्ने बहस सुरु भएको छ । नेकपा एमालेका तत्कालिन महासचिव मदनकुमार भण्डारीले प्रतिपादन गरेको जबजको आधारमा एमाले अगाडि बढेको छ । अर्कातिर माओवादको जगमा नेकपा माओवादी केन्द्रले दश वर्षसम्म जनयुद्ध सञ्चालन गरेको थियो । विकल्प दुवै सिद्धान्तको फ्युजन अहिले दुवै पार्टी एकताको चरणमा छन् । माओवादी जबज र एमालेले माओवादलाई स्वीकार गर्ने पक्षमा छैनन् । दुवै सिद्धान्तको फ्युजन गरेर नयाँ सिद्धान्तको प्रतिपादन गर्नुपर्ने आवाज दुवै पक्षबाट उठेको छ । जबज अर्धसामन्ती र अर्धऔपनिवेशिक मुलुकमा गरिने क्रान्ति हो । अब नेपालमा अर्धसामन्ती व्यवस्था र अर्धऔपनिवेश समाप्त भएको छ । जबजले शान्तिपूर्ण ढंगबाट जनवादी क्रान्ति गर्ने भनेको छ । त्यसकारण जबजको सैद्धान्तिक आधार समाप्त भएकोे एमालेका उपमहासचिव धनश्याम भुसाल लगायतका नेता भनिरहेका छन् । माओवादले सशस्त्र क्रान्तिबाट जनवादी क्रान्ति पुरा गर्ने भनेको छ । माओवादीले सशस्त्र क्रान्तिको बाटो छोडेर शान्तिपूर्ण राजनीतिमा आइसकेको छ । त्यसकारण माओवाद को सैद्धान्तिक आधार सकिएको छ । माओवादी आफैँ डिर्पाचर भइसक्यो जबज र माओवादलाई वर्तमान परिस्थितिमा परिमार्जन गरेर नयाँ सिद्धान्तको प्रतिपादन गरेर एकीकृत कम्युनिष्ट पार्टी निर्माण गर्नुपर्ने आवाज उठ्न थालेको छ । एमाले नेता शंकर पोखरेल माओवादी आन्दोलनको सान्दर्भिकता सकिएको बताउँछन् । उनी भन्छन्,माओवादी आफैँ डिर्पाचर भएर नयाँ धारमा आएको छ । जबज र माओवादको औचित्व सकियो माओवादी केन्द्रका नेता सुरेन्द्रकुमार कार्की (राम कार्की) जबज र माओवादको औचित्व समाप्त भएर नयाँ चरणमा प्रवेश गरेको बताउँछन् । उनले अब नयाँ नीति र कार्यक्रम ल्याएर अघि बढ्नु्पर्ने बताए । नेता कार्कीले जबज र माओवादलाई सन्दर्भ समाग्रीका रुपमा लिएर नयाँ सिद्धान्त प्रतिपादन गरिने बताए । माओवादीका सैद्धान्तिक नेताका रुपमा परिचित कार्की समेत सामन्तवाद र औपनिविशेकवाद समाप्त भएको बताउँछन् । उनी भन्छन्, राजतन्त्र गयो, समान्तवाद अवेशष मात्र बाँकी छ । मुलुकमा पुँजीवाद आयो, त्यसैले अतितका कुरामा अल्झिन जरुरी छैन । उनले पुँजीवादी जनवादी क्रान्तिको दुई चरण रहेको बताउँदै अहिले मुलुक क्रोनिक क्यापिटलिजम् को अवस्थामा रहेको बताए । कार्कीले अतितको कुरालाई वर्तमानको सेवामा लगाउनुपर्ने बताए । वर्तमानलाई रोक्ने र अतितमा रुमलिने काम गर्नु हुदैन, उनले भने । उनले पार्टी एकताको चरणमा रहेकाले तत्कालका कार्यनीति र दीर्घकालिन रुपमा नयाँ रणनीतिका साथ अघि बढ्नु पर्ने बताए । जबज र माओवादको विषयमा रुम्मलिन जरुरी नभएको बताउँदै भने, बाजे किन मरे भन्दा पनि नातिले के गर्ने भन्ने कुरामा लागे मात्र ठीक ठाउँमा पुगिन्छ । पार्टीको एकताको विषय नीतिगत कुरामा भन्दा विषयगत कुरामा ध्यान केन्द्रीत भएको कार्कीले बताए । को अध्यक्ष हुने, को प्रधानमन्त्री हुने कुरामा मिडिया लगायत सबैको ध्यान गएको छ, उनले भने । नेता कार्कीले समाजवाद कस्तो हुने भन्ने विषयमा नयाँ बहस जरुरी रहेको बताए । राजतन्त्र गयो, समान्तवाद अवेशष मात्र बाँकी छ । मुलुकमा पुँजीवाद आयो, त्यसैले अतितका कुरामा अल्झिन जरुरी छैन । अबको समाजवाद कस्तो हुन्छ भन्ने प्रश्नमा नेता कार्कीले देशको उन्नतिको लागि काम गर्ने वर्गको पैरवी गर्दै जनतालाई शोषण मुक्त गर्ने मुख्य लक्ष्य नै समाजवाद भएको बताए । जबज नै एमालेको लाइन एमाले नेता भानुभक्त ढकाल पार्टी एकीकरण नभई सकेको अवस्थामा एमाले जबज भन्दा बाहिर जान नसक्ने बताउँछन । उनले सधै पार्टीको नीति सिद्धान्तका विरुद्ध बरबराउनेप्रति कुनै टिप्पणी नरहेको बताए । उनले भने, बेमौसममा आफूभित्र रहेका कुण्ठा पोख्नेहरुप्रति मेरो कुनै टिप्पणी छैन, सधैँ पार्टीको लाइनमा विषगमन गर्नेप्रति म के भनौँ ? उनले महाधिवेशनले पारित गरेको सिद्धान्त भन्दा बाहिर पार्टी जानै सक्ने बताए । ढकालले अहिलेको अवस्थामा जबज नै एमालेको सिद्धान्त रहेको बताए । पार्टी एकीकरणपछि नयाँ सैद्धान्तिक आधार तय भएपछि पार्टीको नीति र सिद्धान्तबारेमा बहस गर्न सकिने ढकालले तर्क गरेका छन् ।"
बधाई थापिसकेर समानुपातिकबाट चिप्लिएपछि,"चुनाव सकिएपछि धेरै साथीहरूले मलाई काठमाडौँ जान दबाब दिइरहेका थिए । नेताहरूलाई भनसुन गर् चलखेल थुप्रै हुन्छ रे भन्दै । त्यसलाई थेग्न नसकी मैले सदरमुकाम छोडे पुस ४ गते । साथीहरूलाई काठमाडौँ हिँडे भनेर लिबाङ छोडेकी म काठमाडौँ होइन सिधै गाउँतिर हान्निएँ । फुर्सदिलो समयमा गाउँमा गएर भेटघाट गर्ने उद्धेश्यका साथ । गाउँमै रहेका बेला यही पुस ७ गते बेलुकी ९ बजेर ४० मिनेटमा मेरो मोबाइलको घन्टी बज्यो, मोबाइल हेरेँ । एमाले उपमहासचिव विष्णु पौडेललको रहेछ । एक छिन त दङ्ग परेँ । उहाँसँग मेरो जीवनमै पहिलो पटक फोनमा कुरा हुँदै थियो । दायाँबायाँ नसोची फोन रिसिभ गरेर अभिवादन टक्र्याएँ । सुरुमै उहाँले आज सिट सङ्ख्या तय भयो । प्रदेश नं ५ मा एमालेको भागमा १३ जना परेको छ, तपाईँ पर्नुहुन्छ, तपाईँलाई अग्रीाम बधाई छ है, भन्नुभयो । उहाँको बोली नसकिदै मैले झट्टपट्ट लौ हजुरलाई धेरै धरै धन्यवाद कमरेड, मलाई अवसर प्रदान गर्नुभएकोमा । म राम्रो काम गरेर देखाउनेछु, भने । उहाँले पनि रोल्पा, त्यसमा पनि तपाईँ जस्तो केही गरौँ भन्ने भावना भएका महिलाहरूलाई अगाडि सार्नु हाम्रो दायित्व पनि हो, भनेर यत्तिकैमा १ मिनेट १९ सेकेन्डको हाम्रो संवाद सकियो । फोन राखेर खुसी भएँ । विष्णु कमरेड पार्टीकोे ५ नं प्रदेशको ईन्चार्ज भएका नाताले उक्त फोन संवादलाई मैले पूर्ण आधिकारिक तर घोषणा हुन मात्र बाँकी सम्झिएँ । जब पुस ९ गते विभिन्न सञ्चारमाध्यमबाट देशभरका सबै पार्टीका सम्भावित समानुपातिक सांसदहरु भनेर सार्वजनिक गरियो । त्यसमा ५ नं प्रदेशको एमाले भित्र जनजातिको कोटा ३ भित्र २ नंमा मेरो नाम पनि छापिएको थियो । त्यसपछि एमालेका केन्द्रीयप्रदेश र जिल्ला तहका नेताहरू र अन्य शुभचिन्तकबाट फोनमार्फत बधाईको ओइरो आउन थाल्यो । धेरैले फेसबुकमार्फत समेत बधाई दिए । मैले त्यहीबीचमा केही केन्द्रीय नेताहरूलाई समेत सोधेँ, के यो नै अन्तिम होला त भनेर ? धेरैले ढुक्क हुनुस्, तपाईँ सुरुदेखि जनजाति महिलाको २ नं मा हुनुहुन्छ । तलमाथि गर्न निर्वाचन आयोगले मान्दैन । त्यसपछि फाइनलमा पनि परिन्छ भनेर आशा पालेर बसेँ । त्यो स्वभाविक पनि थियो जस्तो लाग्छ । दिनरात मिडियमाार्फत पार्टी र निर्वाचन आयोगको अन्तिम रिजल्ट कुरेर बसेकी म पुस १३१३ गते भने फरक हल्लाले तर्सिएँ । जनजाति महिला जम्मा ४ जना । मिडियामा एमालेको ५ नं प्रदेशमा ३ जना जनाजाति देखेपनि अन्तिममा २ जनामा झार्यो । जनजाति महिलाको ४ नं सूचीमा रहेकी एक जना घर्ती थरकी उम्मेदवारले घर्ती (भुजेल) अल्पसंख्यकको सिफरिस बनाएर निर्वाचन आयोगमा पेस गरेकाले उहाँ १ नं मा आउनुभयो । ब्राह्मणसँग बिहे गरेर नागरिकता समेत बनाइसके पनि जनजातिको सिफारिस पेस गरेर सूचीको १ नंमा रहनुभएकी एक जना थापा थरकी २ नं मा परेर २ जनाको नाम फाइनल भएको कुरा सुनियो । त्यसपछि मन खिन्न भयो । नेताहरूलाई सोधे तर कतिले यो हुनै सक्दैन नआत्तिनुस् भने । तर पनि पत्यार लागेन । प्रदेश ईन्चार्ज विष्णु पौडेल, सह ईन्चार्ज दलबहादुर राना, रोल्पा ईन्चार्ज बैजनाथ चौधरीलाई मोबाइलमा यस्तो हल्ला सुन्दैछु खास के हो कमरेड? भनेर म्यासेज लेखे । दलबहादुर रानाले तपाईँकोे नाम परेन भनेर रिप्लाई दिनुभयो । विष्णु पौडेल र बैजानाथ चौधरीले फोन गरेर यसमा हाम्रो कुनै दोष छैन, सबै निर्वाचन आयोगले गरेको हो । तपाईँ फालिनुहुन्छ भनेर कल्पना समेत गरेका थिएनौँ भन्नुभयो । विष्णु कमरेडले कन्फर्म सम्झिएर तपाईँलाई अस्ति बधाई समेत दिएँ तर परिमाण यस्तो आयो म पनि दुखी छु भन्नुभयो । ती दुवैजना नेतासँग एक छिन त आक्रोश पोखेँ, तर केही लागेन । पार्टी पोलिटब्युरो सदस्य गोकुलप्रसाद घर्तीमगर, केन्द्रीय सदस्य मेटमणि चौधरी र रचना खड्कासँग पनि निरन्तर चासो राखिरहेँ तर अर्थपुर्ण भएन । अन्ततः १३ गते एमालेको स्थायी कमिटी बैठकले देशभरको प्रदेश समानुपातिक सूची टुङ्ग्यायो । जे सुनेँ त्यो सत्य भो । जनजाति सूचीको ४ नं को १ नं मा, १ को २ नं मा, २ र ३ नं को आउट । सोचेँ निर्वाचन आयोगले नै यसो गर्यो होला त ? एमालेले अन्तिम सूची प्रकाशित गरेपछि एमालेका धेरै नेताहरूले मलाई सहानुभूति दिँदै फोन गरे । धेरैले आगामी दिनमा अन्याय हुन दिन्नौ, यो पटक पीडा सहनुस् भने । मैले उहाँहरूको सुझावलाई सजिलै ग्रहण गर्ने प्रयास गरेँ । कतिपयलाई मलाई न्याय र अन्याय भन्ने कुरा होइन, विधि मिच्नु राम्रो कुरा होइन, चाहे पार्टी, चाहे निर्वाचन आयोग भनेँ । तर फोन गर्नेजति सबैले आफ्नो प्रयास हुँदाहुँदै निर्वाचन आयोगले गद्दारी गरेको भन्दै आयोगलाई गालीसम्म गर्न भ्याए । जनजाति महिलाको ४ नं सूचीमा रहेकी एक जना घर्ती थरकी उम्मेदवारले घर्ती (भुजेल) अल्पसंख्यकको सिफरिस बनाएर निर्वाचन आयोगमा पेस गरेकाले उहाँ १ नं मा आउनुभयो । ब्राह्मणसँग बिहे गरेर नागरिकता समेत बनाइसके पनि जनजातिको सिफारिस पेस गरेर सूचीको १ नंमा रहनुभएकी एक जना थापा थरकी २ नं मा परेर २ जनाको नाम फाइनल भएको कुरा सुनियो । त्यसपछि मन खिन्न भयो । नेताहरूलाई सोधे तर कतिले यो हुनै सक्दैन नआत्तिनुस् भने । तर पनि पत्यार लागेन । कतिले फलानाले गर्दा यो सब् भएको हो भन्न सम्म भ्याए । त्यसपछि मेरो मनले सोच्यो । अहिलेको जल्दोबल्दो विषयवस्तु र प्रतिस्पर्धा भनेको यहाँ ५ नं प्रदेशको राजधानी कहाँ बनाउने भन्नेमा छ । कसैले बुटवल त कसैले दाङ । कतै यही मारमा त परिन म भन्ने लाग्यो । मोबाइल निकालेर म्यासेज लेखेँ, सबैभन्दा पहिला विष्णु पौडेललाई । म्यासेजमा लेखेँ कमरेड अभिवादन, ४ नं को १ नं आएपछि अब बुटवल राजधानी बनाउन दुईतिहाइ पुग्ला नि है ? म बुटवल राजधानी भएको हेर्न आतुर छु अनर्थ नलागोस् । म्यासेज सेन्ड भयो । अझै चित्त बुझेन फेरि अर्को म्यासेज लेखेँ, हजुर एमालेको ५ नं प्रदेशको ईन्चार्ज हुँदासम्म म सुरक्षित हुन्छु कि भन्ने थियो तर पनि गुनासो छैन । यति लेखेर फेरि म्यासेज पठाएँ । एकछिनसम्म कुरे केही आएन । त्यसपछि सोही प्रकृतिको म्यासेज प्रदेश सहईन्चार्ज दल बहादुर राना, रोल्पा ईन्चार्ज बैजनाथ चौधरी र प्रदेश सचिव भुमेश्वर ढकाललाई पनि पठाएँ । यी सबै म्यासेज १४ गतेको दिन बिहान करिब ८ः३० तिर सेन्ड गरेकी थिएँ, तर अहिलेसम्म कसैबाट रिप्लाई आएकोे छैन । आउने अवस्था पनि देख्दिन । किनकि सबै व्यस्त हुनुहोला । १४ गते दिउँसो तिर नेकपा माओवादी केन्द्र र १५ गते बिहान नेपाली काँग्रेसले पनि देशभरका प्रदेश समानुपातिक सांसदको टुंगो लगायो । मिडियामा सार्वजनिक भयो । सबैभन्दा पहिले ५ नं प्रदेश तिर आँखा दौडाए । को को परे भनेर । मेरो आँखाले जसको नाम खोजिरहेको थियो त्यो नाम भेटिन । माओवादी केन्द्र रोल्पाबाट जनजाति २ नं परेकी हरिसरा घर्ती र नेपाली काँग्रेस रोल्पाबाट जनजाति १ नं सूचिमा परेकी टीकाकुमारी बुढाको नाम मैले हतारिँदै खोजेँ । हतारएिर हेर्दा झुक्कियो कि भन्दै बिस्तारै करिब ६७ चोटि खोजेँ, तर अहकतै भेटाइन । सूची प्रकाशित भएलगत्तै रोल्पाका एमाले कार्यकर्तासँगै माओवादी र काँग्रेसको कार्यकर्ताहरूको फेसबुकमा आक्रोश तीब्ररुपमा देखियो । सबै मुख्य पार्टीका माथिका नेताहरूले रोल्पामा प्रदेश समानुपातिक शून्य बनाएर के गर्न खोज्या ?, रोल्पाका धेरै जनाका फेसबुक पेज आजकाल यिनै कुराहरूले रङ्गिरहेका छन् । निर्वाचन आयोगलाई होइन सबैले आआफ्नो पार्टीका केन्द्रीय नेताहरूलाई गाली गररिहेका छन् । अन्त्यमा, निर्वाचन आयोगको उम्मेदवार छनौट गर्ने विधिको बुँदा ४१ को(३) उपनियम (२) बमोजिम कुनै समावेशी समूहको उम्मेदवारको नाम छनौट गर्दा त्यस्तो समूहको माथिल्लो क्रममा भएको उम्मेदवारको नाम छनौट नगरी तल्लो क्रममा भएका उम्मेदवारको नाम छनौट गर्न पाइने छैन भनेर लेखिएको छ । तर यो विधिको पालना सिधै भएन भन्ने कुरा सबै पार्टीले सार्वजनिक गरेको सूचीबाट स्पष्ट हुन्छ । राजनीतिक दलहरूले यस अघिनै समानुपातिक उम्मेदवारहरुको समावेशी सूची क्रमसंख्या निर्धारण गरेरै निर्वाचन आयोगमा बुझाइसकेकाले पुनः यसलाई तलमाथि गर्नु कत्तिको कानुनसम्मत छ ? फेरि निर्वाचन आयोगले दलले बुझाएको सूचीको क्रमसंख्यामा तलमाथि हुनै नसक्ने अडान लिइरहेका बेला र प्रस्टै आचारसंहितामा उल्लेख समेत गरिसकेकाले के अब राजनीतिक दलहरूले आचारसहिंता लत्याएरै समानुपातिक सांसद चयन हुने भयो ? के दलहरूले निर्वाचन आयोगको निर्देशन विपरीत केरमेट गरेर तलमाथि पारेर बुझाएको सूचीलाई नै आयोगले अन्तिम रूप दिन्छ ? यो कुरा सबैको चासो बनेको छ । दलहरूले चाहे असम्भव भन्ने केही छैन भन्ने कुरा समेत यसले पुष्टि गरेको छ । लैङ्गिक समानता र सामाजिक समावेशीकरणको मुद्दा अहिले सडकदेखि सदनसम्म, गाउँदेखि सहरसम्म चर्को रूपमा उठिरहेका बेला यो परिणामले फेरि प्रतिस्पर्धाको बिचमा ठुलै खाडल छ र त्यो खाडल पार गर्न पहुँचबिना सम्भव छैन भन्ने कुरा पुष्टि गरेको छ । मेरो जिज्ञासा र गुनासोलाई निर्वाचन आगोगका जिम्मेवार व्यक्ति सँगसँगै पार्टीका निर्णायक तहमा बसेकाहरुसम्म पहुँच हुनेहरुले पुर्याइदिनुहुन समेत हार्दिक अनुरोध गर्दछु । समानुपातिक सूचीलाई विधि विपरीत सच्याउँदा आउने निश्चित भएर पनि चिप्लिएकाहरु लाई अब न्याय भनेकै केवल नेताहरूले दिने सहानुभूति मात्र हो । अन्तिममा सबै समानुपातिक प्रदेश माननीयहरुलाई बधाई तथा शुभकामना । अहिलेलाई यत्ति   लेखक: नेकपा एमाले जिल्ला सदस्य तथा अनेमसंघ रोल्पाकी अध्यक्ष हुन ।"
राष्ट्रियसभा पूर्ण एकल संक्रमणीय नहुने,"काठमाडौं : शुक्रबार जारी अध्यादेशका अनुसार राष्ट्रियसभा निर्वाचनमा सबै पदमा एकल संक्रमणीय चुनाव प्रणाली लागू नहुने व्यवस्था छ । कोटाबाट प्रतिनिधि चयन गर्नुपर्ने भएकाले राष्ट्रियसभा निर्वाचनमा पूर्ण रूपमा एकल संक्रमणीय पद्धति लागू नहुने भएको हो । अध्यादेशअनुसार महिला र खुला पदका लागि एकल संक्रमणीय पद्धति लागू भए पनि दलित, अल्पसंख्यक वा अपांगता कोटामा यो प्रणाली लागू हुने छैन। राष्ट्रियसभामा प्रत्येक प्रदेशबाट आठ जना सांसद निर्वाचित हुनेछन् । त्यसमा तीन महिला, एक दलित, एक अपांगता भएका व्यक्ति वा पिछडिएको क्षेत्र र बाँकी तीन जना खुलाबाट निर्वाचित हुनेछन् । संविधानको धारा ८६ ले राष्ट्रियसभा गठनसम्बन्धी व्यवस्था गरेको छ । धारा ८६ को उपधारा २ (क) मा प्रदेशसभाका सदस्य, गाउँपालिकाका अध्यक्ष र उपाध्यक्ष तथा नगरपालिकाका प्रमुख र उपप्रमुख रहेको निर्वाचक मण्डलद्वारा संघीय कानुनबमोजिम प्रदेशसभा सदस्य, गाउँपालिकाका अध्यक्ष र उपाध्यक्ष तथा नगरपालिका प्रमुख र उपप्रमुखको मतको भार फरक हुने गरी प्रत्येक प्रदेशबाट कम्तीमा तीन महिला, एक दलित र एक जना अपांगता भएका व्यक्ति वा अल्पसंख्यकसहित ८ जना गरी निर्वाचित ५६ जना रहने भनिएको छ । त्यसरी हेर्दा प्रत्येक प्रदेशबाट निर्वाचित हुने दलित र एक जना अपांगता भएका व्यक्ति वा अल्पसंख्यकको कोटामा एकल संक्रमणीय प्रणाली लागू हुने छैन । अध्यादेशले नै १४ पदमा बहुमतीय प्रणाली र ४२ पदमा मात्र एकल संक्रमणीय चुनाव प्रणाली लागू हुने व्यवस्था गरेको छ । एक पद मात्र तोकिएको कोटामा बढी भएको मत अर्को उम्मेदवारमा सर्ने वा संक्रमण हुन सक्दैन । ५९ सदस्यीय राष्ट्रियसभामा एक महिलासहित तीन जना सरकारको सिफारिसमा राष्ट्रपतिबाट मनोनीत हुनेछन् । कोटाबाट प्रतिनिधि चयन गर्नुपर्ने भएकाले राष्ट्रियसभा निर्वाचनमा पूर्ण रूपमा एकल संक्रमणीय पद्धति लागू नहुने भएको हो । अध्यादेशको दफा ३ मा एक पदका लागि मात्र हुने चुनावमा बहुमतीय प्रणाली लागू हुने स्पष्ट व्यवस्था छ । उपदफा (१) मा जुनसुकै कुरा लेखिएको भए पनि सो उपदफा बमोजिमको कुनै समूहबाट एक जना सदस्य मात्र निर्वाचित गर्नुपर्ने अवस्थामा सबैभन्दा बढी मत प्राप्त गर्ने उम्मेदवार निर्वाचित हुनेछ, उक्त उपदफामा उल्लेख छ । संसद्का जानकारहरू विगतमा यस्तो कोटा प्रणाली नतोकिएका कारण राष्ट्रियसभामा पूर्ण एकल संक्रमणीय चुनाव प्रणाली अपनाइएको र अध्यादेशले बहुमतीय र एकल संक्रमणीय गरी दुई प्रकारको चुनाव प्रणाली अवलम्बन गरेको बताउँछन् । राष्ट्रियसभा सदस्यका लागि प्रदेशसभाका सांसद र स्थानीय तहका पदाधिकारी (गाउँपालिका र नगरपालिकाका प्रमुखउपप्रमुख) ले दिने मतको भार भने फरक हुनेछ । अध्यादेशले प्रदेशसभाका सांसदले दिने मतको भार ४८ र स्थानीय तहका पदाधिकारीले दिने मतको भार १८ हुने व्यवस्था गरेको छ । ०४८ सालको कुल जनसंख्या २ करोड ६४ लाख ९४ हजार ५ सय ४ लाई कुल प्रदेश सांसदको संख्या (५५०) ले भाग गरी आउने योगफललाई पुन:१ हजारले भाग गरेर प्रदेशसभाका सांसदले दिने मतको भार निर्धारण गरिएको छ । यस्तै, कुल जनसंख्यालाई गाउँपालिकानगरपालिका प्रमुखउपप्रमुख (७५३ को दोब्बर) ले भाग गरी आएको योगफललाई पुन:एक हजारले भाग गरी स्थानीय तहका पदाधिकारीले दिने मतको भार १८ निकालिएको छ ।"
यसरी फुक्यो अध्यादेशको गाँठो,"काठमाडौं : राष्ट्रियसभा निर्वाचन प्रणालीका नाममा अढाइ महिनायता जारी दलीय द्वन्द्व टुंग्याउँदै राष्ट्रपति विद्यादेवी भण्डारीले शुक्रबार मन्त्रिपरिषद्को अध्यादेश स्वीकृत गरेकी छन् ।राष्ट्रपतिले नेपालको संविधानको धारा ११४ को उपधारा १ बमोजिम अध्यादेश जारी गरेकी हुन् । सरकारले कात्तिक ६ गते नै राष्ट्रपतिसमक्ष पठाएको अध्यादेश निर्वाचन प्रणालीका विषयमा ठूला दलबीच हानथापका कारण रोकिँदै आएको थियो । एमाले र कांग्रेसबीच राष्ट्रियसभा निर्वाचन एकल संक्रमणीय पद्धतिबाट गर्ने कि बहुमतीयबाट भन्ने विवादसँगै गतिरोध लम्बिइरहँदा माओवादी केन्द्र अध्यक्ष पुष्पकमल दाहालले राष्ट्रपति र शीर्ष नेताबीच चरणबद्ध वार्तामार्फत विवाद हल गराएका थिए । दलहरूबीच विवाद र गतिरोध अन्त्यका लागि मैले राष्ट्रियसभा निर्वाचन अध्यादेश प्रमाणीकरण गरेको हो, शीतलनिवासमा शुक्रबार बिहान प्रधानमन्त्री शेरबहादुर देउवासँग भेटपछि राष्ट्रपतिको भनाइ उद्धृत गर्दै बालुवाटार स्रोतले भन्यो, अध्यादेश प्रमाणीकरणसँगै राजनीतिक गतिरोध अन्त्य हुने र नयाँ सरकार गठनका लागि वातावरण बन्ने मेरो अपेक्षा छ । राष्ट्रपति र प्रधानमन्त्रीबीच भएको एक घन्टा लामो छलफल मुलुकको विद्यमान राजनीतिक परिस्थिति र भावी सरकार गठनलगायत विषयमा केन्द्रित थियो । गाँठो फुकाउन दाहालको अग्रसरता एमालेले बहुमतीय बाटोबाट राष्ट्रियसभा चुनाव हुनुुपर्ने भनी लिएको अडानबीच सरकारले भने एकल संक्रमणीय विधिबाट चुनाव गर्न अध्यादेश अघि बढाएको थियो । दुई दलबीच यो विवादले इगो को रूप लिँदै गएपछि अघि सरे, माओवादी अध्यक्ष दाहाल । बुधबार एमाले अध्यक्ष केपी ओली र दाहालबीचको वान् टु वान् वार्ता भएपछि बिहीबार बिहान दाहाल र राष्ट्रपतिबीच डेढ घन्टा लामो वार्ता भएको थियो । सोही साँझ बालकोटमा ओली र दाहालबीच फेरि वार्ता भयो । ओलीले दाहालसँग कुरा गरेपछि एमालेका वरिष्ठ नेता सुवास नेम्बाङसँग टेलिफोनमार्फत परामर्श गरे । त्यसपछि नेम्बाङले दाहाललाई टेलिफोन गरे । त्यसै दिउँसो एमाले स्थायी समितिको बैठक बस्यो । त्योसँगै माओवादी सचिवालयको बैठकमा दाहालले एमालेसँग अध्यादेशको अवरोध खुलाउनेबारे विस्तारमा कुराकानी भएको स्रोतले जानकारी दियो । राष्ट्रियसभा चुनाव प्रणाली एकल संक्रमणीय हुने कि बहुमतीय भन्ने अढाइ महिनाको दलीय द्वन्द्व किनारा लगाउँदै राष्ट्रपति भण्डारीले शुक्रबार सरकारी अध्यादेश स्वीकृत गरिनसहमति जुटाउन दाहालको दौडधुप संघप्रदेशको चुनाव परिणाम घोषणा भएको तीन साता बितिसक्दा पनि अध्यादेशको विवाद कायमै रहँदा अन्योल बढ्न सक्ने देखेपछि दाहाल अग्रसर भएका हुन् । अध्यादेश गठनका कारण नयाँ सरकार गठन र वाम एकतामै असर पर्ने देखेपछि उनी सहमति खोज्नका लागि हतारिएको माओवादी उच्च स्रोत बताउँछ । उनीनिकट एक नेताले भने, गतिरोध तोड्न कसै न कसैले अग्रसरता गर्नै पर्ने थियो, दुई ठूला दलको नेतृत्व तयार नभएपछि अध्यक्ष अघि बढ्नुभएको हो । किन पछि हट्यो एमाले ? एमाले चुनावमा सर्वाधिक ठूलो पार्टी बन्न सफल बने पनि उसलाई अध्यादेश अड्काउन राष्ट्रपति उक्साउँदै आएको आरोप लागेको थियो । देउवाले अध्यादेशलाई बहाना बनाएर सत्ता लम्ब्याउने खतरा बढेको निष्कर्ष निकाल्दै एमाले स्थायी समिति बैठकमा नेताहरूले अब विकल्प खोज्नुपर्ने बताएका थिए । माओवादी अध्यक्ष दाहालले पनि अध्यादेशका नाममा गतिरोध लम्ब्याउँदा बाहिर सन्देश राम्रो नजाने भन्दै ओलीलाई सम्झाएपछि उनले अडान छाड्ने संकेत दिएका थिए । राष्ट्रपतिले एमाले नेता नेम्बाङसँग शुक्रबार बिहान शीतल निवासमा भेट्दै आफूले अध्यादेशको विवाद टुंग्याउन गरेका भेटघाटबारे जानकारी गराएकी थिइन् । राष्ट्रपतिका स्वकीय सचिव जिवत्स साहले अन्नपूर्णसँगको कुराकानीमा भने, राष्ट्रपतिले ठूला पार्टीसँग परामर्श गर्नुभयो र प्रधानमन्त्री देउवासँग एक घन्टा लामो विशेष परामर्शपछि अध्यादेश जारी गर्नुभयो । राष्ट्रियसभा निर्वाचन बहुमतीय प्रणालीबाट हुनुपर्छ भन्दै अडान लिने एमाले एकाएक सहमतिनिकट पुग्नुको कारणबारे जिज्ञासा राख्दा स्रोत भन्छ, देशको आवश्यकता वामपन्थी गठबन्धनको सरकार चाँडोभन्दा चाँडो बन्नु, अध्यादेशकै नाममा राष्ट्रिय तथा अन्तर्राष्ट्रिय चलखेल रोक्नु, अध्यादेशको पक्षमा रहेको कांग्रेस बाहेकका संघीय फोरम र राजपासँग निकट हुनु हो । कांग्रेस, संघीय फोरम, राजपा अध्यादेशको पक्षमा थिए भने एमाले र माओवादी बहुमतीय प्रणालीका पक्षमा उभिँदै आएका थिए । एमाले नेता नेम्बाङले अध्यादेशको विषय यसरी लम्बिनु, जटिल बन्दै जानमा सरकारको गैरजिम्मेवारी कारक रहेको बताए । उनले भने, स्थानीय तहको मतगणना जारी भएपछि हतास भएर बहुमतीय प्रणालीबाट एकल संक्रमणीय प्रणालीमा जानु राम्रो भएन । सरकारले सहमतिका लागि लिनुपर्ने न्यूनतम अग्रसरताबाट समेत पछि हटेको भन्दै नेम्बाङले आलोचना गरे । अध्यादेश जारी भयो । राष्ट्रियसभा निर्वाचन प्रक्रिया अघि बढ्यो । सरकार निर्माणसँग यसको सरोकार नरहेकाले अब चाँडोभन्दा चाँडो ताजा जनादेशअनुसार सरकार गठन हुनुपर्छ, नेम्बाङले भने, राष्ट्रपतिलाई निर्वाचन आयोगले प्रतिनिधिसभा तर्फको समानुपातिक मतपरिणाम बुझाउँदै सरकार निर्माण प्रक्रिया खोलिदिनुपर्छ । माओवादी केन्द्रका नेता कृष्णबहादुर महराले अन्तत: राष्ट्रपतिले अध्यादेश जारी गर्नु सरकार निर्माणका लागि बाटो खोल्नु रहेको जानकारी दिए । अध्यादेश संसद् बसेको एक महिनाबीच पारित गर्नुपर्ने र त्यसो गर्दा संशोधन गरे हुने कुरामा ठूलो विवादको औचित्य नरहेको महराले स्पष्ट गरे ।"
गाउँपालिकाको नाम परिवर्तन विरुद्ध यातायात बन्द,"रोल्पा : गाउँपालिकाको नाम परिवर्तन गर्ने निर्णय फिर्ताको माग गर्दै शनिबार बिहानदेखि पूर्वी र पश्चिम रोल्पामा यातायात बन्द गरिएको छ। विरोधमा उत्रिएको समूहले सुकिदह गाउँपालिका कार्यालय र वडा कार्यालयमा तालाबन्दी समेत गरेका छन्। सुवर्णावती गाउँपालिकाको नाम परिवर्तन गरी सहिद सुनिल स्मृति गाउँपालिका नामाकरण गरिएपछि चरणवद्ध आन्दोलनमा उत्रिएको संघर्ष समितिले पूर्वी रोल्पामा बिहानैदेखि यातायात बन्द गरेको हो। सुलिचौरको काँडधारा सडकमा टायर बालेर समितिले प्रदर्शन गरिरहेको छ। जिल्ला भित्रने नाकामा अवरोध गरिएपछि यातायातका साधन प्यूठान र रोल्पाको सिमाना भिंगृमा अलपत्र परेका छन्। सदरमुकाम लिबाङदेखि सुलिचौर हुँदै बाहिरिने सवारी साधन समेत अलपत्र परेका छन्। पुस १२ गते गाउँपालिकाको दोस्रो सभाबाट बहुमतले नाम परिवर्तनको निर्णय गरिएपछि आन्दोलन चर्किएको छ। नेपाली कांग्रेसबाट उम्मेदवार बनेर विजयी भएका जनप्रतिनिधि निर्णयमा सामेल भएका थिएनन्। निर्णय गर्ने बेला उनीहरूले बै हलमै नाराबाजी समेत गरेका थिए। माओवादी केन्द्रबाट विजयी उम्मेदवारहरूले बहुमतबाट नाम परिवर्तन गरेका थिए। युद्धका बेला सेनाको आक्रमणबाट मारिएका लडाकु कमाण्डर किमबहादुर थापा सुनिल को नामबाट गाउँपालिकाको नामाकरण गरिएको हो। सुनिल गाउँपालिका उपाध्यक्ष वागमति क्षेत्रीका पति हुन्। अध्यक्ष गुणेन्द्र घर्तीले लोकतान्त्रिक संस्कार देखाउन आवश्यक रहेको प्रतिक्रिया दिए। बहुमताबाट नाम परिवर्तन गर्न सकिने प्रावधानलाई टेकेर गरिएको निर्णयको सम्मान आवश्यक रहेको उनको जिकिर छ। माओवादी इतरका सुलिचौरका स्थानीय दलहरू समेत नाम परिवर्तनको विरोधमा उत्रिएका छन्। माग सुनुवाई नभए शिक्षण संस्था, बजार, कलकारखाना सबै अनिश्चितकालीन बन्द गर्ने कार्यक्रम तय गरेको आन्दोलनरत वडा नम्बर ४ का अध्यक्ष गञ्ज क्षेत्रीले जनाए। सडकमा ढुंगा तेर्स्याउँदै संघर्षमा उत्रिएकाहरू । उता पश्चिम सुकिदह गाउँपालिकाको नाम र केन्द्र परिवर्तन गरेपछि असन्तुष्टहरूले चरणवद्ध आन्दोलन जारी राखेका छन्। केन्द्र र नाम परिवर्तनको निर्णय फिर्ताको माग गर्दै संघर्ष समिति नै निर्माण गरिएको छ। रोशन वलीको संयोजकत्वमा रहेको संघर्ष समितिले गाउँपालिकाको कार्यालय र वडा कार्यालयमा तालाबन्दी गरेका छन्। यातायातका साधन समेत चलाउन रोक लगाएका छन्। शुक्रबार दिउँसो गाउँपालिकाको कार्यालयमा उनीहरूले तालाबन्दी प्रयास गरेका थिए। गाउँपालिका प्रमुख वीरबहादुर खत्री र उपाध्यक्ष रिता घर्ती कार्यालयबाट बाहिरिन नमानेपछि विरोधमा रहेकाहरूले उनीहरु कार्यालय भित्र रहेकै बेला तालाबन्दी गरेका थिए। उनीहरू बेलुकामात्र कार्यालयबाट बाहिरिएका थिए। गाउँ सभाको बहुमतबाट युद्धमा मारिएका गंगा र देवको नामबाट गंगादेव गाउँपालिका बनाउने र सुखाओढारमा रहेको केन्द्र एक किलोमिटर माथिको भागमा सार्ने निर्णय भएको थियो। तीन हप्ताअघि निर्णय भएदेखि त्यहाँ विरोध जारी छ। निर्णय फिर्ता नलिएसम्म आन्दोलन जारी राख्ने संघर्ष समितिका संयोजक वलीले जनाए। गंगा गाउँपालिकाका अध्यक्ष बीरबहादुरका पत्नी हुन्, जो युद्धमा राज्यपक्षबाट मारिएका थिए। देव त्यस भेगमा मारिने पहिलो लडाकु हुन्। उनका दाइ सुन्दर वली अहिले नेत्रविक्रम चन्द विप्लव नेतृत्वको नेकपाका नेता हुन्। सहिदको सम्मान गर्ने भन्दै गंगादेव नामाकरण गरिएको गाउँपालिका अध्यक्ष खत्रीले दावी गर्दै आएका छन्। युद्धमा मारिएका सबैलाई मृतक भनेर सरकारबाट राहत दिइएको भन्दै गाउँपालिकाको नामको सहिदको सम्मान भन्नुको अर्थ नहुने कतिपयले जिकिर गरेका छन्। एउटै गाउँपालिकामा दर्जनौ मृतक भएकाले केही व्यक्ति विशेषको नामबाट गाउँपालिकाको नामाकरण गलत हुने विरोधीहरूको तर्क छ। सुदुर गाउँमा स्थानीय सरकारकै कार्यालयमा तालाबन्दी गरिएपछि सुरक्षा संवेदनशीलता बढेको जिल्ला प्रहरी प्रमुख एवं प्रहरी नायव उपरिक्षक ज्ञानेन्द्र प्रसाद फुयाँल बताउँछन्।"
मुख्यमन्त्रीमा एमालेको दाबी,"सुर्खेत : प्रदेश नं ६ को मुख्यमन्त्रीमा संस्थागत रूपमै एमालेले दाबी गरेको छ । आफूहरूको आधार क्षेत्र रहेको भन्दै माओवादीले यो प्रदेशको मुख्यमन्त्रीमा दाबी गरिरहँदा एमालेले भने कुनै पनि हालतमा नेतृत्व छाड्न नसकिने जानकारी दिएको छ । एमाले प्रदेश कमिटी बैठकले निर्णय नै गरेर यसबारेमा पार्टी नेतृत्वको ध्यानाकर्षण गराएको छ । गठबन्धन बनाएर निर्वाचन लडेका एमाले र माओवादी केन्द्रबीच यो प्रदेशको मुख्यमन्त्री हात पार्न रस्साकस्सी हुने देखिएको छ । प्रदेश सरकार गठनका लागि दुई पार्टीबीच भागबन्डा हुँदा आफूहरूको रोजाइमा प्रदेश ६ नै पहिलो प्राथमिकतामा हुने माओवादी नेताहरू बताउँछन् । जनयुद्धको उद्गम क्षेत्र भएकाले पनि यो प्रदेशमा सरकारको नेतृत्व आफूहरूले पाउनुपर्ने माग माओवादी नेताको छ । तर माओवादीको यही मनोभावना बुझेको एमालेको प्रदेश कमिटीले विभिन्न आधार पेस गर्दै यो प्रदेशको नेतृत्व माओवादीलाई छाड्न नहुने निर्णय पार्टी केन्द्रलाई बुझाएको हो । यो प्रदेशमा आफ्ना सबै उम्मेदवार विजयी गराउन सफल भएको, प्रदेशसभाका ४० सिटमध्ये ५० प्रतिशत अर्थात् एमाले एक्लैको २० सिट रहेको, यो प्रदेशमा समानुपातिकतर्फ पनि पहिलो भएको, स्थानीय तहमा पहिलो शक्ति बनेको साख कायमै राखेको र पार्टीले सबैभन्दा बढी सिट जित्ने प्रदेशमध्ये प्रदेश ६ तेस्रोमा पर्न सफल भएकाले पनि नेतृत्व छाड्न नहुने एमाले प्रदेश कमिटीको तर्क छ । एमाले उपाध्यक्ष तथा प्रदेश कमिटी संयोजक युवराज ज्ञवालीको अध्यक्षतामा सम्पन्न बैठकले यो प्रदेशको नेतृत्व माओवादीलाई छाड्न नहुने निर्णय गरेको हो । यही निर्णय पार्टीका शीर्ष नेताहरूलाई समेत बुझाएर प्रदेश कमिटीका नेताहरूले ध्यानाकर्षण गराइसकेका छन् । प्रदेशमा पार्टीका सबै उम्मेदवार जिताएका छौं, प्रदेशसभाको आधा सिट हामीसँग छ, एमाले प्रदेश ६ का सहसंयोजक यामलाल कँडेलले भने, एमालेबिना यो प्रदेशमा सरकारका लागि कसैको बहुमत पुग्दैन, प्रदेशमा सबैभन्दा ठूलो दल हामी बनेका छौं । यसकारण नेतृत्वमा हामीले दाबी गरेका हौं । सरकारको नेतृत्व अरूलाई छाड्न सकिन्न । अब गठबन्धनको नभई एउटै पार्टी बनाएर सरकार गठन गर्नुपर्ने उनले बताए । प्रदेश ६ मा एमालेलाई एक्लै सरकार बनाउन एक सिट मात्र अपुग छ । ४० जना प्रदेश सांसद रहेको प्रदेशसभामा एमालेसँग २० जना सांसद छन् । सरकार गठनका लागि आवश्यक बहुमत २१ सिट हो । पार्टीसँग एक सिट मात्र कम भएको र उसको सहभागिताबिना प्रदेशमा सरकार नै बन्न नसक्ने अवस्था देखेपछि एमाले नेताहरू मुख्यमन्त्रीको दौडाहामा छन् । मुख्यमन्त्रीको आकांक्षासहित सुर्खेतबाट प्रदेशसभा सदस्यमा विजयी एमाले नेता यामलाल कँडेलले भने, प्रदेशमा हामीले एक्लै सरकार बनाउन सक्ने अवस्था छ । अरूलाई नेतृत्व किन सुम्पिने रु स्वभावैले ठूलो दलले नै सरकारको नेतृत्व गर्ने हो, ठूलो पार्टीको जिम्मेवारीमा रहेको नेता नै मुख्यमन्त्री हुन्छ । एमालेभित्र पोलिटब्यूरो सदस्य प्रकाश ज्वालालाई पनि मुख्यमन्त्रीका रूपमा चर्चा गरिएको छ । उनी यही आकांक्षासहित सल्यानबाट प्रदेशसभा सदस्यमा विजयी भएका छन् । यद्यपि उनले यस विषयमा पार्टीभित्र कुनै बहस नभएको भन्दै छलफलबाटै टुंगो लाग्ने जानकारी दिए । यसैबीच एमाले प्रदेश कमिटीले हालसम्म एकजना पनि स्थायी समितिमा नरहेकाले प्रदेश ६ बाट पनि प्रतिनिधित्वको माग गरेको छ । आफूहरूले यो प्रदेशबाट अब बन्ने केन्द्र सरकारमा पनि अनिवार्य प्रतिनिधित्वको माग गरेको उनले बताए ।"
