शीर्षक,विवरण
अन्तर्राष्ट्रिय श्रमिक महिला दिवस : व्यवहार बदलौं,"अन्तर्राष्ट्रिय श्रमिक महिला दिवसको १०८ औं संस्करण आज विश्वभर मनाइँदैछ। लैंगिक आधारमा मान्छेबीच हुने विभेदविरुद्ध थालिएको यो अभियानले आजसम्म आइपुग्दा संसारलाई महिलामैत्री बनाउन धेरै काम गरेको छ। तर धर्म, सम्प्रदाय, मूल्य र मान्यताका नाममा सदियौंदेखि लादिएका कतिपय विचार र आदतका कारण यति धेरै संघर्ष र अभियान चलाइँदा पनि महिलाप्रतिको विभेद जारी छ। महिला आन्दोलनको पहिलो संगठित नेतृत्व गरेकी जर्मन नागरिक क्लारा जेटकिन महिलाको मुक्ति पुँजीवादको ध्वंसमा देख्थिन्। उनको युगको कुरा थियो त्यो। उनले त्यसो भनेको सय वर्ष नाघिसक्दा पनि पुँजीवादले आफूलाई कतिपय क्षेत्रमा सुधार गरेको छ। समान ज्यालाको माग राखेर आन्दोलन गरेको शताब्दी नाघ्दा पनि कतिपय स्थानमा महिला भएकै कारण ज्यालामा विभेद त छँदैछ, महिलामाथि हुने हिंसा अनेक क्षेत्रमा अनेक रूपमा कायम छन्। विचार, ज्ञान, ध्यान होस् या भौतिक वस्तु होस्, सबैथोक बेचेर शक्तिशाली हुने यो युगमा पुँजीवादले अनेक नाममा महिलालाई शोषण गरिरहेकै छ। पुँजीवादी उत्पादन प्रणालीले महिलालाई चुलाचौका, खेतबारी र घाँसस्याउलाबाट आज बजारमा ल्याएर उपयोग गरिरहेकै छ । विश्व महिला आन्दोलनको श्रीगणेश भएको तीन दशकपछि नेपालमा पनि महिलाविरुद्ध भएका तथा समाजका अन्य विभेदविरुद्ध योगमाया न्यौपाने र उनका ६ दर्जन समर्थकले नदीमा हेलिएर ज्यान फाले। राणा शासनकालमा नेपाली महिलाले गरेको त्यो स्तरको सचेत विद्रोह सम्भवतः विश्वकै नमुना थियो। तर महिला विद्रोह र आन्दोलनका यति लामो इतिहासको गौरव बोकेर पनि हाम्रो समाज अझै महिला हिंसाका डरलाग्दा खबर पढ्न विवश छ। बोक्सीको आरोप, बिहेमा पर्याप्त दाइजो नल्याएको निहुँ, प्रेम र विवाह प्रस्ताव स्वीकार नगरेका नाममा महिलामाथि अकल्पनीय हिंसा हुने गरेका छन्। त्यसो त स्वास्थ्यकर्मी र औषधि अभावमा दुर्गमका कतिपय सुत्केरीको अकालमा ज्यान जाने गरेको छ। साना नानीमाथि गरिने यौनहिंसा, बलात्कार र गर्भमा छोरी पहिचान भएकै कारण तिनको हत्या हुने प्रचलन कहालीलाग्दो छ। यसका गम्भीर सामाजिक कारण छन् र तिनको पहिचान नगरी मातृजातिमाथि कायम विभेदको अन्त्य हुन सक्दैन। महिलामाथिको विभेदका कारण हजारौं वर्षदेखिको सामन्ती सत्ता हो। यस्तो सत्ताले सामाजिक, धार्मिक र राज्यसत्ताको नेतृत्व महिलालाई सुम्पन चाहेन। केही पूर्वीय पुराणमा नारीहरूले केन्द्रीय चरित्रका रूपमा भूमिका खेले पनि आजका दिनमा समेत महिलाको भूमिका सन्तानोत्पादन र घरभान्छामा बढी छ। उनले गर्ने बालबच्चा पोषण, शिक्षादीक्षामा सहयोग र घरधन्दाका सबै कामलाई अनुत्पादकका रूपमा व्याख्या गरिने गरिन्छ। जबकि महिलाको अभावमा सोही कामका लागि एउटा घरले ठूलो रकम खर्चनुपर्ने हुन्छ। विज्ञानले महिला र पुरुषबीच कुनै पनि खालको भौतिकमानसिक फरक नभएको पुष्टि गरिसक्दा र महिलाले पटकपटक विभिन्न क्षेत्रमा उदाहरणीय बनेर आफूलाई पुष्टि गरिसक्दा पनि महिलामाथिको निरन्तर विभेद संसारकै लागि सरमको विषय हो। शक्ति र सम्पत्तिले आधुनिक समाजमा सिर्जना गरेको विभेद त विश्वव्यापी छँदैछ, तर संसारलाई आँखा देखाउने मातृशक्तिप्रतिको विभेद निर्मूृल पार्न सक्नुपर्छ। लैंगिक समताको विषय महिलाको मात्रै होइन, सबै जागरुक मान्छेको साझा विषय हो। महिलामाथिको विभेद पुरुषका लागि पनि लज्जाको विषय हुँदै हो। विभेद अन्त्यका लागि महिलाको मात्रै होइन, पुरुषको भूमिका उत्तिकै अपेक्षित छ।"
पाँच वर्ष नेपालका लागि असाधारण उपलब्धिको समय हो : प्रधानमन्त्री ओली,"काठमाण्डौ : प्रधानमन्त्री केपी शर्मा ओलीले आउने पाँच वर्ष नेपालको विकासका लागि असाधरण समय हुने बताए। आउने आधा दशक नेपालका लागि असाधारण हुनेछ प्रधानमन्त्री ओलीले भने यो समय सफलता,परिवर्तन र उपलब्धीको समय हुनेछ। नेपाल उद्योग वाणिज्य महासंघले आयोजना गरेको ७ औं अन्तराष्ट्रिय व्यापार मेलाको बिहीबार राजधानीमा उद्घाटन गर्दै प्रधानमन्त्री ओलीले सरकार निजी क्षेत्रको संरक्षणमा प्रतिवद्ध भएको विश्वास दिलाए। प्रधानमन्त्री ओलीले सरकार सार्वजनिक,निजी र सहकारी मार्फत समृद्धिको यात्रामा अघि बढ्ने बताए। प्रधानमन्त्री ओलीले भने सरकार निजी क्षेत्रसँग सहकार्य गरेर अघि बढ्न तयार छ। वर्तमान सरकार देश र जनताप्रति उतरदायी भएको बताउदै प्रधानमन्त्री ओलीले सरकार भ्रष्टाचारका विरुद्ध र देशको दुरदृष्टिका पक्षमा रहेको बताए। प्रधानमन्त्री ओलीले भने सरकारका सम्पूर्ण प्रयास उत्पादन वृद्धि,आकर्षक रोजगारी र आकर्षक अवसरका लागि केन्द्रित हुनेछन् । जनताको काम छिटो छरितो ढंगले गर्नका लागि अत्याधुनिक प्रविधिको प्रयोग गरिने प्रधानमन्त्री ओलीको भनाइ छ। प्रधानमन्त्री ओलीले नेपालको आयात र निर्यात व्यापारको खाडल डरलाग्दो भएकोले त्यसलाई पुर्न निर्यातजन्य उत्पादन बढाउन प्रधानमन्त्री ओलीले सुझाव दिए। हामी १०० रुपैंयाको सामान किन्दा ७ रुपैंयाको सामान बेच्दा रहेछौं प्रधानमन्त्री ओलीले भने हरेक पटक हामी ९३ रुपैंया घाटाको व्यापार गरिरहेका छौं। यसलाई उकास्ने एक मात्र माध्यम निर्यात व्यापार बढाउनु हो। पर्यटन व्यावसाय नेपालको अर्थतन्त्र उकास्ने एउटा महत्वपूर्ण स्रोत हुन सक्ने प्रधानमन्त्री ओलीको भनाइ छ। तर यसका लागि पर्यटनमैत्री सडक र होटल हुनुपर्ने प्रधानमन्त्रीको धारणा छ। एकपटक नेपाल आएको पर्यटकले फेरीफेरी पनि आउने चाहना राखोस प्रधानमन्त्री ओलीले भने एकपटक चन्द्रागिरी डाँडामा पुगेको पर्यटक कलंकीको जाम सम्झेर फेरी नफर्कने स्थिति छ। यो अवस्थामा सुधार ल्याउनु आवश्यक छ। संयुक्त राष्ट्र संघले सन् २०३० सम्मका लागि तयार गरेको सहस्राव्दी लक्ष्य प्राप्त गर्न नेपालले द्रुत गतिमा विकास गर्नुपर्ने,गरिबी हटाउन स्थानीय स्तरमा रोजगारीका अवसर सृजना गर्नु पर्ने प्रधानमन्त्री ओलीको भनाइ छ। यो लक्ष्य प्राप्त गर्न नेपाल प्रतिवद्ध छ। यसमा निजी क्षेत्रको सहयोगको पनि उतिकै जरुरी छ प्रधानमन्त्री ओलीले भने ।प्रधानमन्त्री ओलीले भृकुटी मण्डपमा लागेको व्यापार मेलाको निरीक्षण समेत गरेका थिए।"
महरा सभामुख बन्ने !,"काठमाडौं : माओवादी केन्द्रले प्रतिनिधिसभा सभामुखमा वरिष्ठ नेता कृष्णबहादुर महरालाई अगाडि सार्ने तयारी गरेको छ। एमालेलाई राष्ट्रपति र माओवादीलाई सभामुख लिनेदिने गरी भागबन्डा भएअनुसार माओवादीले महरालाई अगाडि सार्न लागेको हो। यद्यपि यसको औपचारिक निर्णय भने उसले गरिसकेको छैन। शुक्रबार बिहान शीर्ष नेताको बैठक बसी महराको नाम अनुमोदन गर्ने तयारीमा अध्यक्ष पुष्पकमल दाहाल देखिएका छन्। नेताहरूसँग अनौपचारिक छलफलक्रममा दाहालले महरालाई सभामुखको जिम्मेवारी दिने योजना सुनाइसकेको खुमलटार स्रोतले बतायो। सभामुखमा तत्कालीन संविधानसभा अध्यक्ष सुवास नेम्बाङलाई जिम्मेवारी दिन एमालेले माओवादीसँग अन्तिमसम्म पनि छलफल गरेको थियो। बिहीबार साँझ पनि प्रधानमन्त्री तथा एमाले अध्यक्ष केपी ओली र माओवादी अध्यक्ष दाहालबीच प्रधानमन्त्रीनिवास बालुवाटारमा नेम्बाङको व्यवस्थापनको विषयलाई लिएर छलफल भएको थियो। छलफलमा सभामुख माओवादीलाई नै दिन ओली तयार भएको बताइएको छ। शनिबार दिउँसो १ बजे संसद्मा सभामुखका लागि निर्वाचन गर्ने संसद्को कार्यसूची छ। शुक्रबार (आज) बिहान १० बजेदेखि १ बजेसम्म सभामुखको उम्मेदवारी मनोनयनको कार्यसूची संसद् सचिवालयले बनाएको छ। माओवादीभित्र सभामुखका लागि महराका अतिरिक्त नेताहरू देव गुरुङ, गिरिराजमणि पोखरेल, अग्निप्रसाद सापकोटा, हरिबोल गजुरेल, लेखराज भट्टदेखि पूर्वसभामुख ओनसरी घर्तीसम्म आकांक्षी छन्। तर, अध्यक्ष दाहालले वरिष्ठ नेताहरू नारायणकाजी श्रेष्ठ र रामबहादुर थापा (बादल) लगायत नेतासँगको अनौैपचारिक छलफलपछि महरालाई अगाडि सार्न लागेका हुन्। महरा माओवादीभित्र यस्ता नेता हुन्, जसले शान्ति प्रक्रियामा माओवादी आएयता सबैभन्दा बढी अवसर प्राप्त गरेका छन्। २०६३ यता उनी कुनै न कुनै सुविधाको पदमा निरन्तर छन्। निर्वाचनअघिसम्म पनि उनी कांग्रेस सभापति शेरबहादुर देउवा नेतृत्वको सरकारका उपप्रधान तथा परराष्ट्रमन्त्री थिए। पार्टी प्रवक्ता तथा विदेश विभागजस्ता महत्वपूर्ण जिम्मेवारी पटक पटक सम्हालेका उनी २०६३ मा अन्तरिम विधायक हुँदै संसद् प्रवेश गरेयता अहिलेसम्म निरन्तर संसद्मा छन्। अहिले पनि उनी दाङबाट संसद्मा प्रतिनिधत्व गर्छन्। महरा २०६३ मा सञ्चारमन्त्री, २०६४ मा संविधानसभा सदस्य हुँदै २०६५ मा पुनः सञ्चारमन्त्री, २०६७ मा गृहमन्त्री भएका थिए। त्यस्तै, उनी २०७० मा दोस्रो संविधानसभा सदस्य हुँदै २०७३ मा उपप्रधान तथा अर्थमन्त्री र पछिल्लोपटक २०७४ मा उपप्रधान तथा परराष्ट्रमन्त्री थिए। उनले २०४८ सालमा पनि तत्कालीन संयुक्त जनमोर्चाबाट संसद्मा प्रतिनिधित्व गरेका थिए। महरालार्इ अवसर २०६४ संविधानसभा सदस्य २०६५ सञ्चारमन्त्री २०६७ गृहमन्त्री २०७० संविधानसभा सदस्य २०७३ उपप्रधान तथा अर्थमन्त्री २०७४ उपप्रधान तथा परराष्ट्रमन्त्री"
फागुन २५ र २६ मा नेपाल बन्दको कार्यक्रम छैन: विप्लव,"काठमाडौंः नेत्रविक्रम चन्द नेतृत्वको नेपाल कम्युनिस्ट पार्टीले फागुन २५ र २६ गते बन्दको कुनै कार्यक्रम नराखिएको जानकारी गराएको छ । विप्लव नेतृत्वको नेकपाका केन्द्रीय सदस्य दिपेश रुङछेङबुङ राईले शुक्रबार र शनिबार आफ्नो पार्टीले बन्दका कुनै कार्यक्रम नराखिएको जानकारी गराएका हुन् । हामीले फागुन २५ र २६ गते बन्दका कुनै कार्यक्रम राखेका छैनौँ, उनले भने, हाम्रो नाममा कसैले बन्द गर्न खोजेको हो भने त्यो गलत हो । शुक्रबार र शनिबार पूर्व माओवादी लडाकुको समूहले नेपाल बन्द गरेको भन्दै सर्वसाधरण त्रसित भएको अवस्थामा विप्लवबाट यस्तो स्पष्टोक्ति आएको हो । बन्दको हल्ला चलाउँदै हिँडेको अभियोगमा प्रहरीले बिहीबार माओवादीका केही पूर्वलडाकुहरुलाई पनि पक्राउ गरेको छ ।"
संसदमा चुनावै चुनाव,"काठमाडौं : चैत ५ गतेभित्र सबै निर्वाचन सम्पन्न गर्नुपर्ने संवैधानिक समय सीमाका कारण अबको डेढ सातासम्म संसद्मा नियमित रूपमा चुनाव हुने भएको छ। यस अवधिमा प्रतिनिधिसभामा प्रधानमन्त्रीले विश्वासको मत लिनेदेखि प्रतिनिधिसभा र राष्ट्रियसभाका नेताउपनेता चयन गर्ने कार्यसूची छ। संसद् सचिवालयले चैत ४ सम्म विभिन्न पदको चुनावी कार्यतालिका सार्वजनिक गरेको छ।संसद्का प्रवक्ता भरतराज गौतमका अनुसार प्रतिनिधिसभा सभामुखका लागि शुक्रबार उम्मेदवारी दर्ताको समय निर्धारण गरिएको छ। शनिबार सभामुखका लागि मतदान हुनेछ। प्रतिनिधिसभा प्रारम्भ भएको १५ दिनभित्र सभामुखको निर्वाचन गरिसक्नुपर्ने संवैधानिक बाध्यता छ। वाम गठबन्धनको बहुमत रहेकाले गठबन्धनको उम्मेदवार नै सभामुख बन्ने निश्चित छ। प्रतिनिधिसभाको सभामुख र उपसभामुखमध्ये एक जना महिला हुनुपर्ने र फरकफरक दलको हुनुपर्ने संविधानको धारा ९१ मा व्यवस्था छ। उक्त व्यवस्थाअनुसार नै फरक लिंग र दल मिलाउन उपसभामुखको निर्वाचन केही दिनपछि तोकिएको सचिवालयले जनाएको छ। प्रधानमन्त्री केपी ओलीले फागुन २७ गते प्रतिनिधिसभामा विश्वासको मत लिँदै छन्। प्रधानमन्त्री नियुक्त भएको एक महिनाभित्र प्रधानमन्त्रीले विश्वासको मत लिनुपर्ने संवैधानिक व्यवस्था छ। विगतमा संसद्बाट मात्र प्रधानमन्त्री निर्वाचित हुने व्यवस्था रहे पनि नयाँ संविधानले राष्ट्रपतिबाट नियुक्तिको व्यवस्था गरेको छ। प्रतिनिधिसभामा वाम गठबन्धनको झन्डै दुई तिहाइ मत रहेको र मधेसकेन्द्रित दलले पनि सघाउने तयारी भइरहेकाले प्रधानमन्त्री ओलीले दुई तिहाइ बहुमत पाउने अनुमान गरिएको छ। प्रतिनिधिसभामा प्रधानमन्त्रीले विश्वासको मत लिनेदेखि प्रतिनिधिसभा र राष्ट्रियसभाका नेताउपनेता चयन गर्ने कार्यसूची। फागुन २९ गते राष्ट्रपति निर्वाचन हुँदै छ। संसद्मा चुनाव नभए पनि संघीय संसद् र प्रदेश संसद्का सांसद राष्ट्रपति निर्वाचनका मतदाता हुन्। राष्ट्रपतिका लागि विद्यादेवी भण्डारी र कांग्रेसकी कुमारी लक्ष्मी राईले बुधबार उम्मेदवारी दिएका छन्। राष्ट्रपति निर्वाचनका लागि प्रदेशका सांसद काठमाडौं आउने क्रम सुरु भइसकेको छ। प्रवक्ता गौतमका अनुसार फागुन २८ गते राष्ट्रियसभा अध्यक्षमा मनोनयन दर्ताको कार्यतालिका तय भएको छ। राष्ट्रियसभामा पनि वाम गठबन्धनको स्पष्ट बहुमत रहेकाले गठबन्धनकै उम्मेदवारले जित्ने अवस्था छ। अध्यक्षका लागि ३० गते निर्वाचन तोकिएको छ। राष्ट्रियसभा अध्यक्ष र उपाध्यक्षमध्ये एक महिला हुनुपर्ने संविधानको धारा ९२ मा उल्लेख छ। चैत १ गते प्रतिनिधिसभाको उपसभामुख र चैत ३ गते राष्ट्रियसभा उपाध्यक्षका लागि उम्मेदवारी दिने कार्यतालिका छ। प्रवक्ता गौतमका अनुसार चैत २ मा उपसभामुख र ४ गते उपाध्यक्षको निर्वाचन हुनेछ। संविधानले नै निर्धारण गरेको समयसीमाभित्र सबै निर्वाचन गर्ने गरी कार्यतालिका बनाएका छौं, प्रवक्ता गौतमले भने, सबै पदको निर्वाचन सम्पन्न भएपछि संसद् अन्य बिजनेसमा प्रवेश गर्नेछ। दुवै सदनले आआफ्नो नियमावली बनाउन छुट्टाछुट्टै समिति बनाए पनि चुनावका कारण ती समितिले गति लिन सकेका छैनन्। चुनावी कार्यतालिका : फागुन २५ सभामुख उम्मेदवारी फागुन २६ सभामुख निर्वाचन फागुन २७ प्रधानमन्त्रीले विश्वासको मत लिने फागुन २८ राष्ट्रियसभा अध्यक्षका लागि उम्मेदवारी फागुन २९ राष्ट्रपतिको निर्वाचन फागुन ३० राष्ट्रियसभा अध्यक्षको निर्वाचन फागुन चैत १ उपसभामुख उम्मेदवारी फागुन २ उपसभामुख निर्वाचन फागुन ३ राष्ट्रियसभा उपाध्यक्षका लागि उम्मेदवारी फागुन ४ उपाध्यक्षको निर्वाचन"
अध्यागमनमा गृहमन्त्री पुगेपछि,"काठमाडौ : गृहमन्त्री रामबहादुर थापा बादलले अन्य देशका आपराधिक व्यक्ति नेपालको अध्यागमनबाट सजिलै छिर्न सक्ने सम्भावना रहेकाले त्यसलाइ रोक्ने गरी काम गर्न अध्यागनका अधिकारीलाई निर्देशन दिएका छन्। गृहमन्त्री भएपछि पहिलो पटक अध्यागमन विभाग पुगेका थापाले अन्र्तराष्ट्रिय जगतमा नेपालको अध्यागमन नाकाबाट आपराधिक व्यक्ति सजिलैसँग छिर्न सक्ने सन्देश गहिरहेको र त्यस्ता नकरात्मक सन्देशले देशको छबिमा नै असर पार्न सक्ने भएकाले अवाञ्छित व्यक्तिको सम्भावित नेपाल प्रवेशमा कडाई गर्न अध्यामगनका कर्मचारीलाई निर्देशन दिएका हुन्। केही दिनअघि अन्तराष्ट्रिय प्रहरी संगठन (इन्टरपोल)ले रेड कर्नर नोटिस जारी गरेका दक्षिण कोरियाका नागरिक पोखरामा पक्राउ परेका थिए। अध्यागमन र इन्टरपोलको डाटा जोडिएको भए कोरियाली नागरिक विमानस्थलमै पक्राउ पर्ने थिए। मन्त्री थापाले अध्यामगनका केही कर्मचारीको मिलेमतोमा अवैध काम गरेको सुन्नमा आइरहेकाले त्यस्ता नकरात्मक टिप्पणीको अन्त्य गर्ने गरी काम गर्न कर्मचारीलाई निर्देशन दिए। उनले केही दिन भित्रै सुधार देखिने गरी काम गर्न कर्मचारीलाई सुझाएका छन् । अध्यागमन देशको सुरक्षा र स्थिरतासँग जोडिएको क्षेत्र भएकाले अध्यागमनको सुधार हुन सके देशकै सुरक्षा अवस्था मजबुत हुने मन्त्री थापाले बताए। पाँच वर्षभित्रमा विकसित मुलुकका अध्यागमनले दिनेजस्तै सेवा, सुविधा र प्रविधिसहितको कार्यालय हुने गरी काम सुरु गर्नुहोस् गृहमन्त्री थापाले भने, अध्यागमनलाई प्रविधियुक्त बनाउन सरकार जस्तो सुकै आर्थिक सहयोग गर्न तयार छ। मन्त्री थापाले अध्यामगनका कर्मचारीलाई भने, तपाईहरु सेवानिवृत्त भएपछि साधारण नागरिकको रुपमा अध्यागमनबाट जुन किसिमको सेवाको अपेक्षा गर्नुहुन्छ हाे सोही अनुरुपको व्यवहार आज तपाईहरुले गर्नुहोस्। पछिल्लो पटक अघिल्लो साता मात्र नेपाल एयरलाइन्स र विमानस्थल अध्यागमनका केही कर्मचारीको आर्थिक सेिटङमा चारजना भारतीयलाई अवैध ढंगले हङकङ पठाउने प्रयत्न गरेका थिए। प्रकरणमा नेपाल एयरलाइन्सले आफ्ना तीन कर्मचारीलाई निलम्बन गरेको छ भने अध्यागमन विभागले एक कर्मचारलाई विमानस्थलबाट विभागमा झिकाएर अनुसन्धान अघि बढाएको छ। उक्त कार्यक्रममा गृहमन्त्रालयका सचिव मोहनकृष्ण सापकोटा र अध्यागमन विभागका महानिर्देशक दिपक काफ्लेको समेत उपस्थिती थियो। सो क्रममा महानिर्देशक काफ्लेले विभागको वर्तमान अवस्था र कामकारवाही बारे मन्त्री थापालाई जानकारी गराएका थिए।"
जब प्रचण्ड नारायणहिटी दरवारमा पुगे (फोटो फिचर),"काठमाडौं: नेकपा माओवादी केन्द्रका अध्यक्ष पुष्पकमल दाहाल प्रचण्ड बिहीबार साँझ शाह वंशीय राजाहरूले शासन गर्ने नारायणहिटी दरबार परिसरमा पुगेका छन् । त्यहाँ उनी निर्माणाधीन गणतन्त्र स्मारकको अवलोकन गर्न पुगेका हुन् । गणतान्त्रिक नेपालको स्थापनाका लागि सहादत प्राप्त गरेका, बेपत्ता नागरिक र अपांगता भएकाहरूको सम्मानमा स्थापित गणतन्त्र स्मारकको प्रचण्डले अवलोकन गरेका छन् । प्रचण्डले उक्त स्मारकको ऐतिहासिक महत्व भएको पनि बताए । यो स्मारक देश तथा विदेशका पर्यटकलाई नेपाली जनताको संघर्षको स्मरण गराउने गरी तयार गर्नुपर्ने पनि उनले बताए । 'यो स्मारक मेरा लागि झनै महत्वपूर्ण छ', उनले भने, 'यसले नेपाली जनताको महान संघर्षको इतिहास चित्रण गर्दछ । हामीले हाम्रो बलिदानीपूर्ण इतिहास झल्काउने गरी यसलाई अन्तिम रूप दिनु पर्छ ।'"
चर्किँदै विवाद : कुन प्रदेशको नाम के ?,"काठमाडौं : संघीयताको कार्यान्वयनसँगै देशका ७ वटै प्रदेशमा संसद र सरकार बनिसकेका छन्। सबै प्रदेशलाई उछिन्दै प्रदेश नम्बर ६ ले आफ्नो नाम र राजधानी टुंगो लगाइसकेको छ। अरु प्रदेश अंकले चिनिइरहँदा उसले आफूलाई कर्णाली प्रदेश नामाकरण गरेको हो। कर्णाली प्रदेशले अर्को मननयोग्य काम राजधानी छनोटमा पनि गरेको छ। अन्य प्रदेशमा राजधानीका लागि लफडा चलिरहेका बेला प्रदेश ६ ले सुर्खेतको वीरेन्द्रनगरलाई सर्वसम्म राजधानी बनाएको हो। अन्य प्रदेशमा विवादै विवाद बाँकी ६ वटा प्रदेशले न प्रदशेको नाम तोक्न सकेका छन् न राजधानी कहाँ राख्ने भन्ने टुङ्ग्याउन सकेका छन्। प्रदेश १, २, ३, ४, ५ र ७ को नाम के राख्ने र राजधानी कहाँ राख्ने भन्ने विषयमा विवाद जारी छ। प्रदेश ४ को राजधानी पोखराको विकल्प नभए पनि अन्य प्रदेशका राजधानीको विषयमा ठूलो विवाद छ। प्रदेशको नामाकरण र राजधानी तोक्न प्रदेश सभाको दुईतिहाइ बहुमत आवश्यक पर्ने संवैधानिक व्यवस्था छ। धेरैजसो सांसदहरू भूगोल, सांस्कृतिक तथा ऐतिहासिक पक्ष, राष्ट्रिय पहिचान झल्किने स्थान, नदी र हिमाललाई आधार बनाउनुपर्ने पक्षमा देखिन्छन्। पहिचान पक्षधरहरू भने जात र भाषासहितको आधारमा नाम राख्नु पर्ने पक्षमा देखिन्छन्, भलै पछिल्लो समय पहिचान पक्षधरको आवाज कमजोर हुँदै गएको छ। प्रदेश १ प्रदेशको नामकरण र राजधानीको विषयमा यो प्रदेशमा ठूलो मतान्तर छ। पहिचानवादी लिम्बुवान, खुम्बुवान र किरात प्रदेश राख्नुपर्ने पक्षमा छन्। किरात राई यायोख्खासहितका संगठनले प्रदेश १ को नाम किरात प्रदेश राख्न माग गर्दै मुख्यमन्त्री शेरधन राईलाई ज्ञापनपत्र नै बुझाइसकेका छन्। भूगोलका आधारमा कोशी, सगरमाथा, विराट, सिरिजंगादेखि विजयपुरसम्मको नाम चर्चामा छन्। प्रदेश १ का आर्थिक मामिला तथा योजना मन्त्री इन्द्र आङबो मौसम प्रदेशको नाम र राजधानीबारे प्रदेश सभामा प्रारम्भिक छलफल मात्रै भएको बताउँछन्। प्रदेश नाम : सगरमाथा, कोशी, विराट राजधानी : इटहरी, विराटनगर, धनकुटा, धरान पाँचथर ख का प्रदेश सभा सदस्य समेत रहेका आङबो सबै पार्टीको समझदारीमा प्रदेशको नामाङ्कन गरिने बताउँछन्। माओवादी केन्द्रका नेता समेत रहेका आङ्बो भन्छन्, पहिला पार्टीभित्रै समझदारी गर्छौँ, त्यसपछि प्रदेश सभामा लग्छौँ र सर्वसम्मत नाम राख्छौँ। प्रदेशको नाम र राजधानीका धेरै नाम आएको उनी स्वीकार्छन्। राजधानीका लागि विराटनगर, इटहरी, धरान र धनकुटाबाट ब्यापक लबिङ भइरहेको छ। सबैका लागि इटहरी केन्द्रबिन्दु भएपनि अस्थायी राजधानी विराटनगर तोकिएकाले मुख्यमन्त्री शेरधन राईको सरकारलाई राजधानी सार्न धेरै समस्या हुने अवस्था छ। प्रदेश १ मा वामगठबन्धनको दुईतिहाइ भए पनि उनीहरूमै नामाकरण र राजधानीबारे मत बाझिएको छ। प्रदेश १ का सभामुख प्रदीपकुमार भण्डारीले सबैलाई मान्य हुने गरी प्रदेशसभाले नाम र राजधानी तोक्ने बताउँछन्। प्रदेश २ मधेसी गठनबन्धनको सरकार रहेको प्रदेश २ को नाम के राख्ने भन्ने विषयमा पनि बहस जारी छ। प्रदेश २ को नाम जनकपुर, मिथिला, भोजपुर वा मधेस राख्नेबारे चर्चा चलिरहेको छ। मधेसवादी दलहरू प्रदेश २ को नाम मधेस राख्ने पक्षमा छन्। प्रदेश सभा सदस्य एवम् राजपाका महासचिव मनिष सुमन प्रदेशको नाम मधेस, राजधानी जनकपुर र भाषा बहुभाषिक हुनुपर्ने आफ्नो प्रस्ताव रहेको बताउँछन्। प्रदेश : मधेश, मिथिला, भोजपुर, जनकपुर राजधानी : जनकपुर वा वीरगन्ज राजपा र फोरमको केन्द्रीय कमिटीले नै प्रदेशको नाम र राजधानी टुङ्गो लगाउने पक्षमा उनी छन्। फोरम र राजपाले आफ्ना सांसद्लाई नाम, राजधानीबारे निर्देशित गर्नु पर्ने हो तर कसैको ध्यान त्यता गएकै छैन, उनले भने, सबै केन्द्रीय नेताको ध्यान काठमाडौँतिर छ। राजधानीको विकल्प खोजिँदै राजधानीबारे प्रदेश २ मा पनि विवाद छ। अस्थायी राजधानी जनकपुर तोकिएकोमा वीरगन्जबाट विरोध हुँदै आएको छ। प्रदेश २ को सत्तारुढ पार्टी संघीय समाजवादी फोरमले जनकपुर र वीरगन्जको विकल्पका रुपमा अन्य ठाउँमा राजधानी खोज्ने प्रयत्न गरिरहेको छ। धनुषाको ढल्केवर वा महोत्तरीको बर्दिबासलाई राजधानी बनाउने विषयमा फोरममा चर्चा चलेको छ। राजपा महासचिव एवम् प्रदेश सभा सदस्य सुमन राजधानीका लागि जनकपुरको विकल्प नरहेको बताउँछन्। प्रदेश ३ प्रदेश ३ को राजधानी र नामका विषयमा ठूलो बहस हुने देखिएको छ। बागमती, नारायणी, पशुपति, स्वयम्भू, गौरीशंकर, नेपाल मण्डल लगायत नाम चर्चामा छन्। पहिचान पक्षधरले नेवाः र ताम्सालिङको नाम समेत चर्चामा ल्याएका छन्। उता एमालेका प्रदेश सभा सदस्य डा अजयक्रान्ति शाक्यले प्रदेशको नाम नेपाल मण्डल राख्न औपचारिक प्रस्ताव नै ल्याएका छन्। पार्टी भित्र प्रदेश ३ को नाम नेपाल मण्डल राख्न उनले प्रस्ताव पेश गरेका छन्। प्रदेश : बागमती, नारायणी, गौरीशंकर, पशुपति, स्वयम्भू, नेपाल मण्डल राजधानी : हेटौंडा, भक्तपुर, बनेपा नेपाल मण्डलबारे चर्चा काठमाडौं क्षेत्र ९ क बाट निर्वाचित एमाले सांसद शाक्य ऐतिहासिक, सांस्कृतिक, धार्मिक र सामाजिक महत्व रहेकोले यो प्रदेशको नाम नेपाल मण्डल राख्नु उपयुक्त हुने तर्क गर्छन्। शाक्यका अनुसार इस्वीको तेस्रो शताब्दीताकाको मानिने 'आर्य महामञ्जुश्री मूलकल्प' बौद्धग्रन्थको श्लोक नं ५०२ र ५०३ मा नेपाल मण्डल शब्दको प्रयोग छ। 'नेपालका प्राचीन अभिलेखहरुमा नेपाल मण्डल नाम आठौं शताब्दीदेखि निरन्तर प्रयोग हुँदै आएको पाइन्छ,' शाक्यले भने, 'लिच्छविकालको अभिलेखमा उल्लेख भएअनुसार नेपाल मण्डलको फैलावट पूर्वमा कुशेश्वर सुनकोशी, सिन्धुली, पश्चिममा केवलपुर (धादिङ), उत्तरमा रसुवापारि केरुङ र दक्षिणमा टिस्टुङ (मकवानपुर) सम्म थियो। तसर्थ वर्तमान ३ नं प्रदेश ऐतिहासिक हिसाबले नेपाल मण्डल हो।' प्रदेश ३ को राजधानीका विषयमा चरम विवाद छ। अस्थायी राजधानी हेटौंडा तोकिएपनि भक्तपुर र बनेपाको चर्को लविङ छ। ललितपुरको नाम पनि चर्चामा छ। प्रदेश ४ प्रदेशको राजधानीमा कुनै विवाद नभए पनि प्रदेश ४ मा नामका विषयमा चर्को मतान्तर छ। पृथ्वीनारायण प्रदेश, हिमालय प्रदेश, गण्डक, सप्तगण्डकी, गोरखा, धौलागिरी, गण्डकी धौलागिरी, तमुवानमगरात, माछापुच्छ्रे, अन्नपूर्ण, मुक्तिनाथ, शालिग्राम, देवघाट र सुस्ता लगायतका नाम यहाँ चर्चामा छन्। प्रदेश ४ को राजधानी पोखरा हुने भने निश्चित छ। प्रदेश सभा सदस्य विकास लम्साल १५२० वटा नामको चर्चा भइरहेको बताउँछन्। उनले प्रदेश सभाले नाम सुन्दै जाँउ जाँउ लाग्ने र सबैको चित्त बुझ्ने गरी सर्वसम्मत निर्णय हुने बताउँछन्। प्रदेश : अन्नपूर्ण, गोरखा, गण्डक, हिमालय राजधानी : पोखरा १५२० नाम आएका छन्, त्यसमा प्रदेश सभामा गम्भीर छलफल हुन्छ र सर्वसम्मत ढंगबाट नामाकरण गरिनेछ, उनी भन्छन्, 'पहिले संसदको नियमावली पास गर्छौँ र त्यसपछि नामको विषयले प्रवेश पाउँछ। ऐतिहासिक थाकथलो, राष्ट्रिय पहिचान, नदी नाला, हिमालयको नामबाट प्रदेशको राख्नु पर्ने बताउँछन्। प्रदेश राजधानी पोखराका विषयमा भने प्रदेश ४ मा विवाद नरहेको उनी बताउँछन्। प्रदेश ५ नवलपरासीदेखि बर्दियासम्म फैलिएको प्रदेश नम्बरमा समेत प्रदेशको नाम र राजधानीको विषय गरमागर्मी छ। गौतम बुद्ध, लुम्बिनी, स्वर्गद्धारी, थारुवान, थारुहट र मगरात लगायत नामको चर्चा छ। लुम्बिनी वा गौतम बुद्ध प्रदेशमध्ये एकमा सर्वसम्मत हुन सक्ने सम्भावना छ। प्रदेश सभा सदस्य आईपी खरेल नाम ठूलो विवाद नहुने बताउँदै राजधानीमा भने चर्को बहस रहेको बताउँछन्। अस्थायी राजधानी बुटवल तोकिएको छ। तर दाङले पनि आफ्नो दावी छोडिसकेको छैन। बुटवल र दाङबीच राजधानीका लागि व्यापक लविङ भइरहेको नेताहरू बताउँछन्। उता नेपालगन्जले पनि राजधानीमा दावी गरेको छ। प्रदेश सभा सदस्य खरेल प्रदेशको नाम र राजधानी प्याकेजमा टुङ्ग्याउनु पर्ने बताउँछन्। नामको विषयमा बहस सुरु भएको उनले बताए। प्रदेश : लुम्बिनी, गौतमबुद्ध राजधानी : दाङ, बुटवल, नेपालगन्ज प्रदेशको नाम गौतम बुद्ध राख्न उनको प्रस्ताव छ। उनले लुम्बिनी राख्दा एउटा अञ्चलको मात्र कुरा हुने भएकोले अन्तर्राष्ट्रिय पहिचानको लागि समेत प्रदेशको नाम गौतम बुद्ध राख्नु उपयुक्त हुने उनी बताउँछन्। बुटवल राजधानी राखिए प्रदेश ५ टुक्रिने उनको चेतावनी छ। भन्छन्, राजधानी बुटवल हुँदैन, सबैलाई पायक पर्ने स्थानमा हुनुपर्छ, होइन भने प्रदेश राख्ने वा फुटाउने कुरा हुन्छ। प्रदेशको नाम र राजधानीको विषयमा मुख्यमन्त्री शंकर पोखरेल, सभामुख पूर्णबहादुर घर्ति, आन्तरिक मामला मन्त्री कुलप्रसाद केसी समक्ष प्रस्ताव राखिसकेको खरेल बताउँछन्। कर्णाली प्रदेश अन्य प्रदेश अंकले चिनिइरहँदा प्रदेश ६ ले भने आफ्नो नाम कर्णाली जुराइसकेको छ। प्रदेश सभाको अत्याधिक मतले प्रदेशको नाम कर्णाली र राजधानी सुर्खेत अनुमोदन गरेको छ। समाजिक विकास मन्त्री दलबहादुर रावल प्रदेशको नाम र राजधानी तोक्न पहिलो बने जस्तै विकास र समृद्धिमा पनि पहिलो बन्ने उद्देश्यमा अघि बढेको बताउँछन्। प्रदेश ७ सुदूरपश्चिम मुलुकमा एउटा मात्र यस्तो विकास क्षेत्र हो जसलाई जस्ताको तस्तै प्रदेशमा रुपान्तरण गरिएको छ। सुदुरपश्चिमाञ्चल विकास क्षेत्रका ९ वटै जिल्ला समेटर प्रदेश ७ बनाइएको हो। सुदुरपश्चिमको एकमाना एकताको कारण त्यो सम्भव भएको हो। सुदुरपश्चिमलाई एउटै प्रदेश बनाउन सहज भएपनि नाम र राजधानीबारे भने यहाँ विवाद छ। प्रदेश ७ को नाम सुदुरपश्चिम नै राख्ने सम्भावना त्यतिकै छ। सुदूरपश्चिमका साथै सेती, महाकाली, सेतीमहाकाली र खप्तड नाम चर्चामा छन्। प्रदेश सभा सदस्य वीरमान चौधरी प्रदेशको नाम र राजधानीका बारेमा बाहिर चर्चा भए पनि संसदमा यी विषयले प्रवेश नपाएको बताउँछन्। अन्तरिम नियमावली पास गरेपछि मात्रै प्रदेशको नाम र राजधानीको विषयमा संसदमा बहस हुने उनको भनाई छ। प्रदेश ७ मा फागुन २६ गते अन्तरिम नियमावली पारित गर्ने तयारी छ। प्रदेश : सुदुरपश्चिम, सेतीमहाकाली, खप्तड राजधानी : धनगढी, दिपायल, अत्तरिया अहिले पनि नाम र राजधानीको विषय प्रदेश सभामा प्रवेश गरेको छैन, चर्चा पनि भएको छैन', उनी भन्छन्, 'अन्तरिम नियमावली पास गरेपछि मात्रै अन्य विषयमा छलफल हुन्छ। प्रदेश ७ को राजधानीमा कैलालीको धनगढी र डोटीको दिपायल कहाँ राख्ने भन्ने विवाद छ। पहाडका मुख्यमन्त्री भए तराई राजधानी र तराईको मुख्यमन्त्री भए पहाड राजधानी भन्ने चर्चा समेत यहाँ सुनिन्छ। डोटीका त्रिलोचन भट्ट मुख्यमन्त्री भएपछि धनगढी नै स्थायी राजधानी हुने प्रबल सम्भावना छ।"
प्रधानमन्त्री कार्यालय शक्तिशाली बन्दै,"काठमाडौं : प्रधानमन्त्री तथा मन्त्रिपरिषद् कार्यालयमा ६० प्रतिशतभन्दा बढी कर्मचारी थप हुने भएका छन् । प्रधानमन्त्री कार्यालयले सहसचिव र सचिवसहित १ सय कर्मचारी थप्नेगरी नयाँ दरबन्दी तयार पारेको छ । प्रधानमन्त्री केपी शर्मा ओलीले झन्डै संवैधानिक हैसियतमा रहेका सम्पत्ति सुद्धीकरण, राजस्व अनुसन्धान विभाग, राष्ट्रिय अनुसन्धान विभागका कार्यहरू एवं राष्ट्रिय अन्तर्राष्ट्रिय गैरसरकारी संस्थाको अनुगमन र मापदण्ड बनाउने कार्यसमेत प्रधानमन्त्रीमातहत ल्याउने निर्णय गरेसँगै प्रधानमन्त्री कार्यालयमा कर्मचारी संख्या पनि बढाउने गृहकार्य थालिएको हो । प्रधानमन्त्री कार्यालयको जिम्मेवारीमा आएका तथा अन्य सबै निकायलाई सशक्त र प्रभावकारी बनाउन ६० प्रतिशतभन्दा बढी कर्मचारीको दरबन्दी थप्न लागिएको प्रधानमन्त्री तथा मन्त्रिपरिषद् कार्यालयले जनाएको छ । प्रधानमन्त्री तथा मन्त्रिपरिषद् कार्यालयका अनुसार हाल कार्यालयमा १ सय ९६ दरबन्दी रहेकोमा अब त्यसलाई बढाएर २ सय ९८ बनाउने गृहकार्य अन्तिम चरणमा पुयाइएको छ । कार्यालयमा अब प्रशासनका ४ र कानुनका १ गरी पाँच जना सचिव रहनेछन् भने प्रशासनका १० र कानुनका १ गरी ११ सहसचिव रहनेछन् । कार्यालयमा विभिन्न सेवा समूहका गरी उपसचिव मात्रै ३० जना रहने छन् । यस्तै विभिन्न सेवा समूहका ६० जना अधिकृत रहने गरी नयाँ दरबन्दी संरचना तयार पारिएको कार्यालयले जनाएको छ । यसअघि २३ जनाको संख्यामा रहेका कम्प्युटर अपरेटको संख्यामा २४ जना बढाएर ४७ जना पुयाइने छ । यसैगरी प्रधानमन्त्री कार्यालयमा महाशाखाहरू ११ वटा हुनेछन् भने ३० भन्दा बढी शाखा रहनेछन् । प्रधानमन्त्री तथा मन्त्रिपरिषद् कार्यालयका प्रवक्ता सहसचिव डिल्लीराम शर्माले जिम्मेवारी थपिएसगै कार्यालयमा कर्मचारी केही थप हुने बताए । प्रवक्ता शर्माले प्रधानमन्त्री कार्यालयको संगठन संरचना बनाउने कार्य अन्तिम चरणमा पुयाइएको जानकारी दिए । सरकारले हालै स्वीकृत गरेको नेपाल सरकार कार्य विभाजन नियमावली २०७४ मा प्रधानमन्त्री कार्यालयका ३८ वटा जिम्मेवारी निर्धारण गरिएको छ । प्रधानमन्त्री कार्यालयले तयार पारेको नयाँ दरबन्दीअनुसार अब कार्यालयमा प्रधानमन्त्रीका ४ जना मात्रै सल्लाहकार रहनेछन् । जसअनुसार १ जना मुख्य सल्लाहकार रहनेछन् भने ३ जना सल्लाहकार हुनेछन् । राजनीतिक, परराष्ट्र, सूचना र आर्थिक सल्लाहकार गरी चार जना मात्रै सल्लाहकार समूह रहने प्रधानमन्त्री तथा मन्त्रिपरिषद् कार्यालयले जनाएको छ । यसअघि रहँदै आएको विज्ञान तथा प्रविधि, जनसम्पर्क, प्रशासन र भौगोलिक सूचना सल्लाहकार भने खारेज गरिने कार्यालयले जनाएको छ ।"
राजपाले माग्यो दुई मन्त्री र उपराष्ट्रपति,"काठमाडौं : राजपा अध्यक्ष महन्थ ठाकुरले सरकारमा सहभागी हुन संविधान संशोधनसहितका सर्त राखेका छन्। प्रधानमन्त्री केपी ओलीसँग बुधबार बिहान भएको टेलिफोन वार्तामा ठाकुरले दुई मन्त्री र उपराष्ट्रपति वा तीन मन्त्री मागेका हुन्। प्रधानमन्त्रीले सरकारमा सहभागी हुन र राष्ट्रपति उम्मेदवार विद्यादेवी भण्डारीको पक्षमा मतदान गर्न आग्रह गरेका थिए। उनले राजपाका सांसद रेशम चौधरीलाई संसद्मा सहभागी हुने वातावरण मिलाउने आश्वासनसमेत दिएको बताइएको छ। फोरमलाई सत्तामा सहभागी गराउन दुईबुँदे सहमति गर्न लागेका ओलीले राजपालाई समेत समेट्ने प्रयास तीव्र पारेका हुन्। राजपाले सरकारमा सहभागिताको निर्णय गर्ने सम्पूर्ण अधिकार अध्यक्ष ठाकुरलाई दिइसकेको छ। राजपा अध्यक्षमण्डलको बुधबार बसेको बैठकले राष्ट्रपतिमा भण्डारीलाई नै मतदान गर्ने निर्णय गरेको महामन्त्री केशव झाले दिए। सरकारमा सहभागिताका लागि संघीय फोरमले यसअघि नै प्रधानमन्त्रीसँग संविधान संशोधनको सर्तसहित दुई मन्त्री, एक राज्यमन्त्री र उपसभामुख वा तीन मन्त्रालय मागिसकेको छ। फोरम अध्यक्ष उपेन्द्र यादवले सरकारमा सहभागी हुने पार्टीगत निर्णय भइसके पनि वाम गठबन्धनसँग लिखित सहमति नभएसम्म सरकारमा नजाने बताएका छन्। संसदीय दलको बुधबार बसेको बैठकमा उनले यस्तो जानकारी गराएका हुन्। सरकारमा सहभागी हुनका लागि राजपा अध्यक्ष महन्थ ठाकुरले दुई मन्त्री र उपराष्ट्रपति वा तीन मन्त्री दिनुपर्ने सर्त राखेका छन्। राष्ट्रपति चुनावका कारण एमालेभित्र देखिएको तीव्र ध्रुवीकरणका कारण वाम गठबन्धनसँग हुन लागेको लिखित सहमतिमा केही ढिलाइ भएको उनले बैठकमा बताएका थिए। यादवको भनाइ उद्धृत गर्दै स्रोतले भन्यो, सरकारले चैत पहिलो सातासम्म पूर्णता पाउँछ। यसैबीच, यादव संसदीय दलको नेतामा सर्वसम्मत चयन भएको उनका प्रेस संयोजक महेश चौरसियाले जानकारी दिए। दलको बैठकले राष्ट्रपति निर्वाचनमा वाम गठबन्धनका उम्मेदवार भण्डारीको पक्षमा मतदान गर्ने निर्णय गरेको छ।"
प्रदेश नामकरणमा आआफ्नै अड्डी,"विराटनगर : प्रदेश १ को नामकरणबारे बहस सुरु भएको छ। पहिचानसहितको संघीयता र संघीयतासहितको संविधान जारी गर्नुपर्ने भन्दै आन्दोलन गर्दै आएका जातीय संघ संगठनहरूले जातीय पहिचानका आधारमा प्रदेशको नामकरण गर्नुपर्ने माग गर्दै आएका छन्। प्रदेशको नामकरण गर्ने बहस प्रदेशसभामा नहुँदै विभिन्न जातीय संगठन र मोर्चाले प्रदेशको नाम पहिचानको आधारमा राख्नुपर्ने माग अघि सार्दै आएका छन्। उनीहरूले आआफ्नै पहिचानका आधारमा प्रदेशको नाम राख्नुपर्ने अडान दोहोयाएका छन्। किरात, राजवंशी, लिम्बू वा संक्षेपमा किरालि पनि राख्न सकिने बहस ती संघ संगठनहरूमा सुरु भएका छन्। कतिपयले नदीका नाममा मेची वा कोसी प्रदेशसहित हिमालका नाममा सगरमाथा प्रदेश राख्न सकिने बहस पनि गर्न थालेका छन्। लिम्बूवान राष्ट्रिय मुक्ति मोर्चाले प्रदेश १ को नाम किरात लिम्बूवान कोच प्रदेश राख्नुपर्ने माग गरेको छ। यस्तै राववंशी समाज उत्थान समिति (विराट) ले प्रदेश १ को नाम विराट राख्नुपर्ने माग गर्दै आएको छ। संविधानको धारा २९५ को २ मा प्रदेशको नामकरण प्रदेशसभाको दुईतिहाइ बहुमतबाट राख्नुपर्ने उल्लेख छ । माओवादी केन्द्रनिकट मोर्चाको केन्द्रीय समितिको तेस्रो कार्यालयको विस्तारित बैठकले प्रदेशको नामकरण गर्नुपर्नेलगायत निर्णय सार्वजनिक गर्दै प्रदेशको नामसमेत तोकेको छ। संविधानको धारा २९५ को २ मा प्रदेशको नामकरण प्रदेशसभाको दुईतिहाइ बहुमतबाट राख्नुपर्ने उल्लेख छ । सत्ता साझेदार एमाले र माओवादी केन्द्रबीच प्रदेशको नाम जुराउने बहस सुरु भइनसक्दा माओवादी केन्द्रका जातीय मोर्चाले तोकिएरै नाम राख्नुपर्ने माग गरेको हो। प्रदेश १ बहुजाति, बहुभाषिक, बहुधार्मिक तथा बहुसांस्कृतिक विविधता भएकाले सबैको पहिचान झल्किने गरी किरात लिम्बूवान कोच प्रदेश नै उपयुक्त हुने मोर्चाका अध्यक्ष मुक्सामहाङ मेन्याङबोले बताए। उनले आत्मनिर्णयसहितको लिम्बूवान प्रदेश बन्नुपर्ने आफूहरूको माग रहे पनि तत्काल ठूलो बलिदानीबाट प्राप्त भएको संघीयतालाई संस्थागत गर्न किरात लिम्बूवान कोच प्रदेशलाई आत्मसाथ गरेर अघि बढ्नुको विकल्प नभएको जिकिर गरे। प्रदेशसभामा प्रतिनिधित्व गर्ने अन्य दलले हालसम्म प्रदेशको नामकरण गर्ने विषयमा औपचारिक प्रस्ताव ल्याएका छैनन् । मधेश आन्दोलनको आधारभूमिसमेत सुनसरी र मोरङ भएकाले नामकरण गर्दा मधेशको पहिचानसमेत झल्किने गरी राख्नुपर्ने कतिपयको सुझाव छ। मुस्लिम अगुवा साहेब अहमद गुड्डुले जातीय आधारमा नभई ऐतिहासिक आधारमा प्रदेशको नाम राख्नुपर्ने बताए। उनले परापूर्वकालदेखि नै राज विराटको दरबार भेडियारीमा रहेकाले विराट प्रदेश नै उपयुक्त नाम हुने बताए। प्रदेश १ मा आदिवासी, जनजाति र मधेशी समुदाय पनि रहेकाले नामकरण गर्ने विषयमा सबैको चासो बढ्दै गएको पाइएको छ। प्रदेश सरकारका प्रवक्ता एवं आन्तिरक मामिला तथा कानुनमन्त्री हिक्मत कार्कीले तत्काल प्रदेशको नामकरण नहुने बताए। प्रदेश नामकरणसँगै प्रदेश कार्यालयको कामकाजमा बोलिने भाषाको विषयमा पनि बहस सुरु हुन थालेको छ। कामकाजको भाषा लिम्बू र लिपि श्रीजंगा तोक्नुपर्ने माओवादीनिकट लिम्बूवान राष्ट्रिय मुक्ति मोर्चाले अघि सारेको छ। पूर्वका मधेश र पहाडका १४ जिल्ला समेटेर प्रदेश १ निर्माण भएको हो।"
कानुन बनाएपछि मात्र मन्त्रिमण्डल विस्तार,"तुलसीपुर : प्रदेश ५ का मुख्यमन्त्री शंकर पोखरेलले प्रदेशलाई आवश्यक कानुन निर्माण गरेपछि मात्रै मन्त्रिमण्डल विस्तार हुने बताएका छन्। गृहजिल्ला दाङ आएका मुख्यमन्त्री पोखरेलले बुधबार आयोजित स्वागत तथा सम्मान कार्यक्रममा यस्तो जानकारी दिएका हुन्। मन्त्री पोखरेलले प्रदेश ५ ले मन्त्रिपरिषद् विस्तारभन्दा कानुन निर्माणलाई प्राथमिकता दिएको बताए। अन्य प्रदेशमा मन्त्रिपरिषद् विस्तार भइरहेका छन्। तर, हामीले महत्वपूर्ण काम प्रदेश सञ्चालन गर्न आवश्यक कानुन निर्माणमा जुटेका छौं, मुख्यमन्त्री पोखरेलले भने, हामी प्रदेशस्तरीय योजना आयोग पनि निर्माण गर्दै छौं। प्रदेश सरकार सञ्चालन गर्न आवश्यक कानुन निर्माणपछि जनताको आकांक्षा समृद्धिका लागि काम गर्ने बताए। प्रदेशको काम शून्य अवस्थाबाट सुरु गर्नुपर्ने भएकाले धेरै चुनौती रहेको भन्दै उनले चुनौती भए पनि जनताको साथ पाए आफूहरू जस्तोसुकै चुनौती सामना गर्न तयार रहेको बताए। प्रदेशको स्थायी राजधानीको प्रसंगमा उनले दाङ प्रदेश ५ का लागि उपयुक्त जिल्ला भएकोमा तर्क गर्दै प्रदेश राजधानी पायक पर्ने स्थानमा तोकिने बताए। मुख्यमन्त्री पोखरेलले दाङले परिकल्पना गरेको समृद्धिलाई किमार्थ चुक्न नदिने भन्दै यसका लागि जनतालाई साथ दिन आग्रह गरे। जनताको समस्या समाधान र आकांक्षाअनुसार काम गर्नु तीनै तहको सरकारको पहिलो आवश्यकता औंल्याउँदै उनले अबको पाँच वर्षमा जनताको आकांक्षाअनुसार काम गर्न नसके जनताले माफी नदिने बताए। पोखरेलले दाङ औद्योगिक, पर्यटकीय र प्रशासनिक केन्द्र हुन सक्ने भन्दै यस क्षेत्रको विकासका लागि प्रदेश सरकार लाग्ने बताए। जिल्ला औद्योगिक हवको रुपमा चिनिन थालेको भन्दै त्यसका लागि नमुना र व्यवस्थित विकास सुरु गर्ने प्रतिबद्धतासमेत जनाए। मुख्यमन्त्री पोखरेलले दाङलाई खेलकुद सिटीका रूपमा विकास गर्ने योजना राखेपले अघि सारेको भन्दै जिल्लाको चिनारी खेलकुदले गराउने बताए।"
वडा सदस्यलाई पनि चाहियो तलब !,"नेपालगन्ज : आफूहरूलाई सेवा सुविधाबाट वञ्चित गरिएको भन्दै वडा सदस्यहरू विरोधमा उत्रिएका छन्। बाँकेका विभिन्न स्थानीय तहका वडा सदस्यहरूले काम अनुसारको सेवा सुविधा माग गर्दै विरोधमा उत्रिएका हुन्। स्थानीय तहका प्रमुखअध्यक्ष तथा उपप्रमुखउपाध्यक्ष र वडा अध्यक्षहरूलाई सुविधा दिइएको तर सबैभन्दा धेरै काममा खटिने सदस्यहरूलाई उपेक्षा गरिएको उनीहरूको गुनासो छ। निर्वाचित भएपछि वडामा हुने सबै काममा हाम्रो सहभागिता हुँदै आएको छ, कोहलपुर नगरपालिका ६ की वडा सदस्य पुष्पा मल्लले भनिन्, तर अहिले हामीलाई नै आर्थिक सेवा सुविधाबाट वञ्चित गरिएको छ। हाम्रो जिम्मेवारी अनुसार पारिश्रमिक उपलब्ध गराउनुपर्दछ। वडाका काममा निरन्तर खटिँदै आएपनि सरकारले आफूहरूलाई पाखा लगाएपछि विरोधमा उत्रिनुपरेको मल्लको तर्क छ। निर्वाचित भएर स्थानीय तहको काममा खटिएको ८ महिना बितिसक्दा पनि केही सुविधा नपाएको भन्दै वडा सदस्यहरू असन्तुष्ट बनेका हुन्। बुधबार नेपालगन्ज उपमहानगरपालिकामा भएको भेलाले काम अनुसारको पारिश्रमिक व्यवस्था मिलाउन माग गर्दै प्रमुख डा धवलशम्शेर राणामार्फत मुख्यमन्त्री शंकर पोखरेललाई ज्ञापन पत्र पठाएका छन्। प्रदेश सरकारले स्थानीय तहका वडा सदस्य र कार्यपालिका सदस्य बाहेकलाई सुविधा दिने प्रस्ताव ल्याएको विरोधमा उनीहरूले पनि सबै सरह सुविधा माग गरेका हुन्। जनताकै सेवा गर्न भनेर सबै चुनाव लडेर आयौं, अहिले प्रमुख, उपप्रुमख र वडाअध्यक्षलाई मात्रै सुविधा दिने भनियो, कोहलपुरकै वडा सदस्य पविता नेपालीले भनिन्, हामी पनि भोकै पेट जनताको काममा दौडिन्छौं, हामीलाई मात्रै विभेद किन? सबैलाई समान रुपले सरकारले सुविधा दिनुपर्दछ। कि सबैलाई दिन कि कसैलाई पनि नदिन उनले माग गरिन्। यस्तै वडा सदस्यहरूको आन्दोलनको नेतृत्व गरिरहेका नेपालगन्ज उपमहानगरपालिका ९ का सदस्य रमेश तिमेल्सिनाले प्रदेश सरकारको प्रस्ताव उचित नभएको दावी गरे। सरकारले मनोनित सांसद्लाई सुविधा दिने गरेको छ, हामी त जनताले निर्वाचित गरेका प्रतिनिधि हौं उनले भने, हाम्रो पनि दिन, समय र पसिना जनताकै लागि खर्च भएको छ, त्यसैले सबैलाई पारिश्रमिक दिनुपर्छ। उनले प्रदेश सरकारले वडा सदस्यहरूलाई सुविधाबाट वञ्चित गराए जिल्लामा संगठित हुँदै प्रदेश स्तरको आन्दोलन गर्ने चेतावनी दिए। सक्रिय रुपमा जाँगरका साथ काम गरिरहेका बेला प्रदेश सरकारले अचानक उपेक्षित प्रस्ताव ल्यायो, उनले थपे, कि हाम्रो भूमिका नै खारेज गरी घरमा पठाओस, हैन भने जनताकै काममा लगाउने भने अरुसरह हामीलाई पनि सुविधा चाहिन्छ। घरको काम छोडेर भोकै वडाको काममा निस्किएका आफूहरूलाई सुविधाबाट वञ्चित गराउनु अन्याय भएको नेपालगन्ज उपमहानगरपालिका ४ की वडा सदस्य इन्दिरा शाहीको भनाई छ। हामीले घरमा बालबच्चालाई भोकै छाडेर जनताको काममा निस्कनुपर्दछ, उनले भनिन्, तर अहिले सबैभन्दा बढी खटिनेलार्ई नै सुविधाबाट वञ्चित गराउने प्रस्ताव ल्याइयो, अन्यायपूर्ण प्रस्ताव हामीलाई मान्य छैन। सुविधा दिन नसक्ने भए सरकारले हामीलाई जिम्मेवारीबाट नै खारेज गरोस्। प्रदेश नम्बर ५ सरकारले स्थानीय तहका प्रमुख, उपप्रमुख र वडाअध्यक्षलाई तलब, भत्ता दिने र वडा सदस्य तथा कार्यपालिका सदस्यलाई नदिने प्रस्ताव ल्याएको भन्दै जनप्रतिनिधिले असन्तुष्टि जनाएका छन्। प्रदेश सरकारले ल्याएको उक्त प्रस्तावलाई आगामी प्रदेश सभा बैठकमा पेश गरी निर्णय गर्ने तयारी छ । उक्त प्रस्तावलाई सच्याई सम्पूर्ण स्थानीय तहका सदस्यलाई उचित सम्मान तथा सम्बोधन गर्नुपर्ने उनीहरूको माग छ । निर्णय सच्याउन माग गर्दै बाँकेका विभिन्न स्थानीय तहबाट आएका वडा सदस्य तथा कार्यपालिका सदस्यले संयुक्त सदस्य संघर्ष समिति समेत निर्माण गरी आन्दोलनको सुरुवात गरेका छन्।"
राष्ट्रपतिमा विद्यादेवी सुनिश्चित,"नरेन्द्र साउद काठमाडौं : दोस्रो कार्यकालका लागि वर्तमान राष्ट्रपति विद्यादेवी भण्डारीले राष्ट्रपति पदमा उम्मेदवारी दिएकी छन्। मंगलबार मध्यराति सम्पन्न एमाले स्थायी समितिको निर्णयअनुसार भण्डारीले बुधबार उम्मेदवारी दर्ता गरेकी हुन्। वाम गठबन्धनसँग स्पष्ट बहुमत रहेकाले भण्डारी निर्वाचित हुने निश्चित छ। तर प्रमुख विपक्षी कांग्रेसले सांसद कुमारी लक्ष्मी राईलाई पनि राष्ट्रपति उम्मेदवार उठाएको छ। भण्डारी र राई दुवै भोजपुरमा जन्मेर राजनीतिमा सक्रिय छन्। राष्ट्रपतिका लागि फागुन २९ गते निर्वाचन हुँदै छ। संघीय संसद् (प्रतिनिधिसभाराष्ट्रियसभा) र प्रदेशसभाका सांसद राष्ट्रपति निर्वाचनका मतदाता हुन्। राष्ट्रपतिकै हैसियतमा भण्डारीले बुधबार संसद् भवन बानेश्वर पुगी उम्मेदवारी दर्ता गरेकी हुन्। प्रधानमन्त्री केपी ओलीसमेतको उपस्थितिमा भण्डारीले मनोनयन दर्ता गरेकी थिइन्। एमाले वरिष्ठ नेता एवं पूर्वप्रधानमन्त्री माधवकुमार नेपाल, एमाले उपाध्यक्ष भीम रावल, महासचिव ईश्वर पोखरेल, पूर्वसभामुख सुवास नेम्वाङ र माओवादी केन्द्रकी नेतृ एवं पूर्वसभामुख ओनसरी घर्तीमगर भण्डारीको प्रस्तावक छन्। यस्तै माओवादी केन्द्रका नेता एवं गृहमन्त्री रामबहादुर थापा, एमाले उपमहासचिव विष्णु पौडेल, सचिव गोकर्ण विष्ट, पूर्वप्रमुख सचेतक भानुभक्त ढकाल र सांसद रवीन्द्र अधिकारी समर्थक बसेका छन्। राष्ट्रपतिको उम्मेदवार बन्न पाँच सांसद समर्थक र पाँच सांसद प्रस्तावक बस्नुपर्ने कानुनी व्यवस्था छ। मधेसी जनअधिकार फोरम र राजपाका नेताहरूले भण्डारीको उम्मेदवारीमा प्रस्तावक र समर्थक बस्ने इच्छा देखाए पनि समन्वय हुन नसकेको एमालेका एक नेताले बताए। फोरम र राजपा वाम गठबन्धनको सरकारमा सहभागी हुने तयारीमा छन्। कांग्रेसले सहिद परिवारकी सदस्य एवं दोस्रो संविधानसभामा समेत प्रतिनिधित्व गरेकी कुमारीलाई राष्ट्रपति उम्मेदवार बनाएको छ। भोजपुरका सहिद दिवानसिंह राईकी छोरी कुमारीलाई कांग्रेसको बुधबार बसेको कार्यसम्पादन समिति बैठकले राष्ट्रपति उम्मेदवार बनाउने निर्णय गरेको थियो। कुमारीको प्रस्तावकमा पूर्वउपसभामुख चित्रलेखा यादव, मानबहादुर विश्वकर्मा, सुरेन्द्र पाण्डे, देवेन्द्रराज कँडेल र पार्वती डीसी चौधरी छन् भने समर्थकमा कांग्रेसकै सांसदहरू मेखलाल श्रेष्ठ, राधा घले, शिवचन्द्र चौधरी, सरिता प्रसाईं र सुजाता परियार छन्। वाम गठबन्धनकै मतले बहुमत पुग्ने भए पनि मधेसकेन्द्रित दलले समेत समर्थन गर्ने निर्णय गरेकाले भण्डारी सजिलै निर्वाचित हुने देखिन्छ। संघीय र प्रदेशसभाका सांसद मतदाता रहे पनि उनीहरूले दिने मतको भार भने फरक छ। संघीय संसद्का सांसदको मतभार ७९ र प्रदेशसभाका सांसदको मतभार ४८ हुने कानुनी व्यवस्था छ। राष्ट्रपतिका लागि ८८४ सांसदको जम्मा मतभार ५२ हजार ७ सय ८६ हुन्छ। निर्वाचित हुन तत्काल कायम रहेको कुल मतको बहुमत अर्थात् २६ हजार ३ सय ९४ मतभार चाहिन्छ। वाम गठबन्धनसँग ३३ हजार ६ सय ७५ मतभार छ। मधेसकेन्द्रित दलले पनि समर्थन गर्ने निर्णय गरेकाले राष्ट्रपतिमा भण्डारी सजिलै निर्वाचित हुने देखिन्छ। कांग्रेस उम्मेदवार कुमारीको मतभार ११ हजार ४ सय २८ मात्र हुने देखिन्छ। नयाँ संविधान जारी भएपछि दुई वर्षे कार्यकाल सम्पन्न गरेकी भण्डारी अब ५ वर्षे कार्यकालका लागि चुनावी मैदानमा उत्रेकी हुन्। एमालेभित्र नयाँलाई राष्ट्रपति बनाउनुपर्ने आवाज उठे पनि वादविवाद र माथापच्चीबीच मंगलबार मध्यराति बसेको बैठकले भण्डारीलाई पुनः राष्ट्रपति उम्मेदवार बनाउने निर्णय गरेको थियो। बाहिरी आँखाले मात्र मलाई नहेरौं राष्ट्रपतिमा उम्मेदवारी दर्ता गरेकी भण्डारीले आफूलाई बाहिरी आँखाले मात्र नहेर्न कांग्रेसलाई आग्रह गरेकी छन्। भण्डारीले निष्पक्ष र तटस्थ भूमिका निर्वाह नगरेको भन्दै कांग्रेसले उनीविरुद्ध उम्मेदवारी दिएको धारणा सार्वजनिक गरेपछि उनले यस्तो आग्रह गरेकी हुन्। राष्ट्रपतिमा उम्मेदवारी दर्तापछि सञ्चारकर्मीसँग कुरा गर्दै उनले भनिन्, मलाई बाहिरी आँखाले मात्र हेर्नु हुँदैन, भित्री आँखाले हेर्नुहोस्। तपाईंको भूमिका तटस्थ भएन भन्ने कांग्रेसको आरोप छ नि भन्ने प्रश्नको जवाफमा भण्डारीले भनिन्, मैले देशको हितलाई सर्वोपरी राखेर संविधानअनुसार काम गरेकी छु। जे गरेकी छु, देशका लागि मात्र गरेकी छु। संक्रमणकालमा देशको हितमा आफूले काम गरेको भन्दै उनले संविधान कार्यान्वयनका लागि उम्मेदवारी दिएको बताइन्। भण्डारीभन्दा म सिनियर कांग्रेस उम्मेदवार कुमारी लक्ष्मी राईले वर्तमान राष्ट्रपति भण्डारीभन्दा आफू सिनियर भएकाले मत दिन आग्रह गरिन्। विकास र समृद्धिका लागि आफूले उम्मेदवारी दिएको उनले बताइन्। पार्टीको निर्णयअनुसार उम्मेदवारी दिएको भन्दै उनले राष्ट्रपतिसँग चुनाव लड्न पाएकोमा खुसी लागेको धारणा राखिन्।"
भवनको मापदण्ड फेर्दै पोखरा महानगर,"पोखरा : पोखरा महानगरपालिकाले घर तथा भवन निर्माणसम्बन्धी मापदण्डमा हेरफेर थालेको छ। साढे २ तलाभन्दा अग्लो घर बनाउन नपाइने मापदण्ड रहेको पोखरा महानगरपालिकाले आउँदो नगरपरिषद्मा पेस गर्ने गरी नयाँ मापदण्ड प्रस्ताव गरेको हो। वडा नम्बर १९ का अध्यक्ष शोभामोहन पौडेल संयोजक रहेको विधान समिति भवन निर्माण तथा नक्सा पास निर्देशिकाको पुनरवलोकन र संशोधनमा व्यस्त छ। समितिले काठमाडौंबाट विज्ञ डाकेर उनीहरूको रायसमेत समेटी मापदण्डमा हेरफेर गर्ने जनाएको छ। पोखरा महानगरको नगरपरिषद् बैठक २८ गते बस्दै छ। अहिलेसम्म विज्ञले दिएका सुझावलाई समेटेर मापदण्डको मस्यौदा तयार गर्छौं र नगरपरिषद्मा पेस गर्छाैं, संयोजक पौडेलले भने, परिषद् सदस्यलाई संशोधनका लागि ३ दिनको समय दिन्छौं र आएका सुझाव समेटेर नयाँ नियम बनाउँछौं। अहिलेसम्म पोखरामा ३५ फिट अग्ला मात्रै भवन तथा घर निर्माण गर्न पाइने नियम रहेकोमा जमिनको सीमिततालाई ध्यानमा राखी अपार्टमेन्ट निर्माणलाई प्रोत्साहन दिनुपर्ने सुझाव आएको महानगरपालिकाका इन्जिनियर सुरेन्द्र पाण्डेले जानकारी दिए। सेती नदीको मापदण्ड ५० मिटर र अरू खोलाको ३० मिटर कायम गर्नुपर्ने संयोजक पौडेलले सुझाए। फेवातालको ६५ र रुपातालको १०० मिटरको पुरानै मापदण्ड उपयुक्त हुने उनले बताए। महानगरका मेयर मानबहादुर जिसीले अबको ५० वर्षसम्म काम लाग्ने गरी मापदण्ड बनाउन लागेको जानकारी दिए। भौगोलिक विविधताका आधारमा ठाउँअनुसार मापदण्ड तय गर्नुपर्ने खाँचो उनले औंल्याए। नहर कुलोलाई बाटो मानेर घर नक्सा पास भएको, ३ तलेको नक्सा पास गरी ९ तलेसम्म घर बनेको, सँधियारको सहमतिबिनै बाटो निर्माण गरेकोलगायत विभिन्न समस्यासमेत सम्बोधन गर्ने गरी मापदण्ड बनाइने उनले जानकारी दिए। ८ महिना अन्योलमा बितायौं, मेयर जिसीले भने, संविधानले जे काम पनि ऐनकानुन बनाएर गर्नु भनेको छ। घर नक्सासम्बन्धी हामी नयाँ नियम बनाउँदै छौं। पोखरामा जथाभावी निर्माण भइरहेको उनले जानकारी दिए। सबभन्दा ठूलो समस्या ढलको छ। अहिले भइरहेको स्थितिमा नबिग्रिने गरी ५० वर्षलाई हुने गरी मापदण्ड बनाउनु छ, उनले भने। महानगरपालिकाले बुधबार आयोजना गरेको मापदण्ड हेरफेरबारे गोष्ठीमा काठमाडौं उपत्यका विकास प्राधिकरणका आयुक्त इन्जिनियर भाइकाजी तिवारीले सहर व्यवस्थित बनाउने भनेकै मापदण्ड भएको बताए। हिजोका दिनमा त्रुटि भए होलान्, अब हुनुहुँदैन, उनले भने, मन्त्रिपरिषद्ले यसअघि पारित गरिसकेको मापदण्डभन्दा सरल बनाउन पाइन्नँ। बरु अझ सुधार्नु पर्छ। विज्ञका रूपमा डाकिएका आर्किटेक्ट दामोदर आचार्यले पूरै सहरको गुरुयोजना बनाएर मात्रै घरजग्गा, बाटो र नक्सासम्बन्धी मापदण्ड निर्माण गर्न सुझाए। क्षेत्रअनुसार मापदण्ड उपयुक्त हुन्छ। व्यापारिक क्षेत्र, आवासीय क्षेत्र, कृषि क्षेत्र तोकिनुपर्छ, उनले भने, एउटै मापदण्ड सबैतिर लागू हुनु हुँदैन। तालमा मापदण्ड लगाउँदा विज्ञको राय लिन पनि उनले सुझाव दिए। अर्का आर्किटेक्ट निमेषराज भट्टराईले काठमाडौंजस्तै पोखरा पनि अव्यवस्थित बन्न लागेको तर्क गरे। नयाँ मापदण्ड निर्माण गर्दा आगलागी, सुरक्षा र स्वास्थ्यबारे ध्यान दिन पनि उनले सुझाए। सरकारले खुला ठाउँ कसरी सिर्जना गर्न सक्छ, पार्क कसरी बनाउन सक्छ भन्नेबारे सोच्नुपर्छ, उनले भने। महानगरले राखेका विज्ञ इन्जिनियर किसानसिंह गुरुङले पोखराको भूगर्भ कतिपय ठाउँमा कमजोर रहेको हुँदा मापदण्ड सबैतिर एउटा हुन नसक्ने बताए।"
प्रधानमन्त्री ओलीद्वारा अन्तर्राष्ट्रिय महिला दिवसको शुभकामना,"काठमाडौँ : प्रधानमन्त्री केपी शर्मा ओलीले अन्तर्राष्ट्रिय महिला दिवसको अवसरमा आज शुभकामना सन्देश दिनुहुँदै महिलाले सामाजिक वा कानूनीरुपबाट भोग्नु परेको भेदभाव हटाउन सरकार गम्भीर रहेको बताएका छन्। प्रधानमन्त्री ओलीले सन्देशमा सामाजिक पछौटेपन, अन्धविश्वास, कूरीति र त्यसबाट महिलाले भोग्नु परेका समस्या अन्त्यका लागि सरकारले विभिन्न प्रयास जारी राखेको उल्लेख छ। सन्देशमा भनिएको छ, विभिन्न खालका कूरीति अन्त्यका लागि सरकारले शिक्षा, सचेतना, कानूनी एवं व्यावहारिकरुपमा प्रभावकारी कदम उठाउने विश्वास दिलाउन चाहन्छु। सरकारको विभिन्न प्रयास हुँदाहुँदै पनि गुणस्तरीय शिक्षा, आधारभूत स्वास्थ्य, रोजगारीलगायतका क्षेत्रमा महिलाको पहुँच अझै पनि न्यून भएको प्रधानमन्त्री ओलीको सन्देशमा उल्लेख छ। प्रधानमन्त्री ओलीको सन्देशमा राष्ट्रपति, उपराष्ट्रपतिमध्ये एक जना महिला, सभामुख, उपसभामुखमध्ये एक जना महिला, राष्ट्रियसभाको अध्यक्ष वा उपाध्यक्षमध्ये एक जना महिला प्रदेशको सभामुख, उपसभामुखमध्ये एक जना महिला राख्ने संवैधानिक प्रावधान हुनु महत्वपूर्ण फड्को भएको उल्लेख छ। त्यसैगरी स्थानीय तहमा प्रमुख वा उपप्रमुखमध्ये एक जना महिला राख्ने प्रावधान महिला सशक्तीकरणका लागि महत्वपूर्ण फड्को भएको र राष्ट्रपतिजस्तो महत्वपूर्ण पदमा महिला रहेको विश्वका सीमित मुलुकको सूचीमा नेपालले आफूलाई उभ्याउन सफल भएको सन्देशमा उल्लेख छ। नेपालको संघीय संसद्मा ३३ प्रतिशतभन्दा बढी, प्रदेशसभामा ३४ प्रतिशतभन्दा बढी र स्थानीय तहमा ४० प्रतिशतभन्दा बढी महिला प्रतिनिधि निर्वाचित हुनु विश्वकै लागि प्रेरणादायी रहेको प्रधानमन्त्री ओलीको भनाइ छ। महिला हकअधिकारप्राप्तिका लागि संविधान, विभिन्न अन्तर्राष्ट्रिय महासन्धिमा नेपाल पक्ष राष्ट्र भएको स्मरण गराउँदै प्रधानमन्त्री ओलीले ती सन्धिसम्झौताको पालनमा सरकार गम्भीर रहेको सन्देशमा उल्लेख छ।"
स्रोत साधन अभावले काम गर्न समस्या,"कावासोती (पूर्वीनवलपरासी) : स्रोतसाधन अभावले काम गर्न समस्या भएको पूर्वीनवलपरासी जिल्ला समन्वय समितिले जनाएको छ। कर्मचारी व्यवस्थापनदेखि आर्थिक परिचालन र अन्य स्रोतसाधन अभावले अनुगमन एवं अन्य काममा समस्या देखिएको कार्यालयले जनाएको छ। संघीय संरचनाअनुसार नवलपरासी दुई जिल्लामा विभाजन भएपछि असोज २९ गते पूर्वीजिल्लाको कावासोतीमा जिसस स्थापना गरिएको हो। कार्यालय स्थापना भएको ५ महिना पुगिसक्दा पनि कर्मचारी व्यवस्थापन, भौतिक संरचना र सवारीसाधन अभावमा काम गर्न समस्या भएको जिल्ला समन्वय अधिकारी विजयराज पौडेलले बताए। १५ जना कर्मचारीको दरबन्दी रहेको जिससमा हाल ५ जना मात्र छन्। जिससको मुख्य काम अनुगमन, विभिन्न कार्यालय र संघसंस्थासँग समन्वय, सिफारिस, जरिवाना संकलन र वातावरणीय प्रभाव मूल्यांकन (आईईई) स्वीकृतलगायत छन्। अहिले लेखाअधिकृत र योजना तथा प्रशासकीय अधिकृत नहुँदा अनुगमन र आर्थिक कारोबार गर्न समस्या भएको पौडेलको भनाइ छ। अनुगमन गरी आईईई प्रतिवेदन तयार गर्न अधिकृत नहुँदा समस्या भएको छ भने लेखा अधिकृत नहुँदा कार्यालय प्रयोजनका लागि आवश्यक पर्ने जिन्सी सामान खरिद र अन्य आर्थिक कारोबार गर्न कठिनाइ भएको छ। त्यसैगरी, सवारीसाधन नहुँदा कार्यालयको काम र अनुगमनले गति लिन नसकेको हो। पौडेलका अनुसार कार्यालयलाई दुई वटा सवारीसाधन आवश्यक छ। काम चलाउन एउटा गाडी भाडामा लिइएको छ। भाडामा लिएको गाडी प्रमुखज्यूलाई आवश्यक हुन्छ। मलाई मिटिङ र अन्य कार्यक्रममा जानुपर्दा समस्या हुन्छ, पौडेलले भने, केन्द्रसँग बारम्बार माग गरे पनि सवारीसाधन पठाइएको छैन। जिससलाई व्यवस्थित रूपमा सञ्चालन गर्न तत्काललाई सवारीसाधन, प्रशासकीय अधिकृत र लेखाअधिकृतको व्यवस्था गर्न जिल्ला समन्वय अधिकारी पौडेलले केन्द्रसँग आग्रह गरे। जिससको कार्यालय पनि भाडाको घरमा छ। जिल्ला विभाजन हुनुपूर्व तत्कालीन जिल्ला विकास समितिको आन्तरिक स्रोतको रकमसमेत केन्द्रले रोकेको छ। आन्तरिक स्रोतबाट संकलन भएको रकम दुई जिल्लाले बाँडफाँट गर्दा केही रकम पूर्वीजिससमा आउँदा आन्तरिक व्यवस्थापनमा सहज हुने पौडेलले बताए। सबै जिल्लामा आन्तरिक स्रोतको रकम रोक्का राखेकाले असारपछि मात्र रकम आउन सक्ने उनको भनाइ छ। कार्यालय सञ्चालन गर्न हाल जिससमा केन्द्रले करिब १ करोड रुपैयाँ बजेट पठाएको छ। जसमध्ये नियमिततर्फ ६० लाख बराबरको प्रशासनिक खर्च र कार्यालय व्यवस्थापन गर्न ३५ लाख रुपैयाँ विनियोजन गरिएको जिससले जनाएको छ।"
