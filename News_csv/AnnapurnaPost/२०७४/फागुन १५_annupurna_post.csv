शीर्षक,विवरण
सिरियाको नरसंहार,"सिरियामा भइरहेको युद्धका कारण प्रभावित मानिसका हृदयविदारक तस्बिर र भिडियोहरू समाचारमाध्यम र सामाजिक सञ्जालमा भाइरल भएका छन्। खासगरी बालबालिकाका तस्बिर मनै छियाछिया पार्ने र मानवीय चेतनालाई घोच्ने खालका छन्। सिरियाको गृहयुद्धमा अमेरिका, रुस र खाडीका राष्ट्रहरूले फरकफरक पक्षलाई समर्थन गरिदिँदा युद्ध लम्बिँदै थप हिंस्रक र अमानवीय बन्दै गइरहेको छ। सिरियाका आन्तरिक राजनीतिक खेलाडीहरू र अन्तर्राष्ट्रिय राजनीतिक शक्तिको खेलमा निर्दोष बालबालिका र मानिस कहिलेसम्म प्रताडित भइरहने ? मानव अधिकार, प्रजातन्त्र, विश्वराजनीतिक संरचनामा आफ्नो हिस्सा खोज्ने शक्तिशाली राष्ट्रहरूको अहंको अगाडि के यी निर्दोष मानिस र बालबालिकाको जीवन केही होइन ? मानवता निरीह हुँदै जाँदा गम्भीर प्रश्न उठेको छ। सिरियामा यस्तो आन्तरिक हिंसाको शृंखला सन् २०११ मा प्रजातन्त्रसमर्थक आन्दोलनबाट सुरु भएको थियो। ट्युनिसिया र इजिप्टमा प्रजातन्त्रसमर्थक आन्दोलनहरूले सत्तापलट गरेपछि ती आन्दोलनबाट प्रभावित सिरियालीले आन्दोलन सुरु गरे, अधिनायकवादी शासक बसार अल असदको सत्ता पल्टाउने उद्देश्यले। अरब विश्वमा अरब स्प्रिङ भनिएको प्रजातन्त्रका आन्दोलनको शृंखलामा भएको आन्दोलन थियो, त्यो विद्रोह। ती सरकारविरोधी प्रदर्शनकारीलाई अमेरिकालगायत पश्चिमा पुँजीवादी राष्ट्रहरूको आर्थिक र हतियारको सहयोग छ। सुन्नी बहुमत र शासक भएका साउदी अरब र कतारलगायतका मुलुकको पनि समर्थन थियो। सिरियामा अल्पमतमा रहेका सिया समुदायका शासक अल असादको सरकारलाई सिया बहुल इरान, इराकलगायतका सरकारहरूको समर्थन छ। त्यसैगरी सिरियामा तेललगायत विभिन्न चासो भएको र विश्वराजनीतिमा पुनः आफ्नो भूमिका खोज्दै गरेको रुसको पनि असादको सरकारलाई सैनिकलगायत नैतिक समर्थन छ। यसरी सिरियाली द्वन्द्वका दुवै पक्षलाई बाह्यसमर्थन र सहयोग हुँदा युद्ध हिंस्रक र अमानवीय बन्दै गइरहेको हो। सिरियाली सरकारले पनि विपक्षीमाथि रासायनिक आक्रमणसमेत गरेको आरोप लागेको छ। यसैबीचमा इस्लामिक स्टेट नामक अतिवादी संस्थाको जन्म र फैलँदो प्रभावले सिरियाको शक्ति राजनीतिमा जटिलता थप्यो। परिस्थिति यति जटिल बनेको छ कि, ४ लाख ५० हजारभन्दा बढी सिरियाली मारिएका छन्, १० लाखभन्दा बढी घाइते भएका छन्। सिरियाको जनसंख्याको आधाभन्दा बढी झन्डै १ करोड २० लाखभन्दा मानिस विस्थापित भएका छन्। टर्की, जोर्डन र इराकमा शरणार्थीका रूपमा जाने सिरियालीको संख्या आधुनिक इतिहासमा ठूलो संख्या मानिएको छ। यति धेरै मानिस मारिँदा र प्रभावित भइसक्दा पनि सिरियाको सरकार र विपक्षीको चेत नखुल्नु दुःखद हो। राजनीतिक शक्ति यथावत राख्न खोज्ने र हासिल गर्न खोज्नेहरूले बुझ्नुपर्छ, राजनीति सर्वसाधारण जनताको हितका लागि गरिन्छ, उनीहरूलाई दुःख दिन होइन। यति धेरै मानिस मारेर, घाइते बनाएर, विस्थापित र शरणार्थी बनाएर हासिल गरिने र टिकाइने राजनीतिक शक्तिको के अर्थ ? परस्पर विरोधी पक्षलाई समर्थन गरेका अमेरिका, रुस र खाडी राष्ट्र यस्तो भइसक्दा पनि किन आत्मग्लानि अनुभव गरिरहेका छैनन् ? मुलुकको आन्तरिक राजनीति सधैं मानवीय आदर्श हरूबाट सञ्चालित हुन सक्दैन। अन्तर्राष्ट्रिय राजनीतिमा बढी शक्ति प्रयोग हुने मान्यता छ। तर आन्तरिक र अन्तर्राष्ट्रिय राजनीति यति अमानवीय पनि हुनुहुँदैन। आन्तरिक र अन्तर्राष्ट्रिय राजनीति दुवैमा मानवीय पक्षको सम्बोधन हुनैपर्छ। अमेरिकाका अश्वेत अधिकारकर्मी प्रख्यात नेता मार्टिन लुथर किङ जुनियरले संसारको जुनसुकै कुनामा हुने अन्याय अरू सबै ठाउँमा न्यायका लाग चुनौती हो भनेका छन्। मानवीय आधारमा सिरियामा भइरहेको नरसंहार हाम्रा लागि पनि चुनौती हो। यस्तो शक्तिसंघर्षमा निर्दोष नागरिकले अति दुःख पाउँदा विश्वका सबै स्थानबाट निन्दा र भत्सर्ना हुनुपर्छ। यस्ता विषयमा चुप लागिरहन सकिँदैन।"
कांग्रेस संसदीय दलको निर्वाचन फागुन २१ मा,"काठमाडौँ: नेपाली कांग्रेस संसदीय दल निर्वाचन समितिको बैठकले संसदीय दलको नेता चयनका लागि यही फागुन २१ गते निर्वाचन गर्ने तयारी गरेको छ । सिंहदरबारस्थित कांग्रेस संसदीय दलको कार्यालयमा मंगलबार बसेको समितिको बैठकले २१ गते अपराह्न ४ बजे संघीय संसद्को बैठक बस्नुभन्दा अगाडि संसदीय दलको निर्वाचन गर्ने तयारी गरेको कांग्रेसका नेता तथा समितिका संयोजक चीनकाजी श्रेष्ठले जानकारी दिए । समितिले संसदीय दलको नेता चयनका लागि औपचारिक रुपमा १८ गते निर्वाचन कार्यतालिका प्रकाशन गर्ने र २० गते उम्मेदवारी दर्ता गरी २१ गते निर्वाचन गर्ने तयारी गरेको छ । समितिको संयोजकमा श्रेष्ठ तथा सदस्यमा केन्द्रीय सदस्य नवीन्द्रराज जोशी र भीष्मराज आङ्दम्वे छन् । आजको बैठकले समितिका सदस्यसचिवमा केशव रिजाललाई राख्ने तय गरेको छ । दलको नेताका लागि सभापति शेरबहादुर देउवा, पूर्वमहामन्त्री प्रकाशमान सिंहको नाम बाहिर आएको छ ।"
कर्णाली प्रदेश सरकारलाई दुईतिहाइ बहुमत,"सुर्खेतः कर्णाली प्रदेशमा सरकारले दुई तिहाइ बहुमत प्राप्त गरेको छ । मुख्यमन्त्री महेन्द्रबहादुर शाहीले प्रदेश संसदमा पेश गरेको विश्वासको मतसम्वन्धी प्रस्तावको पक्षमा दुईतिहाइभन्दा बढी सांसदले मतदान गरेका छन् । योसँगै प्रदेश सरकारले संसदबाट विश्वासको मत प्राप्त गरेको हो । मंगलवार बसेको संसद वैठकमा मुख्यमन्त्री शाहीले आफूलाई विश्वासको मत दिइयोस् भन्ने पस्ताव पेश गरेका थिए । उक्त प्रस्तावमा मत विभाजन गरिएको थियो । प्रस्तावको पक्षमा ३२ र विपक्षमा जम्मा ६ मत खसेको थियो । प्रदेश सभामा दुई तिहाइका लागि आवश्यक २८ मत हो । तर विश्वासको मत सम्वन्धी प्रस्तावमा ३२ मत खसेका कारण सरकारले दुई तिहाइ भन्दा बढी मत प्राप्त गरेको हो । अब संविधान अनुसार दुई वर्षसम्म सरकारविरुद्ध अविश्वासको प्रस्ताव ल्याउन पाइने छैन । बैठकमा सभामुख राजबहादुर शाहीले मुख्यमन्त्रीले पेश गरेको विश्वासको मत सवन्धी प्रस्ताव बहुमतले स्वीकृत भएको घोषणा गरे । प्रदेशको पहिलो दल नेकपा एमालेको समर्थन मुख्यमन्त्री बनेका नेकपा माओवादी केन्द्रको संसदीय दलका नेता शाहीको पक्षमा एमाले र माओवादीका सांसदले मतदान गरे । तर संसदमा प्रतिनिधित्व गर्ने नेपाली कांग्रेस र राष्टिय प्रजातन्त्र पार्टीले भने सरकारको विपक्षमा मतदान गरेका छन् । कांग्रेसका पाँच र राप्रपाका एक सांसदले विपक्षमा मतदान गरेका छन् । यो प्रदेशमा प्रमुख दुई दल एमाले र माओवादी मिलेर सरकार बनाएपछि अन्य दुई दल नेपाली कांग्रेस र राष्टिय प्रजातन्त्र पार्टी भने प्रतिपक्षमा बसेका छन् । संसदमा एमालेका २० र माओवादी केन्द्रको १३ मत रहेको छ । यस्तै कांग्रेससँग ६ र राप्रपाको एक मत छ । गंलवारको बैठकमा कांग्रेसका एक सांसद भने उपस्थित थिएनन् । मूख्यमन्त्री महेन्द्रबहादुर शाहीले विस्वासको मत मागेपछि नेपाली कांग्रेस संसदीय दलका नेता जीवनबहादुर शाहीले नीति, योजना र कामका आधारमा सरकारलाई सहयोग गर्ने बताए । तर कांग्रेसले सरकारलाई मत दिन भने नसक्ने उल्लेख गरे । सरकारलाई मनपरी गर्न नदिन कांग्रेसले प्रतिपक्षको भूमिकाबाट सधै खबरदारी गर्ने शाहीको भनाइ छ । संसद बैठक अनिश्चितकालका लागि स्थगित गरिएको छ ।"
वाम एकताः नयाँ पार्टीको विधान र संगठन टुंग्याउन उपसमिति,"काठमाडौं: वाम एकताका लागि अन्तरिम विधान तथा संगठनात्मक ढाँचा तयार गर्न गठित कार्यदलको मंगलबार बसेको बैठकले दुई उपसमिति गठन गरेको छ । विद्यानको मस्यौदा तयार गर्न नेताहरू बर्षमान पुन र वेदुराम भुषाललाई जिम्मा दिइएको छ । त्यस्तै दुवै पार्टीका जनसंगठन , पेशागत संगठन, सामाजिक संगठनहरुको एकताको प्रक्रिया सम्बन्धी प्रस्ताव तयार गर्न नेताहरू गोकर्ण विष्ट र गिरिजमणि पोखरेललाई जिम्मा दिइएको छ । एमाले मुख्यालय धुम्वाराहीमा मंगलबार बसेको बैठकले २२ फागुन भित्र दुवै समितिले कार्यदलमा मस्यौदा बुझाउने गरी दुई उपसमिति गठन गरेको हो । मस्यौदा तयार भएपछि त्यसमाथि छलफल गरी टुंगोमा पुयाइने कार्यदलका सदस्य वेदुराम भुसालले अन्नपूर्णलाई बताए । फागुन ७ मा वाम एकताको सहमतिकै दिन अन्तरिम विधान तथा संगठनात्मक ढाचा तयार पार्न रामवहादुर थापा, इश्वर पोखरेल , विष्णु पौडेल, वर्षमान पुन, सुरेन्द्र पाण्डे, वेदुराम भुषाल, रघुविर महासेठ र गिरिराजमणि पोखरेल, मातृका यादव, जर्नादन शर्मा रहेको कार्यदल गठन भएको थियो । कार्यदले एकता संयोजन समितिलाई अन्तिम प्रतिवेदन बुझाउन जम्मा १५ दिनको समय दिइएको छ ।"
चैत्रको पहिलो हप्ताभित्रै एकता घोषणा : एमाले उपाध्यक्ष रावल,"काठमाडौं : नेकपा एमालेका उपाध्यक्ष भीम रावलले चैतको पहिलो हप्ताभित्र पार्टी एकताको घोषणा हुने बताएका छन् । उनले फागुन २५ गतेभित्रै एमालेमाओवादी केन्द्रवीचको एकतासम्बन्धी अन्तरिम विधान तयार गरी राजनीतिक प्रतिवेदन टुँगो लगाउने जानकारी दिए । काठमाडौंमा भएको एक साक्षात्कारमा बोल्दै रावलले भने,फागुन २५ गतेभित्रै हामी विधान र प्रतिवेदन टुँगो लगाउँछौं, त्यसपछि एकता बृहत्त रुपमा घोषणा गर्छौं, सम्भवतः एकता चैत्रको पहिलो हप्तामै हुन्छ, यदि ढिलो भयो भने पनि दोस्रो हप्ताभित्रै घोषणा हुन्छ, हामी त्यही अनुसार तिव्र तयारीमा जुटेका छौं। उनले एकता महाधिवेशन सकेसम्म एक वर्षभित्रै सम्पन्न गर्ने बताए । उनले भने,दुईवटा अलगअलग पार्टी एकताको प्रक्रियामा भएकोले हामीहरु दुवै कार्यदल अहिले आन्तरिक कार्यमा व्यस्त छौं, अन्तरिम विधान लेखन सुरु गरिसकेका छौं, राजनीतिक प्रतिवेदन पनि सँगसँगै अघि बढाईरहेका छौंं। विधान र प्रतिवेदन टुँगो लागेपछि एकता संयोजन समितिबाट अनुमोदन गरेर दुवै पार्टीले आआफ्नो केन्द्रीय कमिटिबाट अनुमोदन गर्ने उनको भनाई रहेको छ । रावलले छिट्टै मन्त्रिमण्डलले पूर्णता पाउने समेत बताए । उनले आइतबारसम्म उपेन्द्र यादवसहितको मन्त्रिमण्डल विस्तार हुने दाबी गरे । उनले उपेन्द्रलाई समेत साथमै लिएर जाने बताए । उनले सरकारले पुर्णता पाउनेमा अब विलम्ब नहुने जिकिर गरे । उनले थपे,अब ढिलाई हुँदैन, किनकी बजेटको पनि तयारी गर्नुपर्छ, जेठ १५ गते बजेट ल्याउनुपर्छ।उनले अर्थमन्त्रीमा नियुक्त भएका डा युवराज खतिवडा अर्थतन्त्रसम्बन्धी ज्ञाता भएकोले समृद्धि हाँसिल गर्ने वर्तमान सरकारको उद्देश्यमा टेवा पुग्ने विश्वास दिलाए । उनले भने,एमालेमा अरु योग्य नेताहरु नै नभएर उहाँलाई अर्थमन्त्री बनाएको होइन, अरु नेताहरुले पनि विगतमा अर्थमन्त्रालयको नेतृत्व गरिसक्नुभएको छ। उनले राष्ट्रपतिका सम्बन्धमा छलफल नभएको बताए ।"
जनप्रतिनिधिको सेवासम्बन्धी कानुन बन्दै,"पोखरा : प्रदेश ४ को प्रादेशिक कानुन निर्माण गर्न गठित कानुन मस्यौदा समितिले जनप्रतिनिधिको सेवासुविधासम्बन्धी कानुन निर्माण थालेको छ। मस्यौदा समितिको सोमबार बसेको पहिलो बैठकले मुख्यमन्त्री, मन्त्री, सभामुख, उपसभामुख, प्रदेश सदस्य र स्थानीय जनप्रतिनिधिको सेवासुविधासम्बन्धी कानुन निर्माण गर्न छलफल सुरु गरेको हो। बैठकमा जनप्रतिनिधिको सेवासुविधासम्बन्धी कानुनसहित, साझा सूचीको अधिकार, प्रदेश आर्थिक कार्यविधि, खरिद ऐन र नियमावलीलगायत विषयमा छलफल भएको प्रदेश सरकारका प्रवक्ता रामशरण बस्नेतले जानकारी दिए। प्रदेश ४ को दोस्रो क्याबिनेट बैठकले संविधानले प्रदेश सरकारलाई दिएको अधिकारभित्र रही प्रादेशिक कानुन बनाउन ४ सदस्य कानुन मस्यौदा समिति गठन गरेको थियो। कानुन निर्माणका लागि ड्राफ्ट बनाउन पहिलो बैठकमा धेरै विषयमा छलफल भए पनि मुख्यतः ६ वटा विषयमा केन्द्रित रहेर छलफल भएको समितिको संयोजक आन्तरिक मामिला तथा कानुनमन्त्री हरिबहादुर चुमानले जानकारी दिए। मस्यौदा समिति बैठक मंगलबार पनि जारी रहने मन्त्री चुमानले सुनाए। संविधानको अनुसूची ६ तथा संविधानका विभिन्न धारामा प्रदेश सरकारको अधिकारको व्यवस्थाअनुसार तत्काल आवश्यक पर्ने कानुन निर्माण गर्न पहिलो बैठक बसेको हो। यो महिनाभित्र मस्यौदा तयार गरी संसद्मा पेस गर्न मस्यौदा समितिले कामलाई तीव्रता दिएको प्रदेश सरकारका प्रवक्ता बस्नेतले सुनाए। प्रदेशलाई चाहिने कानुन तत्काल बनाउनुपर्ने भएकाले मस्यौदा समिति स्प्रिडमा काम थालेको उनले सुनाए। समितिको संयोजकमा आन्तरिक मामिला तथा कानुनमन्त्री हरिबहादुर चुमान रहेको समितिमा सरकारका प्रवक्ता तथा उद्योग, पर्यटन, वन तथा वातावरणमन्त्री रामशरण बस्नेत, मुख्यमन्त्री तथा मन्त्रिपरिषद्को कार्यालयका सचिव र आन्तरिक मामिला तथा कानुन मन्त्रालयका उपसचिव छन्। प्रदेश ४ मा सातवटा मन्त्रालय रहे पनि चार मन्त्री मात्र नियुक्त भएका छन्। बाँकी तीन मन्त्रालय मुख्यमन्त्री पृथ्वीसुब्बा गुरुङ आफैंले हेरेका छन्। सुब्बाले प्रदेशसभाबाट विश्वासको मत लिएलगत्तै मन्त्रिपरिषद् विस्तार हुने बस्नेतले जानकारी दिए। प्रदेशसभाको बैठक फागुन २१ गते बस्नेछ। पूर्वाधार धमाधम बन्द प्रदेश ४ को प्रदेशसभाका लागि सरकारले पठाएको १० करोड रुपैयाँमध्ये अहिलेसम्म झन्डै पौने ३ लाख रुपैयाँ खर्च भएको छ। माघ २२ मा यहाँको प्रदेशको पहिलो सभा बसेको थियो। त्यसयता ३ पटक संसद् बैठक बसिसकेको छ। २० शीर्षकमा खर्च गर्न सक्ने गरी सरकारले यो प्रदेशका लागि १० करोड रुपैयाँ बजेट छुट्याएको थियो। उक्त रकम खर्चको अख्तियारी माघ २८ मै आएको प्रदेशसभा सचिवालयका लेखा अधिकृत गोवद्र्धन गिरीले बताए। कोष तथा लेखा नियन्त्रयण कार्यालयका लेखापाल गिरिधारी उपाध्यायका अनुसार अहिलेसम्म प्रदेशसभा सचिवालयले २ लाख ६७ हजार रुपैयाँ मात्रै खर्चेको छ। पानी, बिजुली, सञ्चार र कार्यालयसम्बन्धी शीर्षकमा त्यतिका खर्च भएको जानकारी उपाध्यायले दिए। प्रदेशसभा सचिवालयले खर्चको भुक्तानी आदेश दिएपछि कोलेनिकाले सम्बन्धितका नाममा चेक काट्छ। सरकारले सचिवालयलाई पानीबिजुलीमा ५ लाख, सञ्चारमा ५ लाख र कार्यालयसम्बन्धमा ३० लाख खर्चिन सक्नेगरी अख्तियारी दिएको छ। पोखरा नदीपुरस्थित नगर विकास प्रशिक्षण केन्द्रलाई प्रदेशसभा बनाइएको छ। सभा र सचिवालयका लागि भौतिक पूर्वाधार तयार पार्ने कामचाहिँ सहरी विकास तथा भवन डिभिजन कार्यालय कास्कीले गरेको छ। त्यहाँका भवनको मर्मतसम्भारसहित फर्निचरलगायत व्यवस्था सोही कार्यालयले गरेको हो। त्यससम्बन्धी खर्चको विवरण भने डिभिजन कार्यालयले सार्वजनिक गर्न भ्याइसकेको छैन। कार्यालयका सूचना अधिकारी सूर्य बरालका अनुसार प्रदेशसभा भवनसहित मन्त्रालय र पदाधिकारीहरूको आवासका भौतिक संरचनको मर्मतसम्भारलगायत बन्दोबस्तीको काम धमाधम भएको छ। केही समयमै खर्च सार्वजनिक गरिने उनी बताउँछन्। प्रदेशसभा सचिवालयमा आएको १० करोड रुपैयाँचाहिँ सांसदको तलब, भत्ता, पोसाक, कर्मचारी तालिम, अनुगमन, मूल्यांकन, भ्रमण, पुँजीगत सुधारलगायत शीर्षकका लागि हो। तलबका लागि २ करोड ५० लाख रुपैयाँ बजेट छ। महँगी भत्ता पनि त्यति नै छ। भ्रमण शीर्षकमा ५० लाख र विशिष्ट व्यक्ति तथा प्रतिनिधिमण्डलको भ्रमण खर्च भनेर १० लाख रुपैयाँ छुट्याएर पठाइएको छ। तर, प्रदेश सभाका सदस्यको तलब, भत्ता कति हुने भन्नेबारे नियम कानुन बनाउन भने बाँकी छ। प्रदेश ४ मा ६० सांसद छन्। यहाँ मुख्यमन्त्री, सभामुख, उपसभामुख र ३ मन्त्री नियुक्त भइसकेका छन्। संविधानको धारा १९६ मा प्रदेशका सबै पदाधिकारीको पारि श्रमिक र सुविधा प्रदेश कानुनबमोजिम हुने उल्लेख छ। तर, अर्थ मन्त्रालयले प्रधानमन्त्री कार्यालयको समन्वयमा प्रदेश पदाधिकारी र सदस्यहरूको तलबमान तोकेको छ। सबै प्रदेशका सदस्य तथा पदाधिकारीको तलबमा एकरूपता होस् भनेर संघीय सरकारले तोकेको प्रधानमन्त्री कार्यालय स्रोतलाई उल्लेख गर्दै समाचार सार्वजनिक भएको थियो। प्रदेशसभाका सदस्यको मासिक तलब ४५ हजार भनेर केन्द्रले तोकेको छ।"
प्रदेश सरकार गठनमा,"सिमकोट : नेकपा एमालेले प्रदेश सरकार गठनमा कमजोरी भएको स्वीकार गरेको छ। प्रदेश नम्बर ६ मा सरकारमा आफूभन्दा कनिष्ठलाई मन्त्री बनाएको भन्दै राजीनामा दिएका चन्द्रबहादुर शाहीलाई पत्र पठाएर एमालेले 'केही कमीकमजोरी हुन गएको महसुस भएको' जनाएको छ। पत्रमा पार्टी स्थायी कमिटीको फागुन ११ गते बसेको बैठकमा शाहीले राजीनामा बारे छलफल भएको र सरकार गठनका क्रममा 'केही कमीकमजोरी भएको महसुस भएको' प्रदेश नम्बर ६ का इन्चार्ज समेत रहेका एमाले उपाध्यक्ष युवराज ज्ञवालीले पठाएको पत्रमा उल्लेख छ। प्रदेशसभा सदस्य र पार्टी साधारण सदस्यबाट राजीनामा दिएका शाहीलाई पूर्ववत जिम्मेवारीमा फर्किन पनि एमालेले आग्रह गरेको छ। 'उपर्युक्त विषयका सन्दर्भमा केही कमजोरी रहन गएको महसुस हुनुको साथै भविष्यमा कमरेडलाई उचित भूमिका दिनुपर्ने कुरामा पार्टी कमिटी सहमत भएको ब्यहोरा जानकारी गराउँछु', ६ नम्बर प्रदेश संयोजक ज्ञवालीले फागुन १३ गते शाहीलाई पठाएको पत्रमा उल्लेख छ, 'पार्टीको सदासयतालाई शिरोधार्य गरी यथावत रुपमा पार्टी काममा फर्कन र प्रदेशसभाको काममा संलग्न हुन आह्वान छ।' मुगुमा एमाले संस्थापकसमेत रहेका शाही कर्णाली प्रदेशको सभामुखका दाबेदार थिए। तर आफूभन्दा कनिष्ठलाई अवसर दिइएपछि शाहीले फागुन ७ गते राजीनामा दिएका थिए। प्रदेश सरकार गठनमा आफूमाथि अन्या यभएको र आर्थिक चलखेलमा मन्त्री छनोट गरिएको भन्दै शाहीले गत साता हुलामार्फत आफ्नो राजीनामा पत्र कर्णाली प्रदेशका सभामुखलाई पठाएका थिए। पार्टी निर्देशन सकारात्मक : शाही शाहीले पार्टीको निर्देशन सकरात्मक भएको प्रतिक्रिया दिए। काठमाडौंबाट सुर्खेत आउँदै गरेका शाहीले आफू मन्त्री र सभासद हुन पार्टीमा नलागेको बताए। पार्टीमा विधि र पद्धतिभन्दा धनवाद र डनवाद हावी हुन थालेपछि असह्य भएर आफूले राजीनामा दिएको उनले बताए। 'पार्टी स्थायी कमिटिले नै कमजोरी भएको स्वीकार गरेको मात्र छैन, अगामी दिनमा कमजोरी नगर्ने लिखित प्रतिवद्धता पनि जनाएको छ', शाहीले अन्नपूर्णसँग भने, 'अब म पूर्ववत जिम्मेवारीमा फकिन्छु।' एमाले प्रदेश नम्बर ६ का संयोजक ज्ञवालीले भने पत्रका विषयमा थप प्रतिक्रिया दिन मानेनन्। 'सबै विषय पत्रमा नै उल्लेख छ', उनले भने।"
विश्वासको मत लिदैं मुख्यमन्त्री शाही,सुर्खेत : कर्णाली प्रदेशका मुख्यमन्त्री महेन्द्रबहादुर शाही प्रदेशसभाबाट विश्वासको मत लिदैं छन्। प्रदेशसभाको आज (मंगलबार) दिउँसो बस्ने बैठकमा उनले विश्वासको मत लिनेछन्।यसका लागि संसदमा मत विभाजन हुनेछ। संविधानको धारा १६८ को उपधारा ४ बमोजिम मुख्यमन्त्री नियुक्त भएको मितिले ३० दिनभित्र संसदबाट विश्वासको मत लिनुपर्ने व्यवस्था छ।माओवादी संसदीय दलका नेता शाही यही फागुन ३ गते मुख्यमन्त्रीमा नियुक्त भएका थिए।संवैधानिक व्यवस्था अनुसार मुख्यमन्त्री शाहीले विश्वासको मत लिन थालेका हुन्। दिउँसो १ बजेका संसद लागि बैठक बोलाइएको छ। बैठकमा सर्वप्रथम मुख्यमन्त्री शाहीले आफूलाई विश्वासको मतका लागि प्रस्ताव राख्नेछन्। उनले प्रस्ताव राखेपछि त्यसमा छलफल हुनेछ।त्यसपछि छलफलमा उठेका विषयमा मुख्यमन्त्री शाहीले जवाफ दिनेछन्। उनले जवाफ दिएपछि संसदमा लिखित रुपमा मतदान हुनेछ।मतदानमा मुख्यमन्त्रीको पक्षमा बहुमत अर्थात् २१ मत प्राप्त भए उनी मुख्यमन्त्रीमा पक्का हुनेछन्।प्रदेशसभाबाट विश्वासको मत प्राप्त भएपछि मुख्यमन्त्रीविरुद्ध दुई वर्षसम्म अविश्वासको प्रस्ताव ल्याउन मिल्नेछैन। कर्णाली प्रदेशमा सभामुखबाहेक ३९ जना सांसद छन्। सरकार गठनका लागि २१ सांसदको समर्थन भएमात्र बहुमत पुग्छ। प्रदेशसभामा सभामुखबाहेक एमालेका १९ जना र माओवादी केन्द्रका १३ जना सदस्य छन्। दुवै दलको कुल सिट सदस्य संख्या ३२ छ। मुख्यमन्त्रीलाई एमालेको पनि समर्थन रहेकाले संसदमा दुई तिहाइभन्दा बढी बहुमत प्राप्त हुने देखिन्छ।
ओलीको 'सरप्राइज' : किन रोजे डा युवराज खतिवडालाई,"काठमाडौं: प्रधानमन्त्री केपी शर्मा ओलीले अर्थविज्ञ तथा नेपाल राष्ट्र बैंकका पूर्वगभर्नर डा युवराज खतिवडालाई अर्थमन्त्री बनाएपछि नेपाली राजनीति तरङ्गित भएको छ । अनुमान भन्दा फरक र विश्वासपात्रलाई पनि पाखा लगाउँदै प्रधानमन्त्री ओलीले खतिवडालाई अर्थमन्त्रालयको जिम्मेवारी दिएर सारप्राइज दिएका छना । खतिवडालाई अर्थमन्त्री बनाएपछि नेपाली राजनीतिमा तरङ्मा नै आएको छ। धेरै नेपालमै पहिलो पटक अर्थतन्त्र बुझेको विद्वानले अर्थमन्त्रालयको जिम्मेवारी पाएको भन्दै खुलेर प्रशंसा पनि गरेका छन् । एमाले वृत्तमा बोली बन्द तर खतिवडालाई अर्थमन्त्रालयको जिम्मेवारी दिने ओलीको निर्णयले एमालेवृत्तका धेरै नेता कार्यकर्ताको बोली नै बन्द भएको छ । ओलीले जोखिम मोलेर महासचिव ईश्वर पोखरेल, उपमहासचिव विष्णु पौडेल, सचिव प्रदिप ज्ञवाली र पूर्वअर्थमन्त्री सुरेन्द्र पाण्डे जस्ता नेतालाई पन्छाउँदै डा खतिवडालाई अर्थमन्त्री बनाएका हुन् । डा खतिवडालाई राज्यमन्त्री बनाएर आफु मन्त्री बन्ने दौडमा रहेका नेताहरुको सपना ओलीको निर्णयले तुषारापात भएको छ । एमाले नेताहरु आफु अर्थमन्त्री बनेर डा खतिवडालाई राज्यमन्त्री बनाउन चाहन्थे । लबिङ पनि त्यही अनुसार भएको थियो । ओलीका सबैभन्दा नजिकका विश्वासपात्र मानिने महासचिव पोखरेललाई पनि रक्षा मन्त्रालयमा धकेल्दै खतिवडाले अर्थको चाबी पाएका छन् । खतिवडाका अगाडि अरु अयोग्य ? डा खतिवडालाई अर्थमन्त्री बनाएको असन्तुष्टि एमाले कार्यकर्ताले समाजिक सञ्जालदेखि नेताका घरसम्म पुगेर पोख्न थालेका छन् । महासचिव पोखेरल र खतिवडाको स्टाटस एउटै रहेको टिप्पणी पनि केहीले गरेका छन् । अन्य एमाले नेता कार्यकर्ताले शालिन नेता प्रदीप ज्ञवाली र अर्का युवा नेता योगेश भट्टराई भन्दा खतिवडा योग्य भएको भन्दै व्यंग्य पनि गरेका छन् । मन्त्री हुन र राजनीतिक नियुक्तिका लागि झापामै जन्मिनुपर्ने आशयसहितका धारणासमेत एमाले नेता कार्यकर्ताले अभिव्यक्त गरिरहेका छन् । एमाले रोल्पाकी नेतृ ईश्वरी जिएमले ट्विटमा लेखेकी छन्, 'जीवनमा व्यक्तिगत जीवन जिउनै नदिने भो एमालेले क खतिवडालाई। कहिले गभर्नर, कहिले योजना आयोग । बल्ल फुर्सदिलो भा'को बेला फेरि अर्थमन्त्री । होइन एमालेका अरु नेता कमरेडहरुले पनि खतिवडा कमरेडको जस्तै विषय लिएर पढ्न सुरु गरे बुरु उहाँको जस्तै सबैमा छिटोछिटो पालो आउँथ्यो नि ।' जिएमको नाम समानुपातिकबाट प्रदेश नम्बर ५ को प्रदेश सभा सदस्यका लागि अन्तिममा काटिएको थियो । पोखराका पत्रकार पुण्य पौडेलले फेसबुकमा छन्ः 'मनमोहन अधिकारी प्रधानमन्त्री हुँदा हरि पाण्डे उद्योग र जलश्रोत मन्त्री बन्नु भएको बेला पहिलोपटक पोखरा आँउदा पार्टीका केही नेताको असन्तुष्टि कार्यकर्ता भेटघाट नराख्नेसम्मका थिए । अहिले डा युवराज खतिवडा अर्थमन्त्री हुँदाको पार्टी पङ्क्तिबाट आएका रोइलो त्यस्तै लाग्छ । आफ्ना अघिपछि कस्ता अनुयायी छन् हेर्ने फुर्सद निकाले तनाव कम हुन्थ्यो कि? सांसद एवम् एमाले नेतृ रामकुमारी झाक्रीले अर्थमन्त्रीमा डा खतिवडालाई नियुक्त गरेर सरकारले आफ्नो प्राथमिकता कसरी निर्धारण गरेको छ भन्ने कुराको राम्रो सन्देश दिएको बताएकी छन् । उनले ट्विटमा पूर्व गभर्नर तथा योजना आयोगका पूर्वउपाध्यक्ष अर्थशास्त्रका जानकार डा खतिवडालाई अर्थमन्त्री बनाएकोमा प्रधानमन्त्री ओलीलाई धन्यवाद दिएकी छन् । जनस्तरमा पनि डा खतिवडालाई अर्थमन्त्री बनाइएकोमा स्वागत गर्दै प्रधानमन्त्री ओलीलाई धन्यवाद दिइएको छ । खतिवडा किन अर्थमन्त्री ? संगीन घडीमा प्रधानमन्त्री भएका ओलीलाई ठूलाठूला चुनौतीको सामना गर्नुपर्नेछ । मुलुकलाई स्थायी सरकारसहित विकास र समृद्धि बाचाका साथ चुनाव गएका ओलीलाई तीन वाचा पुरा गर्नुपर्ने चुनौती छन् । आर्थिक रुपमा जर्जर भएको मुलुकको अर्थतन्त्र सबल बनाउन डा खतिवडा जस्ता विज्ञको अपरिहार्य आवश्यकता छ । ओलीले पार्टी भित्रका आफ्ना अति विश्वासपात्रलाई पन्छाएर त्यतिकै खतिवडालाई अर्थमन्त्री बनाएका होइनन् । उनको विज्ञता तथा नेपाल राष्ट्र बैंक र राष्ट्रिय योजना आयोगको उपाध्यक्ष हुँदा गरेका कामबाट प्रभावित भएका ओलीले पाँच वर्षभित्र २ अंकको आर्थिक वृद्धिदरसहित मुलुकलाई विकसित राष्ट्रको सूचीमा पुर्याउने लक्ष्य लिएका छन् । त्यो लक्ष्यमा पुग्न डा खतिवडा भन्दा उपयुक्त पात्र ओलीसामू अरु थिएनन् । त्यसकारण पनि उनले आफ्ना पार्टीका अन्य नेता र विश्वासपात्रको विकल्पमा अर्थविज्ञ डा खतिवडालार्इ अर्थमन्त्री बनाएका हुन् । डा खतिवडाले राष्ट्र बैंकको गर्भनर हुँदा घरजग्गा र सेयरमा गएको कर्जा नियन्त्रण गर्ने काममा उलेख्य भूमिका खेलेका थिए।"
कपडा पेल्ने मेसिन पड्किँदा दुईको मृत्यु,धदिङ : बेनिघाट रोराङ गाउँ पालिकाको वडा नम्बर ३ मा कपडा पेल्ने मेसिन पड्किँदा दुईजनाको मृत्यु भएको छ।मंगलबार बिहान ८ बजे तिर भएको दुर्घटनामा भारत मोतिहारीका अब्दुल अन्सारी र मन्डुल अन्सारीको मृत्यु भएको हो। ट्याक्टरबाट चलाउने उक्त मेसिन पड्कदा त्यसका सामानहरु २ सय मिटर परसम्म पुगेका थिए ।पाटपूर्जा उछिट्टिएर काम गरिरहेका मजदुरलाई लाग्दा उनीहरुको घटनास्थलमा नै मृत्यु भएको हो ।
"प्रदेशमन्त्री निवास भैरहवामा, मन्त्रीहरू अझै आएनन्","भैरहवा : प्रदेश ५ का मन्त्री भैरहवास्थित भैरहवालुम्बिनी भूमिगत जल परियोजना कार्यालयको हाताभित्र बस्ने भएका छन्। सबै दृष्टिले सुरक्षित मानिएको यो क्षेत्रमा मन्त्रीको निवास मर्मत कार्य द्रुतगतिमा भइरहेको छ। मन्त्रीका लागि तोकिएको ८ वटा भवनमध्ये २ वटा निवास तयार भए पनि अहिलेसम्म त्यहाँ कुनै पनि मन्त्री आएका छैनन्। अञ्चलपुरमा रहेको भैलुभुजका १३ वटा भवनमध्ये ८ वटा भवन मन्त्री निवासका लागि तोकिएको रुपन्देहीका प्रमुख जिल्ला अधिकारी हरिप्रसाद मैनालीले जानकारी दिए। भैलुभुजको हाताभित्र रहेका ८ वटा निवासमध्ये ४ वटामा २ वटा लिभिङ रुम, १ वटा बैठक कक्ष तथा भान्छा घर र शौचालय एवं स्नानघर छन् भने बाँकीका ४ वटामा एकएक वटा लिभिङ रुम, एउटा बैठक कक्ष तथा भान्छा घर र शौचालय एवं स्नानघर छन्। ८ वटा भवनमध्ये २ वटा भवन जोडिएकाले त्यहाँ बढीमा १० जना मन्त्री बस्न मिल्ने गरी बनाइएको छ। नयाँ सडकमा रहेको करिब साढे ८ बिघामा फैलिएको भैलुभुज सम्पूर्ण रूपमा परिपक्व रहेको रुपन्देहीका प्रमुख जिल्ला अधिकारीले बताए। सुरक्षा, बसाइलगायत विभिन्न कारण्ले यो पायक पर्ने ठाउँ हो, प्रजिअ मैनालीले भने। यसबाहेक सरकारले सकभर सरकारी भवन प्रयोग गर्ने एवं भाडा तिर्न नित्साहित गर्ने उद्देश्य लिएकाले सो स्थान छनोटमा परेको हो। यता, भैरहवामा बढ्दो गर्मी, लामखुट्टेको प्रकोप एवं बुटवलबाट भैरहवाको दूरी देखाउँदै प्रदेश ५ का मन्त्री भैरहवा बस्न नमानेको स्रोतको भनाइ छ। प्रदेश सरकारले सबै मन्त्रालय बुटवलमै तोकेकाले मन्त्रीको निवास पनि बुटवलमै हुनुपर्ने मन्त्रीले अडान लिएका छन् तर यसलाई रुपन्देहीका प्रजिअ मैनालीले नकारेका छन्। बाहिर हल्ला मात्र आएको हो। मन्त्रीज्यूहरू भैरहवा भैलुभुजमै बस्नुहुन्छ, उनले भने। मन्त्रीनिवासका लागि सहरी विकास तथा भवन निर्माण विभाग, डिभिजन कार्यालय भैरहवाले निवास क्षेत्रको मर्मत कार्यलाई तीव्रता दिएको छ। प्रदेश सरकारको मन्त्री निवास, संसद् सचिवालय, मन्त्रालयलगायत पूर्वाधार मर्मतका लागि सरकारले ५ करोड रुपैयाँ तथा नयाँ निर्माणका लागि १ करोड गरी ६ करोड रुपैयाँ विनियोजन गरेको डिभिजन प्रमुख सुरेश ठाकुरले बताए। प्रदेश सरकारका मन्त्री भैरहवामा बनिरहेको निवासमा बस्न नमाने सरकारको लगानी खेर जाने निश्चित छ।"
यस्ता छन् गृहमन्त्री थापाका सबल र दुर्बल पक्ष,"काठमाडौं : माओवादीभित्र सधैंजसो रिर्जभ नेताको छवि बनाएका वरिष्ठ नेता रामबहादुर थापा सम्भ्रान्त लाहुरे परिवारमा जन्मिएका नेता हुन्। उनका बाबु कर्णवहादुर थापा भारतीय लाहुरेका जागिरे थिए। २०१२ सालमा जन्मिएका थापा २०३७ सालदेखि कम्युनिष्ट राजनीतिमा लागेका थिए। राजनीतिको सुरुवातमै थापा नेपालबाट आर्इएससी सकेर इन्जिनियरिङ अध्ययनका लागि रुस गएका थिए। रूसमा त्यसबेला मार्क्सवादको पनि पढाइ हुन्थ्यो। बाली विज्ञान अध्ययनका लागि रूस पुगेका उनी त्यहाँ मार्क्सवादको अध्ययन गरी नेपाल फर्केर राजनीतिमा सक्रिय भएका थिए। थापाको स्वभाव र शैली नेपालका अन्य राजनीतिज्ञको भन्दा भिन्न छ। एकदमै अन्तर्मुखी स्वभावका छन, उनी। सञ्चारमाध्यमबाट टाढै रहन रुचाउने थापा नदेखिने गरी भित्रभित्रै पार्टी काममा खटिने नेतामा चिनिने माओवादी नेता दिनानाथ शर्मा बताउछन्। सबल पक्ष ब्रान्डेड नेता माओवादीको १० वर्षे शसस्त्र युद्धका बेला अध्यक्ष दाहाल पछिका ब्रान्डेड नेतामा डा बाबुराम भट्टराईसँगै थापाको नाम आउथ्यो। माओवादीलाई जाहा संकट पर्छ, त्यही थापालाई अध्यक्ष दाहालकै योजनामा खटाइन्थ्यो। संसद र ग्रामिण वर्घसंर्घष सँगै लिएर जाने कार्यनीतिमा माओवादी रहेका बेला दाहालकै योजनामा थापालाई रोल्पा, रुकुमको जिम्मेवारी दिइ खटाइएको थियो। त्यही बेला राज्यले चलाएको अप्रेसन का विरुद्ध थापाले सिस्ने र जलजलाको नाममा सिज अभियान चलाएका थिए। उनको यही अभियानले २०५२ को शसस्त्र युद्ध को आधार तयार पारेको विश्लेषण माओवादीभित्र हुने गर्छ। उक्त अभियान सफल भएसँगै उपत्यकाभित्र भलका (भक्तपुर, ललितपुर र काठमाडौं) अभियान माओवादीले चलाएको थियो। सिज अभियानमा थापाले देखाएको कौशलताका कारण उनलाई माओवादीभित्र रुचाउने नेताकार्यकर्ताको संख्यामा कमी छैन। अहिले पनि उनी पार्टीका संगठन विभागको प्रमुख छन्। उनलाई माओवादी नेताकार्यकर्ता ब्रान्डेड नेता मान्छन्। २०६९ सालमा पार्टी विभाजित भएपछि उनी प्रचण्डसँगको राजनीतिक सम्वन्ध विच्छेद गदै मोहन वैद्यसँगै अलग पार्टी बनाउन पुगेका थिए। तर फेरि मुल घरमै फर्केपछि पनि उनको पार्टी संगठन भित्र उत्तिकै पकड देखिन्छ। वादल वैचारिक र सांगठनिक दुवै विषयमा नेतृत्व गर्न सक्ने ब्रान्डेड नेता हुन्, माओवादी नेता शर्माले अन्नपूर्णसँग भने, माओवादी पार्टी र आन्दोलनभित्र वादलको आफ्नै छाप छ। जनजाति अनुहार थापाका लागि पार्टी र सरकारमा दोस्रो सहजता पनि छ। त्यो हो, उनको जनजाति अनुहार। थापाको जत्तिको परेका बेला पार्टीको नेतृत्व गर्न सक्ने हैसियत र स्तर भएका जनताती नेता कुनै प्रमुख पार्टीमा अहिले देखिएका छैनन। थापालाई त्यसकारण पनि जनजाति समुदायले पत्याउने र स्वीकार गर्ने गर्छन्। उनका लागि जनजाति अनुहार नेतृत्वमा पुग्न सहज बन्न पुगेको छ। बलियो गुटको नेता थापालाई मोहन वैद्यसँग पार्टी विभाजनमा जादा माओवादीभित्रै आरोप लाग्ने गर्दथ्यो, उनी योजनामै दाहालसँगको सम्बन्ध तोडेर वैद्यसँग गएका हुन्। पार्टी विभाजनमा जाँदा थापा एक्लै गएका थिए। तर फेरि वैद्यलाई छोडेर पार्टी एकतामा आउँदा भने उनले वहुमत भन्दा वढी हिस्साका नेताकार्यकर्तालाई मूलघरमै फर्काउन सफल भए। यसले पनि मुलघरमै रहेका माओवादीका नेताकार्यकर्ताले उनलाई सहजै नेता मान्ने गरेका छन्। आफूसँगै मूलघरमा फर्केका नेताकार्यकर्ता मात्रै होइन्, पूर्ववत् एमाओवादीमै रहेका नेता कार्यकर्ताको पनि गुटको नेता बन्न सक्ने क्षमता उनले राख्छन्। त्यसमाथि अलग समूहका रुपमा पार्टी एकतामा आएका मात्रिका यादव, मणी थापा लगायतले पनि थापालाई नेता मान्छन्। यसरी हेर्दा उनी पार्टीभित्र ठूलो गुटका, बलिया संगठकका रुपमा चिनिन्छन्। कुशल संगठक थापालाई माओवादीभित्र कुशल संगठकका रुपमा लिने जमात ठूलो छ। विषयवस्तुलाई दार्शनिक उचाइमा प्रस्तुत गर्ने कला उनीसँग छ। उनी असाध्यै सहन सक्ने क्षमता राख्छन्। कार्यकर्तालाई अन्याय गर्दैनन् भन्ने बुझाइ माओवादी पङक्तिमा जीवित राख्न उनी सफल छन्। उनले आफ्नो चरित्र मूलतः क्रान्तिकारी प्रवृतिको देखाउँदै आएका कारण पनि उनका लागि माओवादीभित्र भरपर्दा नेताका रुपमा लिने गरिन्छ। दुर्वल पक्ष फस्ट म्यान बन्न कसैलाई क्रस गर्न सक्दैनन् कम्युनिष्ट पार्टीमा नेता भनेको फस्ट म्यान नै हुने गर्छन्। दाहाल हुँदाहुँदै उनले त्यो स्थान लिने र पाउने सम्भावना देखिंदैन। अझै एमालेसँगको एकताका कारण उनलाई फष्ट म्यान हुने सुविधा देखिदैन। दाहालले आन्तरिक पार्टीभित्र र पार्टी एकतापछि उनलाई कति स्थान दिएर परिचालन गर्न सक्छन् भन्ने विषयले नै उनका लागि सहजताअसहजता निर्धारण हुने गर्छ। उनी पार्टीभित्र आफैसँग सहमत पक्षका फस्ट म्यान हुँदाहुदै आफैं गुट बनाउन चहाँदैनन्। त्यसकारण उनी दाहाललाई क्रस गरेर अगाडी बढ्ने हिम्मत राख्दैनन्। माओवादीका तेस्रो वरियता विभाजित माओवादीको एकतापछि केही समय माओवादी केन्द्रभित्र दाहाल पछिको दोस्रो नेता को हुने भन्ने विवाद देखियो । नेताहरु नारायणकाजी श्रेष्ठ र थापा मध्ये को दोस्रो मर्यादाक्रममा रहने भन्नेमा विवाद भयो। पार्टी एकतामा आएकाहरूले थापा नै दोस्रो वरियताको नेता हुनुपर्ने तर्क आन्तरिक एकताका बैठकहरुमा प्रस्तुत गरे। तर थापाले नै अडान नलिएको उनीमाथि आरोप लाग्ने गरेको छ।तर अन्तिममा आन्तरिक बैठकप्रशिक्षणमा श्रेष्ठपछि उनलाई दाहालले उम्भाइ दिएपछि वरियतामा उनी माओवादी केन्द्रभित्र तेश्रो नेतामा रहन पुगेका थिए। अध्ययन, गति र जाँगरको कमी नेतामा हुनुपर्ने गुणका रुपमा उनको अध्ययन, गति र जाँगर नपुगेको भन्ने नेता कार्यकर्तापनि माओवादीभित्र छन्। पछिल्लो चरणको चुनौती केके हुन् भन्ने विषयमा उनले अध्ययन र रुची बढाउन नसकेको आरोप उनीमाथि लाग्दै आएको छ। त्यसका साथै उनी आम कार्यकर्ताभित्रको पहुँचमा टाढा छन्। यसले पनि उनलाई नेताकार्यकर्ताको माझबाट अलग्याउँदै लगेको छ। व्यवहारिक बन्न नसक्नु कयौं घटनाक्रममा उनले ठोस पहलकदमी लिन र व्यवहारिक बन्न नसकेको आरोप खेप्दै आएका छन्। पार्टी अध्यक्ष दाहालको पहिलो प्रधनमन्त्री कालमा उनी रक्षा मन्त्री थिए। त्यसबेला उनी रुक्माङगद कटवाल प्रकरणमा मुछिए। त्यसवेला उनले कटवाल प्रकरण नउचालेको भए दाहालले सरकारको नेतृत्व छोड्न पर्देनथ्यो भन्नेहरु छन्। त्यस्तै, पार्टी विभाजन हुने बेला उनले ठोस पहल लिन सकेको भए पार्टी विभाजनलाई रोक्न सक्थे भन्ने कतिपयको बुझाइ देखिन्छ। यस हिसाबले उनलाई व्यवहारिक बन्न नसकेको आरोप लाग्ने गर्छ।"
"असन्तुष्ट माओवादीले नयाँ पार्टी घोषणा गर्दै, वैद्य र विप्लवको साथ","काठमाडौं : एमालेसँग पार्टी एकता गर्ने अन्तिम तयारीमा रहेको माओवादी केन्द्रका असन्तुष्ट पक्षले मंगलबार राष्ट्रिय भेला गर्ने भएका छन्। एमालेसँग एकता गर्ने पार्टीको निर्णयमा असहत रहेका नेता कार्यकर्ताले पार्टीबाट अलगिएर औपचारिक रुपमै नयाँ पार्टी घोषणा गर्ने उदेश्यसहित भेलाको आयोजना गरेको पुर्नगठित अखिल क्रान्तिकारीका केन्द्रीय संयोजक आलोक रायमाझीले बताए। पार्टीको भेला काठमाडौं सोल्टीमोडस्थित प्लाटिनम होटलमा मंगलबार बिहान १० बजेबाट सुरू हुने कार्यक्रम तय भएको रायमाझीले बताए। कार्यक्रममा कार्यक्रममा माओवादीका असन्तुष्ट नेता गोपाल किराँती, लोकेन्द्र बिष्टमगर, विश्वभक्त दुलाल आहुती लगायतको सहभागिता रहने रायमाझीले जानकारी दिए। भेलामा माओवादी (क्रान्तिकारी)का अध्यक्ष मोहन वैद्य र नेकपामा महासचिव नेत्रविक्रम चन्द 'विप्लव'समेत उपस्थित हुने बताइएको छ ।"
ओलीका सारथि,"काठमाडौं : सुशासन, स्थायित्व र विकासको नारासहित सरकारको नेतृत्व सम्हालेका प्रधानमन्त्री केपी ओलीले सोमबार आफ्ना चार सारथि नियुक्त गरेका छन्। ओलीले एमालेका दुई र माओवादीका दुई नेतालाई मन्त्री नियुक्त गरी सरकार विस्तार गरेका हुन्। ओलीले माओवादी अध्यक्ष पुष्पकमल दाहालसँगको सहमतिमा रामबहादुर थापालाई गृह, डा युवराज खतिवडालाई अर्थ, एमाले महासचिव ईश्वर पोखरेललाई रक्षा र माओवादी सचिवालय सदस्य मातृका यादवलाई उद्योग वाणिज्य तथा आपूर्तिमन्त्री बनाएका हुन्। अर्थमा एमालेभित्रै पोखरेल, प्रदीप ज्ञवाली, विष्णु पौडेल र सुरेन्द्र पाण्डेसम्म आकांक्षी थिए। यी सबै भेट्रान नेतालाई पाखा लगाउँदै डाखतिवडाले अर्थमन्त्रीको जिम्मेवारी पाएका हुन्। नेपाल राष्ट्र बैंकका पूर्व गभर्नर तथा राष्ट्रिय योजना आयोगका पूर्व उपाध्यक्ष डा खतिवडा राजनीतिमा भने परिचित अनुहार होइनन्। अर्थतन्त्र बुझेका डा खतिवडा अर्थमन्त्री भएपछि अर्थतन्त्र सकारात्मक दिशामा जाने विश्वास लिइएको छ। डा खतिवडाले २०३८ र २०४१ मा त्रिभुवन विश्वविद्यालयबाट क्रमशः अर्थशास्त्र र लोक प्रशासनमा मास्टर डिग्री गरेका छन्। विसं २०४८ मा दिल्ली स्कूल अफ इकोनोमिक्सबाट मौद्रिक अर्थशास्त्रमा विद्यावारिधि गरेका खतिवडालाई मौद्रिक ज्ञाताको रुपमा लिने गरिएको छ। उनी २०६६ चैत ९ गतेदेखि २०७१ चैत ५ गतेसम्म राष्ट्र बैंकको १५ औं गर्भनर भएर कार्यभार सम्हालेका थिए। राष्ट्र बैंकबाट अवकाश भएपछि केही समयमै फेरि योजना आयोगको उपाध्यक्ष नियुक्त भएका थिए। योजना आयोगमा उनी राष्ट्र बैंकको कार्यकारी निर्देशक छँदै २०५८ मा सदस्यका रुपमा नियुक्त भएका थिए। राष्ट्र बैंकका क्याडर रहेका खतिवडा लामो समयसम्म अनुसन्धान विभागको प्रमुख भएर रहेका छन्। त्यस्तै, गृहमा माओवादी नेता पूर्वगृहमन्त्री जनार्दन शर्मा र नेता वर्षमान पुनसम्मले दाबी प्रस्तुत गरे पनि अन्ततः थापाले बाजी मारेका छन्। एमाले महासचिव पोखरेलले रक्षामा चित्त बुझाएका छन्। बाबुराम भट्टराईको सरकारमा उपप्रधानमन्त्रीसहित परराष्ट्रमन्त्रीको जिम्मेवारी सम्हालेका पोखरेल अहिले मन्त्रीमै चित्त बुझाउन बाध्य भएका हुन्। उपप्रधानमन्त्री भइसकेर पनि मन्त्रीमै सीमित हुने नेता भने उनी मात्रै होइनन्। त्यस्तै, ०६५ सालमा भूमिसुधारमन्त्री हुँदा एलडीओलाई शौचालयमा थुनेर चर्चामा रहेका माओवादी नेता यादवले उद्योग वाणिज्य तथा आपूर्ति मन्त्रालयको जिम्मेवारी पाएका छन्। यादवले रोजेकै मन्त्रालयको जिम्मा दिएर माओवादीले उनलाई सरकारमा पठाएको छ। अर्थ र गृहमा पठाउने मन्त्रीको नाममा पार्टीभित्रै चर्काे प्रेसर मा ओलीदाहाल परेका कारण मन्त्रिपरिषद् विस्तारमा ढिलाइ भइरहेको थियो। अझै प्रधानमन्त्री ओलीले ११ जना मन्त्री नियुक्त गर्न बाँकी छ। प्रधानमन्त्रीले सोमबारै मन्त्रिपरिषद्लाई पूर्णता दिने गरी तयारी गरे पनि संघीय फोरमसमेतलाई सरकारमा ल्याउने प्रयासमा सफलता नमिलेपछि एमालेमाओवादीका दुईदुई जना मन्त्रीलाई मात्र नियुक्त गरेका हुन्। थप मन्त्री चयन र संघीय समाजवादीसँगको छलफल निष्कर्षमा नपुगेका कारण सोमबार मन्त्रिपरिषद्ले पूर्णता पाउन नसकेको ओलीका प्रेस संयोजक चेतन अधिकारीले बताए। संघीय समाजवादीलाई पनि सरकारमा सहभागी हुन प्रधानमन्त्रीले प्रस्ताव गर्नुभएको र फोरम स्वयंले पनि सहभागी हुने संकेत देखाएकाले त्यसको छलफल नटुंगिएका कारण मन्त्रिमण्डलले पूर्णता नपाएको हो, अधिकारीले अन्नपूर्णसँग भने। यस्ता छन् गृहमन्त्री थापा माओवादीभित्र रिजर्भ नेताको छवि बनाएका वरिष्ठ नेता रामबहादुर थापा सम्भ्रान्त लाहुरे परिवारमा जन्मिएका हुन्। उनका बाबु कर्णबहादुर थापा भारतीय सेनाका जागिरे हुन्। २०१२ सालमा जन्मिएका थापा ०३७ सालदेखि कम्युनिस्ट राजनीतिमा होमिएका थिए। राजनीतिको सुरुवाती चरणमै थापा नेपालबाट आईएस्सी सकेर इन्जिनियरिङ अध्ययनका लागि रुस गएका थिए। बाली विज्ञान अध्ययनका लागि रसिया पुगेका उनी त्यहाँ माक्र्सवादको अध्ययन गरेर फर्किए र राजनीतिमा सक्रिय भए। माओवादीको १० बर्से सशस्त्र युद्धका बेला अध्यक्ष दाहालपछिका नेतामा डाबाबुराम भट्टराईसँगै थापाको नाम आउँथ्यो। माओवादीलाई जहाँ संकट पर्छ, त्यहीँ थापालाई दाहालकै योजनामा खटाइन्थ्यो। संसद् र ग्रामीण वर्गसंघर्ष सँगै लिएर जाने कार्यनीतिअनुसार दाहालकै योजनामा थापालाई रोल्पारुकुमको जिम्मेवारी दिइएको थियो। त्यहीबेला उनले राज्यले चलाएको अप्रेसन विरुद्ध सिस्ने र जलजलाको नाममा सिज अभियान चलाएका थिए। माओवादी आन्दोलनमा यही अभियानले २०५२ को सशस्त्र युद्ध को आधार तयार पारेको विश्लेषण माओवादीभित्र हुने गर्छ। उक्त अभियान सफल भएसँगैे उपत्यकाभित्र भलका (भक्तपुर, ललितपुर र काठमाडौं) अभियान माओवादीले चलाएको थियो। अहिले पनि उनी पार्टीको संगठन विभाग प्रमुख छन्। ०६९ सालमा पार्टी विभाजित भएपछि उनी प्रचण्डसगको राजनीतिक सम्बन्धविच्छेद गर्दै मोहन वैद्यसगै अलग पार्टी बनाउन पुगेका थिए। पछि मूलघरमै फर्केपछि पनि पार्टी संगठनभित्र उनको उत्तिकै पकड देखिन्छ। बादल वैचारिक र सांगठनिक दुवै विषयमा नेतृत्व गर्न सक्ने ब्रान्डेट नेता हुन्, माओवादी नेता दीनानाथ शर्माले अन्नपूर्णसँग भने, माओवादी पार्टी र आन्दोलनभित्र उहाँको आफ्नै छाप छ। थापाका लागि पार्टी र सरकारमा दोस्रो सहजता पनि छ। त्यो हो, उनको जनजाति अनुहार। प्रमुख राजनीतिक दलमा थापाको स्तर र हैसियतका अन्य कुनै पनि जनजाति समुदायबाट उदाएका नेता पार्टीको आवश्यक पर्दा नेतृत्व नै गर्नसक्ने गरी अहिले देखिएका छैनन्।"
सरकार चलाउन कठिन : मुख्यमन्त्री राई,"विराटनगर : प्रदेश १ का मुख्यमन्त्री शेरधन राईले सरकार चलाउन कठिन भएको बताएका छन्। सोमबार पहिलो पटक प्रदेशसभा बैठकलाई सम्बोधन गर्दै मुख्यमन्त्री राईले सरकारले गरेका निर्णयबारे सदनलाई जानकारी गराउँदै कानुन, पूर्वाधार र कर्मचारी अभावमा सरकार चलाउन कठिनाइ भएको बताए। निकै अप्ठेरो भएको महसुस गरेको छु, उनले भने, तर, विभिन्न कठिनाइ भए पनि त्यसै अल्झिएको छैन, सरकारले त्यसै समय बिताएको छैन। उनले जनताको अपेक्षा र प्रदेश सरकारसँग उपलब्ध स्रोतबीचको तादत्म्य आफूले बुझेको बताए। उनले नीति, कार्यक्रम र बजेटमा प्राथमिकता तोकेर सरकारले योजना बनाउने जानकारी दिँदै स्थानीय तहसँग समन्वय गरी विकास तथा अन्य विषय उजागर गर्न प्रदेशसभा सदस्यलाई आग्रह गरे। सरकारले एक सय दिनको कामको प्राथमिकता र त्यसको सूची बनाएर सार्वजनिक गर्ने उनले सुनाए। भने, सहिद भूमिलाई नमुना बस्तीका रूपमा विकास गर्ने, नागरिकसँग प्रहरी अभियानलाई मूर्तरूप दिन काम थालेको एक महिनाभित्र प्रदेशभरिका घरमा सुरक्षा कार्यालयको नाम, ठेगाना, प्रमुखको टेलिफोन नम्बरसहितको स्टिकर टाँसिनेछ। उनका अनुसार प्रदेश सरकारले कालोबजारी नियन्त्रण, कृत्रिम अभाव रोक्न, महँगी र मिसावटलाई निरुत्साहित गर्न कदम पनि चाल्नेछ। कर्मचारीतन्त्र शुद्धीकरण गर्न आनीबानी तथा व्यवहारमा सुधार र परिवर्तन हुनुपर्ने, लोभलालच, ठगठाग वा अल्छीपनजस्तोे विकृति त्याग्नुपर्ने नीति सरकारको हुने उनले स्पष्ट पारे। प्रदेशको समृद्धि नै पहिलो चाहना भएकाले प्रदेशभित्रका राष्ट्रिय गौरवका आयोजनामा चासो राख्ने, ढिलासुस्ती भए त्यसको खोजबिन गर्ने र समयमै काम पूरा गर्न पहल गर्ने उनले बताए। हामीले आफू हिँड्ने बाटो आफंै तय गर्नु छ, उनले भने, आलोचना र खबरदारीको पनि अपेक्षा राख्दछु। भारतको जोगबनीबाट चीनको सीमा जोड्न किमाथांकासम्म पुग्ने सडक प्रदेश सरकारको चासो भएकाले समयमै निर्माण सम्पन्न गर्न सम्बन्धित निकायलाई घच्घच्याइने उनको भनाइ थियो। राजधानी चाँडै तोकिने मुख्यमन्त्री शेरधन राईले प्रदेशको स्थायी राजधानी चाँडै तोकिने जानकारी सदनलाई गराउँदै नामकरणको काम पनि पूरा गरिने बताए। नाम र राजधानी तोकेर नयाँ संरचना पनि खडा गर्दै लैजानु छ, मुख्यमन्त्री राईले भने, काम अझै धेरै बाँकी छन्। प्रदेशसभाको जिम्मेवारी धेरै ठूलो भएकाले प्रदेश सरकारले सभाप्रति पूर्ण जिम्मेवार र उत्तरदायी भएर काम गर्ने उनको प्रतिबद्धता थियो। चैत ७ मा अर्को बैठक कार्यव्यवस्था परामर्श समिति र प्रदेशसभा नियमावली मस्यौदा समिति गठन गर्दै प्रदेश १ को पाँचौं बैठक चैत ७ गतेसम्मका लागि स्थगित भएको छ। कार्यव्यवस्था परामर्श समितिमा प्रदेशसभा सदस्यहरू इन्द्रमणि पराजुली, बुद्धिकुमार राजभण्डारी, जसमाया गजमेर, केदार कार्की, मोनहबहादुर खड्का, जयराम यादव, इन्दिरा राई र विष्णु तुम्बाहाम्फे सदस्य छन्। प्रदेशसभा नियमावली मस्यौदा समितिमा लीलाबल्लभ अधिकारी, उत्तमकुमार बस्नेत, एकराज कार्की, सावित्रा रेग्मी, सुयर्माराज राई, शान्तादेवी पौडेल, झलकबहादुर मगर, रामकुमार राई, रामचन्द्र लिम्बू, इन्दिरा राई र विष्णु तुम्बाहाम्फे सदस्य छन्। समितिले २१ दिनभित्र नियमावली मस्यौदा तयार गरिसक्ने र त्यसपछि विषयगत समिति गठन गर्न बाटो खुल्नेछ। यससँगै संसद्मा दाफावार छलफलका लागि दर्ता हुने प्रदेश कानुनका मस्यौदामा विषयगत रूपमै समितिमा छलफल गर्न सहज हुने जनाइएको छ।"
अदालतले थुनामा पठाएपछि रेशम चौधरीले के भने ? हेर्नुस् भिडियो,"धनगढी : टीकापुर घटनाका मुख्य योजनाकार आरोपी रेशमलाल चौधरीलाई जिल्ला अदालत कैलालीले सोमबार पुर्पक्षका लागि कैलाली कारागार चलान गरेको छ। चौधरीले सोमबार बिहान जिल्ला अदालत कैलालीमा आत्मसमर्पण गरेका थिए। आफ्ना कार्यकर्तालाई समेत जानकारी नगराई आएका रेशम अदालतमा झुल्किएपछि मात्रै सबैलाई थाहा भएको थियो। बिहान साढे १० बजे नै रेशम चौधरी आउने सुइँको पाएपछि जिल्ला अदालतमा प्रहरीले बाहिरबाटै प्रक्राउ गर्ने योजना बनाएको थियो। तैपनि, प्रहरीलाई छकाउँदै चौधरी आफैं मोटरसाइकल चलाएर अदालत पुगेका थिए। चौधरीले अदालत आएपछि जिल्ला न्यायाधीश परशुराम भट्टराईको इजलासले सोमबार उनको तीनचार घण्टा लामो बयान लिएका छन्। बयानका क्रममा रेशमले टीकापुर घटनाका बेला आफू टीकापुरमा नरहेको र घटनामा कुनै संलग्नता नरहेको बयान दिएको अदालत स्रोतले जानकारी दिएको छ। चार घण्टा लामो बयानपछि रेशमका तर्फबाट चार जना अधिवक्ताले उनलाई साधारण तारेखमा छाड्न अपिल गरेका थिए। चौधरीका तर्फबाट कैलाली बार इकाइका पूर्वअध्यक्ष गंगाराम पाध्याय, गजेन्द्र केसी, नाथुराम महतो र मिलन राईले बहस गरेका थिए। चारै जनाले रेशम टीकापुर घटनाका मुख्य योजनाकार नरहेको र वारदात भएको दिन टीकापुरमा पनि नरहेकाले उनलाई साधारण तारेखमा छाड्न मागदाबी गरेका थिए। उनीहरूले भारी मतान्तरले प्रतिनिधिसभा सदस्यमा जितेका चौधरीलाई जनमत रहेको र उनी माननीय भइसकेकाले पनि अदालतले साधारण तारेखमा छाड्न दलिल पेस गरेका थिए। तर, न्यायाधीश परशुराम भट्टराईको इजलासले जनमतका सम्मान गरिए पनि त्यसअघिको फौजदारी अभियोगलाई पनि नजरअन्दाज गर्न नमिल्ने भन्दै उनलाई पुर्पक्षका लागि थुनामा राख्ने आदेश गरेको छ। वादीका तर्फबाट जिल्ला सरकारी वकिल कार्यालयका न्यायाधिवक्ता प्रकाशबहादुर भण्डारी, सहन्यायाधिवक्ताद्वय नवीनकुमार भट्ट र भानदेव जोशीले बहस गर्दै पक्राउ परेका २५ जनामध्ये अधिकांशले चौधरीलाई मुख्य योजनाकार भनेर बयान दिएकाले उनलाई पुर्पक्षका लागि थुनामा राख्न माग गरेका थिए। चौधरीसहितका ५८ जनाविरुद्ध कैलाली जिल्ला अदालतमा कर्तव्य ज्यान, डाँका चोरी र ज्यान मार्ने उद्योग गरी तीन मुद्दा दर्ता गरिएका छन्। उक्त अभियोगपत्रमा अहिले कैलाली कारागारमा रहेका राजपाकै नेता लक्ष्मण चौधरीसहितका ८१० जनाले उक्त घटनाका मुख्य योजनाकार रेशमलाल चौधरी भएको बयान दिएको उल्लेख छ। टीकापुर घटनामा वरिष्ठ प्रहरी उपरीक्षक लक्ष्मण न्यौपाने, प्रहरी निरीक्षकद्वय बलराम विष्ट, केशव बोहरासहित आठ जना सुरक्षाकर्मी र एक दूधे बालक टेकेन्द्र साउदको बीभत्स हत्या भएको थियो। वादी पक्षले टीकापुर घटना राजनीतिक घटना नभएको र फौजदारी अभियोगमा जनमतलाई राजनीतिक आवरण बनाउन नहुने दलिल पेस गरेको थियो। रेशमलाल चौधरी पक्षका चार र सरकार पक्षका चार जनाको बहसपछि अदालतले गरेको आदेश सुनाउँदै स्रेस्तेदार इन्द्रबहादुर कठायतले अर्को पेसी फागुन १६ गते हुने बताए। अदालतले चौधरीलाई मौकामा फरार रही सोमबार उपस्थित भएका, अभियोजन पक्षको अभियोग दाबी पूर्ण इन्कार हुने गरी बयान दिएको हुँदा कसुरदार रहेनछन् भन्न नमिल्ने भन्दै पुर्पक्षका लागि थुनामा राख्न आदेश दिएको छ। किटानी जाहेरी दरखास्त, घटना मुचुल्का, लासजाँच मुचुल्का, शव परीक्षण प्रतिवेदन, घटनास्थलको साक्षी, घटनाको वस्तुस्थिति, पोलिग्राफ परीक्षण, कल डिटेलजस्ता संलग्न धेरै प्रमाण, हृदयविदारक तथ्य, आधार र कारणको दफा १८ बमोजिम प्रमाण मान्न सकिने भएकाले उहाँलाई पुर्पक्षका लागि थुनामा राख्न आदेश दिइएको छ, कैलाली जिल्ला अदालतले दिएको आदेशमा उल्लेख छ। अदालतको आदेशपछि चौधरीलाई प्रहरीले पक्राउ गरी कैलाली कारागार लगेको छ। कैलालीका प्रहरी उपरीक्षक विनोद घिमिरे सोमबार बिहानैदेखि जिल्ला अदालत परिसरमा आफैं खटिएका थिए। धेरैबेरसम्म अदालत परिसरमा सञ्चारकर्मीलाई पनि प्रदेश गर्न दिइएको थिएन। तर पछि पालैपालो गरी इजलासमा पनि जान दिइएको थियो। पुर्पक्षका लागि थुनामा पठाइएका चौधरीले अदालत परिसरमै पत्रकारसँग संक्षिप्त कुराकानी गर्दै आफूले अदालतको सम्मान गर्ने बताएका छन्। तर, अदालतले आफूलाई थुन्न लगाएर जनमतको सम्मान नगरेको महसुस भएको उनको भनाइ छ।"
के गर्दैछन् कांग्रेस नेता रामचन्द्र पौडेल ?,"काठमाडौँ: नरम स्वभावका नेताको छबि बनाएका रामचन्द्र पौडेल केन्द्रीय कार्यसम्पादन समितिको बैठकमा कडारुपमा प्रस्तुत भएका छन् । पार्टी सभापति शेरबहादुर देउवाप्रति आक्रमकरुपमा प्रस्तुत भएपछि वरिष्ठ नेता पौडेल राजनीतिक वृतमा चर्चामा छन् । देउवाले गुटसंरक्षण बाहेक केही नगरेको गम्भीर आरोप पनि लगाए । १७ पटक प्रधानमन्त्री र एक पटक पार्टी सभापतिमा पराजित भइसकेका पौडेल २०७४ सालको प्रतिनिधि सभाको निर्वाचनमा समेत पराजित भएका छन् । उनी मात्र पराजित भएनन्, कांग्रेसको पनि लज्जास्पद हार भएको छ । कसरी अघि बढ्लान् ? पछिल्लो समय पराजयका श्रृंखला बेहोरिरहेको पौडेल अब कसरी अगाडि बढ्छन् ? अब उनको पार्टी र देशको राजनीतिमा कस्तो कस्तो भूमिका हुन्छ ? १७ पटक प्रधानमन्त्रीको निर्वाचनमा हारेका पौडेललाई छाया सरकारको प्रधानमन्त्री बनाउने चर्चा समेत चलेको छ । प्रधानमन्त्री केपी शर्मा ओलीको सरकारको निगरानीका लागि सशक्त प्रतिपक्षको भूमिका निर्वाह गर्न छाया प्रधानमन्त्री बनाउने बैधानिक निर्णय कांग्रेसले गरिसकेको छ । बर्दिया क्षेत्र नम्बर १ संजय गौतम छाया प्रधानमन्त्री संसदीय दलको नेता नै हुने बताउँछन् । उनले पौडेल समग्र कांग्रेसको नेता भएको बताए । उनले पौडेलको विचार र नेतृत्वका पछाडि धेरै कांग्रेसीहरु गोलबन्द रहेको बताए । रामचन्द्र कांग्रेसको नेता हो, उहाँले पार्टी भित्र एउटा विचारको प्रतिनिधित्व गर्नुहुन्छ, त्यसको पछाडि हामी छौँ, युवा नेता गौतमले भने,गणितीय हिसाबले निर्वाचन हारेपनि उहाँको विचारमा कांग्रेस अघि बढ्छ ।उनले चुनावमा हारेर पौडेलको कांग्रेसमा भुमिका कम नभएको पनि बताए । १३ औँ महाधिवेशनमा पराजित भएका पौडेलको पार्टी नेतृत्वका लागि खाँचो महसुस भइरहेको बताए । कांग्रेसलाई सवल र समक्ष बनाउन पौडेलको नेतृत्वको विकल्प नरहेको समेत उनले बताए । नेता गौतमले केन्द्रीय कार्यसम्पादन समितिको बैठकमा कांग्रेसको भूमिका र लोकतन्त्रको पक्षमा पौडेलले स्पष्ट विचार राखेको समेत अवगत गराए । छायाका नाममा साइड लाउने खेल प्रधानमन्त्री हुने अवस्थामा नदिने तर निर्वाचन हारेको अवस्थामा छाया प्रधानमन्त्री बनाउन खोज्नुको अर्थ के हुने ? छायाँ प्रधानमन्त्रीको नाम पौडेलको ल्याएर पार्टीको भूमिकाबाट पन्छाउन खोजेको समेत एक कांग्रेस नेताले बताए । आफुलाई साथ दिनेलाई संरक्षण गर्न नसक्ने नेताका रुपमा आलोचित पौडेल तत्काल नै हुने संसदीय दलको नेतामा सभापति देउवाको विकल्प खोज्नुपर्ने पक्षमा छन् । पौडेल महामन्त्री डाशाशंक कोइराला वा पूर्वमहामन्त्री प्रकाशमान सिंहलाई संसदीय दलको नेता बनाउनुपर्ने पक्षमा छन् । हुन त देउवा समेत महामन्त्री कोइरालालाई आफु पक्षमा लिन संसदीय दलको नेता हस्तान्तरण गर्ने सोचमा रहेको देउवानिकटस्थ स्रोत बताउँछ । जित भन्दा हार धेरै रामचन्द्र पौडेल प्रजातान्त्रिक आन्दोलनमा निरन्तर लागिरहेका शालिन नेता हुन् । २००१ सालको असोजमा तनहुँको रिस्ती गाविसस्थित बाहुनपोखरामा जन्मेका पौडेल १६ वर्षको उमेरदेखि नै राजनीतिमा लागे । राजा महेन्द्रले ०१७ सालमा तत्कालीन प्रधानमन्त्री बीपी कोइरालालाई जेल हालेपछि पौडेल राजनीतिमा होमिएका हुन् । सुशील कोइरालाको मृत्युपछि कांग्रेसको कार्यवाहक सभापति समेत भइसकेका पौडेलले पाँच पटक संसदीय चुनाव जितेका छन् । उनले २०४८ को संसदीय निर्वाचनमा तनहूँ क्षेत्र नं १ बाट र २०५२ तथा २०५६ का निर्वाचनमा तनहूँ क्षेत्र नं २ बाट विजय हासिल गरेका थिए । तनहुँ क्षेत्र नम्बर २ बाट २०६४ र २०७० सालको दुवै संविधान सभाको निर्वाचनमा पौडेल निर्वाचित भएका थिए । पार्टी सभापति शेरबहादुर देउवाले गुटसंरक्षण बाहेक केही गर्न नसकेको गम्भीर आरोप लगाउँदै वरिष्ठ नेता रामचन्द्र पौडेल कडारुपमा प्रस्तु भएका छन् । तनहुँको क्षेत्र नम्बर १ बाट लगातार ५ पटक निर्वाचित २०७४ सालमा प्रतिनिधि सभाको निर्वाचनमा पौडेल पराजित भए । तनहुँ क्षेत्र नम्बर १ बाट प्रतिनिधि सभा सदस्य उम्मेदवार रहेका उनलाई वाम गठबन्धनका एमाले उम्मेदवार किसानकुमार श्रेष्ठ किसानले पराजित गरे । त्रिभुवन विश्वविद्यालयबाट स्नातकोत्तर पौडेल व्यवस्थापिका सांसदको सभामुखदेखि शान्ति तथा पुन:र्निर्माण मन्त्री र उपप्रधानमन्त्री लगायत विभिन्न मन्त्रालय सम्हालिसकेका छन् । बीपी कोइरालाको सान्निध्य र त्यागबाट प्रभावित भई राजनीतितर्फ आकर्षित भएका ७३ वर्षीय पौडेल पञ्चायत विरोधी आन्दोलनमा लागेका कारण पटकपटक गरी १५ वर्ष जेल परेका छन् । ज्ञानेन्द्र शाहको शासनकालमा पौडेल पछिल्लो पटक एक वर्षसम्म नजरवन्दमा परेका थिए। पौडेलको राजनीतिक जीवनमा प्रधानमन्त्री पदमा १७ पटकको पराजय भए । २०६७ साउनमा प्रधानमन्त्रीको चुनावमा कांग्रेसबाट पौडेल, माओवादीबाट प्रचण्ड र एमालेबाट झलनाथ खनालले संसदमा उम्मेदवारी दिएका थिए । मतसंख्या तीनैजनाले हासिल गर्न नसकेपछि सात पटकसम्म तीनजनाबीच प्रतिस्पर्धा भयो । आठौं प्रतिस्पर्धापछि प्रचण्ड प्रधानमन्त्रीको दौडबाट आफैं बाहिर निस्किए । त्यसपछि पौडेलले खनालसँग १७ पटक प्रतिस्पर्धा गरे । १७ औ पटकमा झलनाथ प्रधानमन्त्रीमा निर्वाचित भए भने रामचन्द्र पराजित भए । उनलाई प्रधानमन्त्री १७ पटक हारेको धब्बा सधैँ लागिरहेको छ । अडान नभएका नेता उनलाई अडान नभएको नेताको आरोप लाग्नेगर्छ । उनका निकटस्थहरु साँघुरो सोच र सानो चित्तको नेता भन्नेहरु समेत छन् । गुटको संरक्षण गर्न नसक्ने नेता भनेर उनी निकटहरु नै बताउँछन् । आफ्नो पक्षमा लाग्नेहरुलाई संरक्षण गर्न नसक्ने भएका कारण सधै नेताले उनलाई छोडेका छन् । उनी आफ्नो स्थानको मात्र सुरक्षामा ध्यान दिन्छन् । उनको गुटको नेतृत्व गर्ने क्षमता कमजोर भएकै कारण लामो समयदेखि कोइराला गुटको बर्चश्व रहेको कांग्रेसमा एकाएक देउवा गुट बलियो भएर शेरबहादुर देउवा पार्टी सभापति हुन पुगे । राजनीतिक दाउपेचमासमेत उनी कमजोर देखिन्छन् । राजनीतिक दाउपेचमा कमचोर भएकै कारण उनी कहिलै पार्टीको वा देखको प्रमुखपदमा पुग्न सकेका छैनन् ।१७ पटक प्रधानमन्त्रीमा पराजित भए ।"
कांग्रेसमा देउवाको विकल्प खोज्दै पौडेल पक्ष,"काठमाडौँ: वामदेव गौतमलाई बर्दियाबाट चुनाव हराए चर्चामा आएका कांग्रेस नेता सजय गौतमले संसदीय दलको नेतामा देउवाको विकल्प खोजिने बताएका छन् । प्रतिपक्षको सशक्त भुमिका निर्वाह गर्न देउवा नसक्ने बताउदै सांसद गौतमले संसदीय दलको विकल्प खोजिएको बताए । अन्नपूर्ण अनलाइनसँग कुरा गर्दै उनले देउवाले वाम गठबन्धनको सरकारलाई चुनौती दिन नसक्ने भएको कारण पार्टी र संसदीय दल दुवैमा विकल्प खोजिने बताए । 'चुनौतीको समाना गर्नु सक्ने सशक्त नेतृत्व चाहिन्छ', उनले भने, 'त्यो क्षमता देउवामा छैन। गौतमले सशक्त प्रतिपक्षको लागि छाया सरकार बनाउने बैधानिक निर्णय कांग्रेसले गरेको बताउँदै संसदीय दलको नेता नै छाया प्रधानमन्त्री हुने स्पष्ट पारे । 'जो संसदीय दलको नेता हुन्छ, उसैले छाया प्रधानमन्त्री भएर प्रतिपक्षको सशक्त भुमिकाको नेतृत्व गर्छ, गौतमले भने । उनले असमक्ष नेतृत्वकै कारण स्थानीय,प्रदेश सभा र प्रतिनिधि सभामा कांग्रेस पराजित भएको बताए । पराजय नैतिक जिम्मेवारी वर्तमान नेतृत्व लिनुपर्छ', उनले भने, 'यही नेतृत्वको असक्षमताका कारण पार्टीले निर्वाचनमा नराम्रोसँग हार्नु पुगेको हो । पूर्व सिँचाई मन्त्री समेत रहेका गौतमले पार्टी र संसदीय दललाई बलियो बनाएर कांग्रेसलाई पुरानै अवस्था फर्काइने समेत बताए ।"
धरमराउँदै फोरमराजपा गठबन्धन,"वीरगन्ज : प्रदेश २ मा सरकारले पूर्णता नपाउँदै संघीय फोरमराजपा गठबन्धन धरमराउन थालेको छ । संघीय फोरम केन्द्र सरकारमा सहभागी हुन लागेपछि प्रदेशमा राजपासँगको गठबन्धन समस्यामा परेको हो । राजपा नेताले फोरम अध्यक्ष उपेन्द्र यादव सरकारमा गए प्रदेश २ मा सरकार छाड्न सक्ने संकेत गरेका छन् । राजपा अध्यक्षमण्डल सदस्य राजेन्द्र महतोले फोरम केन्द्र सरकारमा गए आफूहरूले प्रदेशमा समर्थन फिर्ता लिन सक्ने जनाउ दिएका हुन् । हामीसँगको पछिल्लो कुराकानीमा उहाँ (उपेन्द्र यादव)ले केन्द्र सरकारमा जाने कुरा गर्नुभएको छैन, नेता महतोले भने, उहाँ केन्द्र सरकारमा जानुहुन्छ भने हामी पनि सोच्न बाध्य हुन्छौं । फोरमराजपा गठबन्धनले प्रदेश २ मा ५४ सिटमा जित हासिल गरेको थियो । दुवै दल मिलेर सरकार गठन भइसके पनि विस्तार हुन सकेको छैन । राजपा अध्यक्षमण्डलकै सदस्य राजकिशोर यादवले फोरम केन्द्र सरकारमा गए गठबन्धनको औचित्य नरहने बताए । फोरम केन्द्र सरकारमा जान्छ भने गठबन्धनको औचित्य रहनेछैन, उनले भने, उनीहरू सरकारमा गए भने हामी प्रदेश नम्बर २ मा विचार गर्न बाध्य हुन्छौं । मधेसका लागि कुनै पनि सम्झौता राजपाको उपस्थितिबिना हुन्छ भने मान्य नहुने चेतावनी उनले दिए । संविधान संशोधन हाम्रो बटमलाइन हो । तसर्थ जुनसुकै सम्झौता राजपाको उपस्थितिमा हुनुपर्छ, उनले भने, अन्यथा पछि हामी आन्दोलन गर्न र गठबन्धनविरुद्ध उत्रिन बाध्य हुन्छौं । हामी पर्ख र हेरको अवस्थामा छौं । यही कारण प्रदेश २ को मन्त्रिपरिषद् विस्तार नगरेको उनले खुलाए । फोरम एकलौटी केन्द्र सरकारमा जान्छ भने त्यसपछि राजपा अर्को निर्णय गर्न बाध्य हुन्छ, उनले भने । राजपा महामन्त्री मनीष सुमनले फोरमसँगको सहकार्यबारे पार्टीमा छलफल भइरहेको जानकारी दिए । फोरम र राजपाबीच सहमति भएरै प्रदेश २ मा सरकार बनेको हो, उनले भने, फोरम सहमतिविपरीत जान खोजेको संकेत हामीले पनि पाएका छौं । प्रदेश २ मा एक सय सात प्रदेशसभा सदस्य छन् । फोरमराजपा गठबन्धन सरकारलाई वाम गठबन्धनको पनि समर्थन छ । राजपाले सरकार छाडे पनि वाम गठबन्धनको समर्थन रहने हुँदा फोरमकै नेतृत्वमा प्रदेश सरकार रहने देखिन्छ । राजपा बाहिरिएको अवस्थामा पनि फोरम नेतृत्वको सरकारलाई ६३ प्रदेशसभा सदस्यको समर्थन रहनेछ । सरकार गठनका लागि ५४ प्रदेशसभा सदस्यको समर्थन भए आवश्यक बहुमत पुग्छ । कुन दलको कति सिट ? फोरम २९ राजपा २५ एमाले २१ कांग्रेस १९ माओवादी ११ संघीय समाजवादी १ स्वतन्त्र १"
