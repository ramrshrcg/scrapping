शीर्षक,विवरण
अनुचित आर्थिक सहायता,"प्रधानमन्त्री शेरबहादुर देउवाले आफूनिकट कार्यकर्ता र आसेपासेलाई करिब पाँच करोड रुपैयाँ वितरण गर्र्ने निर्णय गरेर फेरि निर्वाचन आचारसंहिताको ठाडो बेवास्ता गरेका छन् । अघिल्लो महिना मात्र माओवादीकांग्रेस सरकारले कायकर्ता पोस्न दस करोड वितरण गरेको खबर नसेलाउँदै गरिएको यो निर्णयले सक्नेले राज्यकोषको जति लुट गर्दा पनि केही फरक पर्दैन भन्ने नकारात्मक सन्देश दिएको छ । निर्वाचनको मुखमा नजिकका कार्यकर्ता र पहुच भएका व्यक्तिलाई सरकारले राज्यकोष वितरण गर्नु चरम दुरुपयोग हो । चुनावलाई प्रभावित गर्ने नियत राखेर गरिएको यो कृत्य अनुचित छ। त्यसो त सरकारले आर्थिक सहायता गर्न सक्ने प्रचलन छ । यसअघिका सरकारहरूले पनि कानुनमै टेकेर यस्तै सहायता र सहयोग गर्ने गरेका थिए । नागरिक राहत, क्षतिपूर्ति तथा आर्थिक सहायतासम्बन्धी कार्यविधि २०६६ मा टेकेर मन्त्रिपरिषद्ले यस्ता निर्णय गरे पनि समस्यामा परेका सर्वसाधारणले विरलै यस्तो सहायता पाउने गरेका छन् । यो कार्यविधिले समस्यामा परेका विपन्न नागरिकलाई आर्थिक सहायता वितरण गर्न सकिने व्यवस्था गरेको छ । तर व्यवहारमा कार्यविधिको खिल्ली उडाउँदै आफूनिकटकालाई आर्थिक सहायता वितरण गरिने गरिन्छ, जुन राज्यकोषमाथिको चरम दोहन हो । लोकतन्त्रमा जनमतको आधारमा सरकार बन्छ र सरकारको दायित्व केवल सरकार चलाउने दलका नेताकार्यकर्तामाथि मात्र होइन । आम जनताले सामान्य औषधोपचार गराउनसमेत डराउनुपर्ने अवस्थामा उच्च राजनीतिक पहुँचका व्यक्तिले मात्रै त्यसरी आर्थिक सहायता पाउनु सर्वथा खेदजनक हो । त्यसमाथि संघीयता कार्यान्वयन गर्ने गरी चुनाव हुन गइरहेको अवस्थामा र निर्वाचन आयोगले समेत कुनै पनि खालको आर्थिक सहायता वितरण नगर्न सरकारलाई सचेत गराउँदागराउँदै आचारसंहिताविपरीत हुने गरी पैसा बाँड्नु लाजमर्दो हो । भ्रष्टाचार मुद्दामा जेल जीवन बिताएका पूर्वगृहमन्त्री खुमबहादुर खड्का जस्ता व्यक्तिले पनि यही शीर्षकमा केही वर्षअघि सहायता पाएका उदाहरण हाम्रासामु छन् । असक्त, गरिब, विपन्न नागरिक तथा राजधानीमा आएर घर फर्कन नसकेका सर्वसाधारणलाई बाटो खर्च दिन र सार्वजनिक जीवनमा योगदान गरेका व्यक्तिहरूको उपचारमा कठिनाइ आइपर्दा सहायता पुर्याउन आर्थिक सहायताको व्यवस्था गरिएको हो । तर यसको बारम्बार दुरुपयोग भएबाट यो कार्यविधिलाई व्यापक परिमार्जन गर्नुपर्ने अथवा औचित्य पुष्टि हुने गरी सहायता वितरण गर्ने प्रणाली विकास गर्नुपर्ने देखिन्छ । गरिब, विपन्नलाई स्वास्थ्योपचारका लागि रकम दिन सकिन्छ, तर व्यक्तिको खातामा भन्दा पनि उनीहरूलाई उपचार गरेको अस्पतालको नाममा बिलअनुसारको मात्रै रकम दिने गरी नयाँ मापदण्ड बनाउन जरुरी छ । गत एघार वर्षमा आर्थिक सहायताकै नाममा राज्यबाट करिब चार अर्ब रुपैयाँ खर्च भइसकेको देखिन्छ । राजा ज्ञानेन्द्रको प्रत्यक्ष शासनकालमा उनकी आफन्त हेलेन शाहको उपचारका लागि भन्दै राज्यकोषबाट एक करोड छुट्ट्याइँदा त्यसको व्यापक विरोध भएको दृष्टान्त पुरानै भए पनि हामीसामु छ । यद्यपि राजाको शासनपछि बनेका प्रत्येक लोकतान्त्रिक र गणतान्त्रिक सरकारले समेत त्यही प्रचलन कायम राखेका छन् । यस्तो गलत प्रवृत्ति तत्काल हट्नुपर्छ र नागरिक समाज तथा सर्वसाधारणले पनि संगठित रूपमा खबरदारी गर्नु आवश्यक देखिन्छ । उसो त राज्यले आफूलाई लोककल्याणकारी बनाउने हो भने सामाजिक सुरक्षाका सबै उपाय अवलम्बन गर्नुपर्छ । नागरिकलाई जस्तोसुकै आर्थिक समस्या पर्दा या रोग लाग्दा सहज रूपमा उसउनको उपचार हुने अवस्था सिर्जना गरिदिने तथा आर्थिक रूपमा सुरक्षित बनाउने मूल जिम्मा राज्यकै हो । सत्तामा पुगेका बेला आफ्ना मान्छेलाई छानीछानी पैसा दिँदा पैसा पाउने व्यक्तिमा पराश्रित भावना त निर्माण हुन्छ नै, सत्ताबाट हटेको दिनबाटै राज्यकोषको मूल तिनका लागि सुक्न जान्छ ।"
उम्मेदवार मनोनयन दर्तामा सहभागी हुन आह्वान,"काठमाडौँ: निर्वाचन आयोगले दोस्रो चरणमा निर्वाचन हुने ४५ जिल्लामा कात्तिक १६ गते बिहीवार पहिलो हुने निर्वाचित हुने निर्वाचन प्रणालीतर्फको उम्मेदवारीको मनोनयन दर्ता कार्यमा शान्तिपूर्ण एवं उत्साहजनकरुपमा सहभागी हुन सबै राजनीतिक दल र उम्मेदवारहरुलाई आह्वान गरेको छ। मंसिर २१ गते बिहीबार हुने प्रतिनिधिसभा सदस्य तथा प्रदेशसभा सदस्य निर्वाचनको उम्मेदवार मनोनयनको लागि आवश्यक तयारीबारेमा जानकारी दिने उद्देश्यले बुधबार आयोजित पत्रकार सम्मेलनमा प्रमुख निर्वाचन आयुक्त डा अयोधीप्रसाद यादवले निर्वाचनको उम्मेदवार मनोनयनलाई ऐतिहासिकरुपमा सफल बनाउने अभियानमा सहयोग पुर्याउन सबैसँग आग्रह गरे। निर्वाचन मनोनयका लागि सम्पूर्ण आवश्यक तयारी पूरा भइसकेको जनाउँदै उनले भने, भोलि बिहान १० देखि अपराह्न ५ बजेसम्म आआफ्नो निर्वाचन क्षेत्रको मुख्य निर्वाचन अधिकृत वा निर्वाचन अधिकृतको कार्यालयमा उम्मेदवारी दर्ताका लागि उपस्थित हुन सबै राजनीतिक दल तथा स्वतन्त्र उम्मेदवारहरूलाई निर्वाचन आयोग हार्दिक आह्वान गर्दछ। मुलुकका ४५ जिल्लामा प्रतिनिधिसभा सदस्यतर्फ १२८ निर्वाचन क्षेत्र र प्रदेशसभातर्फ २५६ वटा निर्वाचन क्षेत्रमा उम्मेदवारहरुले बिहीबार मनोनयन दर्ता गर्दै छन्। आगामी प्रतिनिधिसभा सदस्य र प्रदेशसभा सदस्यको निर्वाचन मंसिर १० र २१ गते दुई चरणमा हुँदैछ। नेपाली जनताको लामो त्याग, बलिदान र संघर्षबाट प्राप्त संघीय लोकतान्त्रिक गणतन्त्रलाई संस्थागत गर्ने र ऐतिहासिक संविधानसभाबाट बनेको नेपालको संविधान को सफल कार्यान्वयन गर्ने क्रममा आगामी प्रतिनिधिसभा र प्रदेशसभा सदस्यको निर्वाचन हुन लागेको हो। निर्वाचनका सम्पूर्ण गतिविधिलाई सुरक्षा प्रदान गर्न आवश्यक सुरक्षा प्रबन्ध भइसकेको जनाउँदै आयोगले निर्वाचनलाई महान् उत्सवको रुपमा सफल बनाउन सबैबाट सम्पूर्ण सहयोग अपेक्षा गरिएको उल्लेख गरेको छ प्रतिनिधिसभा सदस्य तथा प्रदेशसभा सदस्यको समानुपातिक निर्वाचन प्रणालीतर्फको उम्मेदवारहरुको बन्दसूची पेश भई यही कातिक १७ गते सार्वजनिक गर्ने कार्यक्रम रहेको पनि सो अवसरमा जानकारी दिइयो। समानुपातिक निर्वाचन प्रणालीतर्फको एक करोड ७४ लाख मतपत्र र मतदाता नामावली छपाइको काम पूरा भइसकेको तथा सर्वोच्च अदालतको आदेशअनुसार पहिलो हुने निर्वाचित हुने प्रणालीतर्फ प्रतिनिधिसभा सदस्य र प्रदेशसभा सदस्यका लागि छुट्टाछुट्टै पानामा मतपत्रको छपाइ कार्य जारी रहेको आयोगले जानकारी दिएको छ। प्रतिनिधिसभा सदस्यका लागि हरियो रङमा निर्वाचन चिह्न भएको मतपत्र र प्रदेशसभाका लागि कालो मसीमा निर्वाचन चिह्न रहने गरी मतपत्रको ढाँचा स्वीकृत गरी २१ जिल्लाको मतपत्र छाप्न पठाइसकेको जानकारी दिँदै आयोगले कात्तिक २० गतेसम्म पहिलो चरणमा निर्वाचन हुने ३२ जिल्लाका सम्पूर्ण मतपत्र छपाइ गरी सम्बन्धित जिल्लामा पठाउने कार्य योजनाअनुसार तीव्र गतिमा काम भइरहेको जनाएको छ। अदालतको आदेशअनुसार, परिमार्जन तथा संशोधन गर्नुपर्ने नियमावली, निर्देशिका तथा कार्यविधिहरु द्रुत गतिमा संशोधन तथा परिमार्जनको काम भइरहेको बताउँदै प्रमुख निर्वाचन आयुक्त डा यादवले पहिलो हुने निर्वाचित हुने प्रतिनिधिसभा र प्रदेशसभा सदस्य निर्वाचनका लागि छुट्टाछुट्टै पानामा मतपत्रको व्यवस्था गर्दा आवश्यक पर्ने मतपेटिका, स्वस्तिक छापलगायत सामग्रीको छोटो समयमै व्यवस्थापन गर्ने प्रक्रिया सुरु भइसकेको जानकारी दिए। नियमावली र निर्देशिका परिमार्जन गरी सोही आधारमा मतदाता शिक्षा कार्यक्रम सञ्चालन गर्नुपर्ने हुँदा मतदाता शिक्षासम्वन्धी तालीम, प्रशिक्षण कार्यक्रम छिट्टै सञ्चालन गर्न आयोगले गृहकार्य गरिरहेको जनाएको छ । निर्वाचन आचारसंहिताको सबैबाट पूर्ण पालना हुने विश्वास लिएको जनाउँदै आयोगले कहीँ कतैबाट आचारसंहिता उल्लंघन भएमा आवश्यक कारबाही गर्न ७७ जिल्लामा मुख्यनिर्वाचन अधिकृत, प्रमुख जिल्ला अधिकारीलगायतलाई आवश्यक निर्देशन दिइसकेको जानकारी दिएको छ । निर्वाचन क्षेत्र विकास कार्यक्रमलाई निवर्तमान सांसदको सिफारिशमा सञ्चालन गर्न आचारसंहिता प्रतिकूल भएकाले त्यस्ता कार्यक्रम रोक्न आयोगले निर्देशन दिएको र ७७ वटै जिल्लाबाट त्यस्ता कार्यक्रम रद्द गरी रु १० अर्ब निकासा रोक्का भइसकेको जानकारी आयोगलाई प्राप्त भएको पनि सो अवसरमा प्रमुख निर्वाचन आयुक्त डा यादवले जानकारी दिनुभयो । आयोगबाट स्वीकृत फोटासहितको मतदाता नामावलीमा नाम समावेश भएका तर निर्वाचनमा खटिने राष्ट्रसेवक कर्मचारी र सुरक्षाकर्मीलगायतको मताधिकारलाई सुरक्षित गर्न अध्ययन गरी प्रतिवेदन पेश गर्न समिति बनाई कार्य अगाडि बढाइएको पनि सो अवसरमा जानकारी दिइएको थियो । आगामी मंसिरमा हुने निर्वाचनको पर्यवेक्षणका लागि राष्ट्रिय तथा अन्तर्राष्ट्रिय पर्यवेक्षकलाई आयोगले निर्वाचन पर्यवेक्षण गर्न अनुरोध गरिसकेको छ ।"
भक्तपुर २ बाट उठ्ने पूर्वसभामुख ढुंगानाको चाहना,"भक्तपुर : पूर्वसभामुख दमननाथ ढुंगानाले भक्तपुर निर्वाचन क्षेत्र नं २ बाट प्रतिनिधिसभा सदस्य उठ्ने चाहना देखाएका छन्। यसको लागि उनले नेपाली कांग्रेस केन्द्रीय समितिमा समेत लविङ गरेका हुन्। उनले आफूलाई नेपाल मजदुर किसान पार्टीका अध्यक्ष नारायणमान बिजुक्छेले समेत सहयोग गर्ने आश्वासन दिएकाले भक्तपुर क्षेत्र नं २ बाट प्रत्यक्षतर्फ टिकट दिन माग गरेको बुझिएको छ। तर कांग्रेस केन्द्रले भक्तपुर जिल्ला समितिसँगै त्यहाँका नेता तथा कार्यकर्ताहरुसँग स्वीकृति लिन उनलाई सुझाव दिएको थियो। केन्द्रको उक्त सुझावपछि पूर्वसभामुख ढुंगानाले धेरै चरणमा भक्तपुरका कांग्रेस नेता तथा कार्यकर्ताहरुसँग बैठक गरी आफ्नो नाममा सहमति जनाउन आग्रह गरेका छन्। तर भक्तपुर कांग्रेस र यहाँका जिल्ला नेता तथा कार्यकर्ताहरुले उनको आग्रह स्वीकार गरेका छैनन्। पछिल्लो समय उनी कांग्रेसको राजनीतिमा सक्रिय नभएकाले पनि उनलाई झट्टै स्वीकार गर्न भक्तपुरका कांग्रेस नेता तथा कार्यकर्ताहरु तयार छैनन्। उनीसँगको बैठकमा सहभागी भक्तपुर कांग्रेस एक जिल्ला नेताले कांग्रेसले जित्ने भक्तपुर क्षेत्र नं २ मा जिल्ला बाहिरका नेतालाई टिकट दिन नसकिने भन्ने जवाफ ढुंगानालाई पनि दिइएको जानकारी दिए। बैठकमा ढुंगानाले माओवादीलाई शान्ति प्रक्रियामा ल्याउने समितिमा समेत बसेर आफूले काम गरेकाले माओवादीले समेत मत दिने हुँदा आफ्नो जीत सुनिश्चित भएको जिकिर गरेका थिए। बिजुक्छेज्यू (नेमकिपाका अध्यक्ष नारायणमान) ले सहयोग गर्छु भनिसक्नुभएको छ, पूर्वसभामुख ढुंगानाको भनाइ उद्धृत गर्दै ती जिल्ला नेताले भने, माओवादीलाई शान्ति प्रक्रियामा ल्याउने समितिको सदस्य भएर काम गरेकाले माओवादी नेताहरुले पनि सहयोग गर्छन्। ढुंगानाले नेमकिपा र माओवादीको सहयोगमा चुनाव जित्ने जिकिर गरेपछि त्यसो भए नेमकिपाबाट टिकट ल्याउन भनिएको ती जिल्ला नेताले बताए। उनका अनुसार पार्टी केन्द्रले समेत पूर्वसभामुख ढुंगानाको नाउँमा जिल्लाबाट राय बुझिरहेको छ। तर भक्तपुरका नेता तथा कार्यकर्ताहरुले पर्यटक उम्मेदवारलाई टिकट नदिन चेतावनी दिँदै आएका छन्। कांग्रेस भक्तपुरका जिल्ला सभापति दुर्लभ थापाले भक्तपुर निर्वाचन क्षेत्र नं २ मा पूर्वसभामुख ढुंगानाले चाहना व्यक्त गरे पनि अहिलेसम्म टुंगिनसकेको सुनाए। उनले जिल्ला पार्टीले सिफारिस नै नगरेका व्यक्तिले टिकट पाउन नसक्ने बताए पनि कांग्रेसभित्र जे पनि हुन सक्ने संकेत गरे। उहाँको बारेमा कुरा टुंगिसकेको छैन। उहाँ जिल्ला पार्टीबाट सिफारिस पनि हुनुभएको छैन, जिल्ला सभापति थापाले भने, तर कांग्रेसभित्र जे पनि हुनसक्छ। उहाँले टिकट नपाउला भन्न पनि सकिन्न। कांग्रेस भक्तपुरले उक्त निर्वाचन क्षेत्रको उम्मेदवारको लागि जिल्ला सभापति दुर्लभ थापासँगै तरुण दलका पूर्वअध्यक्ष विनोदप्रकाश कायस्थ, पत्रकारद्वय कविर राणा, माधवरसिंह बस्नेतलगायतको नेताहरुको नाम सिफारिस गरेर पठाएको छ। जिल्लामा चर्चा भएअनुसार जिल्ला सभापति थापाले टिकट पाउने प्रवल सम्भावना छ। उक्त क्षेत्रमा २०७० सालमा भएको दोस्रो संविधानसभा सदस्य निर्वाचनमा कांग्रेसको तर्फबाट रामेश्वरप्रसाद ढुंगेल विजयी भएका थिए। तर यसअघि भएको पहिलो संविधानसभा निर्वाचनमा भने नेमकिपाको तर्फबाट सुनिल प्रजापति विजयी भएका थिए। त्यस्तै संविधानसभाअघि भएको निर्वाचनमा कांग्रेसको तर्फबाट लेखनाथ न्यौपाने जितेका थिए भने त्यसभन्दा अघि भएको निर्वाचनमा नेमकिपाको तर्फबाट स्व आशाकाजी बासुकलाले जीत हात पारेका थिए। यस आधारमा यस निर्वाचन क्षेत्रमा एक पटक कांग्रेस र अर्कोपटक नेमकिपा जित्दै आएको छ। तर यस वर्ष क्षेत्रको सीमांकन हेरफेर गरिएको छ। जसले गर्दा नेमकिपालाई हिजोको इतिहास दोहोयाउन सजिलो छैन। पहिले भक्तपुर र मध्यपुर थिमि नगरपालिकाको आधाआधा भागसँगै हालको सिंगो सूर्यविनायक नगरपालिका उक्त क्षेत्रमा पारिएको थियो। तर अहिले सिंगो सूर्यविनायक र मध्यपुर थिमि नपा यस क्षेत्रमा पारिएका छन्। यी दुवै नपामा नेमकिपाले सांगठनिक रुपमा कमजोर रहेको छ। कांग्रेस भने नेमकिपाको दाँजोमा बलियो देखिन्छ। यस क्षेत्रबाट एमाले र माओवादी गठबन्धनको तर्फबाट एमालेका युवा नेता महेश बस्नेत उठ्ने निश्चित प्रायः भइसकेको छ। नेमकिपाले भने निर्णय गरिसकेको छैन। उसले पूर्वसांसद प्रेम सुवाल वा अनुराधा थापामगरमध्ये एकलाई टिकट दिने चर्चा छ।"
एमाले कार्यालयमा तालाबन्दी,"भक्तपुर : असन्तुष्ट स्थानीय नेता तथा कार्यकर्ताहरुले एमाले जिल्ला पार्टी कार्यालयमा तालाबन्दी गरेका छन् । आफ्नो संगठन बलियो भएको क्षेत्र तथा प्रदेशमा वाम गठबन्धनको नाउँमा अन्य दलका उम्मेदवारलाई समर्थन गरिएको भन्दै उनीहरुले बुधबार पार्टी कार्यालयमा तालाबन्दी गरेका हुन् । उनीहरुले एमालेले भक्तपुर क्षेत्र नं १ मा नेमकिपा र क्षेत्र नं १ कै प्रदेश क मा माओवादीलाई समर्थन गरेको विरोधमा तालाबन्दी गर्नुपरेको जनाए । उनीहरुले आफूहरुको भावनालाई सम्बोधन नगरिए वाम गठबन्धनका उम्मेदवारविरुद्ध स्वतन्त्र उम्मेदवारी दिने चेतावनीसमेत दिएका छन् । उक्त क्षेत्रमा एमाले प्रमुख प्रतिस्पर्धी हुँदाहुँदै नेमकिपालाई समर्थन गर्नु आपत्तिजनक भएको तालाबन्दीमा सहभागी एमाले नेता दामोदर दंगालले बताए । एमालेले प्रमुख, उपप्रमुखसँगै बहुमत जितेको चाँगुनारायण प्रदेशमा माओवादी केन्द्रका उम्मेदवारलाई समर्थन गर्नु सिंगो एमाले पंक्तिको अपमान भएको उनको भनाइ थियो । तर एमाले र माओवादी केन्द्रको वाम गठबन्धनले भने भक्तपुरको सम्बन्धमा कुनै निर्णय गरेको छैन । भक्तपुरमा प्रतिनिधिसभातर्फ दुई र प्रदेशसभातर्फ चार गरी ६ क्षेत्र रहेका छन् । वाम गठबन्धनको केन्द्रीय स्तरमा प्रतिनिधिसभातर्फको दुइटै र तीन प्रदेशका क्षेत्र एमालेले लिने र एउटा प्रदेश माओवादी केन्द्रलाई दिने प्रारम्भिक सहमति भएको सार्वजनिक भएको थियो । उक्त सहमतिअनुसार माओवादी केन्द्रले क्षेत्र नं २ को प्रदेश ख (मध्यपुर थिमि नपा) पाउने बताइएको थियो । तर बुधबार बिहानै माओवादी केन्द्रलाई क्षेत्र नं २ प्रदेश ख नभई क्षेत्र नं १ प्रदेश क दिने हल्ला व्यापक भएपछि असन्तुष्ट एमाले नेता तथा कार्यकर्ताहरुले पार्टी कार्यालयमा तालाबन्दी गरेका हुन् । उक्त प्रदेशको लागि एमालेले जिल्ला सचिव हरिशरण लामिछानेको नाम सिफारिस गरेको छ । उक्त प्रदेशमा वाम गठबन्धनले एमालेका लामिछानेबाहेक अन्य उम्मेदवार उठाए हार्ने चेतावनीसमेत दिएका छन् । त्यस्तै वाम गठबन्धनले वागलुङमा राष्ट्रिय जनमोर्चालाई समर्थन गरेजस्तै भक्तपुर क्षेत्र नं १ मा नेमकिपालाई सघाउने हल्ला चलेको थियो । सोही हल्लाको पछि लागेर पार्टी कार्यालयमा तालाबन्दी गरेका असन्तुष्ट नेता तथा कार्यकर्ताहरुले नेमकिपा स्वयम्ले आफू एक्लै चुनाव लड्ने बताउँदा बताउँदै वाम गठबन्धनले सघाउने बताउनु पार्टीका नेता तथा कार्यकर्ताहरुको अवमूल्यन भएको बताएका छन् । यता एमाले जिल्ला अध्यक्ष राजेन्द्र राजथलाले भने पार्टी कार्यालयमा तालाबन्दी गरिए पनि वाम गठबन्धनमा कुनै असर नपर्ने सुनाए । वाम गठबन्धनले निर्णय गरिनसक्दै हल्लाको पछि लागेर तालाबन्दी गरिनु केही नेता तथा कार्यकर्ताहरुको असन्तुष्टिमात्रै भएको उनको भनाइ थियो ।"
'भीम रावलले लखेटेपछि कांग्रेसमा आएँ',"धनगढी: एमाले नेता तथा पूर्वशिक्षा राज्यमन्त्री मोहनसिंह राठौर पार्टी परित्याग गरेसँगै कैलाली निर्वाचन क्षेत्र २ बाट निर्वाचन लड्ने भएका छन्। मंगलबार एमाले परित्याग गरी कांग्रेसमा प्रवेश गरेका राठौरलाई कांग्रेस संसदीय समितिको बैठकले मंगलबार नै प्रतिनिधिसभाका लागि कैलाली क्षेत्र २ बाट टिकट दिने निर्णय गरेको हो। उक्त क्षेत्रमा उनकै पूर्व पीएसँग राठौरको चुनावी प्रतिस्पर्धा हुने भएको छ। संविधानसभाको पहिलो निर्वाचनअघि बनेको अन्तरिम सरकारमा राठौर शिक्षा राज्यमन्त्री भएका हुँदा केन्द्रीय सदस्य झपट रावल उनका पीए थिए। अहिले रावल वाम गठबन्धनबाट सोही क्षेत्रमा उम्मेदवार छन्। रावल एमाले नेता भीम रावलनिकट मानिन्छन्। प्रतिनिधिसभाको टिकटसहित कांग्रेस प्रवेश गरेका राठौरले आफूलाई आफ्नै दलका ठूला नेताहरूले लखेटेकाले कांग्रेस प्रवेश गरेको बताए। मलाई पार्टीका उपाध्यक्ष तथा प्रदेश ७ का इन्चार्ज भीम रावलले फर्किन नसक्ने गरी लखेटेको र कांग्रेसले टिकटसहित स्वागत गरेकाले म कांग्रेसमा आएको हुँ', अन्नपूर्णसँग संक्षिप्त प्रतिक्रिया दिँदै उनले भने, अब मेरो भीडन्त कुनै बेलाका मेरै पिएसँग हुनेछ।' राठौर एमालेभित्र इमान्दार नेताको रूपमा गनिन्थे। एमाले क्षेत्रीय कमिटीले नै राठौरको नाम सिफारिस गरेको थिएन। उनले पार्टीका प्रदेश कमिटीमा आफूमाथि अन्याय भएको भन्दै निर्णय पुनर्विचार गर्न निवेदन दिएका थिए तर सुनुवाइ नभएपछि कांग्रेस प्रवेश गरेका हुन्। राठौर यसअघि संसद्को सुशासन तथा अनुगमन समितिका सभापति थिए। २०७० सालको निर्वाचनमा कैलालीका ६ क्षेत्रमध्ये एमालेबाट जित्ने राठौर एक्ला सांसद हुन्।"
लोकतन्त्रविरुद्ध वाम गठबन्धनः गच्छदार,"विराटनगर: नेपाली कांग्रेसका नेता विजयकुमार गच्छदारले वाम एकता हुनुको एउटै उदेश्य संसदीय, बहुदलीय प्रणालीलाई अस्वीकार गर्दै राष्ट्रपतीय भूमिकालाई प्रमुख बनाउने रहेको आरोप लगाएका छन्। विराटनगरमा सञ्चारकर्मीसँग कुरा गर्दै उनले वाम एकताले लोकतान्त्रिक पद्धतिमाथि नै पश्न चिन्ह उठेको हुँदा त्यसलाई परास्त गर्न लोकतान्त्रिक शक्ति बलियो हुनुको विकल्प नरहेको बताए। लोकतन्त्र नै धरापमा पर्न लागेको अवस्थामा आफू बार्गेनिङ गर्ने पक्षमा नभएको भन्दै उनले भने, अहिले प्राप्त उपलब्धि नै गुम्ने खतरा हुँदैछ। यस्तो बेला मैले आफ्नो स्वार्थलाई थाति राखेर समग्र मुलुक र जनताको हितका लागि सोच्नुपर्छ।' निर्वाचन पश्चात कांग्रेसकै नेतृत्वमा सरकार बन्ने र संविधानमा प्राप्त जनताका अधिकार सुनिश्चित गर्दै मुलुक आर्थिक विकासमा अघि बढ्ने गच्छदारले दावी गरे।"
यी हुन् माओवादी केन्द्र काठमाडौंका उम्मेदवार,काठमाडौं : नेकपा (माओवादी केन्द्र)ले काठमाडौंका तीन उम्मेदवारको नाम टुंगो लगाएको छ। एमालेसँग वाम गठबन्धन गरेको माओवादीले काठमाडौंका चार स्थान पाउने बताइएको भए पनि बुधबार तीन क्षेत्रको नाम मात्र टुंगो लगाएको हो।माओवादीले पहिलो संविधानसभाको निर्वाचनमा एमालेका वरिष्ठ नेता माधवकुमार नेपाललाई पराजित गरेर चर्चा कमाएका झक्कु सेवेदीलाई काठमाडौं ६ बाट उम्मेदवार बनाएको छ। त्यसैगरी काठमाडौं १ मा गृहमन्त्री जनार्दन शर्माका भाइ अनिल शर्मालाई उम्मेदवार बनाएको माओवादीले १० मा हितमान शाक्यलाई उम्मेदवार बनाउने निर्णय गरेको छ। काठमाडौं ८ समेत माओवादीले पाउने बताइएको भए पनि त्यसमा एमालेसँग छलफल गर्नै बाँकी भएकाले तीन क्षेत्रको मात्र उम्मेदवारी टुंगो लागेको क्षेत्र नम्बर ६ का उम्मेदवार सुवेदीले अन्नपूर्ण अनलाइनलाई जानकारी दिए। क्षेत्र नम्बर ८ मा उमेश स्थापितको नाम चर्चामा छ। त्यसैगरी माओवादीले वाम गठबन्धनसँग प्रदेशसभाका लागि पाएको दुई सिटको टुंगो लगाएको छ। क्षेत्र नम्बर ३ को (क) रुद्र बराइली र क्षेत्र नम्बर १० (ख) मा दिलिप महर्जनलाई उम्मेदवार बनाउने निर्णय गरेको हो।
"मधेसका लागि निर्वाचन युद्ध हो, जसरी पनि जित्नुपर्छ'","राजविराज: संघीय समाजवादी फोरमका अध्यक्ष उपेन्द्र यादवले मधेसका लागि आगामी मंसिर १० र २१ मा हुने निर्वाचन युद्ध भएकोले जसरी पनि जित्न पर्ने बताएका छन्। सप्तरीको प्रतिनिधि सभा दुईबाट बिहीबार हुने मनोनयनका लागि बुधबार राजविराज आइपुगेका यादवले पार्टी प्रवेश कार्यक्रममा बोल्दै निर्वाचन युद्धमा जुनसुकै हालतमा जित्नु पर्ने बताए। उनले भने, 'प्रतिनिधि र प्रदेश सभाको निर्वाचनमा लाग्न कार्यकर्तालाई निर्देशन दिदै विगतमा मोरंग, सुनसरीबाट लडदै आएपनि आफ्नो जन्मभूमि सप्तरी भएकोले आगामी दिनको राजनीतिक कर्मभूमि सप्तरी नै रहने प्रतिबद्धता जनाए। राजपासँग गठबन्धन गरेर निर्वाचनमा होमिएको फोरम अध्यक्ष यादवले दुई नम्बर प्रदेशको आठ जिल्लामा फोरमको झण्डा हर गाउँ, शहरमा फहराउनु पर्ने र मधेस राज्य बनाउनु पर्ने बताए। स्थानीय तहको चुनावमा जाँदा फोरमको सबैभन्दा बढी विरोध गर्ने राजपा पछ्याउँदैपछ्याउँदै अन्ततः गठबन्धन गर्न आएकोले फोरमको नीति, राजनीतिक लाइन र मुद्दा ठिक रहेको पुष्टि भएको दावी गरे। कार्यक्रममा नेपाल लोकतान्त्रिक फोरमका जिल्ला अध्यक्षसहित सयौ व्यक्ति फोरममा प्रवेश गरे।सदभावना, एमाले, लोकतान्त्रिक फोरम हुँदै संघीय समाजवादी फोरम प्रवेश गरेका चौधरीले अब उपेन्द्र यादवको सहयोगी र सहयात्री बनेर अन्त्यसम्म यही पार्टीमा जीवन बिताउने बताए। जिल्ला अध्यक्ष दिनेश यादवको अध्यक्षतमा भएको कार्यक्रममा उपाध्यक्ष रेणु यादव, केन्द्रीय सदस्यहरु अनिरुद्धप्रसाद सिंह यादव, शैलेन्द्रप्रसाद साह, बिनोद चौधरीलगायतकाले मन्तव्य राखेका थिए।"
मनोनयन दर्तालाई सहज बनाउन तीनबुँदे सम्झौता,"झापाः झापामा मनोनयन दर्तालाई सहज र सरल बनाउन सरोकारवालासँग लिखित सम्झौता गरिएको छ। राजनीतिक दल र सरोकारवाला निकायसँग छलफल गरी मनोनयन दर्तालाई सहज बनाउन तीनबुँदे लिखित सम्झौता गरिएको निर्वाचन कार्यालय झापाका निर्वाचन अधिकृत गोपाल आचार्यले जानकारी दिए। उनका अनुसार निर्वाचन आचारसंहिता पूर्णरुपमा पालना गर्ने, मनोनयन शान्तिपूर्ण रुपमा सम्पन्न गर्न आआफ्नो तर्फबाट प्रयास गर्नेलगायतका सम्झौता भएको छ। कात्तिक १६ गते बिहान १० बजेदेखि बेलुका ५ बजेसम्म हुने मनोनयन दर्ताका लागि समय र कोणसभा गर्ने स्थानसमेत तोकिएको उनले बताए। राप्रपालगायतको गठबन्धनले बिहान १० देखि ११ बजेसम्म र कोणसभा गर्ने स्थान मेची रंगशाला, राजपासहितको गठबन्धनले बिहान ११ देखि १२:३० बजेसम्म र कोणसभा गर्ने स्थान खाद्य गोदामको मैदानमा तोकिएको छ। त्यस्तै, नेपाली काँग्रेससहितको गठबन्धनले दिउँसो साढे १२ बजेदखि अपरान्ह २ बजेसम्म र कोणसभा एसपी मोड अगाडि, एमालेमाओवादीसहितको गठबन्धनले २ देखि ४ बजेसम्म र कोणसभाका लागि वीरेन्द्र उच्च मावि पछाडिको खुल्ला मैदानमा र साना दल तथा स्वतन्त्रले समय अनुकूल मिलाएर गर्ने र कोणसभा भने नेपाल विद्युत् प्राधिकरण अगाडिको तोकिएको निर्वाचन अधिकृत आचार्यले बताए। मनोनयनपत्र दर्ताका लागि झापाको भद्रपुरमा मुख्य निर्वाचन कार्यालयसहित पाँचवटा निर्वाचन कार्यालय स्थापना भइसकेको छ। जिल्ला समन्वय समितिको कार्यालयमा झापा क्षेत्र १ र ३ को कार्यालय स्थापना गरिएको छ। झापा क्षेत्र नम्बर २ को जिल्ला शिक्षा कार्यालय, क्षेत्र नम्बर ४ को जिल्ला स्काउट कार्यालय र क्षेत्र नम्बर ५ को जिल्ला हुलाक कार्यालयमा निर्वाचन कार्यालय स्थापना गरिएको छ। आयोगले झापा क्षेत्र नम्बर ३ मा मुख्य निर्वाचन अधिकृतमा जिल्ला न्यायाधीश खिलानाथ रेग्मी, क्षेत्र नं १ मा निर्वाचन अधिकृततर्फ सर्वोच्च अदालत काठमाडौँका इजलास अधिकृत शिवप्रसाद पराजुली, क्षेत्र नं २ मा सर्वोच्चका उपरजिष्ट्रार इन्दिरा शर्मा, क्षेत्र नं ४ मा सर्वोच्चका इजलास अधिकृत प्रेम खड्का र क्षेत्र नं ५ मा इजलास अधिकृत शकुन्तला कार्की खटाइको छ। यता जिल्ला प्रहरी कार्यालय झापाले मनोनयन दर्तालाई शान्तिपूर्ण रुपमा सम्पन्न गर्न सुरक्षा व्यवस्था मजबुद बनाएको जनाएको छ । जिल्ला प्रहरी कार्यालय झापाका एसपी विष्णुकुमार केसीले मनोनयन दर्ता शान्तिपूर्ण रुपमा सम्पन्न गर्न सुरक्षाको व्यवस्था मजबुद बनाएको बताए। उनले भने, आवश्यकताअनुसार नेपाल प्रहरी र सशस्त्र प्रहरी परिचालन गरिनेछ।"
निर्वाचन आचारसंहिता उल्लंघन बढ्यो,"विराटनगर : मंसिर २१ गते हुने दोस्रो चरणको प्रतिनिधि र प्रदेशसभा निर्वाचन नजिकिँदै जाँदा मोरङमा आचारसंहिता उल्लंघनका घटना पनि बढेका छन्। आचारसंहिता उल्लंघन गर्दै भोट फकाउन उम्मेदवारबीच प्रतिस्पर्धा नै देखिन थालेको छ। उम्मेदवारहरू अहिले मतदाता प्रभावित पार्ने गतिविधिमा सक्रिय छन्। दलका नेता र उम्मेदवारले कर्मचारी प्रयोग गरी आचारसंहिता उल्लंघन गरेका छन्। निर्वाचन कार्यालयका अनुसार आचारसंहिता उल्लंघन गर्नेमा सबैभन्दा ठूलो दल कांग्रेस अघि देखिएको छ। कांग्रेसले आचारसंहिता उल्लंघन गरेका आधा दर्जन उजुरी क्षेत्रीय निर्वाचन कार्यालय विराटनगरमा परेका छन्। कार्यालयका अनुसार केही साना दलले पनि आचारसंहिता उल्लंघन गरेको उजुरी परेका छन्। आचारसंहिता उल्लंघन गरेको भन्दै कांग्रेस मोरङका सभापति एवं निवर्तमान सांसद डिगबहादुर लिम्बूविरुद्ध निर्वाचन कार्यालयमा उजुरी परेको छ। मिक्लाजुङ गाउँपालिका १ स्थित टाँडी माविका विद्यार्थीलाई निर्वाचन आचारसंहिताविपरीत सोलार प्यानल वितरण गरेको भन्दै उजुरी परेको हो। जिल्ला समन्वय समितिका कर्मचारीसहित लिम्बूले सोमबार विद्यार्थीलाई सोलार प्यानल वितरण गरेका थिए। मिक्लाजुङ मोरङको निर्वाचन क्षेत्र नम्बर १ मा पर्छ। लिम्बू यही क्षेत्रबाट प्रतिनिधिसभा सदस्यका लागि चुनाव लड्ने तयारीमा छन्। क्षेत्रीय निर्वाचन कार्यालय विराटनगरका प्रमुख प्रेमप्रसाद सञ्जेलले निर्वाचन आचारसंहिता लागू भइसकेको अवस्थामा पार्टीका जिम्मेवार व्यक्तिले निर्वाचनलाई प्रभाव पार्ने गरी सोलार प्यानल वितरण गरेको भन्दै उजुरी परेपछि आयोगले छानबिन सुरु गरेको जानकारी दिए। निर्वाचन कार्यालयले मंगलबार कांग्रेस मोरङलाई पत्र काटेर सजग गराउँदै यस विषयमा आधिकारिक जवाफ पेस गर्न निर्देशन दिएको छ। कक्षा ९ र १० का ५० जना विद्यार्थीलाई सोलार प्यानल र बत्ती वितरण गरिएको हो। सरकारको वैकल्पिक ऊर्जाको उज्यालो कार्यक्रमअन्तर्गत आदिवासी, जनजाति, दलित तथा अति विपन्न विद्यार्थीका लागि सोलार वितरण गरिए पनि निर्वाचनका मुखमा दलका नेतालाई लगेर वितरण गरिएको भन्दै अन्य दलले आपत्ति जनाएका छन्। सोलार वितरण कार्यक्रममा जिल्ला समन्वय समिति मोरङका ऊर्जा अधिकृत ज्ञानेन्द्रसिंह तथा इन्जिनियर प्रकाश गुप्तासमेत पुगेका थिए। कर्मचारी भएर पनि दलसँग मिलेर निर्वाचन आचारसहिंता उल्लंघन गरेको भन्दै जिल्ला समन्वय समितिका प्रमुख नरेश पोखरेलले स्थानीय विकास अधिकारी सोभाखर रेग्मीलाई सिंह र गुप्तामाथि कारबाही सुरु गर्न निर्देशन दिएको बताए। दुवै जनामाथि कारबाही गर्नका लागि घटनाबारे छानबिन सुरु गरिएको जिल्ला समन्वय समितिले जनाएको छ। निर्वाचन कार्यालयले समेत दुवै जना कर्मचारीमाथि कारबाही अघि बढाउन समितिलाई निर्देशन दिएको छ। कर्मचारीले आचारसंहिता पालना गर्नुपर्नेमा नेता लगेर सोलार प्यानल वितरण गरेको पाइयो,' सञ्जेलले भने, उनीहरूमाथि छानबिन गरी कारबाही अघि बढाउन निर्देशन दिइसकिएको छ।' कांग्रेस सभापति लिम्बूले भने पार्टीको कार्यक्रममा मिक्लाजुङ जाने क्रममा स्कुलको कार्यक्रममा आएर सोलार वितरण गर्न आग्रह गरिएपछि आफू त्यहाँ पुगेको स्विकारे। विद्यार्थीलाई सोलार वितरण गर्दैमा कसरी आचारसंहिता उल्लंघन हुन्छ, निर्वाचन कार्यालयका प्रमुख सञ्जेलका अनुसार ठाउँठाउँमा आचारसंहिता उल्लंघन गरेर राखिएका ठुल्ठूला होर्डिङ बोर्ड र ब्यानर प्रहरी लगाएर हटाउन सुरु गरिएको बताए। मतदाता र निर्वाचनलाई नै प्रभाव पार्ने गरी ठाउँठाउँमा उम्मेदवार र सम्भावित उम्मेदवारको फोटो राखेर ठुल्ठूला होर्डिङ बोर्ड र ब्यानर राखिएका रहेछन्,' उनले भने, यो आचारसंहिताविपरीत रहेका कारण प्रहरी लगाएर हटाउन थालिएको छ।' सबै दललाई आचारसंहिता उल्लंघनको घटनामा निर्वाचन आयोग चुप लागेर नबस्ने चेतावनी दिइसकिएको बताउँदै सञ्जेलले भने, जुनसुकै दल र नेताले आचारसंहिता उल्लंघन गरे पनि छाडिने छैन।' दलहरू आफंैले बनाएको आचारसंहिता दलले नै उल्लंघन गर्नु दुःखद रहेको उनको भनाइ छ। उनले आचारसंहिता उल्लंघन गर्नेलाई एक लाख रुपैयाँ जरिवाना र ६ वर्षसम्म कुनै पदमा उठ्न प्रतिबन्ध लगाउने र उम्मेदवारी नै बदर गर्ने सम्मको कारबाही हुने जानकारी दिए।"
दोस्रो चरण निर्वाचन : आज मनोनयन,"काठमाडौं : मंसिर २१ गते हुने दोस्रो चरण निर्वाचनका लागि बिहीबार उम्मेदवारी दर्ता हुने भएको छ । उम्मेदवारी मनोनयनका लागि सम्पूर्ण तयारी पूरा भएको निर्वाचन आयोगले जनाएको छ । आयोगले बिहीबार बिहान १० देखि अपराह्न ५ बजेसम्म मुख्य निर्वाचन अधिकृत वा निर्वाचन अधिकृतको कार्यालयमा उम्मेदवारी दर्ता गर्ने व्यवस्था मिलाएको छ । दोस्रो चरणअन्तर्गत ४५ जिल्लाका प्रतिनिधिसभा सदस्यतर्फ १२८ निर्वाचन क्षेत्र र प्रदेशसभातर्फ २५६ वटा निर्वाचन क्षेत्रका लागि मनोनयन दर्ता हुँदै छ । दोस्रो चरणमा एक करोड लाख ९८ हजार ८५२ मतदाताले मताधिकार प्रयोग गर्नेछन् । प्रमुख निर्वाचन आयुक्त डा अयोधीप्रसाद यादवले निर्वाचनले लोकतान्त्रिक र संघीय गणतन्त्रलाई संस्थागत गर्ने भन्दै मनोनयनमा उत्साहजनक सहभागिताका लागि आह्वान गरेका छन् ।दोस्रो चरणअन्तर्गत पूर्वको इलाम, तेह्रथुम, धनकुटा, उदयपुर, झापा, मोरङ, सुनसरी, सप्तरी, सिरहा, धनुषा, महोत्तरी, सर्लाही, बारा, पर्सा र रौतहट, सिन्धुली, मकवानपुर, चितवन, काभ्रेपलाञ्चोक, काठमाडौं, ललितपुर, भक्तपुर, नवलपरासी (बर्दघाट सुस्ता पूर्व) तनहँु, कास्की, स्याङ्जा, पर्वत, नवलपरासी (बर्दघाट सुस्ता पश्चिम), पाल्पा, अर्घाखाँची, गुल्मी, रूपन्देही, कपिलवस्तु, दाङ, प्युठान बाँके र बर्दिया, सल्यान, सुर्खेत र दैलेख, कैलाली, कन्चनपुर, डडेल्धुरा, अछाम र पश्चिमको डोटी जिल्लामा मतदान हुने कार्यक्रम छ । यसअघि ३२ जिल्लामा मंसिर १० मा हुने पहिलो चरण निर्वाचनका लागि मनोनयन दर्ता भइसकेको छ । पहिलो चरण निर्वाचनबाट प्रतिनिधिसभा सदस्यतर्फ ३७ र प्रदेशसभातर्फ ७४ सिटका लागि दलले उम्मेदवारी दर्ता गराइसकेका छन् ।"
हुम्लामा बाम गठबन्दनमै किचलो,"सिमकोट: २०७० सालको निर्वाचनमा दोस्रो र तेस्रो बनेका नेकपा एमाले र मोअवादी केन्द्रको गठबन्दनले बिजयी सुनिश्चित भन्दै हिडेको हुम्लाका बाम गठबन्दनमै किचलो देखिएको छ। टिकट वितरणमा एमाले र माओवादी केन्द्र भित्र देखिएको बेमेलका कारण आन्तरिक विवाद बढ्दै गएपछि गठबन्दन थप समस्या पर्दै गएको हो। मनोनय दर्ता गराउने अन्तिम समयमा प्रदेश 'क' को टिकट हात पारेको एमाले भित्र जिल्ला कमिटी र प्रदेशको सिफारिस विपतरित पार्टी अध्यक्ष दल रावललाई टिकट हात परेपछि टिकटका आकांक्षी जिल्ला उपाध्यक्ष ज्ञामी बुमी र युवा संघका केन्द्रिय सचिव समेत रहेका सचिवालय सद्यसय हस्तबहादुर शाही सहयोग नगर्ने मनस्थितीमा पुगेका छन्। पार्टीले परिपत्र गरेको अपानी र सर्कुलर विपरीत केन्द्रियता लादेको भन्दै एमाले हुम्लाका पुर्व अध्यक्ष दल फडेराको समुहले समेत बुमी र शाहीलाई समर्थन गर्ने देखिएपछि एमाले आन्तरिक समस्यामा परेको छ। गठबन्दनको नेतृत्व लिएको एमाले हुम्लाको भोट बैंक मानिएको जिल्लाको दक्षिण भेगमा भएका अधिकांश नेताहरुले जिल्ला कमिटी र प्रदेश कमिटिको सिफारिसमा संघमा सिफारिस भएको र अन्तमा अनेकन चलखेलले जिल्लाले सिफारिस नै नगरेको प्रदेश 'क' को टिकट हत्याएको भन्दै मौन बस्ने संकेत गरेका छन्। पार्टी पद्धती र संस्कार भन्दा बाहिर गएर जिल्ला पार्टीको कमाण्डर समेत रहेका अध्यक्षले आफ्नै अध्यक्षतामा बसेको बैठकले गरेको निर्णयको अवज्ञा गर्दै टिकट हात पारेपनि पार्टीको निर्णय प्रक्रियाप्रति नै आफ्नो तिब्र असन्तुष्टी रहेको युवा संघ नेपालका केन्द्रिय सचिव समेत रहेका प्रदेश 'क' का आकाक्षी हस्तबहादुर शाहीले बताए। गठबन्दनको केन्द्रिय कार्यदलले गरेको निर्णयलाई समेत रातारात उल्टाएर पार्टी स्थायी कमिटीका नेतालाई समेत थाहा नदिइ भएको टिकट वितरण गर्ने पार्टीको निर्णय प्रति निकै असन्तुष्ट शाहीले बाम गठबन्दनलाई पूर्ण रुपमा साथ दिएपनि प्रदेश 'क' को टिकट वितरण प्रति समेत असन्तुष्ट व्यक्त गर्दै सहयोग नगर्ने तर्फ संकेत गरे। मंसीर ११ मा हुने निर्वाचनमा कार्यगत एकता गरेर निर्वाचन पछि पार्टी एकता गर्ने सहमति गरेको नेकपा एमाले र माओवादी केन्द्रको चुनावी गठबन्दनलाई दुवैपार्टीबाट आन्तरिक चुनौती बढ्दै गएपछि प्रचारका काम समेत केही प्रभावित भएको एमाले सचिव तिर्थराज रोकायाले स्विकारे। सुरुमा गठबन्दनको केन्द्रिय कार्यदलमा एक सिट प्रतिनिधि सभा र दुई प्रदेश सभा माओवादी केन्द्रको भागमा परेको निर्णयलाई मनोनयन दर्ता गर्ने दिन ५ गते एकाएक प्रदेशमा सिफारिस नै नभएका एमाले जिल्ला अध्यक्ष दल रावलको नाममा प्रदेश 'क' को टिकट आएपछि निकै बिच्कीएका दुवै दलका जिल्लाका नेता कार्यकर्ता नै बाम गठबन्दनको चुनौती बनेको छन्। प्रतिनिधि सभा र प्रदेश 'ख'को टिकट पाएको बाम गठबन्दनको अर्को घटक माओवादी केन्द्रको विवादले वागी उम्मेरदवारकै रुपमा देखा परेको छ।माओवादी केन्द्रका नेता छक्कबहादुर लामाले प्रतिनिधि सभामा स्वतन्त्र उम्मेरदारी दर्ता गराएर कलम चुनाव चिन्ह सहित प्रचारमै हिडेपछि गठबन्दन थप समस्यामा परेको हो। सुरुमा आफ्नो टिकट पक्का भएपनि अन्तमा विभिन्न चलखेल गरेर आफूबाट खोसेको ठानेका माओवादी केन्द्रका लालकेश जैशीले पार्टी अध्यक्ष पुष्पकमल दाहाल प्रचण्डको पटकपटको दवावले उम्मेरदारी फिर्ता लिएपनि चुनाव प्रचारमा मनै देखी नलाग्ने उनका नजिक मानिएका ताँजाकोट गाउँपालिकाका अध्यक्ष बागदल मल्लले बताए। सुरुदेखि दुवै दलका केन्द्रिय नेताको निर्णयमा पाएको टिकट अन्तमा अनेक तिकडम गरेर खोसिएको भन्दै कम्युनिष्टको गड मानिने जिल्लाको दक्षिण क्षेत्रका माओवादी नेता कार्यकर्ता समेत रुष्ट बनेकोले गठबन्दनलाई खासै चाहे अनुशारको सहयोग नजुट्ने आन्तरिक आँकलन गठबन्दनले गरेको एक नेताले अन्नपूर्णलाई बताए। जिल्लामा निर्वाचनको प्रचार अभियान सुरु भएपनि एमाले हुम्लाका पुर्व जिल्ला अध्यक्ष दल फडेरा, सचिवलाय सदस्य हस्तबहादुर शाही र माओवादी केन्द्रका पोलिटव्यूरो सदस्यद्धय छिरिङ्गडम्डोल लामा कामर्चेन, कर्णजित बुढाथोकी सुशिल, डा दिपेन्द्र रोकाया, मंगल लालमा लगायतका नेताहरु राजधानीबाटै जिल्ला नफर्केकाले पनि बाम गठबन्दनलाई थप चुनौती देखिएको बताइन्छ। कांग्रेससँग कडा ठक्कर मंसीर ११ गते पहिलो चरणमा हुने संघ (प्रतिनिधि सभा) र प्रदेश सभाको निर्वाचनमा हिमाली जिल्ला हुम्लामा एमालेमाओवादीको बामपन्थी गठबन्दन र नेपाली कांग्रेसका उम्मेरदवार बिच कडा प्रतिष्प्रधा हुने भएको छ। बवेटका रुपमा हेरिएका पुर्व पर्यटन मन्त्री जीवन शाहीको इज्जतको सवाल भन्दै सिंगो कांग्रेस एकताबद्ध भएर लागेपछि निर्वाचन गठबन्दन कांग्रेस बिचनै हुने पक्का भएको छ। जिल्लाको कुल मतदाता मध्ये झण्डै ६० प्रतिशत भन्दा बढीको समर्थन बामपन्थी भएको हुम्लामा सबै बामपन्थीको एकता भएपछि आफूले निर्वाचन जित्नेमा बामपन्थी गठबन्दनले दावी पेश गरेका छन्। १५ हजार ६ सय २२ कुल मतदाता भएको प्रदेश 'क' मा बामपन्थीको दुईतिहाई भन्दा बढी मतदाताको समर्थन भएकोले १० हजार भन्दा बढी मत ल्याएर गठबन्दनका उम्मेरदार एमाले जिल्ला अध्यक्ष दल रावलले निर्वाचन जित्ने आँकलन बाम गठबन्दनले गरेको एमाले जिल्ला कमिटी सदस्य कमल बोहराले बताए। सुरुका केही दिन आन्तरिक तनावमा अल्झीएको गठबन्दन संघमा बाहेक दुवैप्रदेशमा वागी मनोनयन गरेका नेताहरुको मनोनयन फिर्ता गराएपछि जसरी पनि निर्वाचन जितिने निष्कर्षमा पुगेको छ। पूर्व पर्यटन मन्त्री समेत रहेका कांग्रेस केन्द्रिय सदस्य जीवनबहादुर शाहीप्रति केही झस्केको बाम गठबन्दन ११ हजार ८ सय १३ मतदाता संख्या भएको प्रदेश 'ख' मा निकै झिनो मतले निर्वाचन जित्ने अनुमान लगाएको छ। मंसिरमा जिल्लाको उत्तरी क्षेत्र चिसो बढ्ने भएपनि नाम्खाको लीमी र चालामा मतदान हुन नसक्ने अनुमान गरेको गठबन्दनले ९ हजार मत खस्ने र त्यसमा ५ हजारको हाराहारीमा मत ल्याएर गठबन्दनका उम्मेरदवार माओवादी केन्द्रका जिल्ला संयोजक बिजय भण्डारीले निर्वाचन जित्ने निष्कर्ष निकालेको छ। संघमा बाम गठबन्दनबाटै कलम चुनाव चिन्ह लिएर मैदानमा उत्रिएका माओवादी केन्द्रका छक्कबहादुर लामालाई अन्तसम्म गठबन्दनलाई समर्थन गर्न लगाउनेमा ढुक्क छ भने नेपाली कांग्रेसले पुर्वमन्त्री शाहीको हाइट अनुशारका उम्मेरदार प्रदेश 'ख' मा नभएकाले जित्न समस्या नभएको भन्दै प्रदेश 'क' र संघमा भने केही थप मेहनत गर्नु पर्ने निष्कर्षमा पुगेको छ। २७ हजार ४ सय ३४ मतदाता भएको संघमा बाम गठबन्दनकै तर्फबाट स्वतन्त्र उम्मेरदार चुनावी मैदानमा रहेको र प्रदेश 'क' मा गठबन्दनकै प्रभावशाली नेताहरुको असन्तुष्टि बाहिर आएकाले आफ्ना संघका उम्मेरदार मंगल शाही र प्रदेश 'क' का उम्मेरदार ठानबहादुर रोकायालाई निर्वाचन जित्न सजिलो भएको निष्कर्ष कांग्रेसको छ।"
'कांग्रेस नेतामाथिका मुद्दा ब्यूँताउँछौं',"काठमाडौं : माओवादी केन्द्रको युवा संगठन योङ कम्युनिस्ट लिग (वाईसीएल) ले नेता बालकृष्ण ढुंगेललाई पक्राउ गरेर सरकारले निर्वाचन भाँड्ने षड्यन्त्र गरेको आरोप लगाएको छ । वाईसीएल अध्यक्ष रामप्रसाद सापकोटा र महासचिव सुवोधराज श्रीपाइलीले मंगलबार विज्ञप्ति जारी गर्दै ढुंगेललाई रिहाइ नगरिए ७७ वटै जिल्लाबाट कांग्रेस र राप्रपाका नेतामाथि लागेका द्वन्द्वकालीन मुद्दा ब्यूँताएर मुद्दा चलाउने चेतावनी दिएका छन् । संगठनका जिल्ला समितिलाई त्यस्ता मुद्दा ब्यूँताएर कांग्रेस, राप्रपाका नेतालाई मुद्दा दायर गर्न वाईसीएलले निर्देशन दिएको छ । उसले ढुंगेल प्रकरणलाई सत्यनिरुपण तथा मेलमिलाप आयोगमार्फत हेर्न आग्रह गरेको छ । द्वन्द्वकालका गम्भीर घटनामा सत्यनिरुपण तथा मेलमिलाप आयोगमार्फत हेरिने भन्ने वृहत शान्ति सम्झौताको उल्लंघन मात्रै होइन, देश निर्वाचनमा होमिरहँदा निर्वाचन भाँड्ने षड्यन्त्र हो, वाईसीएलले भनेको छ, आयोगमार्फत हल गर्न र तुरुन्त रिहाइ गर्न आग्रह गर्छौं । अखिल क्रान्तिकारी अध्यक्ष रन्जित तामाङले पनि ढुंगेललाई रिहा नगरे क्रान्तिकारी विद्यार्थी प्रतिरोधमा उत्रने बताएका छन् ।"
बाढी प्रभावित क्षेत्रको पुनःनिर्माणको जिम्मेवारी प्राधिकरणलाई,"काठमाडौ: बाढीबाट प्रभावित तराईका जिल्लाको पुनःनिर्माणको जिम्मेवारीसमेत राष्ट्रिय पुनःनिर्माण प्राधिकरणलाई दिइएको छ। बाढी प्रभावित क्षेत्रको पुनःनिर्माणका लागि आवश्यक अध्ययन गरी नीतिगत व्यवस्था मिलाउन र पुनःनिर्माणको समन्वय गर्न प्राधिकरण मातहत विशेष बाढी पुनःनिर्माण आयोजना एकाइ निर्माण गरिएको हो। मन्त्रिपरिषद्को कात्तिक ६ गतेको बैठकले बाढी तथा डुबान प्रभावित क्षेत्रमा पुनःस्थापना तथा पुनःनिर्माण गराउने विषयको अध्ययन, नीतिगत सम्बोधन र पुनःनिर्माणको समन्वय गर्न प्राधिकरणअन्तर्गत विशेष एकाइको गठन गर्ने निर्णय गरेको थियो। यो विशेष एकाइको आयोजना प्रमुखका रुपमा डा सुमन कर्ण नियुक्त भएका छन्। कर्णले कात्तिक १३ गते सोमबारदेखि नै जिम्मेवारी सम्हालेका छन्। मोरङका डा कर्णले यसअघि प्राधिकरणमा प्रमुख कार्यकारी अधिकृतको विशेष सल्लाहकारका रुपमा काम गरेका थिए। शहरी विकासमा विद्यावारिधि गर्नुभएका डा कर्णसँग संयुक्त राष्ट्रसंघमा आबद्ध भई इराक, सुडान, अफगानिस्तान र जोर्डनमा पुनःनिर्माण तथा विकाससम्बन्धी कार्य गरेको अनुभव छ। बाढीबाट तराईमा भएको क्षतिको विस्तृत अध्ययन राष्ट्रिय योजना आयोगले गरिरहेको आयोजना प्रमुख कर्णले बताए। अहिलेसम्म अनुमानित ६० हजार घर पूर्णरुपमा क्षति भएको विवरण प्राप्त भएको प्राधिकरणले जनाएको छ।"
"कांग्रेस र राप्रपाबीच खटपट, कमल थापा र प्रधानमन्त्रीबीच भेट",काठमाडौँ: नेपाली काँग्रेसका सभापति एवं प्रधानमन्त्री शेरबहादुर देउवासँग राष्ट्रिय प्रजातन्त्र पार्टीका अध्यक्ष एवं उपप्रधानमन्त्री कमल थापाले बुधबार भेट गरी आगामी मंसिरमा हुने प्रतिनिधिसभा र प्रदेशसभाको निर्वाचनमा टिकट बाँडफाँडबारे बुधबार छलफल गरेका हुन्। बालुवाटारमा भएको भेटमा झापा३ मा नेपाली काँग्रेस र राप्रपाबीच भएको लिखित सहमति विपरित काँग्रेसले उम्मेदवार उठाएको विषयमा अध्यक्ष थापाले आपत्ति जनाएको थियो। उक्त स्थानमा काँग्रेसले पूर्वमहामन्त्री कृष्णप्रसाद सिटौला र राप्रपाले महामन्त्री राजेन्द्रप्रसाद लिङ्देनलाई उम्मेदवार बनाएको छ। छलफलमा झापामा मैत्रीपूर्ण प्रतिस्पर्धा गर्ने सहमति दुई नेताबीच भएको राप्रपाका प्रवक्ता भुवन पाठकले जानकारी दिए। उक्त स्थानमा लोकतान्त्रिक गठबन्धनबाट दुई उम्मेदवारको प्रतिस्पर्धा भए पनि देशभरका अन्य स्थानमा पूर्वसहमति अनुसार दुवै पार्टीले एक अर्कालाई सहयोग गर्ने सहमति भएको छ। पूर्वसहमति अनुसार काँग्रेसले प्रतिनिधिसभामा सात संख्या तथा प्रदेशसभामा २० देखि २५ सिट राप्रपालाई दिने भएको पाठकले जानकारी दिए।
सिटौलाको हठले झापामा कांग्रेस संकटमा : राप्राले गठबन्धन तोड्यो,"प्रतिनिधि र प्रदेशसभा निर्वाचनमा कांग्रेससँग तालमेल गरेको राप्रपाले झापामा भने तालमेल तोडेको औपचारिक घोषणा गरेको छ। पार्टी कार्यालयमा मंगलबार बसेको बैठकले कांग्रेस नेतृत्वको गठबन्धनबाट बाहिरिने निर्णय गरेको झापा जिल्ला सचिव केशव ओझाले जानकारी दिए। झापा क्षेत्र नम्बर ३ मा कांग्रेसले पूर्वमहामन्त्री कृष्णप्रसाद सिटौलालाई उठाउने भएपछि गठबन्धन तोडेको राप्रपाका झापा जिल्ला अध्यक्ष अमरबहादुर विष्टले बताए। बैठकले कांग्रेसबाहेक अन्य दलसँग गठबन्धनका लागि ढोका खुला राखेको उनको भनाइ थियो। उनले भने, कांग्रेसले लिखित सम्झौता उल्लंघन गरेकाले आफूहरू बाध्य भएर अलग्गिएको घोषणा गर्नुपरेको हो। झापा जिल्लाको सन्दर्भमा मात्र कांग्रेससँगको गठबन्धन तोडिएको उनले बताए। बैठकले अन्य दलसँग गठबन्धनका लागि महामन्त्री राजेन्द्र लिङदेन, सहमहामन्त्री राम थापा र अध्यक्ष विष्टलाई जिम्मेवारी दिएको छ। कांग्रेसका पूर्वमहामन्त्री सिटौलाले झापा क्षेत्र नम्बर ३ नछाड्ने भएपछि गठबन्धनबाट बाहिरिएको राप्रपाका महामन्त्री लिङदेनले बताए। एउटै गठबन्धनबाट दुई जना उम्मेदवार नहुने उनले बताए। भने, राजनीतिक इमानदारी कांग्रेसमा देखिएन, पहिला झापा क्षेत्र नम्बर ३ हामीलाई दिने सहमति भएकोमा अहिले अचानक उल्टो निर्णय भयो। उनले कांग्रेसबाट धोका भएको बताए। झापा ३ मा भद्रपुरका १ देखि ८ वडा र बिर्तामोड नगरपालिकाको १० नम्बर वडा पर्दछ। केचनाकवल, हल्दीबारी र बाह्रदशी गाउँपालिका पनि ३ नम्बर क्षेत्रमै पर्दछन्। यो क्षेत्रमा स्थानीय तह निर्वाचमा एमालेले २० हजार दुई सय ९६, कांग्रेसले १८ हजार दुई सय ६०, राप्रपाले १२ हजार आठ सय ८१ र माओवादीले १० हजार चार सय ४४ मत पाएका छन्। कांग्रेस झापाका जिल्ला सभापति उद्धव थापाले भने राप्रपालाई क्षेत्र नम्बर ३ दिनेबारे पार्टीमा छलफल चलेको भए पनि सहमति भइनसकेको दाबी गरे। क्षेत्र नम्बर ३ का कार्यकर्ताले नेता सिटौलालाई उठ्न दबाब दिएसँगै सिटौलाले प्रत्यक्षबाटै चुनाव लड्न खोजेको उनले बताए। लिङदेनलाई वाम गठबन्धनले सघाउने कांगे्रेससँगको लोकतान्त्रिक गठबन्धन तोडेको घोषणा गरेको राप्रपा वाम गठबन्धनसँग तालमेलको नजिक रहेको राप्रपा स्रोतले जनाएको छ। मंगलबार बसेको बैठकले अन्य गठबन्धनसँग चुनावी तालमेलका लागि ढोका खुला राखेको निर्णय गरेसँगै वाम गठबन्धनसँग तालमेलको अन्तिम तयारी भइरहेको सचिव ओझाले जानकारी दिए। लिङदेनलाई वाम गठबन्धनले सघाउने तयारी गरिरहेको छ। एमाले झापा जिल्लाका सचिव मदन अधिकारीका अनुसार लिङदेनलाई वाम गठबन्धनले सहयोग गर्ने विषयमा चर्चा चले पनि आधिकारिकता पाइसकेको छैन। मंगलबार र बुधबार बिहान तालमेलको विषयमा थप छलफल गरेर अपराह्नतिर एमालेले पार्टी कार्यालयमा पत्रकार सम्मेलन गरी औपचारिक घोषणा गर्ने तयारीसमेत गरेको छ।"
सोलुखुम्बु प्रदेशसभामा मामा भान्जाको रोचक भिडन्त,"सल्लेरी, :सोलुखुम्बुको प्रदेश सभा (क) निर्वाचनमा मामा र भान्जाको रोचक भिडन्त हुनेभएको छ । प्रदेश सभामा दुई निर्वाचन क्षेत्र रहेको यस जिल्लामा (क) मा मामाभान्जा प्रमुख दुई शक्तिबाट चुनावी मैदानमा उत्रेका छन् । नेकपा (एमाले)का नेता उत्तम बस्नेत(मामा) वाम गठबन्धनका तर्फबाट प्रदेश सभा (क)का साझा उम्मेदवार बनेका छन् भने नेपाली काँग्रेसबाट सोही पदमा प्रकाशसिंह कार्की (भान्जा) उम्मेदवार बनेका छन् । वाम शक्ति र काँग्रेसबीच कडा प्रतिस्पर्धा हुने यस क्षेत्रमा मामा भान्जाको उम्मेदवारीले चर्चा पाउन थालेको छ । 'रगतको नाता भएपनि राजनीतिमा फरकफरक ध्रुवमा अगाडि बढेपछि मैदानमा जे नतिजा आउँछ हामी सहर्ष स्वीकार गर्न तयार छौँ' नेपाली काग्रेसका उम्मेदवार भान्जा प्रकाशसिंह कार्कीले भने 'मैदानमा उत्रिएका छौँ, जे हुन्छ, नतिजा आएपछि थाहा हुन्छ, आएको परिणामलाई स्वीकार गर्नुपर्छ ।' यस्तै वाम गठबन्धनका तर्फका उम्मेदवार मामा उत्तमकुमार बस्नेतले भने 'मामा भान्जाको नाता घरभित्रको नाता हो, तर समाजसेवामा त्यो नातावाद लागू हुँदैन, हामी चुनावी मैदानमा छौँ, यसको निर्णायक जनता हुन् ।' स्थानीय तहको मत परिणामलाई हेर्दा सोलुका चार गाउँपालिकामध्ये महाकुलुङ र दूधकौशिका प्रमुखमा माओवादी केन्द्रले जितेको छ भने सोताङ र नेचा सल्यान गाउँपालिका प्रमुखमा एमालेले जितेको छ । स्थानीय तहको मत परिणामलाई आधार मान्दा प्रदेश सभा 'क' मा काँग्रेस उम्मेदवार प्रकाशसिंह कार्कीभन्दा गठबन्धनका उम्मेदवार एमालेका उत्तमकुमार बस्नेत चार हजार ८२७ मतले अगाडि छन्। प्रदेश सभा क मा महाकुलुङ, सोताङ, दूधकौशिका र नेचा सल्यान गाउँपालिका रहेको छ । जहाँ स्थानीय तहमा एमाले र माओवादी केन्द्रले प्राप्त गरेको मत ११ हजार ३३ रहेको छ भने काँग्रेसको मत छ हजार २०६ रहेको छ । यहाँ काँग्रेस चार हजार ८२७ मतले पछि देखिन्छ ।"
रानीतिक ध्रुवीकरणले सरकारको स्थायित्व हुन्छ: मन्त्री थापा,"काठमाडौँ: महिला, बालबालिका तथा समाज कल्याण मन्त्री विक्रमबहादुर थापाले पछिल्लो पटक भएको राजनीतिक ध्रुवीकरणले सरकारको स्थायित्व र समाजको समृद्धि हुने बताएका छन्। राष्ट्रिय प्रजातन्त्र पार्टी काठमाडौँ क्षेत्र नं ८ ले बुधबार आयोजना गरेको कार्यक्रममा मन्त्री थापाले मुलुकमा दिगो शान्ति र राजनीतिक स्थिरताका लागि आगामी निर्वाचनमा लोकतान्त्रिक गठबन्धनको नेतृत्व आवश्यक रहेको बताए। लोकतान्त्रिक गठबन्धन निर्माण समयको माग भएको बताउँदै प्रजातान्त्रिक अभ्यासलाई संरक्षण गर्न अहिले चुनौती रहेको बताए। देशमा पछिल्लोपटक भएको राजनीतिक ध्रुवीकरणले सरकारको स्थायित्व र समाजको समृद्धि हुने बताउँदै उनले आगामी निर्वाचनमा जनताले लोकतान्त्रवादी र राष्ट्रवादी शक्तिलाई अग्रस्थानमा लैजाने विश्वास व्यक्त गरे। पार्टीका केन्द्रीय सदस्य देवेन्द्र प्रधानले लोकतान्त्रिक गठबन्धनका उम्मेदवारहरुले संयुक्त चुनावी सभा तथा मतदातालाई प्रशिक्षण कार्यक्रम सञ्चालन गर्नुपर्नेमा जोड दिए। कार्यक्रम आयोजक संस्थाका अध्यक्ष दिनेश अधिकारी, राप्रपा महानगर अध्यक्ष कृष्ण वज्राचार्यलगायतले झापा३ मा गठबन्धनभित्र देखिएको अविश्वास र आशंकाले लोकतान्त्रिक गठबन्धनमा समेत समस्या आउन सक्ने भएको हुँदा नेतृत्वले चाँडो समाधान खोज्नुपर्ने सुझाव दिए।"
"बल्ल मिल्यो हिसाब : एमाले ६१, माओवादी ३९ प्रतिशत","काठमाडौं : एमाले र माओवादीबीच ६१ र ३९ प्रतिशत स्थानमा उम्मेदवारी दिने गरी चुनावी तालमेल भएको छ । १६५ सदस्यीय प्रतिनिधिसभा र ३३० सदस्यीय प्रदेशसभाका लागि दुई दलबीच बाँडफाँट मिलेको नेताहरूले बताएका छन् । नेताहरूका अनुसार प्रतिनिधिसभामा एमालेले ९७ र माओवादीले ६१ स्थानमा उम्मेदवार उठाउने सहमति भएको छ । यस्तै प्रदेशसभामा एमालेको भागमा १९६ र माओवादीको भागमा १३० सिट परेको छ । गठबन्धनमा आएका केही दललाई दिने स्थानको टुंगो लाग्न बाँकी रहेकाले दुई दलको भागमा परेका केही क्षेत्रमा तलमाथि हुनसक्ने नेताहरूले बताएका छन् । एमालेको भागमा मोटामोटी ६१ प्रतिशत र माओवादीको भागमा ३९ प्रतिशत जति परेको छ, एमाले स्थायी समिति सदस्य केशव बडालले अन्नपूर्णसँग भने, संख्यामा थोरै तलमाथि हुन पनि सक्छ । एमाले र माओवादी केन्द्रबीच गठबन्धनमा आउने अन्य दललाई दिएर बाँकी स्थानमा ६० र ४० प्रतिशत उम्मेदवार उठाउने सहमति भएको थियो । मधेसकेन्द्रित दलका हृदयेश त्रिपाठी, वृजेश गुप्तालगायत नेता, भक्तपुर १ मा नेमकिपा, प्युठानमा जनमोर्चा र अन्य केही क्षेत्रमा स्वतन्त्रलाई पनि छोड्नुपर्ने भएकाले एमाले र माओवादी केन्द्रले पाएको भागबण्डामा थोरै तलमाथि हुने अनुमान गरिएको छ । माओवादीसँग भागबण्डा टुंगो लागेपछि एमाले स्थायी समितिको मंगलबार बसेको बैठकले १ नम्बर र ६ नम्बर प्रदेशका केही जिल्लाका उम्मेदवार तय गरेको छ । १ नम्बर प्रदेशका इलाम, झापा, मोरङ, धनकुटा, तेह्रथुम र ६ नम्बर प्रदेशका सुर्खेत र दैलेखमा उम्मेदवार पनि टुंगो लागेको छ । झापा ३ मा एमालेले राप्रपाका राजेन्द्र लिङदेनलाई सघाउने भएको छ । कांग्रेस र राप्रपाबीच लिङदेनलाई झापा ३ मा उठाउने सहमति भए पनि कांग्रेस नेता कृष्णप्रसाद सिटौलाले उक्त क्षेत्रमा दाबी नछोडेपछि लिङदेनले राप्रपाबाट चुनाव लड्ने घोषणा गरेका थिए । एमालेले लिङदेनलाई नै समर्थन जनाउने निर्णय गरेपछि उनी वामगठबन्धनसमेतको उम्मेदवार बन्ने भएका छन् । झापा ३ मा लिङदेनलाई सघाउने र झापाका अन्य क्षेत्रमा राप्रपाले वामगठबन्धनलाई सघाउने भित्री सहमति भएको एमाले स्रोतले बताएको छ । एमालेले इलामको १ नम्बरमा पूर्वप्रधानमन्त्री झलनाथ खनाल र २ नम्बरमा पूर्वसभामुख सुवास नेम्वाङलाई उम्मेदवार बनाउने निर्णय गरेको छ । यस्तै मोरङ १ मा घनश्याम खतिवडा र उक्त क्षेत्रको प्रदेश (ख) मा उपेन्द्र घिमिरेलाई उम्मेदवार बनाउने निर्णय एमालेले गरेको छ । झापा ५ बाट प्रनिनिधिसभामा पार्टी अध्यक्ष केपी ओली उम्मेदवार बन्ने भएका छन् । ओलीको क्षेत्रको प्रदेश (क) मा हिक्मत कार्की र प्रदेश (ख) बाट अर्जुन राईलाई उम्मेदवार बनाउने स्थायी समितिले निर्णय गरेको छ । झापा १ माओवादीलाई छोड्ने भएपछि उक्त क्षेत्रका दुईवटै प्रदेशमा क्रमशः श्रीप्रसाद मैनाली र गोपाल बुढाथोकीलाई उम्मेदवार बनाइने भएको छ । झापा ४ मा एलपी साँवा तथा प्रदेश (ख) मा हीरा थापालाई उम्मेदवार तोकिएको छ । मोरङ २ को प्रतिनिधिसभामा ऋषिकेश पोखरेल, प्रदेश (ख) मा लीलाबल्लभ अधिकारी, मोरङ ३ मा भानुभक्त ढकाल तथा प्रदेश (ख) मा दानकुमार ओझालाई उम्मेदवार बनाउने निर्णय भएको छ । ढकाल एमालेका निवर्तमान प्रमुख सचेतक हुन् । यस्तै मोरङ ४ को (ख) प्रदेशमा जीवन घिमिरे तथा ५ को (ख) मा धर्मानन्द सञ्जेललाई उम्मेदवार बनाइएको छ । मोरङ ७ मा लालबाबु पण्डित तथा प्रदेश (ख) मा रमेश पोखरेललाई उम्मेदवार बनाइएको छ। धनकुटाको प्रतिनिधिसभातर्फ राजेन्द्र राई तथा प्रदेशमा टिका चेम्जोङ र ईन्द्रमणि पराजुलीलाई उम्मेदवार तोकिएको छ । एमालेले तेह्रथुममा निवर्तमान सांसद भवानी खापुङलाई नै उम्मेदवार बनाउने निर्णय गरेको छ । तेह्रथुमको प्रदेश (क) मा लक्ष्मण तिवारी र प्रदेश (ख) मा तेजमान कङदङवालाई उम्मेदवार बनाउने निर्णय एमालेले गरेको छ । त्यसैगरी ६ नम्बर प्रदेशका दैलेख र सुर्खेतका उम्मेदवार पनि एमालेले टुंग्याएको छ । दैलेख १ मा रविन्द्र शर्मा तथा प्रदेश (ख) मा अम्मर थापालाई उम्मेदवार बनाउने निर्णय भएको छ । यस्तै दैलेख २ मा प्रतिनिधिसभातर्फ राजबहादुर बुढा तथा प्रदेश (क) मा सुशील थापा र (ख) मा राजबहादुर शाहीलाई उम्मेदवार बनाउने निर्णय एमालेले गरेको छ । सुर्खेत १ बाट ध्रुवकुमार शाही तथा प्रदेश (ख) मा खड्गबहादुर खत्री तथा निर्वाचन क्षेत्र नम्बर २ बाट प्रतिनिधिसभामा नवराज रावत तथा प्रदेश (क) मा यामलाल कँडेललाई उठाउने भएको छ । एमालेको बुधबार बस्ने बैठकले बाँकी प्रदेशका सबै निर्वाचन क्षेत्रका उम्मेदवार टुंगो लगाउने तयारी गरेको छ ।"
