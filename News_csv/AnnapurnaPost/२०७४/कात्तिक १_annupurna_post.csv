शीर्षक,विवरण
५० किलो गुणस्तरहीन मिठाइ नष्ट,"हेटौँडा: जिल्ला प्रशासन कार्यालय मकवानपुर र हेटौँडा उपमहानगरपालिकाको संयुक्त टोलीले बुधबार हेटौँडा बजारमा रहेका विभिन्न मिठाइ पसलको अनुमगन गरी गुणस्तरहीन ५० किलो मिठाइ नष्ट गरेको छ। सो अनुगमन टोलीले हेटौँडा वडा नं १, ४ र १० का विभिन्न मिठाइ पसलमा अनुगमन गर्दा मिठाइमा अखाद्य रङ मिसाइएको पाइएकाले उक्त परिणामको मिठाइ नष्ट गरिएको निमित्त प्रजिअ विनोद खड्काले बताए। पसलको सरसफाइ गरी गुणस्तरीय मिठाइ बिक्री वितरण गर्न निर्देशन समेत दिइएको छ।"
अदुवा निर्यातको विकल्प,"नेपालभारतबीचको व्यापार घाटा चुलिँदै गएको अवस्थामा नेपालबाट ठूलो परिमाणमा भारत निर्यात हुँदै आएको अदुवा निर्यातमा फेरि अवरोध भएको छ । भारतले गैरकानुनी व्यापारिक कृयाकलाप रोक्न पछिल्लो समयमा गुड्स एन्ड सर्भिस ट्याक्स (जिएसटी) लागू गरेकाले नेपालबाट त्यहाँ निर्यात हुँदै आएका नेपाली उत्पादनको निर्यात प्रभावित भएको हो । भारतीय भन्सारद्वारा भन्सारको कोड 'फ्रेस जिन्जर' समूहअन्तर्गत नेपालको ताजा अदुवा निर्यात गर्न अवरोध गरेको हो । यसअघि यही समूहबाट अदुवा निर्यात हुँदै आएको थियो । यो समूहमार्फत निर्यात गर्दा भन्सार छुटमा नेपाली उत्पादन भारत जाने गरेका छन् । सोही कारण भारतीय बजारमा नेपाली उत्पादनको सहज पहुँच हुँदै आएको देखिन्छ । सस्तो मूल्य र मीठो स्वादका कारण पनि भारतीय बजारमा नेपाली अदुवाको माग उच्च छ । नेपालका पहाडी क्षेत्रको प्रमुख नगदेबालीका रूपमा रहेको अदुवाको मूल्य भारतमा हुने निर्यात परिमाणमा भर पर्दै आएको छ । भारतमा अदुवा पठाउने अर्को तरिका छ, त्यो हो पाँच प्रतिशत भन्सार शुल्क तिरेर अदुवा बेच्ने । पहिलो बाटोमा अवरोध भएपछि नेपाली व्यापारीले भन्सार कोड 'जिन्जर' समूहलाई प्रयोग गर्ने प्रयास गरे । भन्सार तिरेर निर्यात गर्न पाइने यो व्यवस्थालाई समेत भारतले अहिले प्रयोग गर्न दिएको छैन । यो कोड ताजाभन्दा सुकेको अदुवाको लागि प्रयोग हुने भारतीय पक्षको तर्क छ । निर्यात अवरोध भएपछि भारत पठाउन विभिन्न नाका पुर्याइएका १७ अर्ब रुपैयाँको साढे तीन लाख मेट्रिक टन अदुवा बिग्रिने अवस्थामा छन् । भारतका विभिन्न निकायले पछिल्लो १४ महिनामा अदुवा निर्यातमा चारपटक अवरोध गरिसकेका छन् । गत वर्ष मंसिरमा नेपाली अदुवामा विषादीको अवशेष देखिएको आरोपमा भारतले अदुवा निर्यातमा प्रतिबन्ध लगायो । तत्कालीन प्रधानमन्त्री पुष्पकमल दाहालको भारत भ्रमणको पूर्वसन्ध्यामा प्रयोगशालामा परीक्षणका क्रममा नेपाली अदुवामा विषादीको अवशेष नभेटिएको तर्क अगाडि सारेर निर्यात खोलिएको थियो । नेपालमा भएका राजनीतिक परिवर्तनपछि अदुवा निर्यातमा हुने अवरोधलाई गुणस्तर वा बजार मूल्यभन्दा फरक दृष्टिकोणबाट हेर्नुपर्ने देखिन्छ । अहिले अदुवा खनेर बेच्ने मौसम हो । दसैं र तिहार खर्चका लागि पहाडी जिल्लाका किसानले अदुवालाई नगदे बालीको रूपमा प्रयोग गर्दै आएका छन् । चाडपर्वको मुखमा आएर भारतले गरेको निर्यात अवरोधका कारण धेरैजसो जिल्लामा खनिएको अदुवा नबिकेर किसानका बारीमै रहेको छ । अदुवा रोकिँदा उनीहरूको खर्च व्यवस्थापनमा समस्या हुने देखिन्छ । पूर्वमा भन्दा मध्य र पश्चिममा बढी मात्रामा हुँदै आएको अदुवा निर्यातका लागि काँकडभिट्टा नाका प्रयोग गर्नुपर्छ । गत वर्ष विषादिको अवशेष पाइएको भन्दै निर्यात रोकेपछि भैरहवा, वीरगन्जलगायतका नाकाबाट अदुवा निर्यातमा लगाइएको प्रतिबन्ध अहिलेसम्म खुलेको छैन । पूर्वको नाका प्रयोग गरेर पश्चिमका नाकासँग नजिक रहेका गोरखपुरलगायतका भारतीय सहरमा अदुवा पुर्याउँदा ढुवानीसमेत महँगो पर्दै आएको छ । एउटा नाकाबाट मात्र निर्यातको अनुमति दिनुको पछाडि जसरी भए पनि नेपाली अदुवा निर्यातमा अवरोध गर्नु भारतीय सोच रहेको प्रस्ट हुन्छ । नेपालमा उत्पादन हुने ९५ प्रतिशत अदुवा भारतीय बजारमा पुगेपछि सफा गरी काँटछाँट र ग्रेडिङ गरी विभिन्न ब्रान्डमा बिक्री हुनुका साथै पाकिस्तान, बंगलादेश, जापान, जर्मनी, श्रीलंका, यूएई र इङल्यान्डमा समेत निर्यात हुँदै आएको छ । नेपालबाट भारत जाँदा भने माटोसहितको ताजा अदुवा सामान्य बोरामा प्याक गरेर पठाइन्छ । अदुवाबाट सुठो, क्यान्डीलगायतका सामान बनाउन सकिन्छ। सामान्य मेहनतका आधारमा तयार हुने सुठो र अदुवाको पाउडरको माग अन्तर्राष्ट्रिय बजारमा राम्रो छ । नेपालमा समेत वार्षिक रूपमा करोडौं मूल्यको अदुवा पाउडर सुठो आयात हुँदै आएको छ । पटकपटक निर्यात अवरोधका कारण भारतसँग झुक्नुभन्दा नेपालमै प्रशोधन गर्ने यन्त्र ल्याएर सुठोलगायतका वस्तुको अन्तर्राष्ट्रिय बजार सीधै खोज्नु बुद्धिमानी हुनेछ ।"
उपराष्ट्रपति पुनको चियापानमा राष्ट्रपति भण्डारी,"काठमाडौँ : राष्ट्रपति विद्यादेवी भण्डारी, उपराष्ट्रपति नन्दबहादुर पुनले दीपावली, छठ पर्व र नेपाल संवत् ११३८ का अवसरमा बुधबार आयोजना गर्नुभएको भेटघाट तथा चियापान समारोहमा सहभागी भएकी छिन्। समारोहमा मन्त्रिपरिषद्का सदस्य पूर्वप्रधानमन्त्री, पूर्वप्रधानन्यायाधीश पूर्वसभामुख, संवैधानिक अंगका प्रमुख, कूटनीतिक नियोगका प्रमुख तथा पदाधिकारी, विभिन्न राजनीतिक दलका नेता, नेपाल सरकारका वरिष्ठ कर्मचारी, उद्योगपति, व्यापारी, समाजसेवीलगायत समाजका प्रतिष्ठित व्यक्तिहरुको उपस्थिति थियो ।"
जाडो मौसममा पनि लोडसेडिङ नहुने ऊर्जामन्त्री थापाको दाबी,"काठमाडौँ : उपप्रधान एवम् ऊर्जा मन्त्री कमल थापाले चुनावको सुनिश्चितताका लागि राष्ट्रिय प्रजातन्त्र पार्टी सरकारमा गएको बताएका छन्। ऊर्जा मन्त्रालयमा बुधबार पदभार ग्रहण गर्दै उनले यसअघि नेकपा (माओवादी केन्द्र) का अध्यक्ष पुष्पकमल दाहालको नेतृत्वमा बनेको सरकारमा पनि चुनावको सुनिश्चितताकै लागि राप्रपा गएको बताए। त्यसबेला पनि मधेसवादी दलले सरकार छोडेपछि अल्पमतमा परी चुनाव नहुने वातावरण बनेको थियो, हामी सरकारमा गएर चुनावको माहोल बनायौँ, अहिले पनि सरकारको साझेदार दल माओवादी प्रतिपक्षी गठबन्धनमा मिसिएपछि चुनाव रोक्ने षड्यन्त्र असफल बनाउन सरकारमा सहभागी भएका हौँपदभार ग्रहणपछि सञ्चारकर्मीसँग कुरा गर्दै उपप्रधानमन्त्री थापाले भने। उनले प्रधानमन्त्री शेरबहादुर देउवाले संविधान बमोजिम तोकिएकै समयमा चुनाव हुने प्रतिबद्धता आफूसँग पटक पटकको भेटमा बताएको बताउँदै प्रधानमन्त्री देउवाको जानकारीमा चुनाव नगराउने षड्यन्त्र भइरहेको सूचना आएपछि उनकै आग्रहमा चुनावको वातावरण नबिगार्न आफ्नो दल सरकारमा सहभागी भएको हो, थापाले भने। चुनावसम्म अहिलेकै कार्ययोजना अघि बढाउने, नेपाल विद्युत् प्राधिकरणसँगको सहकार्यमा विद्युत् भार कटौती (लोडसेडिङ) हुन नदिने, हाल सञ्चालित आयोजनालाई निरन्तरता दिनेलगायत योजनाका वारेमा जानकारी दिदैं उपप्रधानमन्त्री थापाले अन्य दलले जस्तोसुकै गठबन्धन गरेर सरकारमा गए पनि चर्चा नहुने तर राप्रपा सरकारमा जाने वित्तिकै विभिन्न खाले हल्ला चलाइने गरेको बताए। विसं २०६२६३ को परिवर्तनपछि राप्रपा तेस्रोपटक सरकारमा सहभागी भएको छ। बाम गठबन्धपछि प्रजातान्त्रिक शक्तिका बीचमा सहकार्य र एकता अनिवार्य बन्न गएको उनको भनाइ छ। रासस"
कांग्रेसले भक्तपुरमा राप्रपा (प्रजातान्त्रिक) सँग तालमेल गर्ने,"भक्तपुर: आगामी मंसिर १० र २१ गते हुने प्रतिनिधिसभा र प्रदेशसभा निर्वाचनमा भक्तपुरमा नेपाली काँग्रेस र राप्रपा (प्रजातान्त्रिक) बीच तालमेल हुने भएको छ। काँग्रेस भक्तपुरका सभापति दुर्लभ थापाले बुधबार सञ्चारकर्मीसँग यसबारेमा कुरा गर्दै काँग्रेस र राप्रपा (प्रजातान्त्रिक) बीच तालमेल गरेर निर्वाचनमा उम्मेदवारी दिने बताए। भक्तपुरमा प्रतिनिधिसभातर्फ १ र २ वटै निर्वाचन क्षेत्र तथा प्रदेशसभातर्फ ३ वटामा राप्रपा (प्रजातान्त्रिक)ले काँग्रेसका उम्मेदवारलाई सघाउने र क्षेत्र नं १ को प्रदेशसभा १ मा भने काँग्रेसले राप्रपा (प्रजातान्त्रिक) लाई सघाउने गरी तालमेल हुने भएको छ। काँग्रेस सभापति थापाले भने, 'काँग्रेस बलियो भएकै क्षेत्रमा राप्रपा (प्रजातान्त्रिक)लाई सघाउने र अन्य क्षेत्रमा राप्रपा (प्रजातान्त्रिक) ले काँग्रेसलाई सघाउने सहमति अन्तिम चरणमा पुगेको छ। भक्तपुरमा एमालेलाई एक्लो बनाउने गरी तालमेलको लागि छलफल भइरहेको छ।' काँग्रेसको राप्रपा (प्रजातान्त्रिक), राप्रपा, नेपाल मजदूर किसान पार्टी, नेकपा (माले) र माओवादी (केन्द्र)सँग तालमेलका बारेमा छलफल भइरहेको बताइएको छ। उम्मेदवारको हकमा भक्तपुर काँग्रेसभित्र कुनै विवाद नरहेको प्रष्ट्याउँदै अध्यक्ष थापाले माथिल्लो तहबाट आएको निर्णयअनुसार काँग्रेस अगाडि बढ्ने र आफूलाई काँग्रेस कमजोर रहेको भक्तपुर क्षेत्र नं १ बाट टिकट दिएपनि उठ्न तयार रहेको बताए। यता राप्रपा (प्रजातान्त्रिक)का अध्यक्ष पशुपति शमशेर राणाले पनि भक्तपुरमा काँग्रेसलाई सबै क्षेत्रमा सघाउने र राप्रपालाई निर्वाचन क्षेत्र नं १ को प्रदेश नं १ को प्रदेशसभामा उम्मेदवारी दिने रविन्द्रप्रताप शाहलाई सघाउने गरी सहमति भएको बताए। राप्रपा (प्रजातान्त्रिक)का केन्द्रीय सदस्य शाहले काँग्रेससँग तालमेल गरेर जानेबारे सहमति अन्तिम चरणमा पुगेको बताए।"
हिमाली भेगबाट ल्याइएको प्रतिबन्धित पाँच औले बरामद,गोरखा: इलाका प्रहरी कार्यालय आरुघाटले गोरखाको हिमाली भेगबाट ल्याइएको प्रतिवन्धित जडिबुटी पाँचऔंले बरामद गरेको छ।सोतीबाट आरुघाटतर्फ लाँदै गरेको पाँच औंले बरामद गरिएको जिल्ला प्रहरी कार्यालय गोरखाले जनाएको छ। ओसारपसारमा संलग्न भएका आरुघाट गाउँपालिका ९ चाँपपानीका कमल गुरुङ र प्रयोग भएको बसका चालक सपतबहादुर मगर पक्राउ परेका प्रहरीले जनाएको छ। कारबाहीका लागि उनीहरुलाई बुधबार दिउसो जिल्ला वन कार्यालयलाई बुझाइएको प्रहरीले जनाएको छ। इप्रकाका निमित्त प्रमुख सई ऋषिराम तिमिल्सिना नेतृत्वको गस्ती टोलीले मंगलबार राती आठबजे सिमरा भन्ने ठाउँबाट पाँचऔले बरामद गरेको थियो। 'रातको समयमा बस रित्तै हुँइक्किएर आएको रहेछ' सई तिमिल्सिनाले भने चेकजाँच गर्दा आठवटा बोरामा बाँधिएको पाँचऔले भेटियो।' सो पाँचऔंले बुधबार इलाका वन कार्यालयमा बुझाइएको पनि बताए। पाँचऔंले २५०० देखि ३००० मिटर उचाइमा हुने लोपोन्मुख जडिबुटी अन्तर्गत पर्छ। लोपोन्मुख भएकाले यसलाई वन ऐन अनुसार संकलन तथा ओसारपसारमा प्रतिवन्ध लगाइएको जिल्ला वन अधिकृत जीवनाथ पौडेलले बताए। लोपोन्मुख प्रजातिमा पर्ने भएकाले यसमा लोपोन्मुख प्रजातिहरुको अन्तर्राष्ट्रिय ऐन(साइटिस) आकर्षण हुने पौडेलको भनाइ छ। प्रतिवन्धित हुनुअघि प्रतिगोटा पाँचऔंलेको एकहजार रुपियाँ राजस्व असुल गरिन्थ्यो।
बामगठबन्धनको सिट बाँडफाटमै लफडा,काठमाडौं : मंसिर १० र २१ गते हुने केन्द्र र प्रदेश सभाको निर्वाचनमा एमाले र माओवादी केन्द्रले बाम तालमेलको घोषणा गरेर टिकट बाडफाँटको प्रक्रिया अन्तिम चरणमा पुर्याएका छन् । तर कतिपय ठाउँमा कुरो नमिलेकाले सिट बाँडफाटमा लफडा भएको छ । भोजपुर जिल्ला एमालेका लागि अनुकुल भएपनि त्यहाँ माओवादीले मागेको छ । २०७० सालको संबिधान सभा निर्वाचनमा त्यहाँका दुबै सिट एमालेले भारी मत अन्तरले जितेको थियो । स्थानीय तहको निर्वाचनमा पनि भोजपुरमा एमालेले आफ्नो वर्चश्व कायमै राख्यो । तर एमालेकै शीर्ष नेतृत्वले भोजपुर जिल्ला माओवादीलाई दिएर सखुवासभा लिने प्रयास गरेका छन् । एमाले कार्यकर्ताले सिट बाडफाँट कार्यदलमा रहेका एमाले महासचिव इश्वर पोखरेलकै अगुवाइमा भोजपुर माओवादीलाई दिन लागिएकोमा चिन्ता व्यक्त गरेका छन् । संखुवासभामा जनमतका हिसाबले काँग्रेस पहिलो र एमाले दोश्रो स्थानमा छन् । २०७० सालको संबिधानसभा निर्वाचनमा संखुवासभाका दुबै सिटमा एमाले पराजित भएको थियो । गत संबिधानसभा निर्वाचनमा संखुवासभा निर्वाचन क्षेत्र नम्बर २ बाट पराजित भएका राजेन्द्र गौतमलाई फेरी उम्मेदवार बनाउने तयारी भएको छ भने उता भोजपुरमा भने प्रतिनिधिसभाका लागि एमाले केन्द्रीय सदस्य राजेन्द्र राई र सांसद कृपाशुर शेर्पा लगायतका नेताहरु सिफारिसमा परेका छन् । पुर्व मन्त्री समेत रहेका एक नम्बर प्रदेशका सह इञ्चार्ज शेरधन राईले मुख्य मन्त्री बन्ने आसमा प्रदेशसभा रोजिसकेका छन् । कृपाशुर शेर्पा पछिल्लो पटक बिभिन्न विवादमा परेका थिए । त्यसैले भोजपुरमा राजेन्द्र राईले टिकट पाउने निश्चित जस्तै भएको थियो । राजेन्द्र राई माधव नेपाल समूहका भएकाले महासचिव पोख्रेलले भोजपुर माओवदिलार्इ दिन लागेको आरोप छ ।
परिषद्मा जिताएकोमा महराद्वारा अन्तर्राष्ट्रिय समुदायलाई धन्यवाद,"काठमाडौं : उपप्रधानमन्त्री कृष्णबहादुर महराले संयुक्त राष्ट्रसंघ मानवअधिकार परिषद् सदस्यमा नेपाललाई निर्वाचित गराएकोमा छिमेकी देशलगायत अन्तर्राष्ट्रिय समुदायलाई धन्यवाद दिएका छन्। परिषद्को निर्वाचनबाट नेपालको मौलिकपन शान्तिप्रक्रिया तार्किक निष्कर्षमा पुगेकोमा अन्तर्राष्ट्रिय समुदायले मान्यता दिँदै समर्थन गरेको महराले बताए। आफू परराष्ट्रमन्त्री नियुक्त भएपछि अघि सारेको कार्ययोजनाअनुसार कूटनीतिक गतिविधि सञ्चालन भएकाले नेपालले मानवअधिकार परिषद् सदस्य जित्न सफल भएको उनले बताए। परराष्ट्र मन्त्रालय तथा विदेशस्थित नेपाली कूटनीतिक नियोगबाट मानवअधिकार परिषद् सदस्यमा नेपाललाई जिताउन भएका कूटनीतिक प्रयासको उनले उच्च प्रशंसा गरे। न्युयोर्कमा सोमबार राति परिषद् सदस्यका लागि भएको निर्वाचनमा १६६ मतसहित नेपाल विजयी भएको थियो। एसिया प्रशान्त क्षेत्रबाट सबैभन्दा बढी मत नेपालले पाएको हो। सन् २००६ मा मानवअधिकार परिषद् स्थापना भएपछि नेपाल पहिलोपटक सदस्य बनेको हो। नेपालको कार्यकाल सन् २०१८ देखि २०२० सम्म हुनेछ। नेपाल संयुक्त राष्ट्रसंघको तत्कालीन मानवअधिकार उच्चायोगमा सन् १९९५ देखि २००० सम्म र सन् २००४ देखि २००६ सम्म गरी दुई पटक सदस्य निर्वाचित भएको थियो। नेपालसँगै एसियाबाट कतार, पाकिस्तान र अफगानिस्तान पनि परिषद्को सदस्य निर्वाचित भएका छन्। यसबाट संविधानका मूलभूत प्रावधान, मानवअधिकार संरक्षण र संवद्र्धनप्रति नेपालको प्रतिबद्धता झल्किएको छ', उनले मन्त्रालयमा आयोजित पत्रकार सम्मेलनमा भने, प्रधानमन्त्री र मैले विदेश भ्रमणका बेला उम्मेदवारीका पक्षमा कुराकानी भएका थिए। नयाँदिल्लीमा भएको गैरआवासीय राजदूतको सम्मेलनमा समेत विभिन्न राष्ट्रका प्रतिनिधिलाई हाम्रो उम्मेदवारीलाई समर्थन गर्न अनुरोध गरेको थिएँ।' आगामी दिनमा विकासशील राष्ट्रहरूको समूह जी ७७' को अध्यक्षता तथा राष्ट्रसंघ महासभाको अध्यक्षताका लागि पहल गर्ने उनले बताए। छिमेकीसँग विश्वास बढाएँ : महरा मंगलबारबाटै परराष्ट्रमन्त्रीबाट विनाविभागीय मन्त्री बनेका उनले भने, मेरो कार्यकालमा छिमेकी देश चीन र भारतसँगको सम्बन्ध र विश्वास बढेको छ। चीनसँग आर्थिक सहायतामा वृद्धि भएको छ।' आफू परराष्ट्रमन्त्री हुँदा सरकारको सन्तुलित परराष्ट्र नीतिबाट मित्रराष्ट्रको सहयोग र समर्थनमा वृद्धि भएको दाबी उनले गरे। प्रजातन्त्र पुनःस्थापनापछि मानवअधिकारप्रति नेपालको प्रतिबद्धतामाथि अन्तर्राष्ट्रिय समुदायको विश्वास र आस्था बढेको छ', उनले भने।"
"सरकार छाड्ने, सरकार नछाड्ने : फोनको घण्टीले बदलिएको माओवादी निर्णय","काठमाडौं : माओवादी केन्द्रका अध्यक्ष पुष्पकमल दाहाल कुरा फेर्नमा कहलिएका छन् । केही घन्टाकै अवधिमा मंगलबार उनको वचन फेरिएपछि पुनः राजनीति तरंगित बनेको छ । बिहान बालुवाटार पुगेर प्रधानमन्त्री शेरबहादुर देउवालाई दिउँसोसम्म सरकार सञ्चालनमा सजिलो बनाइदिन मन्त्रीहरू फिर्ता बोलाउने वचन दिएका उनले दिउँसो २ बजे फोन गरेर भने, अहिलेलाई यस्तै भयो, हामी अहिले सरकार छाड्न नसक्ने भयौं । वाम गठबन्धन गर्दै एमालेसँग चुनावी तालमेल र पार्टी एकता गर्ने घोषणा गरेपछि माओवादीलाई सरकार छाड्ने दबाब थियो । विपक्षी पार्टीसँग चुनावी तालमेल र सत्तारुढसँग सरकारमा सहकार्य, माओवादीमाथि दबाबसँगै नैतिक संकट पनि थियो । जेठ २३ गते प्रधानमन्त्रीमा नियुक्त देउवासँगको १ सय ३३ दिनको सहयात्रापछि माओवादी मन्त्रीहरू मंगलबार सरकारबाट बाहिरन लागेका थिए । तर, एकाएक माओवादीले सरकार नछाड्ने निर्णय लियो । दिउँसो गृहमन्त्री जनार्दन शर्माले मन्त्रालयमा भेला भएका पत्रकारसामु भने, तपार्इंहरूलाई खास बोलाएको सरकार छाड्ने विषयमा जानकारी गराउन हो तर निर्वाचन सार्ने प्रपञ्चबारे निर्वाचन आयोगमार्फत सूचना पायौं । सरकार छाड्ने पत्रमा अध्यक्षले हस्ताक्षर गर्न लाग्दा त्यस्तो सूचना आएपछि अहिलेलाई सरकारबाट बाहिरिने निर्णय स्थगित गरेका छौं । मंगलबार बिहानै सरकारमा पार्टीका तर्फबाट नेतृत्व गरिरहेका उपप्रधान तथा परराष्ट्रमन्त्री कृष्णबहादुर महरालाई लिई दाहाल प्रधानमन्त्री देउवालाई भेट्न बालुवाटार पुगेका थिए ।राप्रपालाई सरकारमा ल्याएको छु, उहाहरूसँग लिखित सहमति छ, सरकार तपार्इंहरू कहिले छाडिदिनुहुन्छ ? आफूसँग भेट्न आएका दाहाललाई प्रधानमन्त्रीले सुरुमै प्रश्न गरे । भेटमा सँगै रहेका महराका अनुसार सहमति तोडेर एमालेसँग एकता गर्न लागेपछि मन्त्री हटाउन बाध्य भएको देउवाले भनेपछि दुई शीर्ष नेताबीच केहीबरे भनाभन भएको थियो । देउवाले वाम गठबन्धन गरेकोमा आपत्ति जनाएपछि दाहालले माओवादीसँग सहमति नगरी निर्वाचन आचारसंहिताविपरीत सरकार विस्तार गरेको आरोप लगाएका थिए । हामी सरकारमा रहँदा ठीक लाग्छ रहैाँला, नरहँदा तपाईंलाई फाइदा हुन्छ रहँदैनौं, भन्नुहोला ! दाहालको त्यस्तो भनाइपछि देउवाले विपक्षी गठबन्धन र सरकार दुवैतिर नबिसदिन र आफूलाई सहज बनाइदिन आग्रह गरे । दाहालले सहजाताका लागि मंगलबारै सरकारबाट बाहिरिने निर्णय लिने भन्दै बाहिरिए । उनले महरालाई सरकार छाड्ने पत्रको मस्यौदा बनाउन आग्रह पनि गरे । निर्धारित समयमा निर्वाचन सम्पन्न गर्ने सर्तमा सरकारलाई दिइँदै आएको पार्टीको समर्थन कायम राख्दै आफ्ना मन्त्री फिर्ता बोलाउने गरी मस्यौदा गर्न महरालाई आग्रह गरेपछि दाहाल लाजिम्पाट पुगेका थिए । जहाँ पार्टीका केही नेतासँग प्रधानमन्त्रीसँगको भेट र सरकार छाड्ने विषयमा अनौपचारिक छलफल गरे । उता, दाहालको आग्रहबमोजिम महराले आफ्नो निवास पुल्चोक पुगेर पत्रको ड्राफ्ट बनाएर इमेल गरे । इमेल पढेका दाहाल त्यसपछि हान्निए, ललितपुर मानभवनस्थित सैलुङ कन्ट्रक्सनका मालिक शारदा अधिकारीको निवासतिर । त्यहाँ दाहालले एमाले अध्यक्ष ओलीसहितका एमालेमाओवादी एकता संयोजन समितिका सदस्यसँग देउवासँगको छलफल र पार्टी तयारीका विषयमा जानकारी दिए। स्रोतका अनुसार दाहालको त्यस्तो निर्णयमा ओलीले पनि सहमति जनाइदिए । त्यसबेलासम्म माओवादी सरकारबाट बाहिरिन लागेको खबर सार्वजनिक भइसकेको थियो । त्यसपछि दाहाल सिंहदरबारस्थित पार्टी दलको कार्यालय पुगे । फोनको घन्टीले रोक्यो यता, उपप्रधानमन्त्री तथा परराष्ट्रमन्त्री महराले दिउँसो १ बजे र गृहमन्त्री शर्माले दिउँसो २ बजे आफ्नै मन्त्रालयमा पत्रकार सम्मेलन तय गरेका थिए । महराले सोमबार संयुक्त राष्ट्रसंघको मानवअधिकार परिषद् सदस्यमा नेपाल निर्वाचित भएको जानकारीका लागि पत्रकार सम्मेलन आयोजना गरेका थिए । तर, गृहमन्त्री शर्माले भने सरकार छाड्न लागेको जानकारी दिन पत्रकार बोलाएका थिए । गृहमन्त्रीले पत्रकार सम्मेलन गरेर सरकार छाडेको जानकारी दिनुअगावै प्रधानमन्त्रीलाई आफ्ना पार्टीका मन्त्री फिर्ता बोलाइएको पत्र पठाउने तयारी गर्दै थिए । सिंहदरबार दलको कार्यालयमा बसेर दाहालले पार्टी शीर्ष नेताहरूसँग महराले तयार पारेको ड्राफ्ट पढेर सुनाएका थिए । पत्रमा सरकारलाई पार्टीले दिएको समर्थन जारी राख्ने, तोकिएकै मितिमा निर्वाचन गराउने सर्तमा आफ्ना मन्त्रीहरूलाई फिर्ता बोलाइएको व्यहोरा उल्लेख थियो । माओवादीका एक शीर्ष नेताका अनुसार छलफलकै क्रममा दाहालको मोबाइलमा घन्टी बज्यो । त्यसपछि दाहालले ड्राफ्ट छाडेर सरकार निर्वाचन सार्ने तयारीमा रहेको, सर्वाेच्चमा रहेको मतपत्रसम्बन्धी मुद्दाको निर्णय आउन लागेको कारण केही दिन सरकार छाड्न नहुने धारणा सुनाए । दाहालले अदालतमा रहेको उक्त मुद्दामा निर्वाचन आयोगले तयार पारेको मतपत्र नभई अलगअलग मतपत्र कायम गर्ने निर्णय गरेर निर्वाचन हुन नदिन खोजिएकाले सरकार छाड्न तत्काल उचित नहुने बताएका थिए ।त्यसलगत्तै गृह मन्त्रालयमा कर्मचारीसँग बिदाइ कार्यक्रम गरिरहेका जनार्दन शर्मालाई दलको कार्यालय बोलाइयो । कार्यकक्षमा पत्रकारलाई कुराइराखेका शर्मा दलको कार्यालयबाट फर्केपछि प्रतीक्षारत पत्रकारसमक्ष पुगे । उनले प्रधानमन्त्री देउवालाई पठाउन तयार पारेको पत्र देखाउँदै निर्वाचन सार्ने षड्यन्त्र थाहा पाएर सरकार छाड्ने निर्णयमा पुगे पनि हाललाई उक्त निर्णय फिर्ता नहुने निष्कर्षमा पुगेको बताए । अब के गर्छ माओवादी ? सरकारबाट नबाहिरिने निर्णय गरी यूटर्न गरेपछि मंगलबार साँझ माओवादी मन्त्रीलाई प्रधानमन्त्री देउवाले विभागीय जिम्मेवारी खोसेर विनाविभागीय मा थन्क्याइदिएका छन् ।तैपनि, माओवादीले निर्वाचन सुनिश्चितताका लागि सरकार नछाड्ने बताएको छ । प्रवक्ता पम्फा भुसालले अन्नपूर्णसँग भनिन्, निर्वाचनको सुनिश्चितताका लागि हामी अब पहिलो चरणको निर्वाचनको प्रत्यक्षतर्फ उम्मेदवारी मनोनयनको दिनसम्म सरकारबाट हट्दैनौं ।निर्वाचन आयोगले प्रत्यक्षतर्फ ५ कात्तिकमा उम्मेदवारी दर्ताको कार्यतालिका बनाएको छ । के थियो अदालतमा मुद्दा ? निर्वाचन आयोगले प्रतिनिधि तथा प्रदेशसभा निर्वाचनका लागि दुईवटा मतपत्रमै निर्वाचन गराउने गरी २२ भदौमा निर्णय गरेको थियो । प्रत्यक्ष तर्फका एउटै र समानुपातिकतर्फ पनि एउटै मतपत्रमा मतदान गर्ने गरी मतपत्र बनाउने निर्णय गरेको थियो । त्यहीअनुसार आयोगले समानुपातिक तर्फको मतपत्र छाप्ने काम गरिसकेको छ । आयोगको यस्तो निर्णयले प्रदेश र केन्द्रका कुनकुन हुन् भनेर एकै स्थानमा हुँदा मतदातालाई छुट्ट्याउन अप्ठ्यारो हुने दाबी गर्दै छुट्टाछुट्टै मतपत्र बनाउनुपर्ने मागसहित राजपा नेता सर्वेन्द्रनाथ शुक्लले सर्वोच्चमा रिट दर्ता गराएका थिए । उनको रिटमाथि सोमबार सर्वोच्चमा दुई जना न्यायाधीशको बेन्चमा बहस थियो । निर्वाचन रोक्न नभई मतपत्र प्रदेश र प्रतिनिधिसभाको प्रत्यक्ष तथा समानुपातिक दुवैको अलगअलग हुनुपर्ने माग दाबीसहित रिट दर्ता गराएका थिए । सोमबार आयोगका पदाधिकारी लगायतलाई समेत बोलाई सर्वोच्चले राय लिने काम गरेको थियो । यस विषयमा सर्वोच्चले बुधबार (आज) निर्णय दिने गरी रोकेको छ । आयोगले अलगअलग मतपत्र छाप्न निर्देशन दिएमा निर्वाचन आयोगले अहिले गरिरहेको काम प्रभावित हुने र निर्वाचन रोक्ने षड्यन्त्र हुन सक्ने आशंका माओवादीको छ ।"
रोल्पामा जनसत्ता,"रोल्पा : नेत्रविक्रम चन्द विप्लव' नेतृत्वको नेकपाले रोल्पामा गठित जनसत्ता' लाई सशक्त बनाउने कसरत गर्दैछ।नेकपाका महासचिव विप्लव तीन दिनअघि थबाङ पुगेका छन्।उनले थबाङी कार्यकर्ता र जनतासँगको भेटघाटलाई तीव्र बनारहेका छन्।स्थानीय तहको चुनावमा नेकपाका थबाङी नेता कार्यकर्ताले स्वतन्त्रबाट चुनाव लडेपछि पार्टीले कारवाही गरेको थियो।उक्त कारवाही फुकुवा गरेपछि महासचिव विप्लव थबाङ पुगेका हुन् । थबाङी नेता कार्यकर्ताले पार्टीको नीति विपरित चुनावमा भाग लिनु गलत भएको स्वीकार गरेको नेकपाका जिल्ला इन्चार्ज दलबहादुर खत्री जागृति' बताउँछन्।महासचिवसँगको भेटमा स्वतन्त्रबाट चुनाव लड्ने साथीहरुले अब उप्रान्त पार्टीको नीति विपरित नजाने बचन दिए ।' इन्चार्ज जागृति भन्छन, पार्टीको केन्द्रीय कमिटि र राप्ती अञ्चल व्यूरोको बैठकबाट केन्द्र, व्यूरो र जिल्ला तहका नेताको कारवाही फुकुवा गरिसकेको छ।जिल्ला कमिटिको वैठकले सेल र एरिय तहका कार्यकर्ताको कारवाही फुकुवा गर्दै छौं ।' थबाङ गाउँपालिका वडा नम्बर २ मा स्वतन्त्र प्यानल विजयी भएका थिए।उनीहरुले भने जनप्रतिनिधिबाट राजिनामा दिएका छैनन्।उनीहरुको कारवाही पनि फुकुवा गरिएको छैन।जनसत्तालाई सशक्त बनाउदा सबै जनप्रतिनिधिले राजिनामा दिने अवस्था निर्माण गर्ने तयारीमा नेकपाका नेता कार्यकर्ताले कसरत गरिरहेकाले उनीहरुको बारे ठोस निर्णय भएको छैन।इन्चार्ज जातृति भन्छन, जनपरिषद्ले सक्रिय रुपमा काम गर्दा स्वतन्त्रबाट विजयीलाई मात्र होइन, सबै जनप्रतिनिधिले राजिनामा दिने अवस्था आउँछ ।' नेकपाले जिल्ला तह र साबिकको गाविसकै संरचना अनुसार जनपरिषद्' गठन भइसकेको दावी गरेको छ।नेपाल सरकारको सत्तालाई संसदीय दलाल सत्ताको संज्ञा दिदै आएको नेकपाले स्थानीय तहको संरचनालाई समेत मान्यता नदिएको जनाएको छ। गठित जनपरिषद्ले अब सशक्त काम गर्छ ।' राप्ती व्यूरो प्रमुख केशबहादुर बाँठा भन्छन्।थबाङ पुगेका महासचिव विप्लवले पनि मंसिर १० र २१ गते हुने चुनावलाई सशक्त खारेज गर्न थबाङीलाई आग्रह गरेका छन।२०७० सालको दोस्रो संविधान सभा निर्वाचनमा शून्य मतदान गरेको स्मरण गर्दै संघ र प्रदेश तहको चुनावलाई पनि शून्य बनाउने नेकपाका थबाङी नेता, कार्यकर्ताले बचन दिएको बताइएको छ । स्वतन्त्रबाट चुनाव लडेपछि कारवाहीमा परेका थबाङी नेता कार्यकर्ताको मनोबल उठाउन पनि महासचिव विप्लव थबाङ पुगेको आँकलन गरिएको छ।थबाङ गाउँपालिकाको सभाका बेला नेकपाले अध्यक्ष बीरबहादुर घर्तीलाई अपहरण गरेका थिए।सभा प्रभावित गर्ने रणनीति भएपनि उपाध्यक्ष रामकिरणी रोकाको अध्यक्षतामा सभा सम्पन्न भएको थियो।सभाको उद्घाटनमा पूर्व प्रधानमन्त्री एवं नेकपा माओवादी केन्द्रका अध्यक्ष पुष्पकमल दाहाल प्रचण्ड' एक महिना अघि थबाङ पुगेका थिए।अपहरणकाबेला गाउँपालिका अध्यक्ष घर्तीलाई थबाङको सभामा प्रचण्डलाई नै किन ल्याउनु पर्यो ?' भन्ने प्रश्न गरिएको खुलासा भइसकेको छ । एमाओवादीबाट वैद्य माओवादी विभाजनका वेला थबाङ वैद्यमय प्रतित भएको थियो।वैद्यबाट विप्लवले सम्बन्ध विच्छेड गरेयता थबाङमा माओवादी केन्द्रले पनि पकड जमाउन निकै कोसिस गर्दै आएको छ।नेकपाले थबाङमै एकहप्तासम्म बन्द सत्र सम्पन्न गरेको थियो।थबाङबाटै पार्टी नेकपा बनेको थियो भने एकिकृत जनक्रान्तिको कार्यदिशा पारित भएको थियो।थबाङमा नेकपा र माओवादी केन्द्र दुवैले आआफ्नो पकड जमाउने होडमा लाग्दै आएका छन्। पछिल्लो एक महिनामै माओवादी केन्द्रका नेता एवं पूर्वअर्थमन्त्री वर्षमान पुन अनन्त' दुईपटक थबाङ पुगिसकेका छन्।गाउँसभामा प्रचण्डसँगै नेता अनन्त' थबाङ पुगेका थिए।दशैंताका पुनः उनी थबाङ पुगेका थिए।थबाङ पुग्ने होडमा विप्लव पनि परेको मान्न सकिन्छ।थबाङबाटै जनसत्ता सक्रिय बनाउने रणनीति पनि रहेको छ । गाउँपालिकाका अध्यक्ष घर्तीलाई अपहरण मुक्त गर्दा पनि सत्ताले जुनकुनै बेला राजिनामा माग्न सक्ने र त्यसमा सघाउनु पर्ने आग्रह गरेका थिए।नेकपाका व्यूरो तहका एक नेताले फोन मार्फत जनसत्ताको सल्लाहबिना थबाङमा काम गर्न नहुने, जनसत्ताले राजिनामा माग गरेको जुनकुनै बेला राजिनामा दिनुपर्ने र थबाङ खोलाको गिट्टी बालुवा उत्खनन् जनसत्ताको अनुसार हुनुपर्ने शर्त तेर्साएका थिए।यसबाट पनि सत्ताको कडाईमा नेकपा लागेको बुझिन्छ। नेकपाका अनुसार जिल्ला पार्टी संगठनको जिम्मेवारी समेत हेरफेर भएको छ।यसअघि सेक्रेटरी रहेका जागृति जिल्ला इन्चार्ज भएका छन् भने विद्यार्थी संगठनका अगुवा सन्तोष सुवेदीले जिल्ला सेक्रेटरीको जिम्मेवारी पाएका छन्।सेक्रेटरी सुवेदीको अध्यक्षतामा मंगलबार जिल्ला कमिटिको प्रथम बैठक बसेको छ।थबाङमा सहिद स्मृति हलमा महासचिव विप्लवले राजनैतिक प्रशिक्षण समेत दिएका छन्।संघ र प्रदेशको चुनावको सशक्त प्रतिरोध गर्नुपर्ने धारणा समेत राखेका थिए ।"
निर्धारित मितिमै चुनाव हुन्छ,"काठमाडौं : माओवादी केन्द्रले सरकार चुनाव भाँड्ने षड्यन्त्र गरिरहेको आरोप लगाइरहेकै बेला निर्वाचन आयोगले त्यसको कडा प्रतिवाद गरेको छ । प्रमुख निर्वाचन आयुक्त डा अयोधीप्रसाद यादवले आफूहरू निर्धारित मितिमा निर्वाचन गराउन कटिबद्ध रहेको बताउँदै अनावश्यक संशय प्रकट नगर्न आग्रह गरेका छन् । उनले निर्वाचनका विषयमा प्रधानमन्त्री शेरबहादुर देउवा र आयोगको एउटै धारणा रहेको समेत दाबी गरेका छन् । मंगलबार साँझ अन्नपूर्णसँगको संक्षिप्त कुराकानीमा उनले भने, निर्वाचन निर्धारित मितिमा सम्पन्न हुनेछ । यसबारे निर्वाचन आयोग र प्रधानमन्त्रीको एउटै धारणा छ । प्रधानमन्त्रीले निर्वाचन मिति सार्नेजस्तो कुनै पनि आशय आयोगसँग व्यक्त गर्नुभएको छैन । हामी निर्धारित मितिमा निर्वाचन गराउन कटिबद्ध र सक्षम छौं ।"
