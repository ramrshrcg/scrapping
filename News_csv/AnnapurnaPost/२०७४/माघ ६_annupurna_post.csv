शीर्षक,विवरण
राष्ट्रिय सभाको चुनावलाई मध्यनजर गर्दै दाङ बन्द फिर्ता,"दाङ : प्रदेश ५ को अस्थायी राजधानी बुटवल तोकिएपछि पाँच दिनदेखि चर्किएको दाङको आन्दोलन आइतबारबाट सामान्य हुने भएको छ । संघर्ष समितिले शनिबार राति ११ बजेदेखि लागु हुनेगरी अमहड्ताल स्थगित गर्ने घोषणा गरेको छ । संघर्ष समितिले राष्ट्रिय सभाको चुनावलाई केन्द्रित गर्दै बन्द हड्तालका कार्यक्रम स्थगित गरेको हो । आसन्न राष्ट्रिय सभाको निर्वाचनलाई मध्यनजर गर्नुका साथै निर्वाचन कार्यालयको अनुरोधलाई समेत गम्भीरतापूर्वक लिँदै केही समयका लागि आमहडताल तथा बन्दको कार्यक्रमलाई स्थगित गरेको कुरा संघर्ष समिति जानकारी गराउन चाहन्छ, विज्ञप्ति सार्वजनिक गर्दै संघर्ष समितिले भनेको छ । सरकारले राष्ट्रिय सभाको निर्वाचन मिति माघ २५ गतेका लागि तोकेको छ । संघर्ष समितिले आन्दोलनमा साथ दिने सबैलाई धन्यवाद दिँदै आइतबारबाट आन्दोलनको स्वरुप परिवर्तन हुने घोषणा गरेको छ । आगामी आन्दोलनका कार्यक्रममा कालो झण्डा प्रदर्शन, डेलिगेशन, ज्ञापनपत्र, विरोधसभा, रिले अनसन तथा कानुनी उपचारका लागि सर्वोच्च जानेलगायका कार्यक्रम रहेको संघर्ष समितिले सार्वजनिक गरेको छ ।"
आन्दोलनमा असहयोग गर्ने नेतालाई वीरगन्जमा प्रवेश निषेध,"वीरगन्ज : प्रदेश नम्बर २ को राजधानीको माग राख्दै वीरगन्जमा भइरहेको आन्दोलनलाई असहयोग गर्ने र आन्दोलनको विरोधमा बोल्ने दलका नेतालाई वीरगन्ज प्रवेश निषेध गरिएको छ। तीन सातादेखि राजधानीका लागि आदोलन गर्दै आएको वीरगन्ज राजधानी संघर्ष समितिको शनिबार साँझ बसेको बैठकले आन्दोलनलाई असहयोग गर्ने र आन्दोलनका विरोधमा बोल्ने राजनीतिक दलका नेतालाई शनिबारदेखि वीरगन्जमा प्रवेश निषेध गर्ने निर्णय गरेको हो। आइतबार हुने वीरगन्ज महानगरपालिकाको पहिलो नगरसभा उद्घाटनका लागि संघीय समाजवादी फोरम नेपालका अध्यक्ष उपेन्द्र यादव वीरगन्ज आउने पूर्व निर्धारित कार्यक्रमलाई लक्षित गरेर संघर्ष समितिले शनिबार यो निर्णय गरेको हो। उपेन्द्र यादवलाई आइतबार वीरगन्जमा कालो झण्डा देखाउछौँ, संघर्ष समितिका सदस्यसमेत रहेका कांग्रेसका क्षेत्रीय सभापति अरविन्द गुप्ताले भने, उपेन्द्र मात्र होइन जस जसले आन्दोलनलाई असहयोग गरेको छ ती नेतालाई अब वीरगन्ज छिर्न दिन्नौँ। वीरगन्जमा गत पुष २१ गतेदेखि रिले अनशन, विरोध प्रदर्शनसहितको आन्दोलन हुँदै आएको भएपनि खास गरी मधेसी दलले उक्त आन्दोलनमा सहभागीता जनाएको छैन। संघीय समाजवादी फोरम नेपाल र राजपाले वीरगन्जमा जारी आन्दालनलाइ नौटंकीको संज्ञा दिँदै कुनै तुक नभएको टिप्पणी गर्दै आएका छन्। शुक्रबार काठमाडौंको एक कार्यक्रममा पनि पर्सा क्षेत्र नम्बर ४ का सांसदसमेत रहेका राजपाका केन्द्रीय सह अध्यक्ष लक्ष्मणलाल कर्णले वीरगन्जमा हरुवा पार्टीका नेताले आन्दोलन गर्दै आएको र उक्त आन्दोलनको कुनै तुक नरहेको भनेर अभिव्यक्ती दिएका थिए। कर्णको अभिव्यक्ति लगत्तै वीरगन्जमा शनिबार बसेको संघर्ष समितिको बैठकले आन्दोलनको विरोधमा रहेका दलका नेतालाई वीरगन्जमा प्रवेश गर्न नदिने निर्णय गरेको हो। मधेसी दल मात्रै नभइ यदि कांग्रेसका पनि कोहि शीर्ष तहका नेताले आन्दोलनको विरुद्धमा बोल्यो भने ती नेतालाई हाम वीरगन्जमा प्रवेश निषेध गर्छौ, कांग्रेस क्षेत्रीय सभापति गुप्ताले भने ,वीरगन्ज हाम्रो मातृभूमी हो, पार्टी भन्दा पनि हामीलाइ हाम्रो मातृभूमीको माया धेरै छ। शनिबार बसेको संघर्ष समितिका बैठकले गत माघ ३ गते सरकारले जनकपुरलाई अस्थायी राजधनी तोकेर वीरगन्ज प्रति कुठाराघात गरेको ठहर पनि गरेको छ।"
दाङमा स्थायी राजधानी बनाउछौं : महरा,"लमही : माओवादी केन्द्रका नेता कृष्णबहादुर महराले सरकारले अवैज्ञानिक तरिकाले प्रदेशको अस्थायी मुकाम तोकेको भन्दै सच्याउन माग गरेका छन्। सात प्रदेशमध्ये ५ प्रदेशमा अस्वभाविक र अपायक स्थानमा अस्थायी राजधानी तोकेको भन्दै सरकारले सच्याइनु पर्ने बताए। प्रदेश नम्बर ४ र ६ मात्रै तोकेको स्थानमा मुकाम तोकिएको र अन्य प्रदेशमा अपायक स्थानमा राजधानी तोकिएको भन्दै सरकारले निर्णय नसच्याउँदासम्म आन्दोलन निरन्तर सञ्चालन हुने बताए। दाङमा संयुक्त आन्दोलन संर्घष समितिले लमहीमा गरेको सभामा महराले यस्तो बताएका हुन। उनले प्रदेश सभाबाट परिवर्तन गरेर दाङमा स्थायी राजधानी तोकिने बताए। सरकारले निर्णय नसच्याए प्रदेश सभाबाटै स्थायी राजधानी दाङमा आउने उनको दाबी छ। दाङ स्थायी राजधानी नहुँदासम्म आन्दोलन भइरहने तर, प्रदेशसभाबाट दाङ स्थायी राजधानी हुनेमा आफू विश्वस्थ रहेको उल्लेख गरे। सरकारको प्रशासनिक समिति, आयोगको प्रतिवेदनले दाङलाई राजधानी उपयुक्त हुने ठहर गरेको छ, महराले भने, राष्ट्रियसभा निर्वाचनको कार्यालय दाङमै छ। कस्लाई खुःसी पार्न र किन राजधानी रुपन्देही गयो ? म पनि अचम्म परेको छु। महराले दाङ राजधानी बन्ने निर्णय दुई दिनमै परिवर्तन भएको दाबी गरे। महराले आन्दोलनको स्वरुप परिवर्तन गरेर आन्दोलनलाई चर्काउनसमेत समितिलाई आग्रह गरे। आन्दोलन जारी राखी बन्द हड्ताललाई परिवर्तन गरी अन्य दबाब मुलक कार्यक्रम सञ्चालन गरौं, महराले भने। राष्ट्रिय सभा सदस्यको निर्वाचन दाङमा हुने तय भएकाले निर्वाचनलाई सफल बनाउन तिर लाग्न पनि उनले आग्रह गरे। हेलिकप्टर चार्टर गरेर कार्यक्रममा सहभागी हुन आएका महराले राजधानी मागको आन्दोलनको पक्ष र समर्थनमा आफू रहेको जानकारी गराएका थिए। प्रदेश राजधानी दाङमा तोकिनु पर्ने माग राख्दै मंगलबार देखि थालिएको आन्दोलन शनिबार देउखुरीको राजमार्गमा केन्द्रित भएको छ। दाङलाई प्रादेशीक राजधानी घोषणा गर भन्ने मुख्य नारासहित संयुक्त आन्दोलन परिचालन समितिले लमहीमा संयुक्त विरोध सभा गरेको छ। दाङ र छिमेकी जिल्ला रोल्पा, रुकुम र प्यूठान जिल्लाका नागरिकको सहभागीतामा संयुक्त विरोधसभा आयोजना गरिएको समितिले जनाएको छ। विरोध सभाका सहभागीले सरकारको आलोचना गर्दै सरकारले संघीयताको मर्म विपरित भारतीय सीमा नजिक राजधानी तोकेर भारतलाई खुसी पार्ने खेल मात्रै गरेको आरोप लगाए। प्रदेश राजधानी दाङलाई बनाउन सबै प्रकारका पहल, समन्वय र संघर्ष जारी राख्ने समेत समितिको उद्घोष छ।"
नेमकिपाले भक्तपुरमा किन निकाल्यो एमाले विरोधी जुलुस ?,"भक्तपुरः नेपाल मजदुर किसान पार्टीका युवा र विद्यार्थीहरुले शनिबार नेकपा एमालेविरुद्ध भक्तपुरमा जुलुस निकालेका छन् । प्रदेश नम्बर ३ को अस्थायी राजधानी हेटौंडा बनाइएको विरोधमा शुक्रबार एमाले नेता एवम् भक्तपुर क्षेत्र नं २ बाट प्रतिनिधिसभामा निर्वाचित महेश बस्नेतको नेतृत्वमा प्रधानमन्त्री शेरबहादुर देउवा, उपप्रधानमन्त्री कमल थापा र नेमकिपाका अध्यक्ष नारायणमान बिजुक्छेको फोटोमा मोसो दल्दै जलाएका थिए । भक्तपुरबाट प्रदेशसभामा प्रत्यक्षतर्फ विजयी एमालेका नेताहरुसमेत उपस्थित एमाले समर्थित नेता कार्यकर्ताहरुले बिजुक्छेकै कारण प्रदेश ३ को राजधानी भक्तपुरले गुमाउनुपरेको भन्दै नाराबाजीसमेत गरेका थिए । प्रतिनिधिसभा तथा प्रदेशसभा निर्वाचनमा नेकपा एमालेका उम्मेदवारहरुले भक्तपुरमा प्रदेश राजधानी बनाउने भन्दै मतसमेत मागेका थिए । तर देउवा सरकारले अस्थायी प्रदेश राजधानी हेटौंडा तोकेपछि एमालेका सांसदसँगै नेता कार्यकर्ताहरु आक्रोशित बन्दै आएको छन् । एमाले नेता कार्यकर्ताको उक्त कार्यविरुद्ध शनिबार नेमकिपाका युवा विद्यार्थीहरुले जुलुस निकालेका हुन् । नेमकिपाको जनवर्गीय संगठनहरु नेपाल क्रान्तिकारी विद्यार्थी संघ र नेपाल क्रान्तिकारी युवा संघ भक्तपुर जिल्ला समितिले शनिबार भक्तपुरको सूर्यमढीदेखि सूर्यविनायकसम्म विरोध जुलुस निकाल्दै सभासमेत गरेका हुन् । सभामा एमालेको उक्त कार्यप्रति आक्रोश पोख्दै युवा र विद्यार्थी नेताहरुले एमालेको नेतृत्वलाई यस्ता गल्ती पुनः नदोहोयाउन चेतावनी दिएका छन् । उनीहरुले एमालेको दम्भपूर्ण व्यवहारले उसैलाई प्रत्युत्पादक हुने बताए । भूमाफियाले चाहँदैमा भक्तपुर प्रदेश राजधानी बन्न नसक्ने उनीहरुको भनाइ थियो । कार्यक्रमा नेक्रायुसंघका भक्तपुर अध्यक्ष मीनबहादुर बाटाले भारतीय विस्तारवादले सिमाना मिच्दा आँखा नदेख्ने दलालहरु देशभक्त नेता र राजनीतिक दलको बदनाम गर्ने काममा लाग्नु लज्जास्पद भएको बताए । नेमकिपाको नेतृत्व र विचारको अपमान आफूहरुलाई कुनै पनि हालतमा सह्य र स्वीकार्य नभएको भन्दै उनले आवश्यक परे इँटको जवाफ पत्थरले दिने उद्घोष गरे ।"
घरेलुको भवन प्रदेश प्रमुखको कार्यालय,"धनगढी : धनगढीलाई प्रदेश ७ को अस्थायी राजधानी तोकिएसँगै प्रदेश प्रमुखको सचिवालय, निवास, प्रदेशसभा बैठक र प्रदेश सांसदलाई शपथ ग्रहण गराउने भवनको टुंगो लगाइएको छ। जिल्ला प्रशसन कार्यालय कैलालीमा शुक्रबार बसेको प्रदेश कार्यालय व्यवस्थापन समिति बैठकले यसको टुंगो लगाएको हो। क्षेत्रीय प्रशासक लक्ष्मीराम पौडेल, उपप्रशासक शंकरबहादुर विष्ट, जिल्ला प्रशासनका प्रतिनिधि, सहरी विकास तथा भवन डिभिजन कार्यालयका प्रमुख सम्मिलित टोलीले दुई दिनसम्म धनगढीका डेढ दर्जन कार्यालयको निरीक्षणपछि टुंगो लगाएको हो। धनगढीको वडा नं ४ उत्तरबेहडीमा रहेको घरेलु तथा साना उद्योग कार्यालयको नयाँ भवनमा प्रदेश प्रमुखको सचिवालय र वनदेवी मन्दिरसँगै जोडिएको क्षेत्रीय वन निर्देशकको निवासमा प्रदेश प्रमुखको निवास राख्ने निर्णय गरिएको हो। शुक्रबार जिल्लास्थित सबै कार्यालय प्रमुखसहित कैलालीका प्रमुख जिल्ला अधिकारी गोविन्द रिजाल सहभागी बैठकले सचिवालय र निवासको टुंगो लगाएको क्षेत्रीय प्रशासक लक्ष्मीराम पौडेलले बताए। प्रदेशसभा बैठक राख्न जिल्ला समन्वय समितिको सभाहल छनोट गरिएको छ। कैलाली जिल्ला समन्वय समितिको सभाकक्षामा आइतबार ११ बजे शपथ ग्रहणको कार्यक्रम छ। कैलाली जिल्ला समन्वय समितिको सभाकक्षामा आइतबार ११ बजे शपथ ग्रहणको कार्यक्रम छ। प्रदेश प्रमुखको निवास, सचिवालय, प्रदेशसभा बैठक र प्रदेश सांसदको शपथ ग्रहणका लागि भवनको टुंगो लगाएसँगै ती भवनलाई रङरोगन, फर्निचर व्यवस्थापन र सिँगारपटारको काम पनि सुरु भएको छ। शुक्रबार शपथ ग्रहण गरिसकेका प्रदेश प्रमुख मोहनराज मल्ल शनिबार धनगढी आउने र विमानस्थलबाट सीधै निजी सचिवालय अथवा निवासमा आउने कार्यक्रम रहेको प्रदेश कार्यालय व्यवस्थापन समितिका सदस्य सचिव तथा सहरी विकास तथा भवन निर्माण विभाग डिभिजन कार्यालय धनगढीका प्रमुख रवीन्द्र बोहराले बताए। प्रदेश कार्यालय व्यवस्थापन समितिले यसलगत्तै मुख्यमन्त्री निवास, मन्त्रालय र मन्त्रीहरूको निवासको पनि टुंगो लगाउनेछ। समितिले मुख्यमन्त्रीको सचिवालयका लागि क्षेत्रीय सिँचाइ निर्देशनालयको भवन सबैभन्दा उपयुक्त ठम्याए पनि निर्णय गरिएको छैन। समितिले जिल्ला शिक्षा कार्यालयलाई पनि मुख्यमन्त्रीको कार्यालयका लागि विकल्पमा छनोट गरेको छ। राष्ट्रपति भवनमा शपथ लिएपछि निर्वाचन आयोगले तयार पारेको प्रदेशसभा निर्वाचनसम्बन्धी प्रतिवेदन बुझेर प्रदेश प्रमुखले औपचारिक रूपमा जिम्मेवारी लिइसकेका छन्। निर्वाचन आयोगले माघ ७ भित्रै प्रदेशसभा सदस्यलाई शपथ गराउन भनेकाले पनि अहिले तीव्र रूपमा काम अघि बढाइएको हो। यस्ता छन् छनोट भएका भवन घरेलुका हालै दुईवटा नयाँ भवन निर्माण सम्पन्न भएर खाली थिए। घरेलुले अहिले पुरानै कार्यालयबाट सेवा दिइरहेकाले प्रदेश प्रमुखका लागि दुईतले दुईवटै नयाँ भवन छनोटमा परेका हुन्। ती भवनमा रङरोगन यसअघि नै गरिएको छ। त्यहाँ फर्निचरको मात्रै व्यवस्थापन गर्नुपर्ने समितिले जानकारी दिएको छ। उता प्रदेश प्रमुखका लागि छनोटमा परेको निवासमा क्षेत्रीय वन निर्देशक बस्दै आएका थिए। उनलाई क्षेत्रीय सिँचाइको गेस्ट हाउसमा सारिएको छ। प्रदेश प्रमुखको सचिवालय नै ठूलो हुने भएकाले पनि निजी सचिवालयका लागि क्षेत्रीय वनको तीनतले भवन छनोटमा परेको प्रदेश कार्यालय व्यवस्थापन समितिले जनाएको छ।"
सरकारी बोर्ड झिकेर कालो झण्डा,"डोटी : प्रादेशिक राजधानीको मागसहित २३ दिनदेखि डोटीमा जारी आन्दोलन उग्र बन्दै गएको छ। शुक्रबार आन्दोलनकारीले ठाउँठाउँमा र्याली निकाल्दै नाराबाजीसहित यातायात, बजार, कलकारखाना, सरकारी तथा अन्य कार्यालय बन्द गरे। आन्दोलनकारीले डोटीका क्षेत्रीय तथा जिल्लास्थित सरकारी कार्यालयका बोर्ड हटाएका छन्। बोर्डको ठाउँमा उनीहरूले कालो झण्डा गाडेर विरोध गरेका छन्। केही कार्यालयका झ्यालका सिसा, सुझाव पेटिका एवं सूचना बोर्ड तोडफोडसमेत गरेका छन्। प्रहरीद्वारा अश्रुग्यास प्रहार शुक्रबार जिल्ला सदरमुकाम सिलगढीको अवस्था तनावग्रस्त बनेपछि प्रहरीले अ श्रुग्यास प्रहार गर्नुपर्यो। आन्दोलनकारीहरूले जिल्ला प्रशासनअगाडि कोणसभा गरिरहेका बेला प्रहरीले हस्तक्षेप गर्न खोज्दा झडप भएको छ। आन्दोलनकारी र प्रहरीबीच झडप हुँदा दर्जनौँ आन्दोलनकारी घाइते भएका छन्। सिलगढीको अवस्था तनावग्रस्त बनेपछि प्रहरीले अ श्रुग्यास प्रहार गर्नुपर्यो। प्रहरीद्वारा दर्जनौँ सेल अ श्रुग्यास प्रहार गर्दा आन्दोलनकारी तितरबित भएका छन्। प्रहरीको लाठीचार्जबाट एमालेका जिल्ला अध्यक्ष चक्रबहादुर मल्ल, माओवादी केन्द्रका केन्द्रीय सदस्य जनार्दन जोशी, नेविसंघका केन्द्रीय सदस्य विजयराज ओझालगायत दर्जनौँ आन्दोलनकारी घाइते भएका छन्। प्रहरीको कुटाइबाट जिल्ला कृषि विकास कार्यालयको भवन निर्माण गर्ने मजदुरसमेत घाइते भएका छन्। हुलाक र कृषि विकासको कार्यालयमा आगो आन्दोलनकारीको आक्रोशित भीडले सिलगढीस्थित जिल्ला हुलाक कार्यालय र जिल्ला कृषि विकास कार्यालयमा आगो लगाइदिएका छन्। आन्दोलनकारीले लगाएको आगोबाट कार्यालयमा केही क्षति पुगेको छ भने कागजात जलेका छन्। त्यसैगरी बिहीबार राति आन्दोलनकारीले जिल्ला शिक्षा कार्यालय परिसरमा राखिएको महिन्द्रा जिपमा आगो लगाएका थिए।"
डोटी आन्दोलन : सात जिल्लाको जनजीवन अस्तव्यस्त,"डोटी : प्रदेश नम्बर ७ को राजधानी डोटीको दिपायल कायम गरिनुपर्ने माग राख्दै २५ दिनदेखिको डोटीको आन्दोलनले जनजीवन पूर्णरुपमा प्रभावित भएको छ। सरकारले प्रदेशको राजधानी कैलालीको धनगढीमा तोकेसँगै डोटीमा आन्दोलन झनै चर्केको हो। आन्दोलनले उग्र रुप लिइसकेको छ। शनिबार बिहानैदेखि आन्दोलनकारीहरु सडकमा उत्रिसकेका छन्। डोटीको आन्दोलनले गर्दा यस प्रदेशका सात वटै पहाडी जिल्लाहरुलाई प्रभावित तुल्याएको छ। डोटीको बुडर क्षेत्रमा भइरहेको आन्दोलन र यातायात बन्दले सातवटै पहाडी जिल्लामा यातायात सेवा चल्न सकिरहेको छैनन्। डोटी बाहेक अन्य जिल्लाहरुमा जिल्ला भित्रै स्थानीय रुपमा गाडीहरु चलिरहेका भएपनि बाहिरबाट आउने लामो दुरीका यातायातका साधनहरु पूर्ण रुपमा बन्द गरिएका छन्। बन्दका कारण सात वटा पहाडी जिल्लाका यात्रुहरु तराईका जिल्ला तथा राजधानीतिर जान र जिल्ला भित्रिन सकिरहेका छैनन्। डोटीको बुडर क्षेत्रको बिहीबार बेलुकादेखिको आन्दोलन तथा यातायात बन्दले सातवटै जिल्लामा खाद्यान्न तथा अन्य उपभोग्यका सामानहरु आपूर्ति हुन सकेको छैन। लगातार २५ दिनदेखिको आमहड्ताले गर्दा जनजीवन प्रभावित बनेको हो। पूर्णरुपमा आमहड्ताल गरिएको छ। यातायात, बजार, कलकारखाना, विद्यालय, कार्यालय पूर्णरुपमा बन्द भएका छन्। डोटीमा क्रियाशील राजनीतिक दल, नीजि क्षेत्र, नागरिक समाज लगायत सम्पूर्ण निकायको सहभागितामा आन्दोलन छ। आन्दोलनकारीहरुले डोटीमा रहेका क्षेत्रीय तथा जिल्लास्थित सरकारी कार्यालयहरुका बोर्डहरु हटाएका छन् भने कार्यालयहरुमा कालो झण्डा गाडिएको छ। केही कार्यालयका झ्यालका सिसा तथा सुझाबपेटिका, सूचना बोर्ड तोडफोड समेत गरेका छन्। आन्दोलनकारीहरुको आक्रोशित भीडले सिलगढीस्थित जिल्ला हुलाक कार्यालय र जिल्ला कृषि विकास कार्यालयमा आगो लगाइदिएका छन्। आन्दोलनकारीले लगाएको आगोबाट कार्यालयमा केही क्षति पुगेको छ भने कागजातहरु जलेर नष्ट भएका छन्। शुक्रबार जिल्ला प्रशासन कार्यालय अगाडि आन्दोलनकारी र प्रहरीबीच झडप समेत भएको थियो। प्रहरीको लाठी चार्जबाट नकपा एमालेका जिल्ला अध्यक्ष चक्रबहादुर मल्ल, नेकपा माओबादी केन्द्रका केन्द्रीय सदस्य जनार्दन जोशी, दिपायल सिलगढी नगरपालिकाका प्रमुख मञ्जु मलासी, नेविसंघका केन्द्रीय सदस्य बिजयराज ओझा लगायत दर्जनौ आन्दोलनकारीहरु घाइते भएका छन्। प्रहरीको कुटाइबाट जिल्ला कुषि विकास कार्यालयको भवन निर्माण गर्ने मजदुरहरु समेत घाइते भएका छन्। भवन भित्रै काम गरिरहेका बेला प्रहरीले कुटपिट गरेको थियो।"
'प्रदेश ५ को मुकाम सरकारले सच्याउनुपर्छ ',"लिबाङ : माओवादी केन्द्रका नेता एवं पार्टीका प्रदेश ५ इन्चार्ज वर्षमान पुन अनन्तले रुकुमपूर्व, बर्दिया र पश्चिम नवलपरासीका जनताको पायक पर्ने ठाउँमा प्रदेश राजधानी हुने गरी निर्णय सच्याउनुपर्ने बताएका छन् । सरकारले प्रदेश ५ को अस्थायी मुकाम बुटवल तोकेपछि आन्दोलन चर्किंदै गएको बेला शुक्रबार गृहजिल्ला रोल्पा आएका पूर्वअर्थमन्त्री पुनले सरकारले संघीयता नै नबुझेर प्रदेश मुकाम तोकेको आरोप लगाए । संघीयता भनेको सबै जनताका लागि पायक पर्ने स्थानमा प्रदेश मुकाम र स्थानीय तह लैजाने भन्ने हो । प्रदेश ५ को अस्थायी मुकाम अपायक हुने गरी तोकिएको छ, पुनले भने, जनतालाई पायक पर्ने ठाउँ ख्याल गरेर निर्णय सच्याउनुपर्छ । यसका लागि समय छ । रोल्पा नगरपालिकाको लिबाङस्थित वडा नं ४ को नयाँ भवन उद्घाटनमा नेता पुनले संक्रमणकालीन सरकारले संक्रमणकालीन निर्णय गरेको भन्दै व्यंग्यसमते गरे । उनले दाङ प्रदेश राजधानी हुनुपर्नेमा जोड दिँदै उच्च अदालत राखिएको प्रदेश निर्वाचन हुने ठाउँमै मुकाम हुनुपर्ने बताएका छन् । उनले भने, सरकारले गलत निर्णय गरेको छ । प्रदेशस्तरका आयोग, प्रहरी र न्यायलयको संरचना बसिसकेकाले दाङ मुकामका लागि आन्दोलन स्वाभाविक भएको पनि टिप्पणी गरे ।"
समावेशी बन्यो प्रदेशसभा,"काठमाडौं : प्रदेशसभा समानुपातिकतर्फका २२० मध्ये १५१ सिटमा आदिवासी, थारू, दलित, मधेसी र मुस्लिम विजयी भएका छन्। निर्वाचन आयोगले सार्वजनिक गरेको नतिजामा खस आर्य समूह भने खुम्चिएको छ। खस आर्यबाट जम्मा ६६ जना विजयी भएका छन्। आदिवासीजनजातिले ६९, थारूले १२, दलितले २९, मधेसीले ३७ र मुस्लिमले ७ सिट पाएका छन्। एमालेले आफूले पाएको ७५ सिटमध्ये आदिवासीजनजाति २४, खस आर्य २७, थारू ४, दलित १०, मधेसी ७ र मुस्लिम ३ जना पठाएको छ। प्रदेशतर्फ ७२ सिट पाएर दोस्रो बनेको कांग्रेसले आदिवासीजनजाति २२, खस आर्य २३, थारू ५, दलित ११, मधेसी ९ र मुस्लिम २ जनालाई सांसद बनाएको छ भने ३५ सिट पाएको माओवादी केन्द्रबाट आदिवासीजनजाति ११, खस आर्य ११, दलित ६, मधेसी ४, मुस्लिम १ जना निर्वाचित भएका छन्। संघीय समाजवादी फोरमले पाएको १३ सिटमा आदिवासी ३, खस आर्य २, दलित २, मधेसी ५ र मुस्लिम १ जना छानिएका छन्। १२ सिट पाएको राष्ट्रिय जनता पार्टीबाट ११ जना मधेसी र १ थारू सांसद विजयी भएका छन्। सातै प्रदेशमा गरी ३८ जना अल्पसंख्यक निर्वाचित भएका छन्। महिला कोटा समावेशीबाट पूरा प्रदेशसभामा समानुपातिकबाट १७२ जना महिला निर्वाचित भएका छन्। सातै प्रदेशमा गरी एमालेबाट ७१, कांग्रेसबाट ३९ र माओवादीबाट ३० जना महिला छानिएका हुन्। समानुपातिकको २२० सिटमध्ये पुरूषको संख्या भने ४८ मात्रै छ। प्रत्यक्षतर्फ विजयी महिलाको संख्या कम भएकाले समानुपातिकको समावेशी कोटाबाट पूर्ति गरिएको हो। प्रत्यक्षतर्फ प्रनिनिधिसभामा पाँच र प्रदेशतर्फ १७ जना महिला निर्वाचित भएका छन्। प्रदेशसभामा निर्वाचित समानुपातिक सांसदलाई निर्वाचन आयोगले शुक्रबारै प्रमाणपत्र वितरण गरेको छ। समावेशी कोटाबाट राम्रो प्रतिनिधित्व भए पनि नातावाद र कृपावादले ठाउँ पाएको गुनासो महिला सांसदले गरेका छन्। नेताका श्रीमती, आफन्त पनि समावेशी कोटाबाट सांसद बन्न पुगेका छन्। एमाले, कांग्रेस, माओवादी र राजपासम्म नातावादले प्र श्रय पाएको छ। एमालेबाट प्रदेश ३ मा निर्वाचित रचना खड्काले स्थानिय तहमा ४० प्रतिशत महिलाको प्रतिनिधित्व भए पनि प्रतिनिधिसभा र प्रदेशसभामा समानुपातिकबाट कोटा पुर्याउने बाध्यता आउनु उपयुक्त नभएको बताइन्। प्रत्यक्षमा पुरुषलाई प्राथमिकता दिइयो, अहिले अधिकांश महिलालाई ल्याइयो। यस्तो अभ्यास उचित हुँदैन। नेतृत्व विकास र नेता बन्नेतिर यसले सहयोग गर्दैन', उनले भनिन्। कांग्रेसबाट प्रदेश १ मा निर्वाचित नवोदिता चौधरी महिलालाई पनि प्रतिस्पर्धाबाटै छानिएर आउने अवसर दिनुपर्ने बताउँछिन्। अहिले समावेशी कोटाबाट आएका महिला कसरी प्रतिस्पर्धी हुने र प्रत्यक्षमा कसरी जित्ने भन्ने मुख्य विषय हो। राज्यको महत्वपूर्ण ठाउँमा प्रतिस्पर्धाबाटै महिला आउने व्यवस्था हुनुपर्छ', उनले भनिन्। नातावादकृपावादभन्दा पनि सक्षम महिलालाई अवसर दिनुपर्ने उनको भनाइ छ। माओवादी केन्द्रबाट प्रदेश ३ मा निर्वाचित भावना सुवेदी नेता झक्कुप्रसाद सुवेदीकी छोरी हुन्। उनले पनि समावेशीताको नाममा नातावादकृपावादले ठाउँ पाउनु राम्रो नभएको बताइन्। पार्टीमा पुर्याएको योगदानलाई पनि ख्याल गर्नुपर्छ। केही पार्टीमा नातावाद निकै हावी भयो। यो राम्रो होइन', उनले भनिन्, नाताभन्दा अब योगदानलाई हेर्नुपर्छ।' संघीय समाजवादी फोरम नेपालबाट प्रदेश २ की सांसद बनेकी सुनितादेवी मोची प्रतिनिधित्व सबैको हुनु राम्रो भए पनि समावेशीताको नाममा आफ्नालाई टिप्न नहुने बताउँछिन्। पार्टीमा योगदान दिएका र दिन चाहने सबै वर्गलाई प्रतिनिधित्व गराउनुपर्छ। नत्र समावेशी नीति राम्रो भए पनि त्यसले दिने प्रतिफल राम्रो हुँदैन', उनले भनिन्। ५० कटेका धेरै प्रदेशसभाका समानुपातिक सांसदमा ५० वर्ष उमेर कटेकाको बाहुल्य छ। ५१५५ वर्ष उमेर समूहका ४० जना निर्वाचित भए। त्यस्तै ५६६० वर्ष उमेरका १९ जना, ६१६५ वर्षका २१ जना, ६६७० सम्म ८ जना, ७१७५ वर्षका ३ जना निर्वाचित भएका छन्। २६३० वर्षका जम्मा ९ जना र ३१३५ वर्षका जम्मा २० जना सांसद् निर्वाचित भए। सबैभन्दा कम उमेरकी २६ वर्षीया सिर्जना सायजू प्रदेश ३ मा नेमकिपाबाट निर्वाचित भएकी छन्। त्यस्तै सबैभन्दा बढी उमेरका ७६ वर्षीय बलदेव शर्मा पोखरेल कांग्रेसबाट प्रदेश ५ मा सांसद भएका छन्। विजयी भएका १८५ जना सांसदलाई निर्वाचन आयोगमा शुक्रबार आयोजित कार्यक्रममा प्रमुख निर्वाचन आयुक्त अयोधीप्रसाद यादवले प्रमाणपत्र वितरण गरे। बाँकी सांसदको प्रमाणपत्र भने आयोगले सम्बन्धित पार्टीलाई जिम्मा लगाएको छ। विजयी सांसद्को शपथ आआफ्नै प्रदेशको अस्थायी मुकाममा आइतबार हुँदै छ। आयोगले बुझायो परिणाम निर्वाचन आयोगले सातवटै प्रदेशबाट प्रत्यक्ष र समानुपातिकबाट निर्वाचित भएका सांसदको निर्वाचन विवरण शुक्रबारै सम्बन्धित प्रदेश प्रमुखलाई अलगअलग रूपमा बुझाएको छ। प्रत्यक्षबाट ३३० र समानुपातिकबाट २२० गरी ५५० सांसद प्रदेशसभामा छानिएका छन्। दुवै निर्वाचनको नतिजा घोषणा भएको सात दिनभित्र प्रदेश प्रमुखसमक्ष पठाउनुपर्ने व्यवस्था भएबमोजिम आयोगले शुक्रबार नै परिणाम बुझाएको हो। कुन समूहबाट कति ?  १७२ सिटमा महिला निर्वाचित  अल्पसंख्यक ३८  आदिवासीजनजाति ६९  थारू १२  दलित २९  मधेसी ३७  मुस्लिम ७"
कांग्रेस धनकुटाको सामुहिक राजीनामा,"धनकुटा : आफ्नै पार्टी सभापति नेतृत्वको सरकार हुँदा पनि प्रदेश नम्बर १ को राजधानी धनकुटा नतोकेको भन्दै नेपाली कांग्रेस धनकुटाका पदाधिकारीले सामुहिक राजीनामा दिएका छन्। शनिबार पत्रकार सम्मेलन गर्दै नेपाली कांग्रेससँग सम्बद्ध रहेको जिल्ला कार्य समिति, गाउँपालिका, नगरपालिका र जिल्ला तहका सबै पार्टी पदाधिकारीले सामुहिक राजीनामा दिएको घोषणा गरेका हुन्। पत्रकार सम्मेलनमा बोल्दै नेपाली कांग्रेस धनकुटाका सभापति अग्निप्रसाद पौडेलले राणाकाल, पञ्चायतकाल, बहुदलीय व्यवस्थामासमेत क्षेत्रीय सदरमुकामको रुपमा कायम रहेको ठाउँलाई अहिले अन्याय भएको बताए। प्रदेश राजधानीका लागि प्रयाप्त भौतिक पूर्वाधार रहेको, सबै जिल्लालाई सडक सञ्जाल जोडिएको, सुरक्षा दृष्टिकोणले उपयुक्त, भौगोलिक सुगमता र हावापानीले पनि उपयुक्त रहेको धनकुटालाई उपेक्षा गर्दै अन्तर्राष्ट्रिय सीमा क्षेत्रमा पर्ने गरी अस्थायी राजधानी तोकिएमा धनकुटाबासीलाई अन्यय भएको कांग्रेस पदाधिकारीले बताएका छन्। धनकुटेली जनताले विगत ३६ दिनदेखि लगतार आन्दोलन गर्दा पनि नेपाली कांग्रेसको नेतृत्वमा रहेको सरकारले गरेको अदूरदर्शी र अन्यायपूर्ण निर्णय गरेको उनले बताए।"
प्रचण्ड आज पनि बालकोटमा : ओलीसँग छलफल जारी,"काठमाडौं : मओवादी केन्द्रका अध्यक्ष पुष्पकमल दाहाल प्रचण्ड शनिबार पनि बालकोट पुगेका छन्। एमाले अध्यक्ष केपी शर्मा ओलीसँग पार्टी एकता, राष्ट्रिय सभाको निर्वाचन, प्रदेश सरकारको गठन सम्बन्धमा छलफल गर्न प्रचण्ड ओली निवासमा पुगेका हुन्। ओली र प्रचण्डको छलफलमा आइतबार बस्ने पार्टी एकता संयोजन समितिको बैठकका एजेण्डा, पार्टी एकताको साझा दस्तावेजलगायत विषयमा छलफल भइराखेको प्रचण्डका स्वकीय सचिव मनहरि तिमल्सिनाले जानकारी दिए । शुक्रबारसमेत ओली र प्रचण्डबीच तीन घण्टा एक्लाएक्लै छलफल भएको थियो । प्रचण्ड र ओलीको छलफलबारे जानकारी दिँदै तिमल्सिनाले भने, संयुक्त कार्यदलले तयार पारेको राष्ट्रिय सभाको निर्वाचन, प्रदेश सरकारको गठन सम्बन्धि रिपोर्ट र भोलि बस्ने पार्टी एकता संयोजन समितिको बैठकका एजेण्डा, पार्टी एकताको साझा दस्तावेजलगायतका विषयमा छलफल हुँदै छ।"
एमालेमाओवादी एकता प्रयास निर्णायक मोडमा,"काठमाडौं : एमालेमाओवादीबीच चार महिनायताको एकता प्रक्रिया अब निर्णायक मोडमा पुगेको नेताहरूले दाबी गरेका छन् । एमाले अध्यक्ष केपी ओली र माओवादी केन्द्र अध्यक्ष पुष्पकमल दाहालले शुक्रबार बालकोटमा भेट्दै यसको अन्तिम खाका बनाएको उच्च स्रोतले जानकारी दियो ।एकताबारे विभिन्न आशंका र षड्यन्त्रलाई चिरेर छोटो र छिटो विधिबाट पार्टी एकता टुंगोमा पुर्याउने समझदारी दुई शीर्ष नेताबीच भएको दाबी गरिएको छ । बैंककको नियमित स्वास्थ्य परीक्षणपछि बिहीबार स्वदेश फर्किएका ओली र दाहालबीच शुक्रबार तीन घण्टा लामो छलफल यसै प्रक्रियालाई टुंग्याउनेमा केन्द्रित रह्यो । पार्टी एकता, राष्ट्रियसभा निर्वाचनमा कार्यदलले दिएको प्रतिवेदन र प्रदेश सरकार गठनका विषयमा गहन र सकारात्मक छलफल भएको दुवै पक्षका नेताहरूले बताएका छन् । पार्टी एकता अन्तिम चरणमा पुगेको अवस्था हो, एमाले सचिव प्रदीप ज्ञवालीले अन्नपूर्णसँग भने, दुई अध्यक्षबीच निर्णायक कुराकानी भएको छ र भोलि त्यसले ठोस आकार लिने विश्वास गरेका छौं । दाहाल र ओलीबीच टुंगिन बाँकी विषयलाई अन्तिम रूप दिन शनिबार थप छलफल हुने ओलीको सचिवालयद्वारा जारी विज्ञप्तिमा उल्लेख छ । सरकार गठनमा समय लाग्ने भएपछि पार्टी एकतालाई छिटो र छोटो विधिबाट टुंग्याउन दुई नेताबीच समझदारी भएको ओलीको सचिवालयले जनाएको छ । दुई पार्टीबीचको एकतालाई ठोस रूपमा अघि बढाउन आइतबार एकता संयोजन समिति बैठक बोलाइएको छ । उक्त बैठकले सांगठानिक र वैचारिक कार्यदल बनाएर एकता प्रक्रियालाई ठोस रूपमा अघि बढाउने माओवादी नेता नारायणकाजी श्रेष्ठले जानकारी दिए । यद्यपि, ओली र दाहालबीच पार्टी एकता कसरी गर्ने भन्नेमा अझै पनि विभिन्न मोडेलमा छलफल विचाराधीन छ । एकता प्रक्रिया अब छिट्टै निर्णायक तहमा पुग्नेमा आशंका नरहे पनि कुन मोडालिटी अपनाउनेबारे नेताहरूले खुलाउन चाहेनन् । उच्च स्रोतका अनुसार ओली र दाहाल दुवै अध्यक्ष रहने, एमालेका पदाधिकारीलाई यथावत् राखेर माओवादी केन्द्रबाट केही पदाधिकारी थपेर अघि बढ्ने विषयमा नेताहरू सहमतिनजिक छन् । तर, माओवादी केन्द्रका केही नेताले भने प्रधानमन्त्रीमा ओली, पार्टीको सबै नेतृत्व लिने गरी दाहाललाई पार्टी अध्यक्ष बनाउनुपर्ने दबाब दिइरहेका छन् । दुवैजना अध्यक्ष रहने र पदाधिकारीमा केही संख्या थपेर अघि बढ्ने पनि एउटा राम्रो विकल्पका रूपमा छलफल भइरहेको छ, सचिव ज्ञवालीले भने । एकतामा पार्टी नेतृत्व, प्रदेशका मुख्यमन्त्री र सभामुख तथा राष्ट्रियसभा गठनका लागि कार्यदलले दिएको प्रतिवेदनबारे ओली र दाहालबीच छलफल भएको दुवै नेताका सचिवालयले जनाएका छन् । एमाले नेता सुवास नेम्बाङ नेतृत्वको कार्यदलले राष्ट्रियसभा चुनावमा दुई दलबीच सिट बाँडफाँट गरी ओली र दाहाललाई बुझाएको थियो । कार्यदलले राष्ट्रियसभामा ४३ सिटमा उम्मेदवारी दिने र तीमध्ये एमालेले २९ र माओवादी केन्द्रले १४ सिटमा उम्मेदवारी दिने गरी सहमति गरेको थियो । ओली बैंकक जानुअघि गठित उक्त कार्यदलले दिएको प्रतिवेदनलाई सामान्य हेरफेर गरी टुंग्याउने समझदारी दुई नेताबीच भएको ओलीका प्रेस संयोजक चेतन अधिकारीले जानकारी दिए । राष्ट्रियसभाका लागि माघ १० गते उम्मेदवार मनोनयनको मिति तोकिएको छ । यस्तै, कार्यदलले प्रदेशका मुख्यमन्त्री, सभामुख, उपसभामुखबारे तयार पारेको प्रतिवेदनमाथि पनि ओली र दाहालबीच कुराकानी भएको थियो । प्रदेश २ बाहेक अरू सबै प्रदेशमा वाम गठबन्धनको बहुमत रहेकाले ६ वटा प्रदेशमा उनीहरूकै मुख्यमन्त्री र सभामुख निर्वाचित हुने अवस्था छ । माओवादी केन्द्रले २ र एमालेले ४ वटा प्रदेशको सरकारको नेतृत्व लिने र जसको जुन प्रदेशमा सरकार बन्छ, त्यो प्रदेशमा अर्को दलको सभामुख हुने गरी कार्यदलमा छलफल भएको थियो । सबै विषय टुंगोमा पुग्न नसकेका कारण ओली र दाहालबीच शनिबार पुनः छलफल हुने दाहालको सचिवालयले जनाएको छ । सरकारले तोकेका प्रदेश प्रमुखबारे पछि मात्र निर्णयमा पुग्ने र प्रदेश मुकामका विषयमा पछि नै प्रदेशसभाले निर्णय गर्ने भएका कारण हाललाई ती विषयलाई चर्चाको विषय बनाउने भन्नेमा दुई नेता सहमतिमा पुगेको बताइएको छ । संघ र प्रदेशका चुनावलाई लक्ष्य गर्दै असोज १७ मा चुनावी तालमेल घोषणा गरेका दुई ठूला वाम दलले पार्टी एकतासम्म पुग्ने लक्ष्य लिएका थिए । पहिलो खाका ओली र दाहाल दुवै अध्यक्ष एमालेका पदाधिकारीलाई यथावत् राखेर माओवादी केन्द्रबाट केही थप्ने दोस्रो खाका प्रधानमन्त्रीमा ओली, पार्टी अध्यक्ष दाहाल ।"
अब मुख्यमन्त्रीको पर्खाइ,"काठमाडौं : संविधानतः सातै प्रदेशमा मुख्यमन्त्री नियुक्ति छिट्टै हुने भएकाले सरकारले मुख्यमन्त्रीको नेतृत्वमा रहने प्रदेश मन्त्रिपरिषद् तथा मुख्यमन्त्रीको कार्यालयको कामलाई अघि बढाउन कार्यालयको स्वरूप र जिम्मेवारी निर्धारणसहितको अन्तरिम व्यवस्थापन खाका बनाएको छ । संविधानअनुसार भने प्रदेशस्थित मुख्यमन्त्रीको कार्यालय र मन्त्रीहरूको कार्यालयको कार्यसम्पादनसहितको कार्यविभाजन नियमावली बनाउने अधिकार प्रदेश सरकार स्वयंको हो । तर, अहिले सुरुमा प्रदेश सरकार नयाँ हुने र उनीहरूलाई आउनासाथ काम गर्न सहज होस् भन्ने उद्देश्यले केन्द्रीय सरकारले नै प्रदेश मन्त्रिपरिषद् तथा मुख्यमन्त्रीको कार्यालयको स्वरूप र जिम्मेवारीसहितको अन्तरिम व्यस्थापन खाका बनाएको हो । प्रधानमन्त्री तथा मन्त्रिपरिषद् कार्यालयका प्रवक्ता सहसचिव डिल्लीराम शर्माले प्रदेशमा रहने मुख्यमन्त्रीको कार्यालय र मन्त्रालयको प्रस्तावित खाका र जिम्मेवारी तयार गरिएको जानकारी दिए । त्यसअनुसार प्रदेश मन्त्रिपरिषद् तथा मुख्यमन्त्रीको कार्यालयका २५ वटा जिम्मेवारी निर्धारण गरिएको छ भने प्रदेश प्रमुखसचिवको रूपमा बढीमा ६३ जनासम्म कर्मचारी रहने प्रस्ताव गरिएको छ । यसैगरी, प्रदेशमा हाल बढीमा सात वटासम्म मन्त्रालय राख्न प्रस्ताव गरिएको छ । यद्यपि, संविधानको धारा १६८ को उपधारा ९ मा प्रदेश प्रमुखले मुख्यमन्त्रीको सिफारिसमा प्रदेशसभाका सदस्य मध्येबाट समावेशी सिद्धान्तबमोजिम मुख्यमन्त्रीसहित प्रदेशसभाका कुल सदस्य संख्याको २० प्रतिशतभन्दा बढी नहुने गरी प्रदेश मन्त्रिपरिषद् गठन गर्ने व्यवस्था रहेकाले प्रदेशमा रहेका सदस्य संख्याका आधारमा मन्त्रालय र मन्त्रीको संख्या थपघट हुन सक्नेछ । अहिले प्रदेशका संरचना नयाँ बन्दै छन् र मुख्यमन्त्री र मन्त्रीहरू पहिलो पटक आउँदै हुनुहुन्छ त्यसैले उहाँहरूलाई सजिलो होस् भनेर हामीले सहजीकरणका लागि अन्तरिम व्यवस्थापन खाका बनाएका हांै, प्रधानन्त्री तथा मन्त्रिपरिषद् कार्यालयका प्रवक्ता शर्माले अन्नपूर्णसँग भने । यो खाका प्रधानमन्त्री कार्यालयले विभिन्न मन्त्रालयसँगको समन्वयमा तयार पारेको हो । संविधानको धारा १६८ को उपधारा ३ अनुसार प्रदेशसभा चुनावको अन्तिम परिणाम घोषणा भएको मितिले ३० दिनभित्र मुख्यमन्त्री नियुक्त गर्नुपर्ने व्यवस्था छ । निर्वाचन आयोगले ३ माघमै प्रदेशसभा चुनावको अन्तिम परिणाम घोषणा गरिसकेकाले ३ फागुनभित्र सातै प्रदेशमा मुख्यमन्त्री नियुक्त गर्नुपर्ने बाध्यता छ । सरकारले ३ माघमा सातै प्रदेशको अस्थायी मुकाम तोकिसकेकाले अब सरकारद्वारा तोकिएकै स्थानमा प्रदेश मन्त्रिपरिषद् तथा मुख्यमन्त्रीको कार्यालयसमेत स्थापना गर्न गृहकार्य अघि बढाइएको प्रवक्ता शर्माले जानकारी दिए । सरकारद्वारा तोकिएको अस्थायी मुकाममा सोही स्थानमा रहेका विभिन्न सरकारी कार्यालयमै मुख्यमन्त्रीको कार्यालय, मन्त्रीको कार्यालय, प्रदेशसभा सचिवालय, प्रदेश प्रमुखको कार्यालय, मन्त्रालय, सभामुखको कार्यालय बनाउने काम धमाधम भइरहेको छ । यसका लागि प्रधानमन्त्री कार्यालयले केन्द्रबाट समन्वय गरिरहेको छ भने बजेट व्यवस्थापन अर्थ मन्त्रालयले र भवन व्यवस्थापन सहरी विकास मन्त्रालयले गरिरहेको छ । कर्मचारी व्यवस्थापन भने सामान्य प्रशासन मन्त्रालयले गर्नेछ । संविधानको अनुसूची ६ मा प्रदेशको एकल अधिकारअन्तर्गत २८ वटा अधिकार छ भने अनुसूची ७ मा संघ र प्रदेशको साझा अधिकार सूची २५ र अनुसूची ९ मा संघ, प्रदेश र स्थानीय तहको साझा अधिकार सूची १५ वटा छन् । प्रदेशको एकल र साझा अधिकार सूची तथा विस्तृतीकरण प्रतिवेदनका आधारमा समेत प्रदेश मन्त्रिपरिषद् तथा मुख्यमन्त्रीको कार्यालय र अन्य मन्त्रालयको जिम्मेवारी निर्धारण गरिएको प्रधानमन्त्री कार्यालयका प्रवक्ता शर्माले जानकारी दिए । संविधानको धारा १७४ मा प्रदेश सरकारको कार्यसञ्चालनसम्बन्धी व्यवस्थाअनुुसार प्रदेश सरकारबाट स्वीकृत नियमावलीबमोजिम प्रदेश सरकारको कार्यविभाजन र कार्यसम्पादन हुने व्यवस्था छ । यसैगरी, संविधानको धारा १७१ अनुसार मुख्यमन्त्री र मन्त्रीको पारि श्रमिक तथा अन्य सुविधा प्रदेश ऐनबमोजिम हुने र त्यस्तो ऐन नबनेसम्म प्रदेश सरकार स्वयंले तोक्न सक्ने व्यवस्था छ । प्रदेश मन्त्रिपरिषद् तथा मुख्यमन्त्रीको कार्यालयमा कार्यालय सहयोगीदेखि प्रदेश प्रमुखसचिवसहित ४९ देखि ६३ जनासम्म कर्मचारी रहनेछन् । राजनीतिक नेतृत्वका रूपमा मुख्यमन्त्री रहनेछन् र उनको सल्लाहकारका रूपमा प्रशासनिक नेतृत्वमा नेपाल सरकारको विशिष्ट श्रेणीको कर्मचारी प्रदेश प्रमुख सचिवका रूपमा रहनेछन् । मुख्यमन्त्रीको सचिवालयमा उपसचिव, शाखा अधिकृत, कम्प्युटर अप्रेटर, हल्का सवारीचालक एकएक जना र कार्यालय सहयोगी दुई जना रहने गरी प्रस्ताव गरिएको छ । यसैगरी, सहसचिवको नेतृत्वमा प्रशासन तथा योजना महाशाखा, संवैधानिक मामिला तथा बैठक महाशाखा, कानुन तथा मानवअधिकार प्रवद्र्धन महाशाखा र तिनका विभिन्न शाखा रहनेछन् । विदेश भ्रमणको समन्वय गर्न परराष्ट्रतर्फका अधिकृतको नेतृत्वमा प्रोटोकल शाखासमेत रहनेछ । प्रदेश मन्त्रिपरिषद् तथा मुख्यमन्त्री कार्यालयको प्रस्तावित कार्य जिम्मेवारी (२५ वटा ) १ प्रदेश मन्त्रिपरिषद् तथा मुख्यमन्त्रीको कार्यालयसम्बन्धी २ प्रदेशभित्रको शासन व्यवस्थाको सामान्य निर्देशन, नियन्त्रण र सञ्चालन ३ कानुन, न्याय तथा प्रदेशसभा मामिलासम्बन्धी कार्य ४ प्रदेश सरकारको कार्यविभाजन तथा कार्यसञ्चालन ५ प्रदेशसभामा पेस हुने विधेयक तर्जुमा र प्रमाण्ीकरणसम्बन्धी ६ प्रदेश सरकारको नीति, तर्जुमा, स्वीकृति, कार्यान्वयन, अनुगमन र मूल्यांकन ७ प्रदेश सरकारको कार्यसम्पादन नियमावली तर्जुमा र कार्यान्वयन ८ प्रदेश मन्त्रालयहरूको कार्यको समन्वय, सुपरिवेक्षण, अनुगमन तथा मूल्यांकन नियन्त्रण ९ प्रदेश मन्त्रिपरिषद्का निर्णयको कार्यान्वयन र अनुगमन १० मन्त्रिपरिषद्मा पेस हुने नियम, आदेशको तर्जुमा स्वीकृति तथा प्रमाणीकरण ११ प्रदेशभित्रको राजनीतिक, आर्थिक, सामाजिक शान्ति सुव्यवस्था एवं प्रशासनिक गतिविधिको अद्यावधिक जानकारी र सम्बोधन १२ मानवअधिकार संरक्षण र प्रवद्र्धन १३ सुशासन, भ्रष्टाचार नियन्त्रण र प्रशासन सुधार १४ संवैधानिक निकाय तथा आयोग, प्रदेश लोकसेवा आयोग र अन्य संघीय तथा प्रादेशिक आयोगसँगको सम्पर्क र समन्वय १५ संघीय सरकारको स्वीकृतिबमोजिम द्विपक्षीय वा बहुपक्षीय स्तरमा भएका सन्धि सम्झौता वा सहमति कार्यान्वयन १६ प्रदेश प्रमुखको निर्देशन कार्यान्वयन र प्रतिवेदन १७ अन्तरप्रदेश परिषद् र संघ तथा अन्य प्रदेश र स्थानीय तहसँगको समन्वय र अन्तरसम्बन्ध १८ प्रदेशस्तरका आयोग तथा निकायको गठन एवं सञ्चालन र पदाधिकारी नियुक्ति एवं सेवासुविधासम्बन्धी नीति तथा कानुन तर्जुमा र कार्यान्वयन १९ निर्वाचन कार्यमा सहयोग र समन्वय २० प्रदेशस्तरीय मानव संसाधन विकास योजना तर्जुमा र कार्यान्वयन २१ प्रदेश निजामती सेवा र अन्य प्रदेश सरकारी सेवा सञ्चालनसम्बन्धी नीति, कानुन तथा मापदण्ड तर्जुमा एवं कार्यान्वयन र अभिलेख व्यवस्थापन २२ प्रदेश स्तरका सरकारी निकायको संगठन तथा व्यवस्थापन सर्वेक्षण र व्यवस्थापन परीक्षण २३ प्रदेशस्तरीय तालिम नीति तथा मापदण्ड निर्धारण र स्तरीकरण २४ प्रदेश स्तरमा सार्वजनिक सेवा वितरणको न्यूनतम मापदण्ड निर्धारण र सेवाग्राही सन्तुष्टि सर्वेक्षण तथा सेवा प्रवाहको अनुगमन २५ गाउँपालिका र नगरपालिकाका कर्मचारी र कार्यालय व्यवस्थासम्बन्धी कानुन तर्जुमा प्रदेशसभा अधिवेशनसम्बन्धी व्यवस्था संविधाको धारा १८३ अनुसार प्रदेश प्रमुखले प्रदेशसभाका लागि भएको चुनावको अन्तिम परिणाम घोषणा भएको मितिले २० दिनभित्र प्रदेशसभाको अधिवेशन आह्वान गर्नु पर्नेछ । निर्वाचन आयोगले ३ माघमा प्रदेशसभा निर्वाचनको अन्तिम परिणाम घोषणा गरिसकेकाले २३ माघभित्र प्रदेशसभा अधिवेशन आह्वान गरिसक्नु पर्नेछ भने संविधानअनुसार ३ फागुनसम्म मुख्यमन्त्री नियुक्त गरिसक्नुपर्ने प्रावधान छ । प्रदेश मन्त्रिपरिषद् गठन संविधानको धारा १६८ अनुसार प्रदेश प्रमुखले प्रदेशसभामा बहुमत प्राप्त संसदीय दलको नेतालाई मुख्यमन्त्री नियुक्त गर्न सक्ने तर प्रदेशसभामा कुनै पनि दलको स्पष्ट बहुमत नरहेको अवस्थामा प्रदेशसभामा प्रतिनिधित्व गर्ने दुई वा दुईभन्दा बढी दलको समर्थनमा बहुमत प्राप्त गर्न सक्ने प्रदेशसभाका सदस्यलाई मुख्यमन्त्री नियुक्त गर्न सक्ने व्यवस्था गरिएको छ ।"
जहाँबाट सञ्चालन हुँदैछ प्रदेश सरकार,"जनकपुरधाम : प्रदेश नम्बर २ को अस्थायी मुकाम जनकपुर तोकिएपछि पहिलो प्रदेशसभा बैठक तथा प्रदेश सरकार सञ्चालनको तयारी सुरु भएको छ।मन्त्रिपरिषद् बैठकले प्रदेश प्रमुख नियुक्त गरी अस्थायी मुकाम तय गरेपछि जनकपुरमा प्रदेशसभा भवन, मुख्यमन्त्री र सभामुखको कार्यालय र मन्त्रालयहरूका लागि स्थान निर्धारण गरी तयारी थालिएको हो। प्रदेश प्रमुखको कार्यालय मुरली चोकस्थित नेपाल राष्ट्र बैंक भवनको अतिथि गृहमा राख्ने र प्रमुखको आवास व्यवस्था पनि सोही कार्यालयमा गर्ने तयारी छ। प्रदेशसभा भवन, मुख्यमन्त्रीको कार्यालय र मन्त्रालयहरू जनकपुर उपमहानगरपालिका१२ स्थित तीन बिघा क्षेत्रफलमा फैलिएको शैक्षिक तालिम केन्द्र तथा जिल्ला शिक्षा कार्यालय भवनमा राख्ने तयारी भइरहेको धनुषाका प्रमुख जिल्ला अधिकारी दिलीपकुमार चापागाईंले जानकारी दिए। सातवटा सुविधासम्पन्न भवन रहेको शैक्षिक तालिम केन्द्र २०५५ सालमा निर्माण भएको थियो। नयाँ संरचना निर्माण वा पुराना संरचनाको मर्मतमा रकम खर्चिनु साटो उपलब्ध भौतिक संरचनालाई प्रयोग गरी प्रदेश सरकारको कार्य तत्काललाई सम्पादन गर्न सकिने चापागाईंले बताए। शैक्षिक तालिम केन्द्रमा प्रदेशसभाको बैठक कक्ष र शिक्षा कार्यालयमा मुख्यमन्त्रीको कार्यालय रहनेछ। त्यस्तै, तालिम केन्द्र सञ्चालन रहेको भवनमा दुई मन्त्रालय, केन्द्रको पुरुष शिक्षक प्रशिक्षार्थी आवासमा तीन मन्त्रालय र महिला शिक्षक प्रशिक्षार्थी आवासमा दुई मन्त्रालय राखेर काम सुरु गर्ने तयारी रहेको सहरी विकास तथा भवन निर्माण डिभिजन प्रमुख गंगाप्रसाद यादवले जानकारी दिए। सोही भवनमा प्रदेशसभा कक्ष, प्रदेशसभाको सभामुखको कार्यालय र सभामुख निवास पनि तोकिनेछ। जिल्ला शिक्षा कार्यालय रहेको भवनलाई व्यवस्थापन गरी मुख्यमन्त्रीको कार्यालय तथा निवासको व्यवस्थापन गरिनेछ। प्रादेशिक राजधानीको भौतिक संरचना अध्ययन तथा सिफारिस समितिले सहरी विकास मन्त्रालयलाई बुझाएको सिफारिस अनि हाल भइरहेको तयारीका आधारमा प्रदेश सरकारमातहत रह्ने सबै मन्त्रालय, प्रदेशसभा भवन र मुख्यमन्त्रीको कार्यालय एउटै परिसरमा रहने देखिएको छ। समितिले तत्कालका लागि शैक्षिक तालिम केन्द्रको भवनलाई प्रयोग गरी प्रदेशसभा बैठकको काम अघि बढाउन सकिने र भविष्यमा थप भौतिक संरचनाको आवश्यकताअनुसार नजिकै रहेको गुठी संस्थानमातहतको सात बिघा जग्गालाई प्रयोगमा ल्याउन सकिने सुझाव दिएको डिभिजन प्रमुख यादवले बताए। समितिले प्रदेश सरकारको कामकाज सञ्चालनका लागि कार्यालय व्यवस्थापन गर्न आवश्यक फर्निचरलगायत सामग्री तयारीका लागि सरकारसँग ५५ करोड रुपैयाँ माग गरेको छ।"
ओली र प्रचण्डको बालकोट वार्तामा के कुरा भयाे ?,"काठमाडौं : शनिबार बालकोटमा भएको एमाले अध्यक्ष केपी शर्मा ओली र माओवादी केन्द्रका अध्यक्ष पुष्पकमल दाहाल प्रचण्डबीचको छलफल सकिएको छ। शनिबारको छलफल आइतबार बस्ने पार्टी एकता संयोजन समितिको बैठकका एजेण्डामा केन्द्रित भएको छ। ओली निवास बालकोटमा भएको छलफलमा राष्ट्रिय सभाको निर्वाचन, प्रदेश सरकारको गठनका लागि गठित संयुक्त कार्यदलको रिपोर्ट, पार्टी एकता र एकताको साझा दस्तावेजका विषयमा कुराकानी भएको प्रचण्डले जानकारी दिए। दुई नेताबीच भएको छलफलमा बैठकका एजेण्डाबारे छलफल भएको र आइतबारदिउँसो पार्टी एकता संयोजन समितिको बैठक बस्ने माओवादी केन्द्रका अध्यक्ष प्रचण्डले पत्रकारलाई जानकारी दिए। बैठकपछि सञ्चारकर्मीसँग बोल्दै प्रचण्डले भने, आजको छलफल आइतबार बस्ने संयोजन समिति बैठकका एजेण्डामा केन्द्रित भयो। प्रचण्डले अन्य थप विषयको निर्णय संयोजन समितिले नै गर्ने बताएका छन्। एमालेमाओवादी एकता प्रयास निर्णायक मोडमा शुक्रबार एमालेमाओवादीबीच चार महिनायताको एकता प्रक्रिया निर्णायक मोडमा पुगेको नेताहरूले दाबी गरेका थिए । एमाले अध्यक्ष केपी ओली र माओवादी केन्द्र अध्यक्ष पुष्पकमल दाहालले शुक्रबार बालकोटमा भेट्दै यसको अन्तिम खाका बनाएको उच्च स्रोतले जानकारी दिएको थियो ।एकताबारे विभिन्न आशंका र षड्यन्त्रलाई चिरेर छोटो र छिटो विधिबाट पार्टी एकता टुंगोमा पुर्याउने समझदारी दुई शीर्ष नेताबीच भएको दाबी गरिएको छ । बैंककको नियमित स्वास्थ्य परीक्षणपछि बिहीबार स्वदेश फर्किएका ओली र दाहालबीच शुक्रबार तीन घण्टा लामो छलफल यसै प्रक्रियालाई टुंग्याउनेमा केन्द्रित रहेको थियो । पार्टी एकता, राष्ट्रियसभा निर्वाचनमा कार्यदलले दिएको प्रतिवेदन र प्रदेश सरकार गठनका विषयमा गहन र सकारात्मक छलफल भएको दुवै पक्षका नेताहरूले बताएका छन् । दाहाल र ओलीबीच टुंगिन बाँकी विषयलाई अन्तिम रूप दिन शनिबार थप छलफल हुने ओलीको सचिवालयद्वारा जारी विज्ञप्तिमा उल्लेख गरेको थियो । दुई पार्टीबीचको एकतालाई ठोस रूपमा अघि बढाउन आइतबार एकता संयोजन समिति बैठक बोलाइएको छ । बैठक बारम्बार भए पनि ओली र दाहालबीच पार्टी एकता कसरी गर्ने भन्नेमा अझै पनि विभिन्न मोडेलमा छलफल विचाराधीन छ । उच्च स्रोतका अनुसार ओली र दाहाल दुवै अध्यक्ष रहने, एमालेका पदाधिकारीलाई यथावत् राखेर माओवादी केन्द्रबाट केही पदाधिकारी थपेर अघि बढ्ने विषयमा नेताहरू सहमतिनजिक छन् । तर, माओवादी केन्द्रका केही नेताले भने प्रधानमन्त्रीमा ओली, पार्टीको सबै नेतृत्व लिने गरी दाहाललाई पार्टी अध्यक्ष बनाउनुपर्ने दबाब दिइरहेका छन् । एकतामा पार्टी नेतृत्व, प्रदेशका मुख्यमन्त्री र सभामुख तथा राष्ट्रियसभा गठनका लागि कार्यदलले दिएको प्रतिवेदनबारे ओली र दाहालबीच छलफल भएको दुवै नेताका सचिवालयले जनाएका छन् । एमाले नेता सुवास नेम्बाङ नेतृत्वको कार्यदलले राष्ट्रियसभा चुनावमा दुई दलबीच सिट बाँडफाँट गरी ओली र दाहाललाई बुझाएको थियो । कार्यदलले राष्ट्रियसभामा ४३ सिटमा उम्मेदवारी दिने र तीमध्ये एमालेले २९ र माओवादी केन्द्रले १४ सिटमा उम्मेदवारी दिने गरी सहमति गरेको थियो । ओली बैंकक जानुअघि गठित उक्त कार्यदलले दिएको प्रतिवेदनलाई सामान्य हेरफेर गरी टुंग्याउने समझदारी दुई नेताबीच भएको ओलीका प्रेस संयोजक चेतन अधिकारीले जानकारी दिए । राष्ट्रियसभाका लागि माघ १० गते उम्मेदवार मनोनयनको मिति तोकिएको छ । सँगै कार्यदलले प्रदेशका मुख्यमन्त्री, सभामुख, उपसभामुखबारे तयार पारेको प्रतिवेदनमाथि पनि ओली र दाहालबीच कुराकानी भएको थियो । प्रदेश २ बाहेक अरू सबै प्रदेशमा वाम गठबन्धनको बहुमत रहेकाले ६ वटा प्रदेशमा उनीहरूकै मुख्यमन्त्री र सभामुख निर्वाचित हुने अवस्था छ । माओवादी केन्द्रले २ र एमालेले ४ वटा प्रदेशको सरकारको नेतृत्व लिने र जसको जुन प्रदेशमा सरकार बन्छ, त्यो प्रदेशमा अर्को दलको सभामुख हुने गरी कार्यदलमा छलफल भएको थियो । सबै विषय टुंगोमा पुग्न नसकेका कारण ओली र दाहालबीच शनिबार पुनः छलफल भएको हो । सरकारले तोकेका प्रदेश प्रमुखबारे पछि मात्र निर्णयमा पुग्ने र प्रदेश मुकामका विषयमा पछि नै प्रदेशसभाले निर्णय गर्ने भएका कारण हाललाई ती विषयलाई चर्चाको विषय बनाउने भन्नेमा दुई नेता सहमतिमा पुगेका छन्। संघ र प्रदेशका चुनावलाई लक्ष्य गर्दै असोज १७ मा चुनावी तालमेल घोषणा गरेका दुई ठूला वाम दलले पार्टी एकतासम्म पुग्ने लक्ष्य लिएका थिए ।"
महासमिति बोलाउन देउवा तयार,"काठमाडौं : कांग्रेस सभापति शेरबहादुर देउवा महासमिति भेला बोलाउन लचक भएका छन्।निर्वाचनमा पराजयपछि पहिलोपटक बसेको केन्द्रीय कार्यसमिति बैठकमा अधिकांश केन्द्रीय सदस्यले नेतृत्वको चर्को आलोचना गर्दै महासमिति बोलाउन माग गरेपछि फागुनमा अर्को केन्द्रीय कार्यसमिति बैठक गरेर महासमिति भेला गर्न सभापति शेरबहादुर देउवा तयार भएको केन्द्रीय सदस्य कल्याण गुरुङले बताए। अधिकांश केन्द्रीय सदस्यले माग गरेपछि नेतृत्व महासमितिमा जान लचक भएको छ', गुरुङले अन्नपूर्णसँग भने। बैठकपछि जारी विज्ञप्तिमा नेताहरूको मागलाई मध्यनजर गर्दै उपयुक्त समयमा महासमिति बैठक बोलाउने उल्लेख गरिएको छ। बैठकले चुनावमा पार्टीले ल्याएको नतिजाका विषयमा जिल्ला, नगर र गाउँ कमिटीको समन्वय गरी एक महिनाभित्र प्रतिवेदन बुझाउन सम्बन्धित उम्मेदवारलाई निर्देशनसमेत दिएको छ। सभापति देउवाले राष्ट्रियसभा निर्वाचनका विषयमा मात्रै कुरा राख्न आग्रह गरे पनि नेताहरूले चुनावी हार र समग्र पार्टीको अवस्थाका विषय उठाउन थालेपछि बिहीबार सुरु भएको बैठक शुक्रबार अबेरसम्म चलेको थियो। बिहान ११ बजे बालुवाटारमा सुरु भएको बैठक नवीन्द्रराज जोशीका पिताको निधन भएका कारण स्थगित भएको थियो। अपराह्न ४ बजे पुनः सुरु भएको बैठकमा शेखर कोइराला, प्रकाशमान सिंह, बलबहादुर केसी, बालकृष्ण खाँण, बद्री पाण्डे, पूर्णबहादुर खड्कालगायतकाले बोलेका थिए। शुक्रबार पनि नेताहरूले कार्यसम्पादन समिति र संसदीय समिति विधानविपरीत रहेकाले खारेज गर्न माग गरे। केन्द्रीय सदस्य शेखर कोइरालाले अब संसदीय समितिमा सहभागी नहुने घोषणा गरेका थिए। कोइरालाले महासमिति बैठक तत्काल बोलाउन माग गरे। बैठकमा सहभागी एक नेताका अनुसार कोइरालाले महासमिति बैठक गरेर महाधिवेशनको तयारीमा जुट्न पार्टी नेतृत्वलाई आग्रह गरेका थिए। बैठक वा बाहिर पार्टीको बारेमा आलोचनात्मक ढंगले बोलेकै भरमा अनुशासनको कारबाही गर्न चुनौती। नेता प्रकाशमान सिंहले नेतृत्वकै कार्यशैलीका कारण चुनावमा हार व्यहोरेको दाबी गरे। उनले निर्वाचन समीक्षाका लागि छिट्टै अर्को बैठक बोलाउन माग गरे। प्रदेशसभामा कांग्रेसले पठाएको समानुपातिक सूचीप्रति समेत असहमति जनाउँदै आएका उनले केन्द्रीय कार्यसमितिको पूर्व निर्णयविपरीत पार्टीले सांसद चयन गरेको आरोप लगाए। सिंहले सभापतिले केही नेतालाई देखाएको अनुशासन कारबाहीको त्रासप्रति पनि आपत्ति जनाएका थिए। बैठक वा बाहिर पार्टीको बारेमा आलोचनात्मक ढंगले बोलेकै भरमा अनुशासनको कारबाही गर्न उनले चुनौती दिए। केन्द्रीय सदस्य बलबहादुर केसीले पार्टी सञ्चालन स्वेच्छाचारी ढंगले भएको बताए। निर्वाचनमा हारको मुख्य कारण पनि यही नै हो', उनले भने। पार्टी सञ्चालनमा देउवा असफल भएको दाबीसमेत उनले गरे। वरिष्ठ नेता रामचन्द्र पौडेलसहित युवानेता नेतृत्वविरुद्ध खनिएपछि देउवा खेमाका नेता भने रक्षात्मक बनेको बैठकमा सहभागी नेताहरूले बताएका छन। देउवा खेमाका अधिकांश नेताले राष्ट्रियसभा निर्वाचनको सन्दर्भमा मात्रै धारणा राखेका थिए। केन्द्रीय सदस्यहरूले राष्ट्रियसभामा मधेसी पार्टीहरूसँग तालमेल गर्न र राष्ट्रियसभा उम्मेदवार छान्दा यसअघिका निर्वाचनमा उम्मेदवार भएकालाई नदोहोर्याउन नेतृत्वलाई सुझाएको केन्द्रीय सदस्य गुरुङले जानकारी दिए।"
पार्टी एकताको सहमति एक हप्तामा : झलनाथ खनाल,"काठमाडौं : नेकपा एमालेका वरिष्ठ नेता एवम् पूर्वप्रधानमन्त्री झलनाथ खनालले एमाले र माओवादी केन्द्रबीच एकताको लागि एक हप्ताभित्रै नीति र नेतृत्वका विषयमा सहमति हुने खुलासा गरेका छन्। शनिबार रिपोर्टर्स क्लब नेपालले गरेको विशेष साक्षात्कारमा बोल्दै वरिष्ठ नेता खनालले यस्तो बताएका हुन्। अब बस्ने एकता संयोजन समितिको बैठकले एकताबारे ठोस निर्णय लिन्छ, नेतृत्व र नीतिबारे एक हप्ताभित्रै सहमति हुन्छ , नेता खनालले भने, आवश्यक परे दुई कार्यदल बनाउँछौं, एउटा वैचारिक र अर्को संगठनात्मक, कार्यदलले सबै कुरा टुंगो लगाउछ। नेता खनालले केपी ओली प्रधानमन्त्री बन्ने पक्का भएको तर, अध्यक्षका लागि छलफल गर्नै बाँकी रहेको उल्लेख गरे अहिलेलाई केपी ओलीजी प्रधानमन्त्री बन्ने सम्भावना ९९ प्रतिशत छ, को अध्यक्ष बन्छ भन्ने विषयमा सल्लाह गर्न बाँकी छ, नेता खनालले भने। उनले पार्टीले जिम्मेवारी दिए आफू जुनसुकै भूमिका निर्वाह गर्नबाट पछि नहट्नेसमेत स्पष्ट पारे। मलाई पार्टीले जे जिम्मेवारी दिन्छ, म त्यो भूमिका दृढतापूर्वक पालना गर्न तयार छु, खनालले भने। राष्ट्रपतिमा तपाईंको नाम चर्चामा छ नि भन्ने पत्रकारको प्रश्नको जवाफमा खनालले भने, को राष्ट्रपति बन्ने भन्ने कुरा सबै कुरा ध्यानमा राखेर निर्णय हुन्छ, राष्ट्रमा पुर्याएको योगदानको आधारमा उचित निर्णय हुन्छ, यसबारेमा उपर्युक्त समयमा उपर्युक्त निर्णय गरिनेछ। नेता खनालले प्रदेश प्रमुख नियुक्तिलाई आफूहरुले आश्चर्य र अनौठो ढंगले नलिएको स्पष्ट पारे। उनले भने,सरकारले गरेको प्रदेश प्रमुखको नियुक्तिलाई हामीले अनौठो र आश्चर्यको रुपमा लिएका छैनौँ। खनालले प्रदेश राजधानीको टुंगो प्रदेशसभाले गर्ने भएकाले अहिले यो विवादलाई संघीयतासँग जोडेर नहेर्न सबैलाई आग्रह गरे। उनले फागुनको दोस्रो हप्ताभित्रै वाम गठबन्धनको नेतृत्वमा नयाँ सरकार बन्ने विश्वास दिलाए। उनले भने,वाम गठबन्धनमा पनि एमालेको नेतृत्वको सरकार बन्ने कुरामा विवाद छैन, सरकार बन्छ। अब बन्ने सरकारले महत्वपूर्ण कार्यभार सम्हाल्नुपर्ने बताउदै खनालले भने,अब बन्ने सरकारले महत्वपूर्ण पाँच वटा कार्यभार पूरा गर्नुपर्छ, त्यो भनेको लोकतन्त्रलाई संस्थागत गर्ने, व्यापक बनाउने, वामपन्थी लोकतान्त्रिक हुँदैनन् भन्ने आरोप तथा मिथ्यालाई खण्डन गर्नुपर्छ, दोस्रो भनेको राष्ट्रियता, सार्वभौमिकता, अखण्डतालाई सुदृढ गर्ने, राष्ट्रिय स्वाभिमानलाई प्रर्वद्धन गर्ने, हामी कसैको पनि विरुद्धमा छैनौं, तेस्रो भनेको सामाजिकआर्थिक रुपान्तरण गर्ने, यसलाई तिव्रता प्रदान गर्ने हो, देशको पूर्वाधार विकास, कृषि आधनुकिरण, जलस्रोतको विकास गर्ने, जलविद्युत उत्पान गर्ने हजारौंहजारौं मेगावाट विद्युत उत्पादन गर्ने, पर्यटनको विकास गर्ने, त्यस्तै चौथो भनेको सामाजिक, सांस्कृतिक विविधतालाई कायम गर्ने, र पाँचौ भनेको अन्र्तराष्ट्रिय सम्बन्धलाई सन्तुलित ढंगले अघि बढाउने, दुवै छिमेकी देशहरु भनेको ट्रान्जिट कन्ट्री हुन, पारवाहन सुविधा दुवै देशसँग लिनुपर्छ। उनले नेपालको विदेश नीति सन्तुलित हुनुपर्ने आगामी कार्यभार रहेको सुनाए।"
प्रदेश सांसदको शपथ भोलि,"काठमाडौं : सरकारले सातैवटा प्रदेशका प्रदेश प्रमुख कार्यालयमा सहसचिवको कमान्डमा कर्मचारी खटाएको छ। केन्द्रका सहसचिव भए पनि प्रदेशमा उनीहरूलाई सचिवसरह सुविधा दिने गरी पठाइएको हो। सरकारले प्रदेश १ मा रामकृष्ण गुरागाईं, प्रदेश २ मा लावण्यकुमार ढकाल, प्रदेश ३ मा चर्तुभुज ज्ञवाली, प्रदेश ४ मा देवीप्रसाद ज्ञवाली, प्रदेश ५ मा सनतकुमार दुवाडी, प्रदेश ६ मा भरतबहादुर ढुंगाना र प्रदेश ७ मा युवराज सुवेदीको नेतृत्वमा कर्मचारी खटाएको हो। सातै प्रदेशका सांसदलाई प्रदेश प्रमुखले आइतबार शपथ खुवाउने कार्यक्रम तय गरिएको प्रधानमन्त्री तथा मन्त्रिपरिषद् कार्यालयले जनाएको छ। मुख्यसचिव लोकदर्शन रेग्मी, सामान्य प्रशासन मन्त्रालयका सचिव शंकरप्रसाद कोइरालालगायतको सक्रियतामा शुक्रबार सहसचिव नेतृत्वको कर्मचारी टोलीलाई प्रदेश प्रमुखको कार्यालय रहने स्थानमा खटाउने निर्णय गरिएको हो। प्रत्येक प्रदेशमा सहसचिव नेतृत्वमा १३ जना कर्मचारी खटाइएको छ। मुख्यसचिव लोकदर्शन रेग्मीले शुक्रबार प्रदेश प्रमुखको कार्यालयमा खटिएको सहसचिव नेतृत्वको टोलीले आइतबारसम्म सम्बन्धित कार्यालयमा पुगेर काम गरिसक्ने जानकारी दिए। प्रदेश प्रमुखहरू पनि आइतबारै सम्बन्धित प्रदेशको अस्थायी मुकाममा पुग्ने छन्। सातै प्रदेशमा तत्काल कार्य सञ्चालन गर्न सहसचिव नेतृत्वको टिम पठाइसकेका छौं, अब आइतबारदेखि नै प्रदेश कार्यालयको काम सुरु हुन्छ, मुख्यचिव रेग्मीले अन्नपूर्णसँग भने। सरकारले बुधबार सिफारिस गरेका सातै प्रदेशका प्रदेश प्रमुखको नियुक्ति र शपथ शुक्रबार भएको थियो। उनीहरू पनि आइतबारसम्म प्रदेशको अस्थायी मुकाममा पुगेर काम थाल्ने छन्। सामान्य प्रशासन मन्त्रालयका प्रवक्ता शिवराम न्यौपानेले प्रत्येक प्रदेशमा सहसचिव नेतृत्वमा १३ कर्मचारी खटाइएको जानकारी दिए। शपथ कहाँकहाँ ? सातै प्रदेशको अस्थायी मुकाममा आइतबार बिहान ११ बजे प्रदेश प्रमुखले त्यस प्रदेशमा निर्वाचित भएका सांसदलाई शपथ खुवाउने कार्यक्रम तय भएको छ। जसअनुसार प्रदेश १ मा विराटनगरको वीरेन्द्र सभागृह, प्रदेश २ मा जनकपुरको उद्योग वाणिज्य संघ कार्यालय, प्रदेश ३ मा हेटौंडाको क्षेत्रीय शिक्षा निर्देशनालय, प्रदेश ४ मा पोखराको नगर विकास प्रशिक्षण केन्द्र, प्रदेश ५ मा बुटवल उद्योग वाणिज्य संघको कार्यालय, प्रदेश ६ मा सुर्खेत जिल्ला समन्वय समितिको कार्यालय र प्रदेश ७ मा कैलाली जिल्ला समन्वय समितिको कार्यालयमा प्रदेशसभा सदस्यको शपथग्रहण हुने प्रधानमन्त्री कार्यालयले जनाएको छ।"
"नेताका चुनाव खर्च : चर्चा करोडको, विवरण लाखमा","बिर्तामोड : निर्वाचन आयोगले तोकेको समयभित्र झापाका एक सय १३ उम्मेदवारले प्रतिनिधिसभा तथा प्रदेशसभा चुनावको खर्च विवरण बुझाएका छन् । २८ उम्मेदवारले खर्च विवरण नबुझाएको जिल्ला निर्वाचन कार्यालय झापाले जनाएको छ । खर्च विवरण बुझाउनेमा प्रदेशसभाका ६८ र प्रतिनिधिसभाका ४५ उम्मेदवार छन् । उनीहरूले आयोगले तोकेको सीमासम्म मात्र खर्च भएको विवरण बुझाएको निर्वाचन अधिकृत गोपाल आचार्यले जानकारी दिए । एमाले अध्यक्ष केपी शर्मा ओलीसहित विभिन्न दलका शीर्ष नेता उठेको क्षेत्रमा मोटै रकम खर्च भएको चर्चा चलेको थियो । तर, खर्च विवरणमा भने प्रतिनिधिसभाका उम्मेदवारको २५ लाखभन्दा कम मात्र खर्च भएको उल्लेख छ । क्षेत्र नम्बर ३ मा कांग्रेसका कृष्णप्रसाद सिटौला, ५ मा एमाले अध्यक्ष ओली, १ मा माओवादी केन्द्रका सुरेन्द्रकुमार कार्की र सोही क्षेत्रबाट कांग्रेसका विश्वप्रकाश शर्माले करोड हाराहारी खर्च गरेको चर्चा चलेको थियो । जस्तै खर्च विवरण भए पनि प्रक्रिया पूरा गर्नुपर्ने बाध्यता रहेको निर्वाचन अधिकारी बताउँछन् । ओलीले २४ लाख एक हजार एक सय ६०, सिटौलाले २२ लाख ६८ हजार, कार्कीले २४ लाख १० हजार र शर्माले २१ लाख ६८ हजार मात्र खर्च भएको विवरण बुझाएको निर्वाचन कार्यालयले जनाएको छ । ओलीले पुस १३ गते, सिटौलाले ४ गते, कार्कीले १२ गते र शर्माले १३ गते नै प्रतिनिधिमार्फत खर्च विवरण बुझाएका थिए । समयमा निर्वाचन खर्च विवरण नबुझाउनेमा साना दलका उम्मेदवार बढी छन्, उनले भने, बिहीबार अन्तिम मिति भए पनि सार्वजनिक बिदा परेकाले शुक्रबारसम्म पनि विवरण लियौं । प्रतिनिधिसभातर्फका उम्मेदवारमा सबैभन्दा कम ५० हजारसम्म खर्च विवरण बुझाउने उम्मेदवार रहेको निर्वाचन कार्यालयले बताएको छ । ५० हजार खर्च विवरण बुझाउनेमा एकीकृत राप्रपा राष्ट्रवादीका वृजकिशोर ठाकुर छन् । अन्य उम्मेदवारले सोभन्दा बढी र २५ लाखभन्दा मुनिको खर्च विवरण बुझाएका छन् । आयोगले प्रतिनिधिसभातर्फ उम्मेदवारले २५ लाख र प्रदेशसभातर्फ १५ लाखसम्म खर्च गर्न पाउने सीमा तोकेको थियो । उम्मेदवारले बुझाएको खर्च विवरण पत्यार लागे पनि नलागे पनि केन्द्रमा पठाउने आचार्यले बताए । दलहरूले आयोगको नियमलाई पछ्याउन थालेकाले जस्तै खर्च विवरण भए पनि प्रक्रिया पूरा गर्नुपर्ने बाध्यता रहेको उनको भनाइ छ । उनका अनुसार खर्च विवरणको विषयमा अनुगमन गर्ने, बिल भर्पाइ माग्ने अधिकार आयोगलाई भएकाले विवरण सही या गलत जे भए पनि आयोगले निर्णय गर्नेछ । खर्च विवरण नबुझाउने उम्मेदवारलाई आयोगले जरिवाना गर्ने उनले बताए ।"
कार्यभार सम्हाल्न प्रदेश प्रमुख विराटनगरमा,"विराटनगर : प्रदेश १ का प्रमुख प्राडागोविन्द सुब्बा कार्यभार सम्हाल्न प्रदेश राजधानी विराटनगर आइपुगेका छन् । सुब्बाले प्रदेश रराजधानीको मागलाई हिंसात्मक रुपमा अघि नबढाउन पनि सुझाव दिएका छन् । शनिबार अपरान्ह ४ बजे काठमाडौंबाट विराटनगर विमानस्थल झरेका सुब्बाले मुलुक अब संघीय गणतन्त्रको संस्थागत कार्यान्वयनतर्फ अघि बढेको बताउँदै यो सुखद क्षणमा आफूले प्राप्त गरेको जिम्मेवारी निष्ठापूर्वक पूरा गर्ने बताए । राजधानीको विषयलाई धेरै ठूलो विवाद बनाइन सबैले शान्तिपूर्ण तरिकाले आफ्नो माग राख्न पाउने तर आफ्नो अधिकारको प्रयोग गर्दा अरुको अधिकार हनन् हुनु हुन्न भन्ने मान्यताचाहिँ बुझ्नु पर्ने सुझाव उनको छ । हरेक जिल्लाका नागरिकले प्रदेश राजधानी मेरै जिल्लामा होस भन्ने चाहना राख्न पाउँछन् तर गैरकानुनी र हिंसात्मक ढंगले अघि बढ्नु हुन्न, प्रदेश १ का प्रमुख सुब्बाले भने, अहिले अस्थायीमात्र तोकिएको र संविधानअनुसार भएकाले प्रदेश सभाले फेरि निर्णय गर्न र हेरफेर गर्न सक्ने भएकाले अत्तालिनु पर्दैन । आफू प्राध्यापन पेशामा रहँदा पनि जिम्मेवार भएर काम गरेकाले नयाँ परिस्थितिमा पाएको जिम्मेवारीलाई पनि त्यसरी नै पूरा गर्ने उनको भनाइ छ । उनले भने,मुलुकले क्रमिक रुपमा फड्को मारेको छ, निर्वाचनहरु भएका छन् । अब सबै राम्रो हुन्छ भन्ने अपेक्षा गरौं । सुब्बाले अहिले भएकै भौतिक पूर्वाधार तथा संरचनालाई नै सदुपयोग गरेर प्रदेश सभा, मुख्यमन्त्री तथा प्रदेश प्रमुखका कार्यालयलाई अघि बढाइने बताउँदै नभएका विषयवस्तु मिलाउने र दोधारमा नपर्ने पनि स्पष्ट गरे । संविधान, नियम कानुन बनिसकेको र बन्ने क्रममा पनि रहेकोेले आफूले त्यसैलाई आधार मानेर काम गर्ने सुब्बाले बताए । आइतबार नै प्रदेश सभासदको सपथ गराएर प्रदेश सभाको बैठक गर्ने र अन्य प्रक्रिया यथाशक्य चाँडो सुरु हुने सुब्बाले स्पष्ट गरे । सुब्बालाई स्वागत गर्न विमानस्थलमा समर्थकको निकै ठूलो घुइँचो थियो । उनलाई फूलमाला लगाएर स्वागत गरिएको छ ।"
एउटै बाटोमा हिँडिसकेपछि किन चाहियो दुई पार्टी ?,"काठमाडौं: पूर्व प्रधानमन्त्री तथा नेकपा माओवादी केन्द्रका अध्यक्ष पुष्पकमल दाहाल प्रचण्डले नेपाली राजनीतिक इतिहासमा एमाले र माओवादी एकअर्काका पुरकको रहेको बताएका छन् । माओवादी केन्द्रसम्वद्ध जनसांस्कृतिक महासंघ, नेपालले केन्द्रीय कार्यालय पेरिसडाँडामा गरेको कार्यक्रममा बोल्दै प्रचण्डले यसो भनेका हुन् । २०१९ सालपछि कम्युनिष्ट आन्दोलन विभाजित भयो, त्यसपछि अलगअलग कम्युनिष्ट पार्टी देखिए', उनले भने, '२०२५ मा मोहनविक्रम सिंहले केन्द्रीय न्यूक्लियस गठन गर्नुभयो भने २०२८ सालमा पुष्पलालले कोओर्डिनेशन केन्द्र । अहिलेको एमाले कोओर्डिनेशन केन्द्र र माओवादी केन्द्र केन्द्रीय न्यूक्लियसको धारा हो । इतिहासमा यी दुई धाराले एकअर्काको अस्तित्व रक्षाका लागि पुरकको भूमिका खेल्दै आएका छन् । जनयुद्धको प्रसंग कोट्याउँदै प्रचण्डले त्यसबेला माओवादी प्रतिक्रियावादीको निशानामा परेको जिकिर गरे । जनयुद्ध एकपछि अर्को विजयतिर गयो, त्यसपछि प्रतिक्रियावादीहरुको निशानामा माओवादी पर्यो । पहिले निशानामा एमाले थियो । तर, अब माओवादी नै निशाना बन्यो, प्रचण्डले भने, २०५७ को राष्ट्रिय सम्मेलनपछि प्रतिक्रियावादीले हामीलाई नै निशाना बनाए, उनीहरुले एमालेलाई मित्र र हामीलाई दुष्मन देख्न थाले, त्यसले एमालेको रक्षा गर्यो । इतिहासमा नियतमा नभए पनि वस्तुगत रुपमा एमालेले माओवादी र माओवादीले एमालेको रक्षा गर्न वस्तुगत भूमिका खेल्यो ।' ०४९ सालमा मदन भण्डारीले जनताको बहुदलीय जनवादको प्रस्ताव अघि सारेको प्रसंग निकाल्दै दाहालले त्यसले कम्युनिष्ट आन्दोलनलाई कमजोर नपारेको जिकिर गरे । 'विश्वभरी कम्युनिष्ट आन्दोलन रक्षात्मक अवस्थामा थियो, त्यस्तो परिस्थितिमा कम्युनिष्ट आन्दोलनलाई बचाउन उहाँले बहुदलीय जनवादको प्रस्ताव अघि सार्नुभयो', उनले भने, 'अहिले एमाले र माओवादी अलगअलग पार्टी हुनुपर्ने कारण नै म देख्दिनँ । हामीले पनि ८, १० वर्ष शान्तिपूर्ण रुपमै समाजवादको तयारी गर्ने भनेका छौं, उहाँहरु पनि त्यही भन्नुभएको छ, समान राजनीतिक कार्यदिशा भएपछि अलगअलग पार्टीको अस्तित्व राख्नु उचित हुँदैन । प्रचण्डले नयाँ बन्ने पार्टीको बैचारिक कार्यदिशाबारे अहिले बहस भइरहेको पनि जिकिर गरे । 'हामीले माओवाद छोडेका छैनौं, उहाँहरुले पनि जनताको बहुदलीय जनवाद छोड्नुभएको छैन, नेपालको राजनीतिक क्रान्तिमा माओवादको भूमिका छ भन्ने कुरामा एमालेका नेताहरु पनि सहमत हुनुहुन्छ', उनले थपे, 'हामी पनि बहुदलीय राजनीतिक प्रतिस्पर्धामा आएका छौं । अबको वैचारिक संश्लेषण कसरी गर्ने ? भन्ने हामी छलफलमा छौं । हिजोबाट वैचारिक विषयमा छलफल सुरु भएको छ ।' जनयुद्धको भूमिका र योगदानबारे एमाले र आफूहरुबीच विवाद नभएको उनले बताए । 'एकले अर्काको पूर्ण सम्मान गरेर र अहिलेको परिस्थिति सुहाउँदो वैचारिक कार्यदिशा बनाएर हामी अघि बढ्छौं', उनले भने, 'यसमा कसैले शंका गर्नु पर्दैन । एमालेमाओवादी एकतालाई लिएर केही समूहबाट भइरहेको विरोधको पनि उनले कडा आलोचना गरे । केही साथीहरु एकताको विरोध गर्दै हुनुहुन्छ, त्यसको कुनै औचित्य छैन । जनताले एकता चाहेका छन्, एमालेमाओवादी एकताबाट प्रतिक्रियावादीहरु आत्तिएका छन्, प्रचण्डले भने, जनता खुसी हुँदा उहाँहरु किन निरास हुनुभयो ? राजनीतिक स्थिरता, समृद्धि र समाजवाद आउँदा उहाँहरुलाई के घाटा हुन्छ ? बुझेको छैन । आफू लागेका विषय खुल्ला फोरममा छलफल गर्न छोडेर एकता र बहसबाट भाग्ने क्रान्तिकारी हुन सक्दैन ।"
