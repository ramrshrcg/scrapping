शीर्षक,विवरण
मौन अवधिको जिम्मेवारी,"सोमबार बेलुका १२ बजेबाट दोस्रो चरण निर्वाचनको निम्ति निर्वाचन आयोगले तोकेको मौन अवधि सुरु भएको छ । मौन अवधिको अर्थ कुनै पनि दल वा व्यक्तिको पक्ष वा विपक्षमा मत माग्न नपाउनु, माग्ने समयसीमा सकिनु वा पक्षविपक्षमा प्रचारबाजी गर्न नपाइनु हो । यो प्रावधान जनतालाई आफ्नो भविष्यका बारेमा शान्तिपूर्वक निर्णय गर्नका लागि छुट्याइएको समय हो । मतदानअघि धेरै खालका विचार, आग्रह, अनुरोध, नमस्कार, आश्वासन जनताले नेता र दलबाट सुन्नुपर्ने हुन्छ । मौन अवधिले त्यस्ता खालका सबै कृत्य सकाएर मतदातालाई उनीहरूकै विवेकमा छोडिदिन्छ । तर हाम्रोमा यो अवधि नै सबैभन्दा निर्णायक घडी भएको ठान्दै सबै नेताकार्यकर्ताले अनेक प्रपन्च गर्ने हथकन्डा अपनाउने प्रचलन छ, तर त्यो अनुचित र आपत्तिजनक छ । गत स्थानीय र पहिलो चरणको प्रदेश तथा प्रतिनिधिसभा चुनावको मौन अवधि मा आचारसंहिताको घोर उल्लंघन र त्यसमा निर्वाचन आयोगको मौनताले यस पटकको मौन अवधिमा पनि त्यस्तै हुने त होइन भन्ने संशय छ । मौन अवधिमा पनि प्रचारप्रसार नरोकिएको मात्रै होइन, चुनावको अघिल्लो रात कतिपय गाउँठाउँमा ठूला भोजभतेर भए । कतिपय तटस्थ मतदातालाई यही बेला फोन गरेर, भेटेर वा अन्य खालका प्रलोभन देखाएर भोट मागिए । मौन अवधि होस् या अन्य चुनावअघिको जुनसुकै समय, मतदातालाई झुक्याएर मत माग्नु आफैंमा अनुचित हो, आचारसंहिताविपरीत हो । तर मौन अवधि भन्दाभन्दै त्यसकै ठाडो उल्लंघन लोकतन्त्रका लागि लज्जाको विषय हो । प्रदेश तथा प्रतिनिधिसभाको पहिलो चरणको चुनावमा कतिपय कार्यकर्ताले मात्र होइन, उम्मेदवारले समेत भोट दिन लाइन लागेका मतदातालाई भेट्दै भोट मागे । अरूले भोट मागेपछि हामीले पनि त्यसो गर्न केको अप्ठ्यारो ? भन्ने चिन्तनले कतिपयले मौन अवधिको संवेदनशीलतालाई बेवास्ता गर्दै यस अवधिको मर्मलाई पालना गरेनन् । सुरक्षाकर्मी, पर्यवेक्षक र मिडियाबाहेकका सवारी साधन चल्ने चुनावकै दिन बुथबुथ डुलेर भोट माग्ने उम्मेदवारमाथि भने यसपटक आयोगले निगरानी राखोस् । त्यस्तै, चुनावका दिन कतिपय जिल्लामा मृतक र विदेश गएका व्यक्तिका नाममा समेत भोट मागिएका कुरा आएका छन् । यदि त्यस्तो भएको हो भने यसबाट कसरी बच्नेबचाउने, आयोगले तयारी गरोस् । त्यस्तै, राम्रोसँग मत हाल्न नसक्ने कतिपय वृद्धवृद्धाले आफूले इच्छाएको व्यक्ति लिएर मतदान गर्न जाने प्रचलन छ । धेरैजसो मतदान केन्द्रमा सर्वदलीय सहमतिमा त्यस्तो हुने गरेको छ, तर आँखा नदेख्ने र पार्टीको चिन्हबारे राम्रोसँग उनीहरूले भेउ नपाउने हुँदा आफन्तले समेत वृद्धवृद्धाको मत उनीहरूको भावनाविपरीत हालिदिने गुनासो सुनिएका छन् । यस्तो अवस्थामा सुरक्षाकर्मी, इच्छाइएको व्यक्ति र वृद्धवृद्धाको रोहवरमा मतदान गराइनु उत्तम विकल्प हुनसक्छ । त्यसबारे आयोगले मतदानमा जुटेका कर्मचारी, सुरक्षाकर्मी तथा दलका स्थानीय प्रतिनिधिलाई तत्काल जानकारी गराउँदा उपयुक्त हुनेछ । आजका युगमा धेरै मतदाता, दल र मतदाताबारे बेखबर छैनन् । तिनले कसलाई मतदान दिनेनदिनेबारे जे निर्णय गर्नुपर्ने हो गरिसकेका छन् । यसर्थ, मतदातालाई प्रभावित पार्नेगरी कुनै पनि गतिविधि हुनु उचित होइन । यसमा दल र नेता स्वयं जिम्मेवार बन्नुपर्छ र आयोगले ती माथि सुक्ष्म निगरानी गर्नु आवश्यक छ । मौन अवधिको संवेदनशीलतालाई सम्बन्धित दलहरूले बुझेर पालना गर्न सके मात्रै यसको सार्थकता र औचित्य सिद्ध हुन्छ ।"
माओवादी र समाजवादी मिले,"काठमाडौं : नेकपा (माओवादी केन्द्र्र) र समाजवादी जनता पार्टीबीच पार्टी एकीकरण भएको छ। चितवनमा आयोजित एक कार्यक्रममा वीच यी दुई पाटीबवीच पार्टी एकीककरणको घोषणा भएको हो। अग्रगमनका मुद्दामा दुई पार्टीका वीच समान धारणा रहेकोले पार्टी एकता गरिएको दुवै पार्टीका अध्यक्षले जारी गरेको संयुक्त विज्ञप्तिमा उल्लेख छ। समाजवादी जनता पार्टीले स्थानिय तह निर्वाचन र प्रतिनिधिसभा तथा प्रदेशसभा निर्वाचनमा माओवादी केन्द्रको निर्वाचन चिन्हमा चुनाव लड्ने गरी एकल निर्वाचन चिन्ह लिई चुनावमा सहभागी भएको थियो। जनताको चाहना, नेता कार्यकर्ताको भावना र राष्ट्रको आवश्यकतालाई दृष्टिगत गरी राजनीतिक स्थायित्व, शान्ति , सुसासन, विकास र समृद्दिका लागि एउटै कम्युनिष्ट पार्टी निर्माण गर्ने लक्ष्यका साथ पार्टी एकीकरणको गरिएको समाजवादीका अध्यक्ष प्रेमबहादुर सिंहले जानकारी दिए।"
महिला उम्मेदवार एक तिहाइभन्दा कम,"काठमाडौं: संविधानले संघीय संसद्मा एक तिहाइ सदस्य महिला उम्मेदवार हुनुपर्ने बाध्यकारी व्यवस्था गरे पनि दलले प्रतिनिधिसभामा दिएको उम्मेदवारीको तथ्यांकले भने ठीक विपरीत देखाएको छ। संविधानमा संघीय संसद्मा प्रतिनिधित्व गर्ने प्रत्येक राजनीतिक दलबाट निर्वाचित कुल सदस्य संख्याको कम्तीमा एक तिहाइ महिला हुनुपर्ने अनिवार्य व्यवस्था छ। उम्मेदवारी नै नदिई निर्वाचित हुने कल्पना संविधानले गरेको छैन। प्रतिनिधिसभा गठनसम्बन्धी संविधानको धारा ८४ उपधारा ८ ले संघीय संसद्मा प्रतिनिधित्व गर्ने प्रत्येक राजनीतिक दलबाट निर्वाचित कुल सदस्य संख्याको कम्तीमा एक तिहाइ सदस्य महिला हुनुपर्ने व्यवस्था गरेको छ। संविधानले महिलाको मौलिक हक एवं स्वतन्त्रतालगायत हकको ग्यारेन्टी गरेको अवस्थामा एक तिहाइ सदस्य महिला अपुग हुँदा संघीय संसद् अपूर्ण हुनेछ। महिला प्रतिनिधित्व सुनिश्चित गर्न कानुनले महिला उम्मेदवारको धरौटीमा छुटको व्यवस्था पनि गरेको छ। राजनीतिक दलसम्बन्धी ऐन, २०७३ को दफा १५ (४) ले पनि महिलाको समावेशीकरणलाई मूर्तरूप दिन दलका सबै तहको समितिमा समेत कम्तीमा एक तिहाइ महिला सदस्य हुनै पर्ने व्यवस्था गरेको छ। महिलाले उम्मेदवारी दिएर पनि निर्वाचित हुन नसके राजनीतिक दलले समानुपातिकबाट भए पनि संख्या पुर्याउनुपर्ने हुन्छ। संघीय संसद्को कुल दुई सय ७५ सिटमध्ये एक सय ६५ निर्वाचन क्षेत्रबाट पहिलो हुने (सबैभन्दा बढी मत पाउने) निर्वाचित हुने प्रणालीबमोजिम एक सय ६५ र समानुपातिकमा एक सय १० जना सदस्य छन्। संविधानले प्रत्यक्षतर्फका एक सय ६५ मध्ये एक तिहाइ महिला निर्वाचित हुनुपर्ने उल्लेख गरेको छ। जसअनुसार एक तिहाइ नै महिलाको उम्मेदवारी अनिवार्य हुन्छ। महिला उम्मेदवार नै थोरै उठाएको अवस्थामा निर्वाचित हुनेका संख्या पनि स्वतः थोरै हुने देखिन्छ। महँगो निर्वाचन प्रणाली भयो, दललाई महिलाले चुनाव जित्दैनन् भन्ने छ,' माओवादी केन्द्रकी केन्द्रीय सचिवालय सदस्य अमृता थापा भन्छिन्, वाम गठबन्धन भइसकेपछि त महिला छुट्नु स्वाभाविक नै भयो । संसद्मा एक तिहाइ पुगेन भने संवैधानिक संकट हुन्छ।' थापाले प्रत्यक्षबाट सम्भव नभए समानुपातिक र राष्ट्रियसभाबाट भए पनि पुर्याउनै पर्ने बताइन्। समानुपातिकका सबै सिटमा महिला पठाउँदा पनि एक तिहाइ पुग्दैन,' माओवादी केन्द्रको भगिनी संस्था अखिल नेपाल क्रान्तिकारी महिला संघकी अध्यक्षसमेत रहेकी थापाको भनाइ छ। सत्ताधारी दल कांग्रेसकी निवर्तमान सांसद कमला थापाले पनि एक तिहाइ उम्मेदवारीसम्म पनि दिन नसक्दा संविधानकै उल्लंघन भएको बताइन्। महिला उम्मेदवारीमा दलले अराजनीतिक निर्णय र अवैधानिक हस्तक्षेप गरेको आक्रोश उनको छ। थापा भन्छिन्, महिला उम्मेदवारीले संविधानको उद्देश्य पूरा भएको छैन। यसले चुनावको वैधतामै प्रश्न उठाएको छ। दलहरूको घमण्डका कारण आधा आकाश ओगट्ने महिलाको प्रतिनिधित्व न्यून हुने अवस्था आएको हो।' उनले प्रत्यक्षतर्फ एक तिहाइ महिला उम्मेदवार नदिएर संविधान मिचेको दाबीसहित सर्वोच्च अदालतमा रिटसमेत हालेकी छन्। सबै दल र स्वतन्त्र गरी प्रत्यक्षतर्फ कुल एक सय ४६ र समानुपातिकतर्फ दुई सय ४० जना महिला उम्मेदवार छन्। दुवैतर्फको संख्या जोड्दा पनि ठूला दलको समेत महिला उम्मेदवारी ५ प्रतिशतभन्दा थोरै हुन आउँछ।"
उपत्यकामा बम आतंक,"काठमाडौं: प्रतिनिधि र प्रदेशसभा चुनाव नजिकिँदै जाँदा उपत्यकामा बम आतंक चर्केको छ। सोमबार मात्रै राजधानीका तीन स्थानमा बम फेला परेको छ। बूढानीलकण्ठ नगरपालिका चपली हाइटमा बम विस्फोट हुँदा कांग्रेस नेता गगन थापासहित १२ घाइते भए। गगन चपली हाइटमा घरदैलो कार्यक्रम गरिरहेकै बेला बम विस्फोट भएको थियो । विस्फोट नेत्रविक्रम चन्द विप्लव' नेतृत्वको माओवादीले गराएको आशंका प्रहरीले गरेको छ। सोमबारै लाजिम्पाटस्थित एभरेष्ट बैंकअगाडि राखिएको बम सेनाले डिस्पोज गरेको छ । त्यस्तै, वनस्थली एकलटारस्थित पूर्वमन्त्री जीवनबहादुर शाहीको निवासअगाडि अज्ञात समूहले बम राखेको थियो । सेनाको डिस्पोज टोलीले बम डिस्पोज गराएको महानगरीय प्रहरी परिसर टेकुले जनाएको छ । प्रहरीले बम राख्ने र पड्काउने व्यक्तिको पहिचान नभए पनि विप्लवका कार्यकर्ताले घटना गराएको आशंका प्रहरीले गरेको छ। उता, ललितपुरस्थित च्यानडाँडा जंगलमा राखेको प्रेसरकुकर बम सेना र प्रहरीले डिस्पोज गरेका थिए। महानगरीय प्रहरी परिसर टेकुका प्रमुख एसएसपी रवीन्द्र धानुकले चुनाव बिथोल्ने समूहले विस्फोट गराएको र प्रहरीले शंकास्पद ४२ जनालाई पक्राउ गरेको बताए। उनले भने, बम रिमोटबाट विस्फोट गराएको आशंका छ । किल्टी वा प्रेसरकुकर बममध्ये एउटामा इम्प्रोभाइज विस्फोट गराइएको हो। पक्राउ परेकामाथि अनुसन्धान भइरहेको छ।' उनले काठमाडौंमा उच्च सुरक्षा सतर्कता अपनाइएको बताए। राजधानीका अधिकांश युनिटका प्रहरी यतिबेला सडकमा खटिएका छन्।"
स्थानीय तह विप्लव समूहको कब्जामा,नेपालगन्ज : नेपाल कम्युनिस्ट पार्टी (विप्लव समूह) का कार्यकर्ताले डोल्पाका दुई वटा गाउँपालिकाको कार्यालय कब्जामा लिएका छन् । साइनबोर्ड टाँगेर कब्जा जनाएका हुन् । आइतबार जिल्लाको जगदुल्ला र मुड्केचुला गाँउपालिकाको कार्यालयमा पार्टीको झण्डा र साइनबोर्ड राखेर कब्जा गरेको हो । सो क्रममा गाउँपालिकाका साइनबार्ड र झण्डा हटाइएको स्थानीयले जानकारी दिएका छन् तर प्रहरीले भने गाउँपालिका कब्जा नभएको दाबी गरेको छ । घटनास्थल पुग्दा साइन बोर्ड र झण्डा नभएको प्रहरी नायव उपरीक्षक हरिप्रसाद शर्माले जानकारी दिए।निर्वाचन सकिएको केहि दिनदेखि मु्ड्केचुला र जगदुल्ला गाँउपालिकामा विप्लव कार्यकर्ताले विभिन्न गतिविधिहरू बढाउँदै लगेको स्थानीयले बताएका छन् ।सरकार जनवादी सत्ताको बाधक बने पनि जनसंघर्षमार्फत जन प्रतिनिधिहरूलाई काबारही गर्ने चेतावनी दिएपछि स्थानीय तहमा निर्वाचित जनप्रतिनिधि र नागरिक त्रसित बनेका छन् ।
बाँदरमुढे घटनामा सहमति भएको छैन्ः पीडित,"काठमाडौं: द्वन्द्वपीडित साझा चौतारीले मानवताविरुद्धको गम्भीर अपराध मानिएको चितवन बाँदरमुढे घटनालाई निर्वाचनको मुखमा मसला बनाइएको' भन्दै उक्त विषयमा कुनै सहमति नभएको स्पष्ट पारेका छन् । चुनावका बेला द्वन्द्वपीडितलाई विभिन्न बहानामा फुटाउने र तर्साउने काम गरिएको भन्दै चौतारीले दुःखसमेत व्यक्त गरेको छ। द्वन्द्वका बेला तत्कालीन माओवादी विद्रोहीबाट थापिएको धराप विस्फोट हुँदा चितवन माडीको बाँदरमुढेमा यात्रुवाहक बसमा सवार ४३ जना सर्वसाधारणको मृत्यु भएको थियो । त्यहाँका पीडितसँग माओवादी केन्द्रका नेता पुष्पकमल दाहालले गरेको भनिएको सहमति गलत प्रचार मात्र भएको चौतारीले प्रस्ट्याएको छ । साझा चौतारीमा द्वन्द्वकालीन बेला राज्य र माओवादीबाट पीडित दुवै पक्ष आबद्ध छन्। नयाँ संविधान जारी भएपछि भएको पहिलो आमनिर्वाचनमा मतदान हुन केही समय मात्र बाँकी रहँदा माओवादी केन्द्रका अध्यक्ष पुष्पकमल दाहालले बाँदरमुढे घटनाका पीडितसँग सहमति गरेको भन्ने समाचारले द्वन्द्वपीडित साझा चौतारीको गम्भीर ध्यानाकर्षण भएको छ', चौतारीका अध्यक्ष सुमन अधिकारीद्वारा सोमबार जारी विज्ञप्तिमा भनिएको छ, यस सम्बन्धमा बाँदरमुढे घटना पीडित समितिका कुनै पनि पदाधिकारीले माओवादी केन्द्रका अध्यक्ष दाहालसँग नभेटेको र कुनै सम्झौता गरेको छैन ।' बाँदरमुढे घटनाका पीडितलाई तर्साइएको, धाकधम्की दिइएको र निगरानीमा राखिएको भन्दै आएका समाचारले पीडितलाई थप चिन्तित बनाएको विज्ञप्तिमा उल्लेख छ । पीडितको सुरक्षा र संरक्षण राज्यको दायित्व हो, न्यायको अनुभूति गर्नुपर्ने पीडितले नै धाकधम्कीको सामना गर्नुपर्यो भने राज्य र राजनीतिक दलको संक्रमणकालीन न्यायप्रतिको प्रतिबद्धता झुटो सावित हुन्छ', चौतारी अध्यक्ष अधिकारीले भने । केही पीडितलाई व्यक्तिगत रूपमा भेटी चुनावी आश्वासन दिने कार्यले देशभरका द्वन्द्वपीडितलाई न्याय सुनिश्चित नहुने चौतारीले जनाएको छ । बृहत् शान्तिसम्झौताको ११ वर्ष बित्दा पनि द्वन्द्वपीडितलाई उपेक्षा गरिएको, आफ्नो स्वार्थअनुकूल प्रयोग गर्न खोजिएको, सर्वोच्च अदालतको आदेशको अनादर गरिएको, सत्य स्थापना र मानवअधिकार उल्लंघनमा संलग्नलाई सजाय नदिएकाले मानवअधिकार, विधिको शासन र संक्रमणकालीन न्यायप्रतिको प्रतिबद्धतामा गम्भीर आशंका उत्पन्न भएको चौतारीले जनाएको छ ।"
१२ वर्षदेखि न्याय खोज्दै बाँदरमुढेपीडित,"माडी (चितवन): देवेन्द्रपुरकी ३८ वर्षीय यमकला च्वाईलाई बाँदरमुढे घटना सम्झँदा अझै कहाली लाग्छ। गर्भ परीक्षण गराउन जाने क्रममा उनी घटनामा परेकी थिइन्। चार महिनाको गर्भ परीक्षण गराउन वसन्तपुर जान लाग्दा बसमा चढेको केही समयमै बम विस्फोट भएको थियो । त्यतिबेला उनी २६ वर्षकी थिइन् । एक महिना छाउनीमा उपचार गराएर घर फर्किएकी उनले आफू अझै काम गर्न सक्ने अवस्थामा नरहेको बताइन् । त्यसबेला गर्भमा रहेकी छोरीमा पनि शरीर फुल्ने, आँखा पोल्ने, आँसु आइरहने समस्या रहेको यमकलाले जानकारी दिइन् । न्याय माग्दा माग्दै १२ वर्ष बित्यो', यमकलाले भनिन्, काम गरेर खान सक्दिनँ । बच्चा अपांगजस्तै भएको छ । पीडितको माग पूरा भयो भन्छन्, हामीलाई केही थाहा छैन ।' निर्वाचन नजिकिदै जाँदा आफूहरूले असुरक्षित महसुस गरेको उनको गुनासो छ । घटनाका पीडितले न्याय माग्दा असुरक्षित हुनुपरेको उनको भनाइ छ। बाँदरमुढे पीडितले सुरुदेखि नै न्यायको मुद्दा अघि सारेका थिए । दोषीलाई कारबाही हुनुपर्ने मागसहित घाइतेको उपचार, क्षतिपूर्ति र जीविकोपार्जनका आधार माग गरेका थिए। १२ वर्षदेखि न्यायका लागि लडेका उनीहरू अझै लडिरहेका छन्। तर, अझै माग पूरा हुन सकेको छैन। अधिकांश घाइते काम गरेर खान नसक्ने अवस्थामा छन् । उनीहरूले उपचार खर्चसमेत पाएका छैनन्। उक्त क्षेत्रबाट प्रतिनिधिसभाका उम्मेदवार माओवादी केन्द्रका अध्यक्ष पुष्पकमल दाहालले पीडितलाई मनाउन निकै कोसिस गरेका छन् । आफ्ना प्रतिनिधिमार्फत कुरा गर्न लगाए पनि उनीहरूले न्यायको मागमा पछि हट्न नसक्ने अडान गरेपछि कुरा मिल्न नसकेको बताइएको छ। पीडितले पटकपटक दबाब आएको बताएका छन्। विभिन्न प्रलोभनमा पारेर घटना बिर्साउन खाजेको बाँदरमुढे घटना पीडित संघर्ष समितिका अध्यक्ष मुक्तिनाथ न्यौपानेको आरोप छ। न्यायसहित परिपूरण नै मुख्य माग हो', न्यौपानेले भने, न्यायका लागि सयौं वर्ष बित्न सक्छ । हामी सकिए हाम्रा सन्तानले लड्नेछन् ।' घटनामा परी न्यौपानेकी श्रीमतीको ज्यान गएको थियो । घटनामा ज्यान गुमाएकाको परिवार र घाइतेले आफ्नो माग पूरा गराउन बाँदरमुढे घटना पीडित संघर्ष समिति बनाएका थिए । समितिलाई थाहै नदिई माओवादी केन्द्रका अध्यक्ष पुष्पकमल दाहालले पीडितमध्येका ५ जनालाई भेटेर ३ बुँदे प्रतिबद्धता पत्रमा हस्ताक्षर गरेको विषयमा अहिले विवाद देखिएको छ । माडी नगरपालिका कार्यालयभित्र पीडितसँग दाहालले छलफल गरेका थिए । घटनामा ज्यान गुमाउनेका परिवारलाई काम गर्न सक्नेलाई रोजगारी, नसक्नेलाई जीवनवृत्ति र बालबालिकाको पठनपाठनको व्यवस्था, घाइतेलाई औषधोपचारको व्यवस्था गर्ने सम्झौतामा उल्लेख छ । बाँदरमुढे घटनाका मृतकको सम्झनामा १० बिघा जग्गामा स्मारक, चिडियाखाना, नमुना संग्रहालय बनाउने सहमतिसमेत भएको छ । प्रतिबद्ध पत्रमा उल्लेख भएअनुसार पीडित परिवारको आर्थिक क्षति, उपचार खर्च र बालबालिकाको शिक्षा खर्चको विषयमा माग सम्बोधनका लागि घटनापीडित परिवारबाट तीन जना, माओवादी केन्द्रका तीन जना रहने भनिएको छ । माओवादी केन्द्रले गरेको सहमतिमा माडी नगरपालिकाको प्रतिनिधि रहने बताइएको छ । यसबाट पीडितको माग सम्बोधन भएको माओवादी केन्द्रका अध्यक्ष पुष्पकमल दाहालले बताए । तर, घटनाका अन्य पीडितले आफूसँग छलफल नगरी पीडितको नाममा आफ्नो दल निकटकालाई हस्ताक्षर गराएर पीडितलाई विभाजित गर्न खोजेको समितिका उपाध्यक्ष कृष्ण अधिकारीको आरोप छ । सुरुदेखि नै हाम्रो पहिलो माग भनेको न्याय हो तर उहाँहरूले न्यायबाहेक अरू माग भनेपछि कुरा नमिलेको हो', अधिकारीले भने, न्याय हराएपछि औषधोपचारको के काम ? ' पीडितले निर्वाचनका बेला आफू अझ असुरक्षित भएको गुनासो गर्दै स्वतन्त्रतापूर्वक बाँच्न पाउने अधिकार सुरक्षित गर्न आग्रहसमेत गरेको छ । ०६२ साल जेठ २३ गते तत्कालीन विद्रोही नेकपा माओवादीले सर्वसाधारण चढेको बसमा माडीको बादरमुढे खोलामा बम विस्फोट गराएको थियो ।"
बुलेट ट्रेन' झैं कुद्न खोज्दा केही सेकेन्डले बाँचे',"काठमाडौं: हामी बुलेट ट्रेनको गतिमा कुदनुपर्छ है' ४० वर्षीय गगनकुमार थापाले भोलानाथ लामिछानेसहित आफ्नो वरपरका युवा कार्यकर्तालाई जोस्याए । बिहानै सात बजेदेखि बूढानीलकण्ठ क्षेत्रमा घरदैलो गर्ने पूर्वनिर्धारित कार्यक्रमलाई उनी आफैंले स्थगन गर्दै मध्याह्न १२ बजेको समय मिलाएका थिए। चुनाव प्रचारको अन्तिम दिन भएका कारण उनी साढे ११ बजे निर्धारित स्थानमा हस्याङफस्याङ गर्दै पुगे । कांग्रेस युवा नेता एवं काठमाडौं क्षेत्र नं ४ का प्रतिनिधिसभा सदस्य उम्मेदवार गगनको पछिल्तिर बूढानीलकण्ठ२ का स्थानीय बासिन्दाको लर्को थियो । दाइ तपार्इं हामी जसरी कुद्न सक्नुहुन्न होला । तपार्इं अरू मिलाउँदै गर्नुस् हामी अघि कुदौं', मुटुका बिरामी लामिछानेतर्फ संकेत गर्दै उनले केही युवालाई संकेत गरे। युवाहरूलाई पछि लगाउँदै पाइला बढाए । त्यसलगत्तै बीच बाटोमा बम विस्फोट भयो । घरदैलो अभियानमा निस्केका गगनका पाइला अन्य घाइतेसँगै शिक्षण अस्पतालको आकस्मिक कक्षमा सोझिए। बूढानीलकण्ठ२ को महादेवकोलोनी नजिकै ५६ घरमा पुगेर उनले भोट मागे । त्यसपछि भद्रबस्तीमा जाने योजनाअनुरूप उनले बुलेट ट्रेनकै गतिमा पाइला चाले । आफूलाई लक्ष्य गरी रिमोट कन्ट्रोलयुक्त बम राखिएको स्थान उनले पार गरेको केही सेकेन्डमै पड्कियो । उनको पछिपछि हिँडेका कार्यकर्ता विस्फोटमा परे । धुवाँ र धुलोको मुस्लो आकाशतिर उड्यो । पछि पछि एकडेढ सय कार्यकर्ता र शुभेच्छुक थियौं होला', स्थानीय कांग्रेस नेता लामिछानेले भने, हत्तपत्त प्रहरीको कन्ट्रोल रुममा खबर गर्दै घटनास्थलतर्फ दौडे ।' घटनास्थलमा यत्रतत्र कार्यकर्ता लडेको देखेर गगनलाई सम्हालिन कठिन भइरहेको थियो । आफ्ना मान्छे वरिपरि ढलेको देखेर होला', गगन हडबडाएका थिए', प्रत्यक्षदर्शी एक युवाले भने, मलाई केही भएको छैन । घाइते साथीहरूलाई छिटो अस्पताल पुर्याऊँ भन्दै सहयोग गर्न अह्राए ।' उनलाई पनि बमका छर्राले चोट लागेको थियो । तर, आफूलाई केही नभएको बताउँदै घाइते कार्यकर्तालाई छिटो अस्पताल पुर्याउन निर्देशन दिए। सुरुमा उनले आफूलाई केही नभएको बताउँदै सबैलाई आश्वस्त पार्न खोजे । तर, कानबाट भने रगत बाहिर आइरहेको थियो । जब अरू घाइतेलाई अस्पताल पठाउने तरखर गरियो । त्यतिबेला अर्को गाडी आयो । गगनलाई पछि बसाउन खोज्दा बल्ल उसले दाइ म पछि बस्न सक्दिनँ । मलाई पनि चोट लागेको छ भनेर बोल्यो,' स्थानीय अगुवा कार्यकर्ता लामिछानेले भने, दाइ मलाई जोडले नछुनुस् भन्यो । त्यसपछि बल्ल हामीले उसको ढाड र कानमा बमको छर्राले चोट पुर्याएको थाहा पायौं।' उनी असजिलो ढंगले गाडीको अघिल्लो सिटमा बसे । उनको कानको मासुको चोक्टो उडेको कार्यकर्ताले थाहा पाए। त्रिवि शिक्षण अस्पताल, आकस्मिक विभागका प्रमुख प्राडा प्रतापनारायण प्रसादका अनुसार थापालाई ढाड र कानमा चोट लागेको छ । उनले भने, ढाडमा सुन्निएको छ । कानमा चोट लागेको छ । अवस्था सामान्य नै छ ।' नाक, कान र घाँटीरोग विशेषज्ञले कानको उपचार गर्दै टाउकोमा घुमाएर पट्टी बाँधेकै अवस्थामा उनी आकस्मिक कक्षमा रहेका घाइते कार्यकर्तालाई भेटी सम्पूर्ण उपचार गर्ने आश्वासन दिए। उपस्थित सञ्चारकर्मीसँग कुरा गर्दै यो घटनाबाट त्रसित भएर आत्मबल कमजोर नबनाउन आग्रह गरे । उनले अपिल गर्दै भने, मतदानको अधिकार प्राप्त गर्नुपर्छ । कर्तव्य पूरा गर्नबाट चुक्नुहुँदैन । मतदान गर्न नजाने हो भने हिंसाको राजनीति गर्नेलाई बल पुग्छ।' भीड बढ्दै गएपछि अस्पताल परिसरबाट गाडीमा निस्किए । केही क्षण आराम गरेलगत्तै उनले सिफलमा आयोजित चुनावी सभा सम्बोधन गर्न पाइला बढाए ।"
चुनाव अवधिभर मदिरा बिक्रीमा रोक,"धरान : स्थानीय प्रशासनले दोस्रो चरणको निर्वाचन अवधिभर सुनसरीमा मादक पदार्थ बिक्रीवितरणमा रोक लगाएको छ। जिल्ला सुरक्षा समितिको बैठकले निर्वाचन शान्तिपूर्वक सम्पन्न गर्न मंसिर २५ गतेसम्म मादक पदार्थ बिक्रीवितरणमा रोक लगाएको हो। नेत्रविक्रम चन्द विप्लव नेतृत्वको नेकपाले निर्वाचनविरोधी गतिविधि गरिरहेको तथा भारतसँग खुला सिमानाका कारण सुरक्षा चुनौती भएकाले मदिरा बिक्रीमा रोक लगाइएको एसपी विद्यानन्द माझीले जानकारी दिए। होटेल व्यवसायीले जबर्जस्ती मादक पदार्थ बिक्रीवितरण गरे पक्राउ गरी सार्वजनिक अपराध ऐनअन्तर्गत मुद्दा चलाउने उनको भनाइ छ। सुनसरीका धरान, इटहरी, तरहरा, झुम्का, कोसी ब्यारेज, दुहबीलगायत स्थानमा बढी मात्रामा मादक पदार्थ बिक्रीवितरण हुने गर्छ। निर्वाचनका बेला मादक पदार्थका कारण आपराधिक घटना बढी हुने भएकाले बिक्रीवितरणमा प्रतिबन्ध लगाइएको माझीले बताए। स्थानीय प्रशासनले बेलुका ७ बजेदेखि होटेल तथा रेस्टुराँ सञ्चालनमा पनि रोक लगाएको छ। भारतसँगको नाकासमेत स्थानीय प्रशासनले बन्द गरेको छ। सोमबारदेखि सुनसरीका भन्टाबारी, लौकही, कप्तानगन्ज, देवानगन्ज, अमडुवालगायत सबै नाका सिल गरी सीमा क्षेत्रको सुरक्षा मजबुत पारिएको प्रमुख जिल्ला अधिकारी गोपाल पराजुलीले जानकारी दिए।"
तारजाली लगाएर यसरी बन्दैछ मतगणनास्थल,"बागलुङ : मंगलबार जिल्ला समन्वय समिति बागलुङको सभाहलमा चटारो थियो। प्रतिनिधिसभा तथा प्रदेशसभा निर्वाचनको मतगणना गर्ने दिन आउनै लाग्दा तारजालीसहितका सुरक्षा प्रबन्ध मिलाउन निर्वाचन आयोगका कर्मचारी खटिएका थिए। जिल्लाका प्रतिनिधिसभाका दुई क्षेत्र र प्रदेशसभाका चार क्षेत्रको जिल्ला समन्वय समिति बागलुङको सभाहलमा गणक तारजाली भित्र र दलीय प्रतिनिधि बाहिर राखेर गणना गर्ने आवश्यक व्यवस्था मिलाइएको हो। मतदान शान्तिपूर्ण र उत्साहजनक रुपमा सम्पन्न भए पनि सम्भावित परिस्थितिलाई ध्यानमा राखेर मतगणनाका लागि तारबार जाली लगाइएको मुख्य निर्वाचन अधिकृत प्रकाश प्रसाद पण्डितले बताए। तारवार र जालीको कडा सुरक्षा घेरा भित्र आयोगका कर्मचारीले मतगणना गर्ने र तारवार बाहिर रहेका उम्मेदवारका प्रतिनिधिलाई देखाउँदै सदर गरिने उनले बताए। अहिलेको लोकतान्त्रिक व्यवस्थामा पनि तारबार लगाएर मतगणना गर्नु शोभनीय विषय हुँदै होइन, जिल्ला न्यायाधीश समेत रहेका पण्डितले भने, तर विगतका घटना र सम्भावित घटनाका विषयलाई गम्भिरतापूर्वक लिएर तारजाली लगाएर मतगणना गर्नुपर्ने अवस्था आएको हो। मतगणना स्थलमा ८ वटा सिसि क्यामरा पनि जडान गरिएको छ। यसका साथै पहिलो घेरमा नेपाल प्रहरी, दोस्रो घेरामा सशस्त्र प्रहरी र तेस्रो घेरामा नेपाली सेनालाई सुरक्षाको जिम्मा दिइएको छ। पहिलो चरण अन्तर्गत मंसिर १० गते भएको मतदानमा बागलुङमा ६५ प्रतिशत मत खसेको निर्वाचन कार्यालयले जनाएको छ। उजुरीमा मुख्य निर्वाचन अधिकृतको राय माग नेपाली कांग्रेस बागलुङले जिल्लाका तीन मतदान स्थलमा बुथ कब्जा गरी धाँधली गरेको भन्दै दर्ता गरेको उजुरी उपर निर्वाचन आयोगले मुख्य निर्वाचन अधिकृतको राय माग गरेको छ। गत मंसिर १० गतेको प्रतिनिधि र प्रदेशसभा सदस्य निर्वाचन सकिएको चार दिन पछि बिहीवार वाम गठबन्धनबाट निर्वाचनमा धाँधली भएको भन्दै कांग्रेसले उजुरी दर्ता गराएको थियो। उजुरीपछि आयोगले सम्बन्धित मतदान अधिकृतहरूको प्रतिवेदन माग गरे अनुसार मुख्य निर्वाचन अधिकृतको कार्यालय बागलुङले प्रतिवेदन पठाएको थियो। प्रतिवेदन अध्ययन तथा छलफल पछि मंगलवार फेरि मुख्य निर्वाचन अधिकृतको पनि राय माग गरेको पत्र प्राप्त भएको मुख्य निर्वाचन अधिकृत प्रकाशप्रसाद पण्डितले जानकारी दिए। जिल्लाको बरेङ गाउँपालिकाको धुल्लुबास्कोट, जैमिनी नगरपालिकाको पैयुथन्थाप र बागलुङ नगरपालिकाको भकुण्डेमा एकलौटी मतदान गरेको भन्दै कांग्रेस जिल्ला सभापति तथा क्षेत्र नम्बर १ (क) का उम्मेदवार दीपेन्द्रबहादुर थापा र प्रदेश २ का उम्मेदवार प्रकाश शर्मा पौडेलले पुनः मतदानको माग सहित उजुरी दर्ता गराएका हुन्। आफ्ना पार्टीका एजेण्ट भएपनि वाम गठबन्धनका स्थानीय नेता कार्यकर्ताले आफ्ना एजेण्टलाई धम्की दिएर धाँधली गरेको भन्दै पुनः निर्वाचन गराउन माग गरेको हो। उम्मेदवार थापाले भकुण्डे र शर्माले अन्य दुइ स्थानमा बुथ कब्जा भएको दावी गरेका छन्। आयोगको राय माग गरिएको पत्रको अध्ययनपछि सम्बन्धित मतदान स्थलमा खटिएका सुरक्षा प्रमुखहरूसँग जानकारी लिएर राय पठाउने मुख्य निर्वाचन अधिृकत पण्डितले बताए। उजुरीका विषयमा निर्वाचन आयोग मार्फत मेरो राय दिन भनिएको छ, मुख्य निर्वाचन अधिकृत पण्डितले भने, बुधवार सकेसम्म छिटो पठाएर आगामी बिहीवार साँझ ठिक ५ बजेदेखि मतगणना गर्न मिल्ने नमिल्ने निर्देशन दिन अनुरोध गर्ने तयारी छ। वाम गठबन्धन भने निर्वाचन स्वच्छ र शान्तिपूर्ण रुपमा सम्पन्न भएको चार दिन पछि उजुरी पर्नु नियोजित र पराजित मानसिकताको उपज भएको बताउँदै आएको छ। बागलुङमा नेकपा एमाले, नेकपा माओवादी केन्द्र र राष्ट्रिय जनमोर्चा बाम गठबन्धन बनाएर चुनावी मैदानमा छन् भने नेपाली कांग्रेस राष्ट्रिय प्रजातन्त्र पार्टीको समर्थनमा प्रतिस्पर्धामा छ। प्रतिनिधिसभा क्षेत्र नम्बर १ मा कांग्रेसका तर्फबाट सहकारी तथा गरिबी निवारण राज्यमन्त्री चम्पादेवी खड्का र वाम गठबन्धनबाट एमालेका सूर्य पाठक प्रतिस्पर्धामा छन् भने यस क्षेत्रको प्रदेश क मा कांग्रेसका दीपेन्द्र थापा र गठबन्धनका तर्फबाट एमालेकै इन्द्रलाल सापकोटा मैदानमा छन्। प्रदेश २ मा कांग्रेसका प्रकाश पौडेल र वाम गठबन्धनका तर्फबाट राष्ट्रिय जनमोर्चाका कृष्ण थापा चुनावी प्रतिस्पर्धामा छन्।"
बुढेसकालसम्म अधुरै भोट हाल्ने धोको,"हरिणमरी: निर्वाचनको मिति नजिकियो । भोट कसलाई हाल्ने भनी अन्तिम मन्थनमा छन् मतदाता । हरिणमरीकी ६० वर्षीया जागोदेवी चमार भने निर्वाचन नजिकिएसँगै चिन्तामा छिन् । उनका समवयीहरू भोट खसाल्न जाने तयारीमा छन् । उनले भने मतदान गर्न नपाउने भएकी छन् । मेरा लागि चुनाव नआए पनि हुन्थ्यो', उनी भन्छिन् । छिमेकीले मतदान गरेर नेता चुन्दा उनी नगरिकता नभएपछि मतदानबाटै वञ्चित छिन्् । निर्वाचनका बेला अरू खुसी हुँदा उनको मन भने पोल्न थाल्छ । नागरिकता नभएकै कारण उनको नाम मतदाता नामावलीमा समावेश छैन । नागरिकता बनाउनकै लागि उनी १० वर्षदेखि भौतारिँदै आएकी छन् । दैलोमा भोट माग्न आउने नेताहरूलाई उनले नागरिकता बनाइदिन गुहार माग्छिन् । तर, उनको पीरमर्का कसैले बुझेका छैनन् । उनका श्रीमान् सत्यनारायण चमारको मृत्यु भएपछि उनी समस्यामा परेकी रहेछन् । श्रीमान्को नागरिकता छैन । त्यसैले मेरो नागरिकता बन्दैन । उहाँ मरेर जानुभयो । अब कहाँबाट कागजपत्र ल्याउनु ? ', उनले गहभरि आँसु पार्दै भनिन् । उनकी १९ वर्षीया एक छोरी छिन् । छोरी शारीरिक रूपमा अपांगता भएकी छन् । बनिबुतो गरेर गुजारा चलाउँछिन् । नागरिकता नभएर भोट पनि खसाल्न पाएको छुइन । सामाजिक सुरक्षा भत्ता पनि दिँदैनन्', उनी भन्छिन्,सन्तानको जन्मदर्ता छैन ।' मतदान केन्द्रमा पुगेर भोट खसाल्ने उनको धोको छ । गरिबको पक्षमा काम गर्ने नेता चुन्ने र सामाजिक सुरक्षा भत्ता थाप्ने आशामा छिन् उनी । नागरिकता छैन, भोट कहाँबाट हालौं', उनी भन्छिन् । जागोजस्तै पीडामा छिन् छिमेकी अघनीदेवी सदा । उमेरले ६२ वर्ष पुगेकी अघनीको नागरिकता अहिलेसम्म बन्न सकेको छैन । अघनी पनि एकल महिला हुन् । नागरिकता नबन्दा उनी सामाजिक सुरक्षा भत्ताबाट वञ्चित हुनुपरेको छ । भोट माग्न आएका नेताहरूलाई उनले प्रश्न गरिन्, नागरिकता भए पो भोट दिइन्छ, छैन कसरी दिनु ? नागरिकताबिना मतदाता नामावलीमा नाम जाँदैन । नागरिकता बनाइदिनुपर्यो ।' उनका सन्तानले पनि नागरिकता पाउन सकेका छैनन् । उनी भन्छिन्, मर्नुभन्दा पहिला मेरो नाम भएको नागरिकता हेर्ने मन छ । भोट खसालेर उक्मेदवार चुन्ने सपना छ ।' रेश्मा सदा पनि नागरिकता नपाएर चिन्तित छिन् । चार पुस्तादेखि हरिणमरीमा उनको बसोबास छ । श्रीमान् बितेको वर्षौं भयो । उनका श्रीमान्को पनि नागरिकता थिएन । आवश्यक कागजपत्र जुटाउन नसक्दा उनको नागरिकता बन्न सकेको छैन । नेताहरू घरमा भोट माग्न आउँछन् । नागरिकता बनाउने आस देखाउँछन् । गाउँबाट भोट लिएर गएपछि फर्केर आउँदैनन्', उनी भन्छिन् । नागरिकता नहुँदा वर्षौंदेखि मतदानबाट वञ्चित रहँदै आएका दलित समुदायका जागो, अघनी र रेश्मा प्रतिनिधि पात्र मात्र हुन् । हरिणमरीका गरिब, दलित, भूमिहीन सुकुम्बासीको नागरिकता नहुँदा मतदानबाट वञ्चित छन् । नागरिकता नभएपछि पासपोर्ट बनाएर वैदेशिक रोजगारीमा जान नपाएको सुवदी सदा मुसहरको दुखेसो छ । हामीसँग नागरिकता छैन । सरकारको सेवासुविधाबाट टाढै बस्नुपर्छ । दुःख कसले सुनिदिन्छन् ? ', उनको प्रश्न छ । आसन्न निर्वाचनमा हरिणमरीका मतदाता गरिबको पीर मर्का बुझ्ने उम्मेदवारको खोजीमा छन् ।"
हिंसा फलाउनेमाथि कडा कारबाही',"काठमाडौं: कांग्रेस नेता एवं उपप्रधानमन्त्री गोपलमान श्रेष्ठले केही समययता कांग्रेस उम्मेदवार लक्षित दर्जनौं हिंसात्मक घटनाप्रति राज्य संवेदनशील रहेको जनाउँदै सरकारले घटनाका दोषीमाथि कडा कारबाही गर्ने चेतावनी दिएका छन्। उनले अन्नपूर्णसँग भने, लोकतन्त्र र लोकतन्त्रवादीविरुद्ध भएको यस्ता कायरतापूर्ण घटनाको सरकार निन्दा गर्दछ । आगामी दिनमा मुलुकमा शान्ति र स्थायित्व कायम गर्न सरकारले बम र एम्बुसका डिजाइनरदेखि प्रयोगकर्तासमेतलाई कारबाहीको दायारामा ल्याउँछ।' काठमाडौं क्षेत्र नं ४ का कांग्रेस उम्मेदवार गगन थापालक्षित बम विस्फोटको घटनालगत्तै प्रतिक्रिया जनाउँदै उपप्रधानमन्त्री श्रेष्ठले भने, हिंसात्मक गतिविधिमा संलग्न जोकोहीलाई सरकारले कारबाही गर्नेछ।' जनताको मतदानको अधिकार सुरक्षित गर्न सरकारले भयरहित वातावरणमा चुनाव गराउने प्रतिबद्धतासमेत उनले व्यक्त गरेका छन् । घरदैलो कार्यक्रममा रहेकै बेला आफू लक्षित विस्फोटबाट संयोगले आफू बाँचेको प्रतिक्रिया गगनले दिएका छन्। उनले भने, घरदैलो अभियान हिँडिरहँदा विस्फोट भयो।' हिंसात्मक घटनाबाट आतंकित नहुन गगनले आफ्ना मतदातालाई अपिल गरेका छन्। उनले मतदातालाई अपिल गर्दै भनेका छन्, ममाथि योजनाबद्ध तरिकाले आक्रमण भएको छ।' आफूमाथि भौतिक आक्रमण भए पनि उनले मतदातालाई आतंकित नहुन र मतदानमा सहभागी हुन अपिल गरेका छन् । यो घटनाले सुरक्षा व्यवस्थामाथि गम्भीर प्रश्न उठाएको उनको प्रतिक्रिया थियो। रक्षामन्त्री भीमसेनदास प्रधानले चुनावका मुखमा गराइएका घटनामा नेत्रविक्रम चन्द विप्लव नेतृत्वको माओवादी संलग्न रहेको दाबी गरे। रक्षामन्त्री प्रधानकै घरमा आइतबार बम भेटिएको थियो। उनले भने, निर्वाचनविरोधी गतिविधिमा संलग्न जोकोहीलाई कारबाही गर्न सरकार सक्षम छ।' विप्लव समूह वार्तामा आयो भने उनीहरूका कुरा सुन्न सरकार तयार रहेको जनाउँदै उनले भने, संविधान ल्याउन विप्लव समूहको पनि भूमिका भएकाले आफूहरू वार्ताका लागि तयार रहेका हौं।' नागरिकको अधिकारमाथि ठाडो उल्लंघन' २४ घन्टायता कांग्रेस महामन्त्री एवं नवलपरासी जिल्ला प्रतिनिधिसभा १ नं क्षेत्रका उम्मेदवार डाशशांक कोइराला, उपप्रधानमन्त्री एवं स्याङ्जा २ नं क्षेत्रका उम्मेदवार गोपालमान श्रेष्ठ, काठमाडौं ६ नं क्षेत्रका उम्मेदवार रक्षामन्त्री भीमसेन दास प्रधान, काठमाडौं ४ नं क्षेत्रका उम्मेदवार गगन थापा, नेपाल महिला संघकी केन्द्रीय सदस्य मञ्जु खाण लक्षित बम आक्रमणका घटनाप्रति कांग्रेसले चिन्ता व्यक्त गरेको छ। कांग्रेस महामन्त्री डाकोइरालाको प्रचारमा प्रयोग भएको लालकुमार श्रेष्ठको कारमा आइतबार राति आगजनी भएको छ। केन्द्रीय सदस्य, उपप्रधान श्रेष्ठ स्याङ्जाको भीरकोट नगरपालिका वडा नं ८ को ढापुक सिमल भञ्ज्याङ्मा भएको चुनावी सभालाई सम्बोधन गरी फर्कने क्रममा ढापुकफेदीको बाटोमा उनी चढेको सवारी साधनलाई लक्ष्य गर्दै आइतबार बेलुकी बम प्रहार भएको थियो। यसैगरी, रक्षामन्त्री प्रधानको ठमेल ज्याठास्थित घरमा आइतबार बम भेटिएको थियो। कांग्रेसका समानुपातिक उम्मेदवार मञ्जु खाण लगायतमाथि आक्रमण भएको कांग्रेसले जनाएको छ। कांग्रेसले लोकतन्त्रलाई नै समाप्त पार्ने ढंगले लोकतन्त्रविरोधी तत्वले सुनियोजित तवरबाट शृंखलाबद्ध रूपमा आक्रमण गरिरहेको आरोप लगाएको छ। कांग्रेस केन्द्रीय कार्यालयका मुख्यसचिव कृष्णप्रसाद पौडेलले आफ्ना नेता, उम्मेदवार एवं कार्यकर्ताको हत्या गर्ने मनसायले गरिएको अक्रमणप्रति घोर निन्दा र भत्र्सना गर्दै विज्ञप्ति प्रकाशन गरेका छन्। शान्तिपूर्ण एवं निर्वाध निर्वाचनका कार्यक्रम गर्न पाउने नागरिकको नैसर्गिक अधिकारमाथि ठाडो उल्लंघन गर्नेगराउनेलाई तत्काल कडा कारबाही गर्न तथा घाइतेको उचित उपचारको प्रबन्ध गर्न सरकारसँग कांग्रेसले माग गरेको छ।"
