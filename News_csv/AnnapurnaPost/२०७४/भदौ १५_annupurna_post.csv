शीर्षक,विवरण
सिन्डिकेट र दण्डहीनता,"असल नियतले काम गर्ने राष्ट्रसेवक कर्मचारीले सर्वसाधारण जनताका हितमा सरकारको कानुन लागू गर्न खोजेबापत आक्रमणको सिकार हुनुपरेको छ । ०६१ जेठ २८ मा पोखरास्थित यातायात व्यवस्था कार्यालयका तत्कालीन प्रमुख जीवन सेढाईंलाई काठमाडौंमा गोली प्रहार गरियो । पोखरामा विद्यमान यातायातको सिन्डिकेट तोडेवापत ज्यान मार्ने उद्देश्यले उनलाई गोली हानिएको थियो । पत्रकारको भेषमा आएको एउटा व्यक्तिले कुरा गर्ने निहँमा उनलाई बोलाएर लगेको र अर्को अज्ञात व्यक्तिले पछाडिबाट ढाडमा गोली हानेको थियो । उनी २० दिन कोमामा रहे र बाँच्न सफल भए । गोली मेरुदण्डमा लागेकाले उनको कम्मरमुनिका भाग राम्रोसँग चल्दैनन् । अपराधीको खोजी गरी कारबाही माग गर्दै उनले प्रहरी प्रभाग हनुमानढोकामा उजुरी पनि दिएका थिए । घटनाको १३ वर्ष भइसक्दा पनि अपराधी पक्राउ पर्न सकेको छैन । हाल उनी सामान्य प्रशासन मन्त्रालयमा उपसचिव छन् । उनी पोखरामा कार्यरत छँदा त्यहाँबाट छुट्ने छोटो, मध्यम र लामो दूरीका यातायातमा पृथ्वी यातायात व्यवसायी संघको एकाधिकार थियो । अरू यातायात व्यवसायी र कम्पनीहरूले उक्त संघको सदस्य नबनी सार्वजनिक यातायातका साधन चलाउन नपाउने अघोषित परिपाटी थियो । प्रशासन र अन्य सरकारी निकायमा समेत संघको प्रभाव थियो । सर्वसाधारण र सञ्चारमाध्यमले भने त्यस्तो एकाधिकारको विरोध गर्दै आएका थिए । त्यस्तो एकाधिकार त्यसबेला र हाल पनि विद्यमान रहेको सवारी तथा यातायात व्यवस्था ऐन, २०४९ विपरीत थियो । उक्त ऐनको धारा १६८ मा स्वच्छ प्रतिस्पर्धात्मक ढंगबाट यातायात व्यवसायको विकासको लागि सार्वजनिक सवारीलाई चक्र प्रणालीअन्तर्गत यातायात सेवा सञ्चालन गर्ने गरी इजाजतपत्र प्रदान गरिने छैन भनी उल्लेख गरिएको छ । सोही ऐनको धारा १६९ मा नेपाल सरकार, यातायात विभाग र अधिकार प्राप्त अधिकारीले यातायात व्यवसायलाई प्रभावकारी बनाउन र सेवालाई सरल र सुलभ बनाउन दिइने आवश्यक निर्देशन पालना गर्नु यातायात व्यवसायीको कर्तव्य हुने उल्लेख गरिएको छ । नेपालको संविधान र कानुनलाई सर्वसाधारण जनताको हितमा र असल नियतका साथ लागू गर्न लागिपरेका व्यक्तिमाथि सांघातिक भौतिक हमला गर्ने व्यक्तिलाई अहिलेसम्म पक्राउ गर्न नसकिएको मात्र होइन, सरकारले उनको उपचारको पनि व्यवस्था गरेको छैन । उपचारको लागि राजधानीमा रहेको जग्गासमेत बेच्न उनी बाध्य भएका छन् । सुरक्षा निकाय अक्षम भएर आक्रमणकारी पक्राउ पर्न नसकेको होइन । यसमा इच्छाशक्तिको कमी या सिन्डिकेट सञ्चालकको पहँच र शक्तिको प्रभाव हुन सक्छ । नेपाल प्रहरीले चाहेको खण्डमा गम्भीर प्रकृतिका र पेसेवर अपराधहरू पनि पक्राउ परेका उदाहरण छन् । भौतिक यातनामा न्याय नपाउनु, उनको उपचारमा समेत सरकारले पूर्णरूपमा जिम्मेवारी नलिनु दुःखद् हो । सरकारले बारम्बार सिन्डिकेटलाई गैरकानुनी र दण्डनीय भनेको भए पनि अहिलेसम्म यातायात व्यवसायमा यस्तो प्रथा कायमै छ । सरकारले उपसचिव सेढाईंको उपचारको पूर्ण जिम्मेवारी लिनुपर्छ। अपराधीलाई पक्राउ गर्नुपर्छ र त्यस्तो गर्न अह्राउनेलाई न्यायको कठघरामा उभ्याई दण्डहीनतालाई जरैदेखि उखेल्नुपर्छ । यातायातलगायत सार्वजनिक जीवनका अन्य क्षेत्रमा कायम रहेका एकाधिकारका जुनसुकै रूपको अन्त्य गर्नु आवश्यक छ, यसको लागि सरकार गम्भीर हुनैपर्छ ।"
चुनावमा तालमेल हुन सक्छ: देउवा,"धनगढी: प्रधानमन्त्री एवं नेपाली कांग्रेसका सभापति शेरबहादुर देउवाले २ नं प्रदेशमा हुन लागेको स्थानीय तहको निर्वाचनमा काँग्रेसले अरु पार्टीसँग तालमेल गर्ने विषयमा संवाद गरिरहेको बताएका छन्। बिहीबार धनगढी विमानस्थलमा पत्रकारसँग संक्षिप्त कुरा गर्दै देउवाले भने, सल्लाह भइरहेको छ, आवश्यकता हेरेर तालमेल गर्न सकिन्छ। प्रधानमन्त्री देउवाले महाकाली नदीमा चार लेनको पुल निर्माण हुन लागेकाले यो निर्माणपछि ७ नं प्रदेशको समग्र विकासमा योगदान पुग्ने बताए। प्रधानमन्त्रीले भारतसँग भएको समझदारीअनुरुप पञ्चेश्वर परियोजनाका साथै, कञ्चनपुरमा ड्राइ पोर्ट (सुख्खा बन्दरगाह) निर्माण र गौरीफण्टा नाकाको स्तरोन्नति गर्ने काम कार्यान्वयनमा आउने विश्वास व्यक्त गरे। उनले ७ नं प्रदेशमा प्राविधिक शिक्षाको व्यवस्थाका लागि प्राविधिक इन्स्टिच्युट खोल्ने विषयमा पनि भारतसँग सहमति भएको बताए। रासस"
भारतसँग सीमा जोडिएका सबै मतदानस्थल अति संवेदनशील,"वीरगन्ज: असोज २ को निर्वाचनका लागि पर्सा जिल्लामा निर्धारण गरिएका प्राय सबै मतदान स्थललाइ सुरक्षाको दृष्टिकोणले संवेदनशील मानिएको छ।आसन्न निर्वाचनका लागि पर्सा जिल्लामा एक सय ६७ वटा मतदान स्थल निर्धारिण गरिएको छ।ती मध्ये वीरगन्ज महानगरपालिका क्षेत्रमा रहेका १५ वटा मतदानस्थल बाहेक अरु सबै एक सय ५२ वटा मतदानस्थललाइ संवेदशनशील र अति संवेदनशील मानिएको हो। एक सय ६७ मध्ये १५ वटा मतदान स्थललाइ सामान्य , ७९ वटालाइ संवेदनशील र ७३ वटालाई अतिसंवेदनशील मतदान स्थलका रुपमा निर्धारिण गरिएको जिल्ला सुरक्षा समितिले जनाएको छ। भारतसँग सीमा जोडिएका स्थानमा तोकिएका सबै ७३ वटा मतदान स्थललाइ अति संवेदनशील मतदान स्थलका रुपमा विश्लेषण गरिएको पर्साका निमित्त प्रमुख जिल्ला अधिकारी दुर्गा दत्त पौडेलले बताए। खासगी भारतसँग खुल्ला सीमा जोडिएका सबै ७३ मतदान स्थललाइ अति संवेदनशील मानिएको छ, उनले भने, वीरगन्ज महानगरमा रहेका १५ वटा बाहके अरु सबै ७९ वटा मतदान स्थललाइ भने संवेदनशील क्षेत्रका रुपमा निर्धारण गरिएको छ।' आसन्न चुनावको सुरक्षा चुनौती र संवेदनशीतलतालाइ आधार मानेर जिल्लामा निर्धारण गरिएका मतदान स्थलहरुलाइ सामान्य, संवेदनशील र अति संवेदनशील गरि तीन वटा समुहमा वर्गिकरण गरिएको जिल्ला सुरक्षा समितिका संयोजक समेत रहेका निमित्त प्रजिअ पौडेलले बताए। तीन हजार सुरक्षाकर्मी परिचालन आसन्न स्थानीय तहको निर्वाचनमा पर्सा जिल्लामा नेपाल प्रहरी र सशस्त्र प्रहरी गरि तीन हजार आठ सय भन्दा बढि सुरक्षाकर्मी परिचालन हुने भएका छन्। असोज २ को निर्वाचनलाइ लक्षित गरी पर्सा जिल्लामा नेपाल प्रहरी मात्रै दुई हजार चार सय २३ जना परिचालन गरिने पर्साका प्रहरी उपरीक्षक सुदीप गिरीले जानकारी दिए। पर्सा जिल्लामा अहिले एक हजार ८५ जनाको दरबन्दी रहेपनि नौ सय ३८ जना मात्र नेपाल प्रहरी कार्यरत रहेको भन्दै प्रहरी उपरिक्षक गिरीले चुनावका लागि अपुग एक हजार चार सय ३६ जना नेपाल प्रहरी , अन्य प्रदेशबाट माग गरिएको बताए। थप माग गरिएको एक हजार चार सय ३६ जना नेपाल प्रहरी, प्रहरी प्रधान कार्यालयले चुनाव नहुने प्रदेशबाट यहि भदौ १८ गते पर्सामा पठाउने जानकारी आफुले पाएको प्रहरी उपरिक्षक गिरीले जानकारी दिए। यस्तै आसन्न निर्वाचनका लागि पर्सामा सशस्त्र प्रहरीका तर्फबाट पनि एक हजार चार सय जना जनशक्ति परिचालन गर्ने सशस्त्र प्रहरी सीमा सुरक्षा बल पर्साका सशस्त्र प्रहरी नायव उपरिक्षक सुशील पराजुलीले जानकारी दिए। पर्सामा अहिले ६ सय सशस्त्र प्रहरी कार्यरत रहेकाले चुनावका लागि अपुग आठ सय सशस्त्र प्रहरी अन्य प्रदेशबाट माग गरिएको सशस्त्र प्रहरी नायव उपरीक्षक पराजुलीले बताए। पथलैयामा रहेको सशस्त्र प्रहरीको रुद्र बाहिनी मार्फत सशस्त्र प्रहरी मुख्यालय समक्ष पर्साका लागि थप आठ सय जनशक्ति माग गरिएको भन्दै सशस्त्र प्रहरी नायव उपरिक्षक पराजुलीले थप माग गरिएको जनशक्ति पर्सामा आइपुगे पछि योजना बनाएर जिल्लाका मतदान केन्द्र र मतदान स्थलहरुमा सशस्त्र प्रहरीलाइ परिचालन गरिने जानकारी दिए। आसन्न चुनावमा परिचालन गरिने सुरक्षाकर्मीका लागि चाहिने सवारीसाधनहरु जिल्ला प्रहरी कार्यालय पर्सामा अपुग भएकाले जिल्लामा रहेका अन्य सरकारी कार्यालयका सवारीसाधनहरु नेपाल प्रहरीले प्रयोग गर्ने योजना बनाइएको पर्साका प्रहरी उपरिक्षक गिरीले बताए। पर्साका अधिकाशं गाँउहरु भारतको सिमानासंग जोडीएको कारण चुनावका लागि विशेष सुरक्षा रणनीति बनाएर उच्च सतर्कता अपनाईएको पर्साका प्रहरी उपरिक्षक गिरीले बताए। यसपालिको चुनावमा भने म्यादी प्रहरी नखटाई स्थायी सुरक्षाकर्मी मात्रै परिचालन गरिने गिरीले जानकारी दिए । सुरक्षा व्यवस्थालाई मजबुत बनाउन निर्वाचन पूर्व, निर्वाचनको समय र निर्वाचन पश्चात गर्नुपर्ने सुरक्षा रणनीति तय गरिएको उनले बताए। निर्वाचनका बेला तीन तहमा रहेर सुरक्षा प्रदान गरिने प्रहरी उपरिक्षक गिरीले जानकारी दिए।"
'निर्वाचन क्षेत्र निर्धारण आयोगको प्रतिवेदनले काम गर्न सहज',"काठमाडौँ: प्रमुख निर्वाचन आयुक्त अयोधीप्रसाद यादवले निर्वाचन क्षेत्र निर्धारण आयोगको प्रतिवेदन प्राप्त भइसकेपछि निर्वाचन आयोगलाई आगामी मंसिरमा हुने प्रतिनिधिसभा तथा प्रदेशसभा सदस्य निर्वाचनसम्बन्धी काम अगाडि बढाउन सहज भएको बताएका छन्। निर्वाचन क्षेत्र निर्धारण आयोगका सदस्यसचिव बेगेन्द्रराज शर्मा पौडेलसहितको सचिवालयको टोलीले बुझाएको क्षेत्र निर्धारणसम्बन्धी अभिलेख तथा कागजात ग्रहण गर्दै प्रमुख निर्वाचन आयुक्त यादवले उक्त धारणा राखेका हुन्। नेपालको संविधानको धारा २८६ को उपधारा (१) बमोजिम गठन भएको निर्वाचन क्षेत्र निर्धारण आयोगले आगामी प्रतिनिधिसभा सदस्य तथा प्रदेशसभा सदस्यको निर्वाचन गर्ने प्रयोजनका लागि निर्वाचन क्षेत्र निर्धारण गरी बुधबार नेपाल सरकारलाई आफ्नो प्रतिवेदन बुझाएको थियो। नेपाल सरकारबाट सो प्रतिवेदन प्रधानमन्त्री तथा मन्त्रिपरिषद्को कार्यालयबाट बुधबार नै निर्वाचन आयोगमा पठाइएको थियो। प्रतिवेदन प्राप्त भएपछि निर्वाचन आयोगले निर्वाचन क्षेत्र निर्धारणसँग सम्बन्धित काम कारबाही सुरू गरिसकेको छ। आयोगको अभिलेख तथा अन्य कागजात आयोगका सदस्यसचिवले निर्वाचन आयोगमा बुझाउनु पर्ने कानूनी व्यवस्था रहेको छ। साथै, क्षेत्र निर्धारण आयोगबाट प्राप्त भएका अभिलेख तथा कागजात प्रमुख आयुक्त यादवले आवश्यक कारबाहीका लागि आयोगका सचिव महेश्वर न्यौपानेलाई प्रदान गर्नुभएको थियो। रासस"
नेपाल ईन्जिनियरिङ कलेजमा हस्तक्षेप गर्ने चेतावनी,भक्तपुर : चाँगुनारायण नगरपालिकाका नगरप्रमुख सोमप्रसाद मिश्रले नेपाल इन्जिनियरिङ कलेजको विवाद तत्काल आन्तरिक रुपमा समाधान गर्नुपर्ने बताए । कलेजको बिबादमा नगरपालिकाले सहजकर्ताको भूमिका मात्रै निर्वाह गरेको बताउँदै मिश्रले आगामी दिनमा बिबाद समाधान नभए स्थानिय निकायले कलेजका मामलामा हस्तक्षेप गर्ने चेतावनी दिएका छन् । रफत सञ्चार क्लबमा बिहिबार आयोजित कार्यक्रममा नेपाल इन्जिनियरिङ कलेजका पूर्वअध्यक्ष हरी पाण्डेले सञ्चालक समितिका पदाधिकारीको सहमति विना वर्तमान अध्यक्ष लम्बोदर न्यौपानेले कलेजलाई नीजिकरण गरेको आरोप लगाए । उनले तत्काल कम्पनी रजिष्टारको कार्यालयमा व्यक्तिगत रुपमा दर्ता गरिएको कलेज खारेज गरिनु पर्ने बताए । कलेजका वर्तमान अध्यक्ष लम्बोदर न्यौपानेले यस अघि नै सञ्चालक समितिको बैठकले नै कम्पनी रजिष्टारको कार्यालयमा दर्ताका लागि निर्णय गरिसकेको दाबी गरे । उनले हाल कलेजका सम्पूर्ण फाईल अनुसन्धानका लागि अख्तियारले लगेकाले गलत भए आपू सजायको भागी हुने बताए । माइतीघर मण्डलामा धर्नामा बसेका बिद्यार्थीहरुले रफत सञ्चार क्लबमा वर्तमान अध्यक्ष न्यौपाने अन्र्तक्रिया कार्यक्रममा सहभागी भएको जानकारी पाएसँगै आएर न्यौपानेको राजीनामाको माग गरेका थिए । अध्यक्ष न्यौपानेलाई घेराउ गरी उनीहरुले विद्यार्थीको भविष्यमाथि खेलबाड नगर्न माग गर्दै आक्रोश पोखेका थिए । कार्यक्रममा कानुन ब्यवसायी अनिल श्रेष्ठले नेक कलेजका सवालमा जसरी बाबु आमाले बच्चा जन्माएपछि आफ्नो सन्तान भनी हत्या गर्न पाउँदैनन् त्यसै गरी कलेज सामाजिक संस्था भएकाले कलेज नीजिकरण गर्न नमिल्ने बताए ।
पश्चिमबाट नेपालको समृद्धि र विकासको ढोका खुल्छ:प्रधानमन्त्री,"महेन्द्रनगर: प्रधानमन्त्री शेरबहादुर देउवाले पश्चिमबाट समेत नेपालको समृद्धि र विकासको ढोका खुल्ने बताएका छन्।बिहिवार कञ्चनपुरको महाकाली नदीमा निर्माण गरिने चारलेनको पक्की पुलको शिलान्यास गर्दै प्रधानमन्त्रीले सो कुरा बताएका हुन्। उनले पश्चिमी नाका अब नेपालकै सबै भन्दा ठूलो नाकाका रुपमा विस्तार हुने बताए। बिहिवार प्रधानमन्त्रीले कञ्चनपुरको भीमदत्त नगरपालिका १२ ओदालीमा पुलको औपचारिक रुपमा शिलान्यास गर्दै महाकाली नदीमा निर्माण हुने पुलले नेपालको अर्थतन्त्रमा ठूलो मद्वत पुग्ने बताए। उनले भारतको राजधानीसंग सबैभन्दा छोटो दुरीमा रहने पश्चिमी नाकामा चारलेनको पुल निर्माणपछि मुलुककै महत्वपूर्ण नाकाका रुपमा विस्तार हुने बताए। आफ्नो भारत भ्रमणका बेला भारतीय प्रधानमन्त्री नरेन्द्र मोदीसंग कञ्चनपुरमा सुख्खा बन्दरगाहा निर्माण गर्ने विषयमा सहमति भएको प्रधानमन्त्रीले जानकारी दिए। 'पुलको निर्माण भएपछि सुख्खा बन्दरगाहा निर्माण गर्ने विषयमा समेत भारत सरकारसंग सहमति भइसकेको छ प्रधानमन्त्रीले भने, 'यी दुई ठूला आयोजनाले ७ नम्बर प्रदेशको मुहार फेरिने छ भने त्यसले समग्र नेपाललाई नै अर्थतन्त्रमा बलियो बनाउने छ।' प्रधानमन्त्रीले सम्बोधनमा पञ्चेश्वरको डीपीआर समेत एकमहिनाभित्रमा तयार भइसक्ने जानकारी दिए। पञ्चेश्वरका विषयमा समेत भारतीय समकक्षीसंग कुराकानी भएको भन्दै प्रधानमन्त्री देउवाले डीपीआर तयार भए लगत्तै पञ्चेश्वर परियोजनाको समेत चाडै नै शिलान्यास हुने बताए। सडक सुधार आयोजनाका प्रमुख सुशिल बाबु ढकालले गड्डाचौकीसम्म जोड्ने ६ दशमलब २ किलोमिटर तथा पारीपट्टी चाँदनीसम्म निर्माण हुने १ दशमलब ६ किलोमिटर सडक समेत निर्माण हुने बताए। दोधारा चाँदनी झोलुङ्गे पुलबाट २ दशमलब ५ किलोमिटर उतर तथा महाकाली नदिको सारदा ब्यारेजबाट ५ किलोमिटर दक्षिणमा निर्माण हुने चार लेनको पक्की पुलको लम्बाई ८ सय मिटर हुनेछ भने चौडाई २३ दशमलब ८ मिटर रहेको छ। सरकारले पुल निर्माणका लागि चालू आर्थिक बर्षमा ९९ करोड ६५ लाख रकम बिनियोजन गरेको छ। जसमध्ये १० करोड रकम पुलसँगै निर्माण हुने सडकका लागि जमिन मुआब्जामा खर्च गरिने भएको छ। ३ अर्ब २७ करोडको लागतमा निर्माण हुने पुल ३ वर्ष भित्रमा निर्माण सम्पन्न हुनेछ। कुमार सिएफईसी जेभी महेन्द्रनगरले पुलको निर्माणको जिम्मा पाएको हो।"
माओवादी सांसदले गरे संसद्बाट राजीनामा,"काठमाडौं : नेकपा (माओवादी केन्द्र)का सांसद योगेन्द्र घिसिङले संसद्बाट राजीनामा दिएका छन्। संविधान सभाको दोस्रो चरणको निर्वाचनमा ललितपुरबाट समानुपातिक सांसद बनेका घिसिङले सभामुख ओनसरी घर्ती र प्रमुख सचेतक रेखा शर्मालाई राजीनामा पत्र बुझाएका हुन्। पार्टीको केन्द्रीय समिति र कुनै पनि तहको पार्टीगत जिम्मेवारीमा नरहेको बताउँदै उनले भने, नदीको बेगले आफ्नो बाटो आपै पहिल्याएर बग्छ। केन्द्रीय सदस्य एवं कुनैपनि तहको जिम्मेवारीमा नरहने र वर्तमान व्यवस्थापिका संसदको सदस्य परित्याग गरिएको जानकारी गराउँछु। स्थानीय तहको पहिलो चरणको निर्वाचनमा पार्टी हित विपरित काम गरेको आरोप लगाउँदै घिसिङलाई माओवादीको ललितपुर जिल्लासमितिले पार्टीबाट निस्काशन गरेको थियो। पार्टीको केन्द्रीय सदस्य तथा राजनैतिक सम्वाद तथा सहमति समिति र सार्वजनिक लेखा समितिमा सदस्य समेत रहेका उनी दश वर्षे जनयुद्धका घाइते योद्धा हुन्। उनले राजीनामा दिँदै २७ वर्षको राजनीतिक यात्रामा जेल नेल र अमानवीय यातना भोग्नु परेको बताएका छन्। साथै उनले देशका लागि रगत र शारीरिक अङ्ग समर्पित गर्न पाउँदा गौरवान्वित महशुस गरेको बताएका छन्। नेपाली राजनीति यथास्थितिमा रहेको बताउँदै उनले राजनीतिक दलहरुको भ्रमपूर्ण व्यवहारका कारण इमान्दार, देशभक्त, स्वाभिमानी र प्रतिभावान राजनैतिक कार्यकर्ताहरु विक्षिप्त हुन पुगेको बताएका छन्। चुनाव र पार्टी महाधिवेशनमा मात्र कार्यकर्ता उपयोगको संस्कार बिडम्बना र दुर्भाग्यपूर्ण हो उनले भने, यसमा गम्भीर खेद प्रकट गर्न चाहन्छु। उनले माओवादी केन्द्रको मुख्य नेतृत्व मुठिभर मानिसको घेराबन्दीमा रहेर गुट सञ्चालन गरेको र पार्टीले जनजाति, मधेसी, दलित र मुस्लिमको आर्थिक, शैक्षिक र सभ्यताको विकास र सम्मानमा उचित विचार र कार्यनीतिको अभाव देखिएको बताएका छन्। केन्द्रदेखि वडासम्म आफ्नो खल्तीको चिट र सनकबाट भजनमण्डली तयार गर्दै स्वाभिमानी, इमान्दार र प्रतिभावान पंक्तिलाई बाटो बन्द गरी अलोकतान्त्रिक निरंकुश शैली चलाएर अन्तरपार्टी लोकतन्त्रको निरन्तर धज्जी उडाइएको छ, उनले विज्ञप्तिमार्फत भने, यसको परिणाम पार्टी विभाजन र विघटनमार्फत अभिव्यक्त भइरहेको छ। उनले नेपाली जनताको विकास र सम्बृद्धिमा निरन्तर समर्पित भइरहने प्रतिबद्धता समेत जनाएका छन्।"
अखिल क्रान्तिकारीले सुरु गर्यो मतगणना,काठमाडौं : नेकपा माओवादी केन्द्र निकट विद्यार्थी संगठन अखिल क्रान्तिकारी को नेतृत्व चयनका लागि बुधबार भएको निर्वाचनको मतगणना सुरु भएको छ । बिहान ९ बजेबाट मतगाणना सुरु गर्ने भनिए पनि प्राविधिक तयारी नपुगेका कारण ढिलो गरी मतगणना सुरु गरिएको अखिल क्रान्किारीका प्रवक्ता सुरेन्द्र बस्नेतले बताए । संठनको २१ औं राष्ट्रिय सम्मेलन गरिरहेको क्रान्तिकारीले पहिलो पटक निर्वाचन मार्फत नेतृत्व चयन गर्न लागेको हो । ७ गतेबाट सुरु भएको क्रान्तिकारीको सम्मेलनको बन्दशस्त्र कीर्तिपुरमा जारी छ । ३३ पदाधिकारी र २१० केन्दीय सदस्य चयन गर्नु पर्नेमा महिला उपमहासचिव र करीब ५० प्रतिशत केन्द्रीय सदस्य निर्विरोध चयन भएको प्रवक्ता सुरेन्द्र बस्नेतले जानकारी दिएका छन् । ३२ पधाधिकारी र बाँकी केन्द्रीय सदस्य निर्वाचन मार्फत चयन हुनेछन् । अखिल क्रान्तिकारीको अध्यक्षका लागि अनिल शर्मा र रञ्जित तामाङ प्रतिस्पर्धामा छन् । २०२२ मतदाता रहेकोमा १७०४ प्रतिनिधिले मतदान गरेको प्रवक्ता बस्नेतले बताए ।
आन्दोलनको अर्को स्वरुप हो चुनाव : उपेन्द्र यादव,"बर्दिबास : संघीय समाजवादी फोरम नेपालका अध्यक्ष उपेन्द्र यादवले चुनाव आन्दोलनको अर्को स्वरुप भएको बताएका छन्। संविधान संशोधन अपरिहार्य भएता पनि आन्दोलनको अर्को स्वरुपका रुपमा चुनावी मैदानमा उत्रिनुपरेको उनले बताएका हुन्। महोत्तरीको श्रीपुरमा पार्टी प्रवेश कार्यक्रमलाई सम्बोधन गर्दै उनले मधेसको मुद्धा सम्बोधन नहुन्जेलसम्म आफूहरुको आन्दोलन जारी रहने दाबी गरे। देशको हरेक निकायमा मधेसी समुदायको समानुपातिक सहभागीता नहुन्जेलसम्म आन्दोलन जारी रहने उनले उद्घोष गरे। एक अर्को प्रसंगमा उनले देशको उच्च तहमा जबसम्म एक दलित पुग्दैन तबसम्म देशमा लोकतन्त्र स्थापित हुनै नसक्ने अध्यक्ष यादवले ठोकुवा गरे। अन्य पार्टीका ५ सय कार्यकर्ता संघीय समाजवादी फोरम नेपालमा प्रवेश गरेका छन्। २०३६ सालदेखि नेपाली कांग्रेसमा सक्रिय रहेका सविकको कटैया गाविसका पुर्व अध्यक्ष महेन्द्र यादवको नेतृत्वमा पार्टीमा प्रवेश गरेका सयौं कार्यकर्तालाई पार्टी अध्यक्ष यादवले फूलमाला, अविर लगाई पार्टीमा प्रवेश गराएका थिए।"
कानूनका कारण निर्वाचनमा असर पर्दैन: कानूनमन्त्री,"काठमाडौँ: कानून, न्याय तथा संसदीय मामिलामन्त्री यज्ञबहादुर थापाले कानूनका कारणले मंसिर १० र २१ गते प्रदेश र प्रतिनिधिसभाको निर्वाचन नरोकिने स्पष्ट पारेका छन्। मन्त्री थापाले काठमाण्डौंमा आयोजित कार्यक्रममा निर्वाचन आयोगलाई ढुक्क भएर आफ्ना तयारी गर्न अनुरोध गर्दै केही समय ढिला भए पनि कानुन समयमै आउने बताए। संविधानको कार्यान्वयन र निर्वाचन अहिलेको प्राथमिकता रहेकाले आवश्यक कानून निर्माणमा मन्त्रालय सक्रिय रुपमा लागिपरेको छ, कानूनकै कारण निर्वाचन रोकिने स्थिति आउँदैन, निर्वाचन पनि रोकिनेवाला छैन, मन्त्री थापाले भने। कार्यक्रममा नेकपा (माओवादी केन्द्र) का नेता टोपबहादुर रायमाझीले आगामी निर्वाचनका लागि आफ्नो दलले सबैसँग सहकार्य गर्ने बाटो खुला राखेको बताउँदै छलफल गरेर कुन दलसँग सहकार्य गर्ने भन्ने कुराको छिट्टै टुंगो लगाउने जानकारी दिए। राष्ट्रिय प्रजातन्त्र पार्टीका नेता दिलनाथ गिरीले आवश्यकता परेमा स्थानीय निकायका कार्यकर्ताको सुझावअनुसार केन्द्रले चुनावमा तालमेल गर्ने बताए। रासस"
चीनको समृद्धिबाट फाइदा लिने परराष्ट्रमन्त्रीको चाहना,"काठमाडौ : उपप्रधान तथा परराष्ट्रमन्त्री कृष्णबहादुर महराले चीनले सुरु गरेको बेल्ट एन्ड रोड इनिसेयटिभ(बिआरआइ) भित्र रहेर मुलुकको व्यापार विस्तार गर्नुपर्ने बताएका छन् । चीनले रसुवागढीकेरुङलाई पहिलो पटक अन्तराष्ट्रिय प्रवेशद्धार घोषणा गरेको भोलिपल्ट मन्त्री महराले त्यस्तो धारणा व्यक्त गरेका हुन । सो प्रवेशद्धार शुक्रबारदेखि कार्यान्वयनमा आउन लागेको छ । नेपाल चाइनिज गाइड एसोसियसन (नेगा)को बिहिबार काठमाडौमा उद्घाटन गर्दै उनले भने,नेपालले बिआरआइबाट फाइदा लिन सक्नुपर्छ । मन्त्री महराले नेपालचीनबीच ऐतिहाँसिक सम्बन्ध थप प्रगाढ बनाउन पथ प्रदर्शकहरुको महत्वपूर्ण भूमिका हुने विचार व्यक्त गरे । नेपालको महत्वपूर्ण पर्यटकीय स्थल लुम्बिनीको विकास र प्रवद्र्धन गर्दै अन्तर्राष्ट्रिय पर्यटक भित्राउनुपर्नेमा जोड दिँदै मन्त्री महराले नेपाली र चिनिया बीचमा राम्रो सम्बन्ध विकासमा लुम्बिनी महत्वपूर्ण गन्तव्य हुने बताए । द्रुत विकासमा अग्रसर चीनका पर्यटकको आगमन बढ्दै गएको उल्लेख गर्दै परराष्ट्रमन्त्री महराले भने,चीनको समृद्धिमा हामी खुशी छौं,त्यसबाट हामी फाइदा लिन चाहन्छौं । पथ प्रदर्शकले नेपाललाई अन्तर्राष्ट्रिय रुपमा चिनाउन महत्वपूर्ण भूमिका निर्वाह गरेको भन्दै मन्त्री महराले उनीहरुको प्रशंसा गरेका थिए । सो कार्यक्रममा मन्त्री महराले अनुभवी पथ प्रदर्शक ८१ वर्षीय किशन बहादुर नगरकोटीलाई सम्मान गरेका थिए ।"
"राजपाको टिकटमा चलखेल : आन्दोलन गर्ने पार्टीका युवा, उम्मेदवार अर्कै","जनकपुरधाम : मधेसको अधिकार प्राप्तिका लागि भएका आन्दोलनमा ज्यान दिन तयार भएका युवा मधेसवादी दलको तर्फबाट टिकट पाउने भने बञ्चित भएका छन्। युवालाई आन्दोलनको बेला उकास्ने र बन्द हड्ताल गराउन प्रयोग गर्ने राजनीतिक दलले अहिले नेतृत्व लिने बेलामा अवसरबाट बञ्चित गर्न खोजेको मधेसवादी दलमा संलग्न युवाले बताएका छन् । टिकट वितरणको समयमा आर्थिक प्रलोभन, बाहुबल र नेताको अगुवापछुवालाई विशेष प्राथमिकतामा पार्ने गरेको आरोप युवाको छ। स्थनीय तहको दुई चरणको निर्वाचन बहिष्कार गर्दै तेस्रो चरणमा सहभागी भएको राष्ट्रिय जनता पार्टी (राजपा) भित्र टिकट वितरणमा निकै बार्गेनिंङ्ग भइरहेको खुलेको छ । मधेस आन्दोलनमा आफ्नो ज्यानको बाजी थापेर होमिएका युवाहरु भन्दा पार्टीमै नदेखिएकालाई टिकट दिएपछि आर्थिक चलखेल भएको आरोप आन्दोलनमा सक्रिय युवाले लगाएका छन्। २०६३ सालदेखि नै सक्रिय रुपमा मधेस आन्दोलन तथा मधेसको राजनीतिमा लागेका राजपाको विद्यार्थी संगठनका राष्ट्रिय सह अध्यक्ष शम्भुुनाथ झा जनकपुर उपमहानगरपालिका ८ बाट वडा अध्यक्षको रुपमा आफ्नो उम्मेदवारीका लागि राजपामा आवेदन पत्र भरेका छन् । तर, सोही पदका लागि उनी भन्दा पनि हाल पार्टीमा समेत नभएका र नेपाली कांग्रेसमा सक्रिय रमेश ठाकुरले समेत राजपामा आवेदन दिएका छन् । कांग्रेसबाट टिकट नपाएपछि ठाकुरले राजपाकै नेताहरुको समर्थनमा आवेदन दिएका हुन् । आफ्नो ऊर्जावान समय पार्टीका लागि खर्च गरेर अहिले नेतृत्वमा आउने बेलामा राजपाका केही नेताले आर्थिक प्रलोभनमा परेर आफूमाथि अन्याय गरेको झाको भनाइ छ। चुनावको टिकटका लागि पार्टी प्रवेश गर्नेलाई ठूला नेताहरुले समेत सहयोग गर्नु आन्दोलनको अपमान भएको झाको बुझाई छ। युवाहरु स्थापित भए भने बुढा नेताहरुको झोला कसले बोक्ने भन्न संर्किण मानसिकताका कारण जुझारु र योग्य युवालाई उम्मेदवार बनाउन नखोजिएको झाको भनाइ छ। टिकट पाउनका लागि राजपा भित्र युवालाई निकै संघर्ष गर्नु परेको नेता उमेश मण्डल बताउछन् । जनकपुर उपमहानगरपालिका ४ बाट वडा अध्यक्षको दाबेदार मण्डललाई टिकट पाउने आश कम बन्दै गएको छ । उनी भन्छन्, गोली र लठ्ठी खाने बेलामा हामी अगाडी थियौं र अहिले टिकट पाउने बेलामा पार्टीको मुख समेत नदेखेका व्यक्तिको नाम अघि आइराखेको छ । जनकपुर उपमहानगरपालिका ५ बाट अध्यक्ष पदका लागि राजपाको तर्फबाट आवेदन दिएका आन्दोलनका सक्रिय युवा नेता जानी खान पार्टीले युवाको योगदानको मूल्यांकन नगरेको बताउछन्। अहिले टिकटको टुंगो नलागेको अवस्थामा शीर्ष नेताहरुले पनि योग्य र आन्दोलनमा सक्रिय युवाको योगदानलाई गरेर उनीहरुलाई प्राथमिकता दिनुपर्नै उनको भनाइ छ । राजपाका धनुषा जिल्ला संयोजक संजय सिंह युवाहरुलाई पार्टीले प्राथमिकता दिने विषयमा ढुक्क रह्न आग्रह गर्छन् । सिंहले भने एक त बाध्यात्मक परिस्थितीमा राजपाले चुनावमा जाने निर्णय गरेको छ । यस्तो अवस्थामा पार्टीले स्थानीय स्तरमा पर्यवेक्षकनै खटाएर गाउँहरुबाट उम्मेदवारको नाम छनोट गर्न जिम्मेवारी दिएको उनको भनाइ छ । एउटै पदमा बढी व्यक्तिहरुले उम्मेदवारी दिए । त्यसमा पर्यवेक्षकले सहमति जुटाउने प्रयास गर्ने र त्यहाँबाट समेत विवाद समाधान नभए जिल्ला कमिटीमा राखेर समस्या समाधान गरिने सिंहले जानकारी गराए । राजपाले मधेस आन्दोलनमा शहादत प्राप्त गरेका परिवार र आन्दोलनमा सक्रिय भएका युवाहरुलाई विशेष प्राथमिकतामा राखेर टिकट वितरण गर्ने निधो गरेको सिंहको भनाइ छ ।"
कांग्रेसले प्रदेश नं २ मा उम्मेदवारको टुंगो लगायो,"काठमाडौँ: प्रमुख सत्तारुढ दल नेपाली कांग्रेसले आसन्न स्थानीय तहको तेस्रो चरणको निर्वाचनका लागि पार्टीका तर्फबाट सबै उम्मेदवारको टुंगो लगाएको छ। प्रदेश नं २ का सबै (१३६) तहमा पार्टीको उम्मेदवार टुंगो लगाइएको पार्टी कार्यालयका मुख्य सचिव कृष्णप्रसाद पौडेलले जानकारी दिए। सबै तहमा उम्मेदवारको टुंगो लगाइए पनि प्रधानमन्त्री एवं पार्टी सभापति राजधानी बाहिर रहेकाले शुक्रबार मात्रै सबै नाम सार्वजनिक गरिने भएको छ। निर्वाचनको तयारीका लागि पार्टीले आठ जिल्लाका सबै तहमा प्रचार समिति गठन गर्नुका साथै सबै जिल्लामा सञ्चार केन्द्र स्थापना गरी प्रचार प्रसारलाई तीव्रता दिएइको, जिल्लामा केन्द्रीय प्रतिनिधि खटाउने र निर्वाचनमा सबै भातृ एवं शुभेच्छुक संस्थालाई परिचालन गरिएको पार्टी कार्यालयले जनाएको छ। निर्वाचन आचारसंहिताका कारण पार्टीले प्रचारका लागि ठूला आमसभा भन्दा पनि घरदैलो कार्यक्रमलाई प्राथमिकतामा राखेको छ। यसअघि स्थानीय तहको पहिलो चरणको निर्वाचन प्रदेश नं ३, ४ र ६ मा गत वैशाख ३१ गते भएको थियो भने दोस्रोचरणको निर्वाचन प्रदेश नं १, ५ र ७ मा भएको थियो। निर्वाचन आयोगले आगामी असोज २ गते हुने स्थानीय तहको निर्वाचनका लागि तीन हजार ५७८ मतदान केन्द्र निर्धारण गरेको छ। प्रदेश नं २ का आठ जिल्लाका १३६ स्थानीय तहमा हुने उक्त निर्वाचनका लागि दुई हजार १६६ मतदान स्थलसमेत निर्धारण भएको निर्वाचन आयोगले जनाएको छ। तेस्रोचरणको निर्वाचनमा २६ लाख ६४ हजार ९५० मतदाताका लागि स्वयंसेवकसहित ३१ हजार भन्दा बढी कर्मचारी खटिने आयोगले जनाएको छ। प्रदेश नं २ मा एक महानगरपालिका, तीन उपमहानगरपालिका, ७३ नगरपालिका र ५९ गाउँपालिका छन्। आगामी स्थानीय तहको निर्वाचनबाट प्रमुख एवं अध्यक्ष १३६, उपप्रमुख एवं उपाध्यक्ष १३६, वडाध्यक्ष एक हजार २७१ तथा पाँच हजार ८४ वडा सदस्यसहित कूल ६ हजार ६२७ जनप्रतिनिधिको चयन हुनेछ। रासस"
माओवादीले माग्यो घोषणापत्रका लागि सुझाव,"काठमाडौ : नेकपा माओवादी केन्द्रले आगामी मंसिरका लागि घोषित संघीय निर्वाचन घोषणापत्रमा समावेश गर्न आवश्यक बिषयको लिखित सुझाव मागेको छ । सो पार्टीको संघीय निर्वाचन घोषणा मस्यौदा समितिका संयोजक नारायणकाजी श्रेष्ठले आगामी भदौ २५ गतेसम्म सुझाव पार्टी कार्यालयमा दिन अपिल गरेका हुन । मजदुर,किसान,श्रमजीवी,बुद्धिजीवी,नागरिक समाजका अगुवा,पेशाकर्मी,प्राध्यापक,चिकित्सक,इन्जिनियर,पत्रकार,शिक्षक, बिद्यार्थी, उद्योग, व्यवसायी,साहित्यकार,कलाकार,समाजसेवी, लगायत सबै जनसमुदायसँग माओवादीले सुझाव मागेको छ । सरकारले आगामी मंसिर १० र २१ गते संघीय प्रतिनिधिसभा र प्रदेशसभाको निर्वाचन गर्ने घोषणा गरेको छ । सो पार्टीले प्रदेश सभाको निर्वाचन घोषणापत्र तयार गर्ने जिम्मेवारी प्रदेश समितिलाई नै दिएको छ ।"
भ्रष्टले चुनाव लड्न पाउने प्रस्तावको कांग्रेस भित्रै विरोध,"काठमाडौं : कांग्रेसका झन्डै डेढ दर्जन सांसदले भ्रष्टाचारजन्य कसुरमा सजायँ पाएकाले पनि तीन वर्षपछि निर्वाचन लड्न पाउने प्रावधान राख्न संशोधन प्रस्ताव दर्ता गरेपछि आफ्नै पार्टीभित्र विरोध सुरु भएको छ । प्रतिनिधिसभा निर्वाचनका लागि व्यवस्थापिकासंसद्मा विचाराधिन विधेयकमा राखिएका संशोधनप्रति पार्टीमात्र होइन राजनीतिक वृत्तमा चर्को आलोचना भइरहेको छ । कतिपयले कांग्रेस नेतृत्वपंक्तिले भ्रष्टाचार मुद्दामा अदालतबाट सजाय भोगिसकेका नेतालाई निर्वाचन लड्न बाटो खोल्ने गरी यस्तो प्रावधान राख्न लगाएको आरोप लगाएका छन् । सांसदहरूले कसरी संशोधन दर्ता गर्नुभएको छ, त्यो मलाई थाहा भएन । यसबारे पार्टीमा छलफल भएको मेरो जानकारीमा छैन ।सीतादेवी यादव, कोषाध्यक्ष कांग्रेसका केन्द्रीय सदस्य तथा सांसद धनराज गुरुङले संशोधन प्रस्ताव पार्टीको नभएको बताए । यो हाम्रो पार्टीको प्रस्ताव हुँदै होइन, गुरुङले अन्नपूर्णसित भने, केही सांसदले व्यक्तिगत रूपमा संशोधन हाल्नुभएको छ । उनका अनुसार सांसदले व्यक्तिगत रूपमा संशोधन दर्ता गर्न सक्छन् । मैले पार्टीका पदाधिकारीहरूसँग पनि यसबारे छलफल गरेको छु, उनी भन्छन्, यसले पार्टीलाई घाटा पुर्याउँछ । त्यसकारण आधिकारिक रूपमा पार्टीले यसको खण्डन गर्नुपर्छ भन्ने हाम्रो धारणा हो । कोषाध्यक्ष सीतादेवी यादव भ्रष्टाचारी प्रमाणित भई सजाय भोगिसकेको व्यक्ति तीन वर्षपछि निर्वाचनमा भाग लिन पाउने कुरा पार्टीको धारणा नभएको बताइन् । सांसदहरूले कसरी संशोधन दर्ता गर्नुभएको छ, त्यो मलाई थाहा भएन, यादवले भनिन्, यसबारे पार्टीमा छलफल भएको मेरो जानकारीमा छैन । भ्रष्टाचार मुद्दामा जेल सजाय पाएकाहरूअनुकूल कानुन बनाउन संशोधन दर्ता गर्नेमा राधेश्याम अधिकारी, तारामान गुरुङ, बुद्धिराम भण्डारी, सुशीला चौधरी, किरण यादवलगायत सांसद छन् । यी सबै सांसद पार्टी सभापति एवं प्रधानमन्त्री शेरबहादुर देउवानिकट मानिन्छन् । हामीले पार्टीको एउटा तहमा छलफल गरेरै यो प्रस्ताव गरेका थियौं, सांसद यादवले भनिन्, हामी सबै पार्टीका जिम्मेवार साथीहरू नै हौं । पार्टीभित्र छलफल नगरी कसरी यस्तो कुरा प्रस्ताव गथ्र्यौं र ? संशोधन प्रस्ताव पार्टीको होइन । केही सांसदले व्यक्तिगत रूपमा संशोधन हाल्नुभएको छ ।धनराज गुरुङ, केन्द्रीय सदस्य तथा सांसद राज्यव्यस्था समितिमा रहेको यो प्रस्तावमाथि शुक्रबारदेखि छलफल अघि बढाउने तयारी भइरहँदा कांग्रेसभित्र ध्रुवीकरण देखिएको छ । यसबारेमा के गर्ने भनेर हामीले अनौपचारिक रूपमा बिहीबार पनि पार्टीका साथीहरूबीच छलफल गरेका छौं, उनले भनिन्, यो पास नै हुनुपर्छ भन्ने हाम्रो अडान होइन । ६ वर्षपछि निर्वाचन लड्न पाउने व्यवस्था सबै मिलेर ल्याएकै हुन्, हामीले त्यसलाई तीन वर्ष गरांै भनेर संशोधन प्रस्ताव गरेका हौं । स्रोतका अनुसार पार्टी सभापति देउवाले खुमबहादुर खड्कादेखि चिरञ्जीवी वाग्लेसम्मका नेताको स्वार्थमा यस्तो संशोधन प्रस्ताव गर्न लगाएका थिए । यद्यपि, यस्तो प्रस्ताव गर्ने सांसदहरूले भ्रष्टाचारमा सजाय भोगिसकेका नेतालाई समाजमा पुनःस्थापित गराउने उद्देश्य रहेको दाबी गरेका छन्। यसमा पार्टीभित्रै दुई धार देखिएपछि निर्वाचनसम्बन्धी यो विधेयक संसद्मा अलमलमा परेको जानकार बताउँछन् । यस्ता विषयले पार्टीलाई अलोकप्रिय बनाउने मत कांग्रेसमा बलियो देखिएको छ । त्यसकारण अब पार्टी यसलाई अगाडि बढाएर अझै विवादित बनाउने पक्षमा छैन, देउवानिकट एक नेता भन्छन् । कांग्रेसको भातृसंगठन विद्यार्थी संघका अगुवाले पनि बिहीबार यो प्रस्तावको सांकेतिक विरोध गरेका छन् । विरोध कार्यक्रमको अगुवाइ गरेका विपिन अधिकारीले यो प्रस्ताव फिर्ता नलिए पार्टी कार्यालय घेराउदेखि सभापति तथा प्रधानमन्त्रीलाई ज्ञापनपत्र बुझाउने कार्यक्रम सार्वजनिक गरेको जानकारी दिए।"
दलहरूलाई उम्मेदवार छनोट गर्न सकस,"जनकपुरधाम : स्थानीय तह निर्वाचनको मिति नजिकिँदै जाँदा जनकपुर उपमहानगरपालिकामा चुनावी माहोल तातेको छ । २० वर्षपछि हुन लागेको निर्वाचनमा आआफ्नो बाहुल्य स्थापित गर्न प्रमुख राजनीतिक दलहरूसँगै मधेस केन्द्रित दलहरू पनि लागि परेका छन् ।तेस्रो चरणको निर्वाचनलाई प्रतिष्ठाको विषय बनाएर दलहरू चुनावी प्रतिस्पर्धामा केन्द्रित भए पनि जनकपुरमा दलहरूलाई उम्मेदवार चयन गर्न निकै सकस भएको छ । दुई चरणका निर्वाचनमा सहभागी नभएको राजपा बिना संविधान संशोधन नै तेस्रो चरणको निर्वाचनमा सहभागी हुने भएपछि मधेस आन्दोलनमा सहभागी नभएकाहरू पनि उम्मेदवार छनोटको सूचीमा पर्न थालेका छन् । राजपाबाट जनकपुरमा मेयर पदका लागि प्रजातान्त्रिक आन्दोलनमा योगदान पुर्याएका जनकपुरका पूर्वउपमेयरसमेत रहेका लालकिशोर साह, जनकपुर उद्योग वाणिज्य संघका अध्यक्ष शिवशंकर साह, राजपा नेपालका नेता परमेश्वर साह र जग्गा व्यवसायी अमर पञ्जियार मुख्य रूपमा उम्मेदवारको सूचीमा छन् । यस क्षेत्रमा साहुजी समुदाय को बाहुल्य रहेको हुनाले जातीय समिकरणको आधारमा पनि यसै समुदायबाट मेयरको टिकट दिने राजपाको तयारी छ । तर, हालसम्म उम्मेदवारको टुंगो नलागेको राजपा नेपालका धनुषा संयोजक सञ्जय सिंहले बताए । कांग्रेसको गढ मानिने धनुषामा तेस्रो चरणको निर्वाचनमा जसरी पनि पहिलो बन्ने तयारीमा पार्टी रहेको छ । कांग्रेसबाट मेयर पदका लागि मनोज साह, दिगम्बर राय, किशोरी साह, प्रफल्लराज घिमिरे, कन्हैयालाल कर्ण, धीरेन्द्रमोहन झा, श्याम साह र श्रीराम साहको चर्चा रहे पनि कांग्रेसका जनकपुर नगर समिति संयोजक मनोज साहलाई नै मेयरको उम्मेदवार बनाइने कांग्रेसी नेताहरूले बताए । त्यसैगरी उपमेयरका लागि निलम कर्णको चर्चा छ । तर, उम्मेदवारको नाम सार्वजनिक भने बिहीबार मात्र हुने धनुषा कांग्रेसका जिल्ला सचिव कोमलकान्त झाले बताए । जनकपुरको मेयरको सूचीमा रहेका कांग्रेसका अन्य नेताहरूमध्ये मनोज निकै कनिष्ठ हुन् । विमलेन्द्र निधि नजिक भएकै कारण साहलाई टिकट दिने निधो गरिएको कांग्रेसी नेताहरू बताउँछन् । दुई चरणको निर्वाचनमा पहिलो पार्टीको रूपमा स्थापित एमालेलाई पनि जनकपुरउपमहानगरपालिकामा मेयरका लागि उम्मेदवार छनोट गर्न निकै सकस भएको छ । हाल पार्टीका तर्फबाट दीपेन्द्र यादव, श्याम पुर्बे र शुद्धोदन यादवको नाम मेयरका लागि चर्चामा आएको भए पनि छनोट भने हुन सकेको छैन । उपमेयरमा पुनम मि श्र, निर्मलादेवी कर्ण र पल्टी देवी महराको नाम चर्चामा आएको छ । पार्टीको कार्यदलमा विचार विमर्श भइरहेको र एक दुई दिनभित्रै उम्मेदवारको टुंगो लाग्ने एमालेका केन्द्रीय सदस्य तथा धनुषा जिल्ला इन्चार्ज श्रीप्रसाद साहले जानकारी गराए । माओवादी केन्द्रले असोज २ गतेको निर्वाचनलाई लक्षित गरी मधेसमा हेडक्वाटर नै स्थापित गरेको छ । माओवादी केन्द्रका अध्यक्ष पुष्पकमल दहाल पनि अहिले मधेस दौडाहामा छन् । तर, माओवादीले पनि उम्मेदवारको टुंगो लगाउन सकेको छैन् । पछिल्लो समय धनुषामा प्रभाव स्थापित गर्न नसकेको माओवादी तेस्रो चरणमा राम्रो प्रभाव बनाउन प्रयत्नरत छ । माओवादी केन्द्रको तर्फबाट जनकपुर उपमहानगपालिकामा मेयर पदका लागि फुलगेनप्रसाद साह र कामेश्वर महतोको नाम अघि आएको छ भने उपमेयरमा अम्बिका यादवको नाम चर्चामा छ । तर, नयाँ शक्तिबाट माओवादी केन्द्रमा प्रवेश गरेका नेता रामचन्द्र झाका कारण पनि उम्मेदवार छनोटमा केही ढिलाइ भएको माओवादी केन्द्रका जिल्ला इन्चार्ज झल्कु यादवले बताए । झाले आफूसँग पार्टीमा लिएर आएका कार्यकर्ताहरूलाई पनि स्थानीय तहमा समावेश गराउन पार्टीभित्र प्रयास भएको र लगातार तीन दिनसम्म जिल्ला समितिको बैठक बसी उम्मेदवारकोे छनोट भइसकेको र शुक्रबारसम्म नाम सार्वजनिक गरिने यादवले जानकारी गराए । जनकपुर उपमहानगरपालिकामा मेयर पदमा कांग्रेस, राजपा, एमाले र माओवादीबीच मुख्य प्रतिस्पर्धा हुनेछ ।"
हाम्रो आन्दोलनको अर्को स्वरुप हो चुनावः उपेन्द्र यादव,"बर्दिबास: संविधानमा मधेशीहरुको पहिचान कहि पनि उल्लेख नभएकोले संघिय समाजवादी फोरम नेपालका अध्यक्ष उपेन्द्र यादवले बताएका छन्।संविधान संशोधन अपरिहार्य भएतापनि अआन्दोलनको अर्को रुपस्वरुप चुनावी मैदानमा उत्रिनुपरेको उनले बताएका हुन्। महोत्तरीको श्रीपुरमा पार्टी प्रवेश कार्यक्रमलाई सम्बोधन गर्दै उनले मधेशको मुद्धा सम्बोधन नहुन्जेलसम्म आफुहरुको आन्दोलन जारी रहने दाबी गरे। देशको हरेक निकायमा मधेशी समुदायको समानुपातिक सहभागीता नहुन्जेलसम्म आन्दोलन जारी रहने उनले उद्घोष गरे।एक अर्को प्रसंगमा उनले देशको उच्च तहमा जवसम्म एक दलित पुग्दैन तवसम्म देशमा लोकतन्त्र स्थापित हुनै नसक्ने अध्यक्ष यादवले ठोकुवा गरे। अन्य पार्टीका ५ सय कार्यकर्ताहरु संघीय समाजवादी फोरम नेपालमा प्रवेश गरेका छन्।२०३६ सालदेखि नेपाली काँग्रेसमा सक्रिय रहेका सविको कटैया गाविसका पुर्व अध्यक्ष महेन्द्र यादवको नेतृत्वमा पार्टीमा प्रवेश गरेका सयौं कार्यकर्ताहरुलाई पार्टी अध्यक्ष यादवले फूलमाला, अविर लगाई पार्टीमा प्रवेश गराएका थिए।"
कांग्रेसमा पदको बार्गेनिङ गर्न नयाँनयाँ गुट,"जेठ २४ गते कांग्रेस सभापति शेरबहादुर देउवाको प्रधानमन्त्रीका रूपमा शपथ हुनै लाग्दा वरिष्ठ नेता रामचन्द्र पौडेलले कार्यक्रममा सहभागी नहुने खबर पठाए । सभापतिले मनोमानी पारा देखाएको भन्दै उनले विरोध गरे । मन्त्रिपरिषद्मा आफ्नोतर्फबाट ४० प्रतिशत सहभागिता हुनुपर्ने उनको माग थियो । देउवाले मन्त्री चयन पछि गर्ने जानकारी गराएपछि उनी शीतलनिवास गए । भदौ ७ मा देउवा भारत भ्रमणमा जान लाग्दा विमलेन्द्र निधिलाई कार्यवाहक सभापति दिए । त्यसप्रति असन्तुष्टि जनाउँदै पौडेल पक्षले भदौ १० गते महामन्त्री शशांक कोइरालाको निवासमा छुट्टै भेलासमेत आयोजना गर्यो । भदौ ११ गते तनहुँको दमौली पुगेका पौडेलले पार्टीमा हचुवा प्रवृत्तिले काम हुन थालेको आरोप लगाए । यी दुई घटनाले कांग्रेसभित्रको गुटगट राजनीतिलाई प्रस्ट्याउँछन् । देशकै सबैभन्दा ठूलो र पुरानो प्रजातान्त्रिक पार्टी कांग्रेसका शीर्ष नेतालाई आआफ्नै खेमा खडा गर्न भ्याइनभ्याइ छ । उनीहरूकै भनाइलाई आधार मान्ने हो भने यो पार्टीमा सातवटा गुट सक्रिय छन् । यसको मुख्य काम पार्टीबाट छानिने मन्त्री, राज्यमन्त्रीदेखि विभिन्न पदाधिकारी भागबन्डामा बार्गेनिङ गर्ने हो । केन्द्रीय सदस्य शंकर भण्डारी भन्छन्, पार्टीभित्र व्यक्तिगत स्वार्थ हावी भएपछि यस्तै हुन्छ । देशकै सबैभन्दा ठूलो र पुरानो प्रजातान्त्रिक पार्टी कांग्रेसमा यतिखेर कम्तीमा सातवटा गुट सक्रिय छन् । यसको मुख्य काम पार्टीबाट छानिने मन्त्री, राज्यमन्त्रीदेखि विभिन्न पदाधिकारी भागबन्डामा बार्गेनिङ गर्ने हो । कांग्रेसको पछिल्लो १३ औं महाधिवेशनमा तीनवटा गुट संस्थागत शैलीमै चुनावी मैदानमा उत्रिएका थिए । सभापतिमा शेरबहादुर देउवाको प्यानल विजयी भएपछि उनले पार्टीभित्रको गुटबन्दी समाप्त पार्ने घोषणा गरे । तर, महाधिवेशनको डेढ वर्षको अवधिमा गुट समाप्त भएन, बरु नयाँनयाँ गुट थपिए । महाधिवेशनमा तीनवटा गुट देखिएकोमा अहिले ६ वटाभन्दा बढी देखिन्छ । शेरबहादुर देउवा, रामचन्द्र पौडल, कृष्णप्रसाद सिटौला, खुमबहादुर खड्का, विमलेन्द्र निधि, प्रकाशमान सिंह र कोइराला परिवारको छुट्टाछुट्टै गुट यतिखेर सक्रिय छ । १३ औं महाधिवेशनपछि नेतृत्वबाट बाहिरिएको कोइराला परिवार (शशांक, शेखर र सुजाता) एकसाथ अघि बढेपछि कांग्रेस राजनीति तरंगित भएको छ । साउन ४ गते महामन्त्री शशांकको निवासमा लन्च मिटिङ गरेर सामूहिक फोटो सामाजिक सन्जालमा राखेपछि कोइराला परिवार चर्चामा आएको हो । भदौ ९ गते पत्रकार महासंघका पदाधिकारीलाई स्वागत गर्ने क्रममा नेताहरू पुनः एकसाथ देखिएपछि यो समूह संस्थागत रूपमा अगाडि आउन खोजेको आकलन भइरहेको छ । कांग्रेसको इतिहास लेखेका पुरुषोत्तम बस्नेत भन्छन्, कांग्रेसभित्र गुटउपगुट मौलाउनु नयाँ कुरा होइन तर पछिल्लो समय जसरी गुट फस्टाउँदै गइरहेको छ, त्यो पार्टी हितमा देखिएको छैन । बस्नेतका अनुसार कांग्रेसभित्र ०१७ सालदेखि नै गुट सुरु भएको हो । गत वर्ष प्रमुख सत्तासाझेदार कांग्रेसले मंसिर १४ गते संविधान संशोधन विधेयक दर्ता गरायो । त्यसविरुद्ध कांग्रेस सांसद चन्द्र भण्डारी ५ नम्बर प्रदेशमा उत्रिए । यता, संशोधन प्रस्ताव पास गराउनुपर्ने माग गर्दै कांग्रेसका २७ सभासद्ले हस्ताक्षर गरेर नेतृत्वलाई ज्ञापनपत्र नै दिए । कांग्रेसकै तेजुलाल चौधरीले मंसिर २७ गते थारू सांसदको छुट्टै भेला गरेर कैलालीकञ्चपुरलाई नयाँ प्रदेशमा राख्नुपर्ने निर्णय गराए । प्रदेश टुक््रयाउन गरेको संशोधन प्रस्तावको सन्दर्भमै ५ नम्बर प्रदेशभित्रकै मधेसी र पहाडी जिल्लाका सांसद फरकफरक कित्तामा उभिए । विश्लेषक पुरञ्जन आचार्य भन्छन्, पार्टीभित्र विभिन्न स्वार्थको चलखेल बढ्दै गएपछि यस्तै हुन्छ । कांग्रेसको मूलनीति र सिद्धान्त नै के छ भन्ने स्पष्ट हुँदैन । नेतृत्व कमजोर हुँदा पार्टीले राष्ट्रिय धार बनाउन सक्दैन । नेताहरूले आफूलाई केन्द्रमा राखेर अघि बढ्न थालेपछि गुटबन्दी झन् मौलाएको देखिन्छ । छलफल र विमर्श हुनु अस्वाभाविक होइन, आचार्य भन्छन्, कांग्रेसले मूलरूपमा पार्टीको लाइन गुमाएका कारण भाँडभैलो देखिएको हो । उनका अनुसार कांग्रेसले बीपी, सुवर्णशम्शेर, गणेशमान र कृष्णप्रसाद भट्टराईपछि पार्टीलाई लाइनमा राख्ने नेतृत्व नै पाएन । यसले गर्दा राष्ट्रिय दृष्टिकोण ओझेलमा परेको छ । पछिल्लो महाधिवेशनबाट परम्परागत नेतृत्वका रूपमा स्थापित कोइराला परिवारलाई किनारा लगाउँदै शेरबहादुर देउवा पार्टीमा हाबी भए । महाधिवेशनमा देउवालाई सघाएका खुमबहादुर खड्कालगत्तै हिन्दु धर्मको एजेन्डासहित छुट्टै गुटको नेतृत्व गर्दै अघि बढे । देउवाकै प्रतिनिधित्व गर्ने विमलेन्द्रले संविधान संशोधन गरेर निर्वाचनमा जानुपर्ने वकालत गरिरहँदा कृष्ण सिटौलाले संशोधनभन्दा पनि निर्वाचनमा जानुपर्ने वकालत गरिरहे । पौडेल समूहको छुट्टै असन्तुष्टि छ, मधेसी सांसद आफ्नै खालको लबिङ गरिरहेका छन् । ०४६ सालको प्रजातान्त्रिक आन्दोलनलगत्तै पार्टीमा गिरिजाप्रसाद कोइराला हाबी भएपछि कृष्णप्रसाद भट्टराई, महेन्द्रनारायण निधिहरू फरक धारमा उभिए । त्यसअघि पञ्चायतकालमा कांग्रेसमा अठ्तिसे समूह उदाएको थियो । परशुनारायण चौधरीलगायत ३८ जना नेताले छुट्टै विचारको वकालत गर्दै यो समूह बनाएका थिए । ०५१ सालमा गुटगत चलखेल झनै मौलायो । ०५३ को महाधिवेशनमा सभापतिमा गिरिजाप्रसाद कोइरालालाई सघाएका शेरबहादुर देउवा त्यसपछिको महाधिवेशनमा उनकै विरुद्ध उभिए । ०५८ मा गुटउपगुटकै कारण कांग्रेस विभाजनसम्म पुग्यो । ०६२ को दोस्रो जनआन्दोलन सफलतासँगै एकीकृत भएको कांग्रेसमा फेरि पनि गुटगत राजनीति सेलाएन । विश्लेषक शंकर तिवारी भन्छन्, कांग्रेसभित्र ०१७ सालपछि सुरु भएको गुटउपगुटको राजनीतिले बेलाबखत ठूलो क्षति पुर्याएको देखिन्छ । यद्यपि, अहिले पनि गुटगत खेल कांग्रेसभित्र गम्भीर रूपमा मौलाउँदै गएको तिवारीको विश्लेषण छ ।"
ठाडो प्रस्तावमा नौ सचिवको सरुवा,"काठमाडौं : सरकारले निजामती सेवा ऐन उल्लंघन गर्दै ठाडो प्रस्तावमा विभिन्न मन्त्रालयका नौ सचिवको सरुवा गरेको छ । बुधबार बिहान बसेको मन्त्रिपरिषद् बैठकले सामान्य प्रशासनमन्त्री र सचिवलाई जानकारी नै नदिई मुख्यसचिवको प्रस्तावमा सरुवा गरेको हो । निजामती सेवा ऐनअनुसार सामान्य प्रशासनमन्त्रीको अध्यक्षतामा मुख्यसचिव र सामान्य प्रशासन सचिव सदस्य रहेको समितिको सिफारिसमा सचिवहरूको पदस्थापन वा सरुवा गर्नुपर्छ । बुधबार बैठकको नियमित एजेन्डामा सचिव सरुवाको कार्यसूची नै थिएन तर प्रधानमन्त्रीको निर्देशनमा मुख्यसचिव राजेन्द्रकिशोर क्षत्रीले सरुवा प्रस्ताव ल्याएपछि सामान्य प्रशासनमन्त्री टेकबहादुर बस्नेत आश्चर्यमा परेका थिए । मन्त्री बस्नेतले प्रक्रिया नै नपुर्याई सरुवा प्रस्ताव ल्याइएको भन्दै असन्तुष्टि जनाएका थिए । उनको असन्तुष्टिबीच नै मन्त्रिपरिषद्ले विभिन्न मन्त्रालयका आठ सचिवको सरुवा गर्ने निर्णय गरेको हो । निजामती सेवा ऐन उल्लंघन सामान्य प्रशासनमन्त्री असन्तुष्ट जसअनुसार निर्वाचन आयोगका सचिव महेश्वर न्यौपानेलाई पर्यटन तथा नागरिक उड्डयन मन्त्रालय, पर्यटनका शंकर अधिकारीलाई निर्वाचन आयोग र क्षेत्रीय प्रशासन कार्यालय हेटौंडाका शम्भु कोइरालालाई भूमिसुधार तथा व्यवस्था मन्त्रालयमा सरुवा गरिएको छ । यसैगरी, भूमिसुधारका कृष्णप्रसाद देवकोटालाई आपूर्ति मन्त्रालय, आपूर्तिका प्रेमकुमार राईलाई महिला बालबालिका तथा समाजकल्याण, प्रधानमन्त्री कार्यालयका गोपीनाथ मैनालीलाई सहकारी तथा गरिबी निवारण, कृष्णराज बिसीलाई खानेपानी तथा सरसफाइ, महिला बालबालिका तथा समाजकल्याणका खगराज बराललाई प्रधानमन्त्री कार्यालय र प्रधानमन्त्री कार्यालयका रेश्मीराज पाण्डेलाई क्षेत्रीय प्रशासन कार्यालय हेटौंडा सरुवा गरिएको छ । बैठकपछि सामान्य प्रशासनमन्त्री टेकबहादुर बस्नेतले आफ्नो अध्यक्षतामा रहेको सिफारिस समितिको प्रस्तावविनै सचिव सरुवा गरिएको जानकारी दिए । मलाई नै थाहा भएन तर हाम्रो सुझावअनुसार मिलाउने कुरा भएको छ, उनले अन्नपूर्णसँग भने ।"
राजपाको प्रतिवाद गर्नु नपरोस् : ओली,"काठमाडौं : एमाले अध्यक्ष केपी शर्मा ओलीले राजपालाई राजनीतिक चरित्र र सभ्य समाजअनुकूल व्यवहार गर्न आग्रह गरेका छन् ।बैंककमा पाँच दिन स्वास्थ्य परीक्षण गरेर बुधबार स्वदेश फर्केपछि त्रिभुवन अन्तर्राष्ट्रिय विमानस्थलमा सञ्चारकर्मीसँग उनले राजपालाई सच्चिन आग्रह गरेका हुन् । देशका कुनै पनि भागमा जान कसैलाई कसैले रोक्न सक्दैन । रोक्न खोज्नु असंवैधानिक र गैरकानुनी हो । उहाँहरूले निषेधको राजनीति जो गरिरहनुभएको छ, त्यो राम्रो भएन । राजपाजसरी नै एमाले पनि मैदानमा ओर्लियो भने राम्रो नहुने बताउँदै उनले सभ्य समाजलाई सुहाउने व्यवहार गर्न सुझाव दिए । जनकपुरमा एमाले कार्यक्रममा आक्रमण हुँदा सरकार र निर्वाचन आयोग मौन बसेकोप्रति उनले रोष प्रकट गरे । राजपाका यस्ता गतिविधि नियन्त्रण गर्न उनले सरकार र आयोगको ध्यानाकर्षण गराए । कालो झन्डा देखाउन, ढुंगामुढा गर्न पाइन्छ कि पाइँदैन ? आयोगले यसो नगर्नुस् भनेर ध्यानाकर्षणसम्म किन गर्दैन र गर्न नसक्नाको कारण के हो ? उनले प्रश्न गरे । प्रतिवादमा उत्रनु नपरोस् भन्ने आफ्नो पार्टीले सोचिरहेको ओलीले बताए । जनकपुरमा उहाँहरूले हिंसात्मक गतिविधि गर्नुभयो । यद्यपि, एमालेले कार्यक्रम गर्यो, गर्छ । कुनै दलले आक्रमण गर्दा कायर भएर भागेर हिँड्दैन, उनले भने । मंसिर १० गतेका लागि तोकिएको चुनाव मंसिर २१ गतेसमेत गरी दुई चरणमा गर्ने मन्त्रिपरिषद्को निर्णयबारे ओलीले आश्चर्य व्यक्त गरे । उनले भने, राजनीतिक दल र आयोगबीच छलफल हुँदा मंसिर ४ गते र २१ गतेको मिति प्रस्तावित भएको तर एकै चरणमा गर्ने भनी १० गतेको तोकिएको हो । मतपेटिका सुरक्षा गर्न लामो समय ग्याप राख्नुहुँदैन एकै चरणमा गरौं भनेपछि ४ गतेको साटो १० गते मिति तोक्ने सहमति भएको खुलासा उनले गरे ।"
युवतीको प्रस्तावले वीरगन्ज कांग्रेसमा किचलो,"वीरगन्ज : पार्टीको साधारण सदस्यसमेत नरहेकी युवतीलाई उपमेयर उम्मेदवार बनाउनुपर्ने प्रस्तावका कारण कांग्रेसले वीरगन्ज महानगरपालिकामा उम्मेदवारको टुंगो लगाउन सकेको छैन ।केन्द्रीय कार्यसम्पादन समितिले पर्सा जिल्ला सभापति अजय द्विवेदीलाई मेयर पदमा उम्मेदवार बनाउने निर्णय गरिसकेको छ । कांग्रेसको पर्सा जिल्ला कार्यसमितिले उपमेयरका लागि शान्ति कार्की, उत्तमा प्याकुरेल, रूपादेवी श्रेष्ठ, डा सुषमा तिवारी, विद्या श्रेष्ठ र सशुन्तलादेवी कुर्मीको नाम सिफारिस गरेको थियो । तर, केन्द्रीय सदस्य रमेश रिजालले साधारण सदस्य नै नरहेकी प्रियंका केशरीलाई उपमेयर उम्मेदवार बनाउनुपर्ने अडान लिएका छन् । त्यसमा जिल्लाका अधिकांश नेताले विरोध जनाएका कारण उपमेयर उम्मेदवारको टुंगो लाग्न नसकेको हो । पार्टीमा केशरीको कुनै पनि योगदानसमेत नरहेको भन्दै अन्य नेताले विरोध जनाएका छन् । प्रियंकाको नाम जिल्ला कार्यसमितिले सिफारिस नै गरेको छैन, कांग्रेस पर्साका सचिव श्याम पटेलले भने, उनी पार्टीको साधारण सदस्य पनि होइन, जिल्ला कार्यसमितिले सिफारिस गरेकै ६ जनामध्ये एकलाई पार्टीले उम्मेदवार बनाउँछ । उनले मेयरमा द्विवेदीलाई उम्मेदवार बनाउने निर्णय भएको जानकारी दिँदै उपमेयरको टुंगो नलागेको बताए । पार्टीको साधारण सदस्य नै नरहेकी प्रियंका केशरीलाई उपमेयर उम्मेदवार बनाउनुपर्ने केन्द्रीय सदस्य रमेश रिजालको अडान रिजालले भने केन्द्रीय कार्यसमितिले केशरीलाई उम्मेदवार बनाउने निर्णय गरिसकेको दाबी गरे । काठमाडौंमा रहेका रिजालले मंगलबार अन्नपूर्णसँग टेलिफोनमा भने, वीरगन्जको मेयर र उपमेयर उम्मेदवारबारे पार्टीभित्र कुनै विवाद छैन, उनले भने, दुवै पदका उम्मेदवारको निर्णय भइसकेको छ। केशरीलाई उम्मेदवार बनाए द्विवेदीले आफू मेयरमा नलड्ने अडान लिएको स्रोतले जनाएको छ । उम्मेदवार विवाद सुल्झाउन पर्साका कांग्रेस नेता आइतबारदेखि काठमाडौंमा छन् । सानेपास्थित पार्टी केन्द्रीय कार्यालयमा आइतबारदेखि सम्पादन समितिको बैठक जारी रहेको पटेलले बताए । बुधबार दिउँसोसम्म वीरगन्जको उपमेयरको पनि टुंगो लाग्छ, उनले भने ।"
निजामतीको राष्ट्रिय नीति तयार,"काठमाडौं : सरकारले संघ, प्रदेश र स्थानीय तहमा समायोजन हुने सबै श्रेणीका कर्मचारीको जुनसुकै तहमा पनि स्थानान्तरण (सरुवा ) हुने व्यवस्था गर्दै निजामती सेवाको राष्ट्रिय नीति तयार पारेको छ।प्रदेश र स्थानीय तहमा समायोजन भएपछि त्यहाँबाट अन्यत्र स्थानान्तरण नहुने त्रासले कर्मचारी स्थानीय तहमा जान नमानिरहेको अवस्थामा सरकारले तीनै तहमा सरुवा हुन सक्ने व्यवस्था गर्न लागेको हो। संघ, प्रदेश र स्थानीय तहका लागि छुट्टाछुट्टै निजामती सेवा गठन गर्नुपर्ने प्रस्ताव र तीनै तहका कर्मचारी जुनसुकै तहमा सरुवा हुन पाउने व्यवस्थासहित सबैलाई मान्य हुने निजामती सेवाको राष्ट्रिय नीति तयार पारिएको सामान्य प्रशासन मन्त्रालयका प्रवक्ता शिवराम न्यौपानेले जानकारी दिए। प्रवक्ता न्यौपानेका अनुसार नीति छिट्टै मन्त्रिपरिषद्बाट स्वीकृत गराई लागू गर्ने तयारी भइरहेको छ। नेपालमा २००८ सालमा सुरु भएको निजामती सेवाको समयसमयमा कानुनी तथा संरचनागत सुधार गरिँदै आएको छ। तर, हालसम्म निजामती सेवाको दीर्घकालीन दृष्टिकोण, रणनीतिक सोच, उद्देश्य र व्यवस्थापकीय पद्धति सम्बन्धमा मार्गदर्शक राष्ट्रिय नीति बनेको थिएन। अहिले देश संघीय संरचनामा गएकाले तीनै तहको सरकारी सेवामा एकरुपता कायम गर्न निजामती सेवामा राष्ट्रिय नीति लागू गर्ने तयारी गरिएको हो। यो नीति संघ, प्रदेश र स्थानीय तह सबैले पालना गर्नुपर्ने छ। लोकसेवाको परामर्शमा सरुवा हुन पाइने प्रस्तावित नीतिअनुसार लोकसेवा आयोगको परामर्शमा मात्रै कर्मचारीको सरुवा गर्न सकिनेछ। नीतिअनुसार तीनै तहको प्रशासन सञ्चालन गर्न क्रमशः संघीय निजामती सेवा, प्रादेशिक निजामती सेवा र स्थानीय निजामती सेवा गठन गरिनेछ। यो व्यवस्था संविधान ०७२ मा उल्लेख छ। नीतिले तीनै तहको निजामती सेवाका आधारभूत मूल्य, मान्यता, मापदण्ड र मार्गदर्शक सिद्धान्तमा एकरुपता ल्याउने मन्त्रालयका प्रवक्ता न्यौपानेले जानकारी दिए। नीतिअनुसार प्रदेश निजामती सेवामा केही संघीय कर्मचारी रहने र स्थानीय सेवामा केही प्रदेशका कर्मचारी रहने व्यवस्था गरिनेछ। प्रदेश र स्थानीय तहका कर्मचारीले संघमा प्रतिस्पर्धा गर्न पाउने नीतिअनुसार प्रदेश र स्थानीय तहका कर्मचारीले पनि संघको बढुवामा प्रतिस्पर्धा गर्न पाउनेछन्। संघीय सेवामा निश्चित प्रतिशत दरबन्दीमा तल्लो तहका निजामती कर्मचारीले प्रतिस्पर्धा गर्न पाउने राखिने राष्ट्रिय नीतिमा उल्लेख छ। सबै तहका निजामती कर्मचारीका लागि पूर्वानुमानयोग्य वृत्ति विकास पद्धति सुनिश्चित गर्न वृत्ति विकास योजना कार्यान्वयनमा ल्याइने पनि नीतिमा छ। नीति कार्यान्वयन गर्न विभिन्न कार्यनीति निजामती सेवासम्बन्धी नीति कार्यान्वयन गर्न विभिन्न कार्यनीति अख्तियार गरिएको छ। यसअनुसार निजामती सेवाका कार्यमूलक समूहभित्र रहने विभिन्न क्षेत्रगत तथा विषयगत सेवा तथा समूहको विभाजन आवश्यकताअनुसार कानुन बनाएर व्यवस्थित गरिने, विभिन्न सेवाअन्तर्गत विभिन्न समूह र उपसमूहको व्यवस्था रहनेछ। यसैगरी, नीतिमा निजामती सेवामा पेसागत तथा व्यावसायिक एकरुपता, इमानदारी, वफादारी, सक्षम र स्तरीयता कायम हुने गरी कानुन, आधार र मापदण्ड बनाइनेछ। कर्मचारीको पेसागत मर्यादा र आचरण कानुनमै तोकिने र भर्ना तथा छनोटका विधि योग्यता प्रणालीमा आधारित हुने गरी नीति निर्माण गरिएको छ। तीनै तहका सेवा प्रवाहमा प्रभावकारी विधि नीतिअनुसार नागरिक सेवाका लागि प्रतिबद्ध र अग्रसर रहने कार्यसंस्कृति निर्माण गरिने, निजामती कर्मचारी र नागरिकबीच प्रत्यक्ष अन्तरसम्बन्ध विकास गरिने, सरकारी निर्णय प्रक्रियामा नागरिक सहभागिता, साझेदारी र सामूहिक अनुगमन प्रणालीको विकास गरिनेछ। यसैगरी, नागरिक बडापत्रको पालना गर्नुपर्ने, सेवा प्रवाहका टोकन प्रणाली, टेलर प्रणालीका साथै सेवाग्राही सन्तुष्टि मापन विधिको प्रयोग गरिने, कर्मचारीको मूल्यांकनमा नागरिक तथा सरोकारवालाको सहभागिताको विकास गरिने लक्ष्य राखिएको छ। आरक्षण एकपटक मात्रै निजामती सेवामा समावेशीताको आधारमा नियुक्ति हुने पदमा योग्यता प्रणालीको सम्वद्र्धन गरिने नीति लिइनेछ। यसअनुसार निजामती सेवामा आरक्षित प्रतिनिधित्वको अवसर एक व्यक्तिलाई एक पटक मात्रै प्रदान गर्ने गरी विधि निर्धारण गरिनेछ। नेपालको क्षेत्रीय, जातिगत, सांस्कृतिक, भाषिक , लैंगिक र धार्मिक विविधताको प्रतिनिधित्व हुने सम्मानजक व्यवस्थापन गरिनेछ भने समावेशीबाट सेवामा प्रवेश गर्नेमाथि भेदभाव नहुने समान अवसर र क्षमता विकास गरिनेछ।"
मधेश झरे माओवादी शीर्ष नेता,"काठमाडौं : माओवादी केन्द्रले पार्टीको सर्वाेच्च निकाय केन्द्रीय सचिवालय बैठक वीरगन्जमा गर्ने भएको छ । भदौ १७ गते आयोजना हुने बैठकका लागि उसले सबै शीर्ष नेतालाई मधेस बोलाएको छ । यसअघि उक्त बैठक काठमाडौंमा बोलाइए पनि बुधबार मात्रै स्थान सारेर वीरगन्ज पुर्याइएको हो । पार्टीको सर्वोच्च संरचना हेडक्वार्टर' विघटन गरी सचिवालयलाई नै सर्वोच्च कार्यकारी संरचना बनाएपछि माओवादीले पहिलो बैठक मधेसमा गर्न लागेको हो । दुई नम्बर प्रदेशको स्थानीय तह निर्वाचन परिणाममा सकारात्मक सन्देश प्रवाह गर्ने उद्देश्यले नेतालाई मधेसमै बोलाएर बैठक गर्न लागिएको प्रवक्ता पम्फा भुसालले बताइन् । मधेसमा माओवादी प्रभाव जबर्जस्त रूपमा स्थापित हुँदै गएको सन्देश दिन खोजिएको भुसालले बताइन् । यसअघि दुई नम्बर प्रदेशको बैठकले पार्टीको सिंगो हेडक्वार्टर' निर्वाचन अवधिभर मधेसमै रहने माओवादीले जनाएको थियो । त्यही निर्णयका आधारमा अध्यक्ष पुष्पकमल दाहाल, वरिष्ठ नेता नारायणकाजी श्रेष्ठ, रामबहादुर थापा, प्रदेश इन्चार्ज मात्रिका यादवलगायत नेता मधेसमै सक्रिय छन् । दाहाललगायत शीर्ष नेता भदौ १२ मै मधेस झरेका हुन् । केन्द्रीय सचिवालयको बैठक सकेर भदौ १८ गते मात्रै उनी काठमाडौं आउने कार्यक्रम रहेको उनको निजी सचिवालयले जनाएको छ । हेडक्वार्टर' विघटन गरी सचिवालयलाई नै सर्वोच्च कार्यकारी संरचना बनाएपछि माओवादीले पहिलो बैठक मधेसमा गर्न लागेको हो । माओवादी सचिवालयमा अहिले ८२ नेता छन् । ९९ सदस्यीय यो कमिटीमा अन्य पद भने रिक्त छ । रिक्त पदमा पार्टी एकता प्रक्रियाबाट आएका नेतालाई समेटेर पूर्णता दिने तयारी भइरहेको नेता बताउँछन् । बुधबार मात्रै सर्लाहीबाट फोरम लोकतान्त्रिकका उपाध्यक्ष रामेश्वर राय यादवलगायत नेता प्रवेश गरेका छन् । यसअगाडि नयाँ शक्ति छाडेर रामचन्द्र झा, देवेन्द्र पौडेल, रामकुमार शर्मा, वामदेव क्षेत्री, कुमार पौडेल, महेन्द्र पासवान, सद्भावनाका संस्थापक महासचिव अनिस अन्सारीलगायत नेता प्रवेश गरिसकेका छन् । वीरगन्जमा बस्ने बैठकले एकता प्रक्रियामा आएका नेताको कार्यविभाजन गर्ने, साउन पहिलो साताको बैठकको म्यान्डेटअनुसार जम्बो केन्द्रीय आयोजक समिति विघटन गर्ने, दुई अंकको केन्द्रीय समिति बनाउने र दुई नम्बर प्रदेशको स्थानीय तह निर्वाचनको चुनावी रणनीतिका विषयमा केन्द्रित रहेर छलफल गर्नेछ । १३६ वटै स्थानीय तहमा उम्मेदवार टुंगो लगाएर बैठकबाट अनुमोदन गराउने तयारी माओवादीले गरेको छ ।"
प्रदेश र प्रतिनिधि सभा निर्वाचन मंसिर १० र २१ मा,"काठमाडौं : सरकारले आफ्नो अघिल्लो निर्णय उल्ट्याउँदै प्रदेशसभा र प्रतिनिधि सभाको निर्वाचन मंसिर १० र २१ गते दुई चरणमा गर्ने निर्णय गरेको छ । मन्त्रिपरिषद्को बुधबारको बैठकले निर्वाचन आयोगबाट प्राप्त सुझावका आधारमा प्रदेशसभा र प्रतिनिधि सभा निर्वाचन दुई चरणमा गर्ने निर्णय गरेको हो । निर्वाचन आयोगका पदाधिकारीको उपस्थितिमा भदौ १ मा प्रधानमन्त्री शेरबहादुर देउवासहित प्रमुख तीन दलका शीर्ष नेताको बैठकले मंसिर ४ र २१ गते दुई चरणमा चुनाव गर्ने सहमति गरेको थियो । शीर्ष नेताको यो सहमतिविपरीत भदौ ५ को मन्त्रिपरिषद् बैठकले दुवै निकायको चुनाव एकै चरणमा मंसिर १० गते गर्ने निर्णय गरेको थियो । सूचना तथा सञ्चारमन्त्री मोहनबहादुर बस्नेतले कहाँकहाँ कहिले गर्ने भन्नेबारे छुट्याएर निर्णय नभएको बताए । मन्त्रिपरिषद्ले निर्णय गर्नु अघिसम्म निर्वाचन क्षेत्र निर्धारण आयोगले प्रतिवेदन बुझाइसकेको थिएन, मन्त्री बस्नेतले भने, आयोगले नै दुई चरणमा गर्नुपर्ने कुरा उठाएको हुँदा पहिलो चरणको मंसिर १० गते र दोस्रो चरणको निर्वाचन मंसिर २१ गते गर्ने निर्णय गरिएको हो । एक प्रश्नको उत्तरमा मन्त्री बस्नेतले भने, प्रदेश र प्रदेशको राजधानी भने राजनीतिक सहमतिका आधारमा छलफल गरी पछि टुंगोमा पुगिनेछ ।आयोगले पहिलो चरण मंसिर १० मा उच्च हिमाली क्षेत्रमा निर्वाचन गराउने प्रमुख आयुक्त डा अयोधीप्रसाद यादवले अन्नपूर्णलाई बताए । आयोगले प्रमुख तीन दलका शीर्ष नेतासँग मंसिर ४ मा उच्च हिमाली क्षेत्रसहित ३१ जिल्लामा निर्वाचन गर्न सुझाब दिएको थियो । बाँकी ४६ जिल्लामा दोस्रो चरणमा निर्वाचन गर्नुपर्ने उसको सुझाब थियो । राज्य व्यवस्था समितिले विधेयकमा निर्णय दिने नैतिक पतन देखिएका भ्रष्टहरूलाई तीन वर्षपछि चुनावमा उम्मेदवारी दिन पाउनुपर्ने सांसद आनन्दप्रसाद ढुंगानालगायत कांग्रेसका १९ सांसदले संशोधन प्रस्ताव राखेका छन् । कांग्रेस सांसदहरूको संशोधन प्रस्तावका कारण एक महिनादेखि स्थगित राज्य व्यवस्था समितिको बैठक शुक्रबार डाकिएको छ । यो बैठकले कार्यसूचीमा रहेको प्रतिनिधिसभा र प्रदेशसभा निर्वाचन विधेयकमा सम्बन्धमा निर्णय गर्नेछ । निर्वाचन निकट रहेकाले समितिले सर्वसम्मतसाथ सकारात्मक निर्णय गर्छ । मैले बैठक बोलाइसकें, समितिका सभापति दिलबहादुर घर्तीले भने । विधेयकको दफा १३ को (ङ) मा भ्रष्टाचार, जबरजस्ती करणी, मानव बेचबिखन तथा ओसारपसार, लागुऔषध बिक्रीवितरण तथा निकासी वा पैठारी, सम्पत्ति शुद्धीकरण, राहदानी दुरुपयोग, अपहरणसम्बन्धी कसुर वा नैतिक पतन देखिने अन्य फौजदारी कसुरमा सजाय पाई वा कुनै पनि कसुरमा जन्मकैद वा २० वर्ष वा सोभन्दा बढी कैद सजाय पाई त्यस्तो फैसला अन्तिम भएको, व्यक्ति उम्मेदवार बन्न नपाउने प्रस्ताव विधेयकमा छ । सत्ता नेतृत्व कांग्रेसका सांसदले नैतिक पतन प्रमाणित भई सजाय पाएकालाई तीन वर्षपछि उम्मेदवारी दिन पाउने संशोधन दर्ता गराएका छन् । सत्तारुढ दल माओवादी केन्द्रका प्रमुख सचेतक रेखा शर्माले कांग्रेसका सांसदको संशोधन प्रस्तावमा कांग्रेसको आधिकारिक धारणा आए निकास आउने प्रतिक्रिया दिइन् । उनले भनिन्, समितिमा प्रदेशसभा र प्रतिनिधिसभा विधेयक अघि बढ्न नसक्नुको मूल कारण नै नैतिक पतन प्रमाणित भएकालाई तीन वर्षपछि उम्मेदवार हुन पाउनुपर्छ भन्ने कांग्रेसको अडान हो । त्यसैले डेडलक खोल्नेनखोल्ने साँचो कांग्रेसको पोल्टामा छ । विधेयकमा संशोधनकर्ता पद्मनारायण चौधरीले संशोधनकर्ता सांसदबीच परामर्श गरी निर्णय लिइने बताए।एमाले प्रमुख सचेतक भानुभक्त ढकालले कांग्रेस सांसदले राखेको संशोधन फिर्ता लिनासाथसमस्या समाधान हुने बताए । शीर्ष तहमा सहमति अपरिहार्य छ, उनले भने । आचारसंहिता लागू निर्वाचन आयोगले आगामी प्रदेशसभा सदस्य र प्रतिनिधिसभा सदस्य निर्वाचनका लागि बुधबारदेखि निर्वाचन आचारसंहिता लागू गरेको छ । निर्वाचनलाई स्वच्छ, निष्पक्ष, पारदर्शी र भयमुक्त वातावरणमा सम्पन्न गर्न निर्वाचन ऐनले दिएको अधिकार प्रयोग गर्दै बुधबारदेखि निर्वाचन आचारसंहिता, २०७२ लागू गर्ने निर्णय गरेको बुधबार आयोगले आयोजना गरेको पत्रकार सम्मेलनमा निर्वाचन आयुक्त सुधीरकुमार शाहले जानकारी दिए। आचारसंहिता सरकार, मन्त्री, सुरक्षा निकाय, स्थानीय निकायतह, सरकारी तथा अर्धसरकारी, सार्वजनिक संस्थानका कार्यालय तथा सार्वजनिक पद धारण गरेका व्यक्ति र कर्मचारीलाई लागू हुनेछ । प्रदेशसभा र प्रतिनिधिसभा निर्वाचनमा उम्मेदवार हुनेको हकमा भने यो आचारसंहिता मनोनयन दर्ता भएको मितिदेखि लागू हुनेछ ।"
