शीर्षक,विवरण
यूटीएल प्रकरण,"टेलिफोन सेवा उपलब्ध गराउँदै आएको 'एनसेल' अहिले विवादको घेरामा छ । त्यो विवाद टुंगिन नपाउँदै अर्को विदेशी टेलिफोन कम्पनी यूटीएलले नेपाल टेलिकमलाई तिर्नुपर्ने २७ करोडभन्दा बढी रकम पटकपटकको ताकेतापछि पनि तिरेको छैन । यूटीएलले लगातार प्रदर्शन गर्दै आएको अवज्ञापूर्ण व्यवहार पहिलो हैन यो ।नेपाल टेलिकमले यो रकमको लागि विगत एक वर्षदेखि पत्राचार गर्दै आएको छ । उसले प्राप्त गरेको अनुमतिअनुरूपको सेवा शुल्क बुझाउन यूटीएल किन तयार छैन ? उसको आर्थिक स्थिति कमजोर भएर या उसका अवज्ञाका कारण ? नेपाल सरकारलाई बुझाउनुपर्ने राजस्व उसले नतिरेको हो, त्यसबारे नेपाल सरकार स्पष्ट हुन आवश्यक छ । वास्तवमा यूटीएलले पटकपटक नेपाल सरकारको निर्णयबाट नाजायज फाइदा उठाएको छ, जुन उसका प्रतिस्पर्धी स्वदेशी र विदेशी कम्पनीहरूले हासिल गर्न सकेको छैनन् । राजाको प्रत्यक्ष शासन अर्थात् विगत ११ वर्षदेखि यूटीएललाई अनावश्यक फाइदा र करमुक्ति दिलाउन भारतीय दूतावासका प्रमुख नै लागिपरेको र त्यसलाई एउटा राजनीतिक मुद्दा नै बनाई विभिन्न सरकारमाथि दबाब दिँदै आएको नमीठो तथ्यबाट जिम्मेवार व्यक्तिहरू पीडित छन् । केही दलीय र व्यक्तिगत लाभको लागि यूटीएललाई बरोबर छुट दिइँदा उसले त्यसलाई नेपाल सरकारको कमजोरी र आफ्नो अधिकारको रूपमा लिएको देखिन्छ । नेपाल टेलिकमले अन्तर आबद्धताको लागि सेवा लिने प्रदायकको लागि 'फिक्स लाइन' को लागि न्यूनतम १४ पैसा प्रतिमिनेट र सीमित 'मोबिलिटी' मा प्रति मिनेट ३४ पैसा अनि प्रति मिनेट मोबाइल 'कल' को ५४ पैसा शुल्क निर्धारण गरेको छ । त्यो सर्त स्विकारेरै यूटीएलसमेत अन्य टेलिफोन कम्पनीहरू नेपालमा कारोबारमा छन् । वास्तवमा विगत ११ वर्षको रेकर्ड विश्लेषण गर्ने हो भने एनसेलभन्दा बढी र गम्भीर प्रकृतिको अनियमितता र लाचारीमा सरकारबाट लिइएको फाइदाले यूटीएल बढी लाभान्वित भएको छ । सम्भवतः त्यो अख्तियार दुरुपयोग अनुसन्धान आयोग तथा सम्बन्धित संसदीय समितिको छानबिनको विषय हुनुपर्छ । नेपाल टेलिकम स्वयंले पनि यसबारे स्पष्ट आधिकारिक धारणा सार्वजनिक गर्नु आवश्यक छ । यूटीएलको अवज्ञा र उसमाथिको सम्भावित कारबाहीबाट ५० हजारभन्दा बढी ल्यान्ड लाइन उपभोक्ता र लिमिटेड 'मोबिलिटी' ग्राहक करिब पाँच लाख प्रभावित हुनेछन् । तर अहिले प्रतिस्पर्धी र बैकल्पिक सेवाप्रदायक संस्थाहरू अन्य पनि भएकाले कानुन मिच्नेहरूप्रति कुनै किसिमले सरकार नरम देखिनु हुँदैन । विगतमा पटकपटक सरकारले यस्ता कमजोरी देखाएकाले नै यूटीएलको अवज्ञा यो हदसम्म आइपुगेको हो र अवज्ञासँगै यत्रो रकम बक्यौता रहँदा कारबाही नगर्नुले सरकारको कुनै निकायमा जिम्मेवार पदाधिकारीहरूको समेत यो अनियमिततामा साँठगाँठ रहेको अर्थ लाग्नेछ ।"
यातायात कार्यालयका कर्मचारीलाई नयाँ शक्तिका कार्यकर्ताको मोसो,"जनकपुरधाम: जनकपुर अञ्चल यातायात कार्यालयका कर्मचारीहरुमाथि नयाँ शक्ति पार्टीका युवाहरुद्धारा दुव्र्यवहार गरिएको छ । युवाहरुले कार्यालयमा कार्यरत एक कर्मचारीलाई कालोमसो दल्ने प्रयास समेत गरेका छन् । नयाँ शक्तिका युवाहरुले कार्यालयमा कार्यरत समयमा नायब सुब्बा जीवनकुमार बस्नेतमाथि बुधबार कालोमसो दलेर दुव्र्यवहार गरेका हुन् । यातायात कार्यालय जनकपुरबाट बर्दिबास लग्ने तयारी भईरहेको आरोप लगाउंदै युवाहरुले कार्यालयमा भ्रष्टाचार भईरहेको भनि नाराबाजी गर्दै विरोध प्रर्दशन गरेका थिए। आफूहरुले कर्मचारीमाथि कालोमसो दलेको कुरा नयाँ शक्ति पार्टीका जनकपुर नगर संयोजक राकेश विक्रम साहले स्वीकारेका छन् । कार्यालय जनकपुर बाहिर लगिने केही व्यक्तिहरुको अफवाहपछि यस्तो घटना घटाईएको हो । कार्यालय जनकपुर बाहिर सारिने कुरामा कुनै सत्यता नरहेको प्रमुख बालकृष्ण हुमागाईले बताउनुभएको छ। उहाँले केही व्यक्तिले निजी स्वार्थको कारण सुनियोजित रुपमा कर्मचारीमाथि कालोमोसो दलेर दुव्र्यवहार गरेको र यस्ता व्यक्तिलाई कडा कारवाही गर्न प्रमुख जिल्ला अधिकारीलाई आग्रह समेत गरिएको बताउनुभयो। धनुषाका प्रहरी उपरीक्षक लालमणि आचार्यले घटनामा संलग्न व्यक्तिहरुको पहिचान गर्न खोजी भईरहेको बताउनुभएको छ। हालको कार्यालयमा ठाउँ अभावको कारण आगामी श्रावण १ गतेबाट स्र्माट लाईसेन्स वितरण गर्न समस्या हुने भएकाले जनकपुर उपमहानगरपालिका १४ मुजेलिया वडा प्रहरी कार्यालय नजिक दीपककुमार मिश्रको घर भाडामा लिई सार्न तरखरमा रहेको प्रमुख हुमागाईले जानकारी दिनुभयो । कार्यालयले जनकपुर १४ स्थित याज्ञबलक्य उच्चमावि ज्ञानकुपको प्रांगणमा २० वर्षका लागि जग्गा भाडामा लिई ८० लाखको लागतमा ट्रायलसेन्टर निर्माण गरिरहेको समेत उहाँले जानकारी गराउनुभयो । उहाँले भन्नुभयो, जनकपुरमा ह्यावी लाईसेन्स प्रदान गर्न ८० लाखको लागतमा ट्रायल सेन्टर निर्माण गर्दैछौं र जनतालाई सहज सेवाप्रदान गर्न कार्यालय फराकिलो स्थानमा सार्न लागेका हौं । विगतदेखि रेडक्रसको भाडाको भवनमा कार्यालय सञ्चालन गरिदैं आईएपनि सो भवन जिर्ण अवस्थामा पुग्दा मर्मत सम्भार समेत नभएकाले अर्को उपयुक्त भाडाको भवनमा यातायात व्यवस्था विभागको निर्देशनमा कार्यालय सार्न लागिएको प्रमुख हुमागाईको भनाई रहेको छ । तर, यस विषयलाई भ्रामक प्रचारबाजी गरेर केही युवाहरुले उदण्ड क्रियाकलाप गरेको भन्दै उहाँले यस्ता व्यक्तिहरुलाई कार्वाही हुनुपर्ने मांग गर्नु भएको छ ।"
बुटवल उपमहानगरपालिकामा कांग्रेसमाओवादी गठबन्धनलाई हराउँदै एमाले विजयी,"बुटवल : बुटवल उपमहानगरपालिकामा एमाले विजयी भएको छ। उपमहानगरगरपालिकाको मेयरमा एमालेका शिवराज सुवेदी २३ हजार २ सय ४९ मत ल्याएर विजयी हुनु भएको हो। उहाँका निकटतम प्रतिद्वन्द्वी नेपाली कांग्रेसका खिलराज पाण्डेले २० हजार ८ सय ५१ मत ल्याउनु भएको छ। उपमेयरमा समेत एमाले नै विजयी भएको छ। एमालेकी उपमेयरकी उम्मेदवार गोमादेवी आचार्य २५ हजार ३ सय १ मत ल्याएर विजयी हुनु भएको हो। उहाँकी प्रतिद्वन्द्वी माओवादीका उपमेयर उम्मेदवार जगत पोखरेलले १४ हजार ७ सय ९२ मत ल्याउनु भएको छ। बुटवल उपमहानगरमा कांग्रेस र माओवादीले गठबन्धन गरे पनि भारी मत अन्तरले गठबन्धन पराजित भएको हो। बुटवलमा मेयर, उपमेयर सहित एमाले ९७ पदमध्ये ८९ पद आफ्नो पक्षमा पारेको छ। १९ वडा रहेको बुटवलका १६ वडा अध्यक्षसहित प्यानलै जितेको छ। कांग्रेसले वडा नम्बर १३ मा अध्यक्षसहित एक सदस्य, १८ मा अध्यक्ष र १९ मा वडा अध्यक्षसहित तीन सदस्य मात्रै जित्न सफल भयो। बुटवल उपमहानगरपालिकाबाट माओवादी केन्द्रसहितका दलले सदस्य समेत जित्न सकेनन्। गठबन्धनलाई जनमुक्ति पार्टी, नयाँशक्ति, संघीय समाजवादी फोरमले सहयोग गरेका थिए। आधा दर्जन दलको मोर्चासंग एमालेले जित निकालेको हो। बुटवल एमाले उपमहासचिव विष्णु पौडेलले लगातार दुई पटक जितेको क्षेत्र हो। ०५४ सालमा एमालेकै भोजप्रसाद श्रेष्ठ मेयर रहनुभएको थियो। विजयी भएका मेयर सुवेदीले बुटवलबासी सबैको भावना समेटेर नमुना नगरको विकासमा जुट्ने बताउनुभयो। चुनावको समयमा एक अर्काे पक्ष भए पनि जित्ने हार्ने सबैमा बुटवलको चिन्ता रहेको बताउदै आफूले नेतृत्व गरेर विकासमा लाग्ने बताउनुभयो। उपमेयर गोमादेवी आचार्यले महिला अधिकार शशक्तिकरणका लागि बुटवल नमुना बनाउने दायित्व आफूहरुको काधमा आएको भन्दै सबैको सहयोगमा अघि बढ्ने बताउनुभयो।"
अन्तरघात गरेको आरोपमा कांग्रेस नेता पौडेललाई मोसो दलियो,"नेपालगन्ज : कोहलपुर नगरपालिकाको मेयरमा पराजित भएपछि नेपाल तरुण दलका युवाले नेपाली कांग्रेस क्षेत्र नं १ का क्षेत्रीय सदस्य युवराज पौडेलमाथि अभद्र व्यवहार गरेका छन्। कोहलपुर नगरपालिका३, मदन चोकस्थित आफ्नै घरमा बसिरहेको बेला बाहिर बोलाएर तरुण दल रझेनाका सदस्य विजय पुडासैनीको समूहले कालो मोसोको रुपमा हरियो रङ्ग मुखमा दलेर गएको पीडित पौडेलले बताउनु भयो। मेयरका उम्मेदवार भानुभक्त भट्टराई हराउन मुख्य भूमिका खेलेको भन्दै पुडासैनीको समूहले आफूलाई अभद्रव्यवहार गर्दै हरियो मोसो दलेर भागेको उहाँले बताउनु भयो। उहाँले आफू लगायत अन्यलाई पनि मोसो दल्ने चेतावनी दिएर गएको बताउनु भयो। नेपाली कांग्रेस कोहलपुरका नगर सभापति बलराम शर्माले यस विषयमा आफूलाई कुनै जानकारी नभएको उहाँको भनाइ छ। पौडेललाई मोसो दलेको विषयमा जानकारी लिन खोज्दा शर्माले भन्नुभयो, उपमेयरको विजय जुलुशमा सहभागी भएर भरखरै घर पुगेको छु, मलाई यसबारेमा कुनै जानकारी आएको छैन। दुव्र्यवहार गरिएका पौडेल कोहलपुरको कांग्रेसको तर्फबाट मेयरका दाबेदार समेत हुन् ।"
दशरथचन्द नगरपालिकाका मेयरलाई तत्काल काम नगर्न अदालतको आदेश,महेन्द्रनगर : बैतडीको दशरथचन्द नगरपालिकामा निर्वाचित नगर प्रमुखलाई अर्को आदेश जारी नभएसम्म कुनै काम कारवाही नगर्न नगराउन अन्तरिम आदेश दिएको छ। उच्च अदालत दिपायलका मुख्य न्यायाधीश यज्ञप्रसाद बस्यालको एकल इजलासले विजयी भनिएका नगर प्रमुख नरेन्द्रसिंह थापालाई कुनै काम नगर्न नगराउन अन्तरिम आदेश जारी गर्नु भएको हो। राप्रपाका नगर प्रमुखका उम्मेदवार पुष्करराज जोशी लख्खाभाइले दिएको उजुरीमाथि बुधबार भएको बहसपछि उक्त आदेश आएको हो। दशरचन्द नगरपालिका बैतडीको मतगणना परिणाम बदर गरी दोहोर्याइ पुनः पुरै मतगणना गराई पाऊँ भनी उच्च अदालत दिपायल इजलास महेन्द्रनगरमा उजुरी परेको थियो। उच्च अदालत नियमावली २०७३ को नियम ६१ बमोजिम अन्तरकालीन आदेश माग गरेकोले निवेदन व्यहोरा र बहस जिकिर सुनि विचार गर्दा दुवैपक्षलाई रोहबरमा राखी छलफल गराउन उचित देखिएकाले छलफलका लागि असार २९ गतेको पेशी समेत तोकिएको छ। असार २९ गते दुवै पक्षसंगको छलफलपछि अदालतले फैसला सुनाउने छ। नेपाली कांग्रेसका नरेन्द्रसिंह थापा ३ हजार ७ सय ६२ मत ल्याएर विजयी भएका हुन्। भने राप्रपाका पुष्कर राज जोशी लख्खाभाइले ३ हजार ७ सय मत प्राप्त गर्नुभएको हो। धाधली पूर्ण रुपमा मतगणना भएको भन्दै राप्रपाले मंगलबार उजुरी दर्ता गराएको थियो।
चार स्थानीय तह जित्दै एमाले बाँकेको पहिलो शक्ति,"नेपालगन्ज : चार स्थानीय तह जित्दै एमाले बाँकेको पहिलो राजनीति शक्तिको रुपमा स्थापित भएको छ। ८ वटा स्थानीय तह रहेको बाँकेमा एक नगरपालिका सहित एमालेले ४ स्थानीय तह जितेको छ। भने नेपाली कांग्रेसले २ गाउँपालिका जितेको छ। बाँकेका ऐतिहासिक र पुरानो सहर नेपालगन्ज उपमहानगरपालिका राष्ट्रिय प्रजातन्त्र पार्टीको कब्जामा गएको छ। राप्ती नदीपारीको मधेसी बाहुल्यता रहेको नरैनापुर गाउँपालिकामा संघीय समाजवादी फोरमले जितेको छ। एमालेका तर्फबाट कोहलपुर नगरपालिकाको मेयरमा लुटबहादुर रावत निर्वाचित हुनु भएको छ भने उपमेयरमा भने नेपाली कांग्रेसकी सञ्जु कुमारी चौधरी निर्वाचित हुनु भएको छ। खजुरा गाउँपालिकामा एमालेका किस्मत कुमार कक्षपति अध्यक्षमा तथा एकमाया विक उपाध्यक्षमा निर्वाचित हुनु भएको छ। बैजनाथ गाउँपालिकाको अध्यक्षमा एमालेका मानबहादुर रुचाल र उपाध्यक्षमा एमालकै शारदा विक निर्वाचित हुनु भएको छ। मधेसी समुदायको बाहुल्यता रहेको जानकी गाउँपालिका समेत एमालेले जितेको छ। अध्यक्षमा रामनिवास यादव र उपाध्यक्ष भुमिसरा धिताल निर्वाचित हुनु भएको छ। २०७० सालको संविधान सभाको निर्वाचनमा ३ वटा निर्वाचन क्षेत्र जितेको एमालेले ४ वटा स्थानीय तह जितेर आफ्नो साख जोगाएको छ। २०७० सालमा एमालेले बाँकेको क्षेत्र नम्बर १,२ र ४ जितेको थियो। ४ स्थानीय तह जितिरहदा एमाले क्षेत्र नम्बर २ मा पर्ने कुनै तहमा विजय हासिल गर्न सकेन। एमालेले २०७० साल पहिलो पटक बाँकेमा जित हासिल गर्न सफल भएको थियो। नेपाली कांग्रेसले डुडुवा गाउँपालिका र राप्ती सोनारी गाउँपालिका जितेको छ। डुडुवा गाउँपालिकामा कांग्रेसका नरेन्द्रकुमार चौधरी पप्पु अध्यक्षमा तथा उपाध्यक्षमा साहिदा बानो निर्वाचित हुुनु भएको छ। त्यस्तै राप्ती सोनारी गाउँपालिकामा कांग्रेसका लाहुराम चौधरी अध्यक्ष र धनीकुमारी खत्री उपाध्यक्षमा विजय हुनु भएको छ । नेपाली कांग्रेसले २०७० सालको संविधान सभाको निर्वाचनमा १ सिट जितेको थियो। तत्कालिन कांग्रेसका सभापति सुशील कोइरालाले बाँके क्षेत्र नम्बर ३ मा विजय हासिल गर्नु भएको थियो। कांग्रेसले २०५६ र २०४८ सालको संसदीय निर्वाचनमा बाँकेका तत्कालिन ३ वटै निर्वाचन क्षेत्र जितेको थियो। त्यस्तै नरैनापुरमा मधेसी जनअधिकार फोरमका इस्तियाक अहमद शाह र उपाध्यक्ष जयन्ती देवी श्रीवस्ताव विजयी हुनु भएको छ । २०६४ सालको संविधान सभाको निर्वाचन फोरमले निर्वाचनमा फोरमले बाँकेका २ वटा निर्वाचन क्षेत्र जितेको थियो। २०७० सालमा फोरमले एउटा पनि निर्वाचन क्षेत्र जित्न नसकेको थिएन। नेपालगन्ज उपमहानगरपालिकाको मेयरमा भारी मतको अन्तरले राप्रपाका धबल शम्शेर राणा विजयी हुनु भएको छ भने उपाध्यक्षमा कांग्रेसकी उमा थापामगर विजयी हुनु भएको छ। राप्रपाले २०५१ मा तत्कालिन बाँकेका ३ वटै निर्वाचन क्षेत्र जितेको थियो। बाँकेमा माओवादी केन्द्र शून्य भएको छ। माओवादी केन्द्रले २०६४ सालको संविधान सभाको निर्वाचनमा बाँकेका २ निर्वाचन क्षेत्र जितेको थियो। १ भन्दा कम मतान्तरले जिन्ते बाँकेको कोहलपुर नगरपालिका र जानकी गाउँपालिकामा एक भन्दा कम मत अन्तर जित हार भएको छ। दुवैमा एमालेको जित भएको छ भने कांग्रेस हारेको छ। १ भन्दा कमको अन्तर विजयी हुने भाग्यमानी एमालेका उम्मेदवार नै रहेका छन्। कोहलपुर नगरपालिकाको मेयरमा एमालेका लुटबहादुर रावतले ८३ मतको अन्तरले कांग्रेसका भानुभक्त भट्टराईलाई पराजित गर्नु भएको छ। रावतले ९ हजार ७ मत पाई मेयरमा निर्वाचित हुनु भएको छ भने उहाँका निकटतम प्रतिद्वन्द्वीले भट्राईले ८ हजार ९२४ मत प्राप्त गर्नु भएको छ। उता जानकी गाउँपालिकामा ७५ मतको अन्तर एमालेले कांग्रेसलाई पराजित गरेको छ। एमालेका रामनिवास यादवले ३ हजार ८४ मत प्राप्त गरेर गाउँपालिका अध्यक्षमा निर्वाचित हुनु भएको छ भने काँग्रेसका छब्बन खाँले ३ हजार ९ मत ल्याएर पराजय भोग्नु परेको छ।"
९० घन्टापछि अर्जुनधारा नगरपालिकाको मतगणना पुनः सुरु,"विर्तामोड : मत गणना रोकिएको करिब ९० घन्टापछि झापाको अर्जुनधारा नगरपालिकाको मत गणना बुधबार अपरान्ह ४ बजेबाट पुनः सुरु भएको छ। अर्जुनधारा नगरपालिका २ को मत परिणाम घोषणा गर्ने समयमा दलबीच विवाद भएपछि मत गणना रोकिएको थियो। उक्त वडाको मत गणना गर्ने वा त्यसैलाई घोषणा गर्ने भन्ने विषयलाई थाँती राखेर बाँकी वडाको मत गणना गर्ने सहमति भएपछि मतगणना सुरु भएको प्रमुख जिल्ला अधिकारी उत्तरकुमार खत्रीले जानकारी दिनुभयो। शनिबार राति वडा नं २ को मत गणनाको परिणाम घोषणा गर्ने बेलामा नेपाली कांग्रेसलगायत केही साना दलको विरोधका कारण उक्त परिणामा घोषणाका साथै मत गणना प्रक्रिया नै स्थगित भएको थियो। उक्त नगरपालिकाको वडा नं १ को मत गणनाको परिणाम घोषणा भइसकेको थियो। वडा नं २ को एउटा केन्द्रको मतदान अधिकृतसंग मत पेटिका बुझ्दा ७ सय ८९ मतपत्र भएको जानकारी पाइएको तर मतपेटिका खोल्दा ७ सय ८८ मात्र पाइएको थियो। अर्जुनधारा नगरपालिकाका निर्वाचन अधिकृत राधाकृष्ण खतिवडाका अनुसार उक्त मतपेटिकाको तथ्यांक फारममा पुरुष मतदाताको संख्यामा केरमेट गरिएको पाइएको थियो। पुरुषको संख्या ४ सय २३ लेखिएको भए पनि त्यहाँ केरमेट गरिएको थियो। मत गणना शुरु गर्दा राजनीतिक सहमति गरेर शुरु गरिए पनि जब वडा नं २ को परिणाम घोषणा गर्ने बेला आयो, त्यही बेला नेपाली कांग्रेसले अगाडिको एउटा मतपत्रको कुरा निकालेर मत गणना फारममा सही गर्न मानेका थिएनन्।"
स्थानीय तहमा न्यायिक समिति अवैध',"काठमाडौं : संविधानको भावनाभन्दा बाहिर गई सरकारले स्थानीय तहमा नाम मात्रको न्यायिक समिति गठन' गर्न थालेको एक विवादमा सर्वोच्च अदालतले मंगलबार त्यस्तो निर्णयमाथि वैधताको प्रश्न उठाउँदै रोक लगाएको छ । मन्त्रिपरिषद्ले १७ असारमा स्थानीय तहको सेवा सञ्चालन तथा व्यवस्थापनसम्बन्धी आदेश, २०७४ जारी गर्दै स्थानीय तहमा न्यायिक समिति गठनसम्बन्धी व्यवस्था लागू गरेको थियो । उक्त व्यवस्था संविधानसँग बाझिएको भन्दै बदर घोषित गर्न माग राखेर सर्वोच्च अदालतमा रिट निवेदन दायर भएको थियो । सर्वोच्चमा भएको सुनुवाइपछि न्यायाधीश विश्वम्भरप्रसाद श्रेष्ठ र ईश्वरप्रसाद खतिवडाको संयुक्त इजलासले सरकारद्वारा जारी आदेशमाथि रोक लगाउन अन्तरिम आदेश दिएको हो । संविधानतः आफ्नो अधिकारक्षेत्र भित्रको विवाद निरूपण गर्न गाउँ र नगरपालिकामा उपाध्यक्ष र उपप्रमुखको संयोजकत्वमा तीन सदस्यीय एक न्यायिक समिति रहने व्यवस्था छ । मन्त्रिपरिषद्ले जारी गरेको आदेशमा संविधानले भनेअनुरूपको न्यायिक समिति' को नामसमेत उल्लेख छैन । सरकारले यस्तो संवेदनशील संरचना निर्माणमा संवैधानिक दायरा नाघेको भन्दै काठमाडौं बारका अध्यक्षसमेत रहेका अधिवक्ता लक्ष्मण थपलिया र अधिवक्ता साकारराज पन्तद्वारा रिट दायर भएको हो । संविधानको धारा २१७ को उपधारा १ मा कानुनबमोजिम आफ्नो अधिकारक्षेत्र भित्रका विवाद निरुपण गर्न गाउँपालिका वा नगरपालिकाले प्रत्येक गाउँपालिकामा उपाध्यक्षको संयोजकत्वमा र प्रत्येक नगरपालिकामा उपप्रमुखको संयोजकत्वमा तीन सदस्यीय एक न्यायिक समिति रहने व्यवस्था छ । उक्त समितिमा गाउँ सभा वा नगरसभाबाट आफूमध्येबाट निर्वाचित दुईजना सदस्य रहने भनिएको छ । संविधानले जननिर्वाचित न्यायिक समितिबाट विवादको निरुपण गर्ने महŒवपूर्ण संवैधानिक व्यवस्था गरे पनि सरकारले जारी गरेको आदेशमा कतै पनि यस्तो समितिको नामसम्म उल्लेख छैन', निवेदक अधिवक्ता थपलियाले अन्नपूर्णसँग भन्नुभयो, अन्यत्रैबाट सदस्य मनोनीत गर्न सक्ने गरी आदेश आएको छ । यस्तो कार्य रोकिनुपर्छ भन्ने हाम्रो माग हो ।' थपलियाका अनुसार सर्वोच्चमा छलफल हुँदा रिटको अन्तिम किनारा नलागेसम्मका लागि संविधानभन्दा बाहिर गई न्यायिक समिति गठन नगर्न अन्तरिम आदेशमा भनिएको छ । बहसका क्रममा यस्तो समितिबाट भएको निर्णय वा अन्तिम आदेशउपर जिल्ला अदालतमा पुनरावेदन गर्न पाइने कानुनी व्यवस्थासमेतको प्रतिकूल रहेको जिकिर निवेदक कानुन व्यवसायीको थियो । मन्त्रिपरिषद्को आदेशमा समितिको निर्णयउपर उच्च अदालतमा मात्र पुनरावेदन लाग्ने व्यवस्था गरिएको छ । उक्त विवादमा सर्वोच्चले यसअघि सरकार र निवेदकलाई अन्तरिम आदेशको छलफलमा झिकाएको थियो ।"
लुटबहादुर कोहलपुरको मेयर बन्दा क्रान्तिकारी अध्यक्ष न्यौपाने तेस्रो,"नेपालगन्ज : कडा प्रतिस्पर्धाका बीच कोहलपुर नगरपालिकामा एमालेका लुटबहादुर रावत विजयी हुनु भएको छ । २०४९ र २०५४ को दुवै स्थानीय निर्वाचनमा साविकको कोहलपुर गाउँ विकास समितिको अध्यक्षमा रावत निर्वाचन हुनु भएको थियो । उहाँले नेपाली काँग्रेसका अध्यक्षका उम्मेदवार भानुभक्त भटट्राई ८० मतको अन्तरले पराजित गर्नु भएको छ । रावतले ९ हजार ४ मत प्राप्त गर्नु भएको छ भने उहाँका निकटतम प्रतिद्वन्द्वी भट्टाईले ८ हजार ९ सय २४ मत ल्याउनु भएको छ । उपमेयरमा भने नेपाली कांग्रेसकी सञ्जु चौधरी विजय भएकी हुनु भएको छ । उहाँले १० हजार ५६ मत प्राप्त गर्नु भएको छ । उहाँकी निकटतम प्रतिद्वन्द्वी एमालेकी कृष्ण कुमारी चौधरीले ९ हजार ३ सय ७९ मत ल्याउनु भएको छ । माओवादी केन्द्रको तर्फ अध्यक्षमा उम्मेदवार बन्नु भएका अखिल (क्रान्तिकारी) का अध्यक्ष एवं युवा नेता नरेन्द्र न्यौपाने तेस्रो हुनु भएको छ । उहाँले ६ हजार २ सय २१ मत ल्याउनु भएको छ । भने उपमेयरमा माओवादी केन्द्रकी देवी कुमारी थारु ४ हजार ४ सय ४९ मत ल्याउनु भएको छ । १५ वटा मध्ये ७७ वडा एमाले र कांग्रेसले जितेका छन् भने १ वटा माओवादी केन्द्रले जितेको छ । वडा नम्बर १, २, ३, ८, ११, १२, १३ एमाले जितेको छ भने वडा नम्बर ५, ६, ७, ९, १०, १४ र १४ नेपाली कांग्रेसले जितेको छ । वडा नम्बर ४ मा माओवादी केन्द्र विजय भएको छ ।"
कहाँ चुक्यो माओवादी नेतृत्व ?,"पहिलो संविधानसभाको चुनावमा माओवादीलाई ३० लाख भन्दा बढी जनताको मत प्राप्त भएको थियो । प्रत्यक्षतर्फ १२० अर्थात बहुमत सिट हासिल भएको थियो । कांग्रेस र एमाले फराकिलो अन्तरमा दोस्रो र तेस्रो दलमा सीमित भएका थिए । आफूलाई प्राप्त भएको ३० लाख जनताको मतको सम्मान, ती मतलाई संगठनमा रुपान्तरण र अर्को चुनावका लागि तयारी मूलत कार्यभार हुनुपर्दथ्यो माओवादी नेतृत्वको । तर, तत्कालीन राष्टिय राजनीति, राष्ट्रियता स्वाधीनता र नागरिक सर्वोच्चताका लागि भएको आन्दोलन, माओवादी माथिको वाह्य घेराबन्दी र पार्टीको आन्तरिक कलहले पहिलो संविधानसभामा जनताले दिएको मत सम्मान गर्ने मामिलामा माओवादी नेतृत्व चुक्यो । आफ्नो भविष्यसँग जोडिएको मत जनताले दिन्छन्, तर कुनै पनि पार्टी नेतृत्वले मतको उचित सम्मान गर्न सकेन भने अर्को चुनावमा ती मत अनेत्र जान्छन् । दोस्रो संविधानसभासम्म आउँदा माओवादीको हकमा पनि त्यहीँ भयो । माओवादीले प्राप्त गरेको ३० लाख भन्दा बढी मत घटेर १५ लाखमा सीमित हुन पुग्यो । पहिलो संविधानसभामा सबैभन्दा ठूलो पार्टी रहेको माओवादी तेस्रो अवस्थामा आयो । प्रत्यक्षमा १२० सिटमा जित निकालेको माओवादीले दोस्रो संविधानसभामा मात्र २६ सिटमा सीमित हुन पुग्यो । माओवादी नेतृत्व आफना समर्थक र शुभचिन्तक रहेका ग्रामिण क्षेत्र भन्दा शहरमा केन्द्रित हुन थाल्नु र कार्यकर्ता नेताको वरिपरि रमाउनुले संगठन शिथिल बन्न पुगेको हो । संगठन कमजोर भएपछि मुद्दाहरु ओझेलमा पर्ने खतरा शुरु भयो । काँग्रेस र एमालेजस्ता पार्टीको अपमान र घेरावन्दी शुरु भयो । यति हुँदाहुँदै पनि मूल नेतृत्वले लिएको राजनीतिक पहलकदमी, काँग्रेस एमालेवीचको अन्तरविरोध, अंकगणितीय सहयोगमा माओवादी राष्ट्रिय राजनीतिमा हावी भयो । संविधान बनाउने कुरा होस् वा सरकार गठन विघटनको राजनीतिक कोर्स, जहाँ पनि प्रचण्डको भूमिका महत्वपूर्ण देखियो । राष्ट्रिय राजनीतिमा दैनिक लाग्नुपर्ने परिस्थितिले मूल नेतृत्वले संगठन निर्माणमा ध्यान दिन सकेन । अन्य नेताहरुले पनि काठमाडौंमै समय विताए । सहायक नेताहरुले संगठन निर्माणमा प्रर्याप्त समय दिएनन् । एक सय २० बाट २६ सिटमा झरेको माओवादी नेतृत्वले १५ लाख जनताको मतको सम्मान गर्ने कुरामा पनि ध्यान दिएन । जनताको १५ लाख मत सामान्य कुरा होइन । जनताको २४ लाख मत ल्याएको काँग्रेस देशको पहिलो पार्टी हो । जनताको २२ लाख मत ल्याएको एमाले दोस्रो पार्टी बन्यो । यस्तो अबस्थामा १५ लाख मत सामन्य होइनन्, त्यहीँ अनुसार सिट सख्याँ नआएको मात्र हो । तर, माओवादी नेता कार्यकर्ताले २६ सिट मात्र देख्ने र १५ लाख भोट भुल्ने गल्ती गरे । त्यसबेला माओवादी नेता कार्यकर्ताले १५ लाख भोटलाई संगठन र कमिटीमा रुपान्तरणको कोशिष गर्नुपर्दथ्यो । यता तर्फ ध्यान दिएको पाइएन । पहिलो र दोस्रो चरणको स्थानीय तहको चुनाव सकिएको छ । दुई नम्वर प्रदेशको चुनाव असोज २ का लागि तय भएको छ । त्यहाँ चुनाव भएपछि देशभरमा माओवादीलाई कति मत प्राप्त भए भन्ने यकिन तथ्याङ्क आउँला । तर, दुई चरणको चुनावमा माओवादीले जितेका स्थान, दोस्रो भएर हारेका स्थान र ग्रामीण इलाकामा प्राप्त मत सम्मानजनक छ । पहिलो र दोस्रो संविधानसभामा जस्तै अहिले पाएको मतको सम्मानमा माओवादी नेतृत्वले ध्यान दिएन भने आगामी चुनाव थप जोखिमपूर्ण हुन सक्छ । विवेक पुर्याउने र त्यहीँस्तरको संगठन तथा कार्यशैली अनि जनसम्बन्ध बनाउने हो भने अव हुने प्रदेश र संघीय चुनाव माओवादीका लागि निकै अवसरपूर्ण हुनेछन् । माओवादी केन्द्रका अध्यक्ष प्रचण्डको १० महिने कार्यकाल गणतन्त्रपछिको सवैभन्दा राम्रो काम गरेको प्रधानमन्त्रीका रुपमा दर्ज भएको छ । माओवादी नेतृत्वलाई अव देशको जिम्मा दिन सकिन्छ भन्ने विश्वास जनतामा पैदा भएको छ । यस्तो अबस्थामा संघीय चुनाव माओवादीका लागि ठूलो अवसर छ, पहिलो पार्टी बन्ने । अवको प्रदेशसभाको चुनावमा जनमत माओवादीतर्फ मोडिने सम्भावना छ । यसका लागि मूल नेतृत्व र प्रदेशतहका नेताहरुको भूमिका कस्तो हुन्छ त्यसमा भर पर्छ । स्थानीय तहको चुनावमा माओवादी तेस्रो पनि हुँदैन भनेर गफ दिनेहरुको ठूलो भीड थियो । भीडको गफ गलत भयो । अहिलेको जित केन्द्रीय नेताहरुको पहलमा भन्दा गाउँ र वडा तहको नेतृत्वको पहलकदमीको फल हो । माओवादी आन्दोलनको विरासत र आत्मसम्मान बचाउँन स्थानीय कार्यकर्ता भोकभोकै चुनाव लडेका थिए । स्थानीय तहका नेता कार्यकर्ताले माओवादीका केन्द्रीय नेतालाई राहत दिएका छन् । उनीहरुले आफ्नो भूमिका पुरा गरे । अव राजनीतिक पहल लिने, संगठन निर्माणमा जोड दिने, जनसम्बन्ध विस्तार गर्ने, कार्यशैली सच्याउने र जनतालाई विश्वास दिलाएर आगामी चुनावमा अग्रता कायम गर्ने दायित्व केन्द्रीय नेतृत्वको हो । घोडाजस्तो दौडिन सक्ने चुस्त टिम बनाएर प्रचण्डले आजैबाट यस्तो काम शुरु गर्न सक्छन् । डेरामा बसेर फेरि पनि गल्ती गर्ने हो भने जनताले अर्को सजाय दिन सक्छन् । दुई पटक सजाय पाएपछि तेस्रो सजायका लागि तयार हुने वा सजायका ठाउँमा मिहिनेत गरेर पुरस्कार जित्ने यसको जवाफ कार्यकर्ताले दिन सक्दैनन्, केन्द्रीय नेतृत्वले दिने हो । माओवादी आन्दोलनका उपलब्धी, विरासत र आत्मसम्मान बचाउने हो भने अव पहिलो पार्टी बन्ने दौडमा निस्कनुपर्छ । प्रदेश र संघीय चुनावसम्म गफ दिने र काम गर्ने वीचको दुरी पनि जनताले थाहा पाउँछन्, जुन माओवादीका हितमा छ । यस्ता सवै विषयलाई एकै ठाउँमा राखेर विश्लेशण गर्ने हो भने अवको चुनावमा माओवादी पहिलो पार्टी बन्न सक्ने आधार छ । तर, यथास्थितिमै पार्टी चलाएर जाने हो भने तेस्रोको स्थान पनि धरापमा पर्न सक्छ । लेखक माओवादी केन्द्र निकट विद्यार्थी संगठन अखिल क्रान्तिकारीका उपाध्यक्ष हुन् ।"
सामाजिक परिचालनमा सक्रिय बैतडीका १० महिला स्थानीय तहको नेतृत्वमा,"बैतडी : असार १४ गते सम्पन्न स्थानीय तहको निर्वाचनले बैतडीका १० स्थानीय तहका उपप्रमुखमा १० महिलालाई निर्वाचित भएका छन्। यस्तै ८४ वडामा महिला सदस्य र दलित महिला सदस्य गरेर १६८ जना महिला निर्वाचित भएका छन्। गाउँपालिका तथा नगरपालिकामा निर्वाचित भएका उपप्रमुख दश जना महिला कुनै न कुनै रुपमा सामाजिक क्षेत्रमा सक्रिय रहेका पाइएका छन्। उपप्रमुखमा निर्वाचित धेरै जसो महिला विभिन्न सरकारी तथा गैरसरकारी निकायमा सामाजिक परिचालकको भूमिकामा निर्वाह गरिरहेका थिए। सामाजिक परिचालनको क्षेत्रबाटै राजनीतिक ज्ञान प्राप्त भएकाले आफू राजनीतिमा होमिएको मेलौली नगरपालिकाका उपमेयर राधा ओझाले बताउनुभयो। सक्रिय रुपमा यसअघि दलीय राजनीतिमा नलागेको भएपनि सामाजिक क्षेत्रमा काम गर्दागर्दै राजनीतिमा आएँ, उहाँले भन्नुभयो, राजनीति क्षेत्रमा महिलाको पहुँच बढ्यो भने मात्रै महिलाका हक अधिकारलाई संस्थागत गर्न सकिन्छ भन्ने कुराको ज्ञान भएकाले राजनीतिमा होमिएकी हुँ। बैतडीका १० उपप्रमुख मध्ये दुई बाहेक सक्रिय राजनीति भन्दा यसअघि सामाजिक क्षेत्रमै क्रियाशील महिला नेतृत्वमा चयन भएका छन्। जिल्लाको पुरानो नगरपालिका दशरथचन्द नगरपालिकाको उपमेयरमा निर्वाचित मीना चन्द शिक्षक पेशाबाट राजीनामा गरेर चुनावमा लड्नुभएको थियो। पञ्चेश्वर गाउँपालिकाको उपाध्यक्षमा निर्वाचित बिना भट्ट गरिबी निवारण कोषको सामाजिक परिचालनक रहनुभएको थियो भने शिवनाथ गाउँपालिकाको उपाध्यक्षमा निर्वाचित कुस्मा चन्द जिल्ला विकास समिति अन्तर्गत स्थानीय शासन तथा सामुदायिक विकास कार्यक्रमको सामाजिक परिचालक हुनुहुन्थ्यो। सँगै मेलौली नगरपालिकाकी उपमेयर राधा ओझाले पनि जिल्ला विकास समिति अन्तर्गत नै सामाजिक परिचालकको रुपमा काम गर्नुभएको थियो भने पाटन नगरपालिकाकी उपमेयर सरस्वती कोली हलियामुक्ति आन्दोलनसंगै एउटा गैरसरकारी संस्थामा सामाजिक परिचालकको रुपमा कार्यरत हुनुहुन्थ्यो। दोगडाकेदार गाउँपालिकाकी उपाध्यक्ष पार्वती ऐर कार्की, सुर्नया गाउँपालिकाकी उपाध्यक्ष लीला बिष्ट र सिगास गाउँपालिकाकी उपाध्यक्ष द्रोपती चन्द पनि यसअघि गैरसरकारी संस्थामा सामाजिक परिचालकको रुपमा कार्यरत रहेका थिए। सामाजिक परिचालनको क्षेत्रबाट महिला सशक्तीकरणका धेरै कुरा सिकिएको र आफूले सिकेका कुराहरुलाई कार्यान्वयन गराउन राजनीतिमा लागेको सुर्नया गाउँपालिकाकी उपाध्यक्ष लीला बिष्टले बताउनुभयो। उहाँले भन्नुभयो, हिजो हामी सामाजिक परिचालक हुँदा एउटा समूह, एउटा गाउँका महिलाको समग्र विकासका लागि पैरवी गथ्र्यौ भने अब समग्र गाउँपालिकाका महिलाको सर्वाङिगण विकासका लागि योजना मात्रै बनाउँदैनौं कार्यान्वयन पनि गर्छौं। सामाजिक परिचालनका क्षेत्रबाट प्राप्त सीपलाई कार्यान्वयनमा गर्न राजनीतिक नेतृत्वमा जानु निकै सुखद भएको जिल्ला समन्वय समितिका कार्यक्रम अधिकृत अम्बादत्त अवस्थीले बताउनुभयो। उहाँले भन्नुभयो, हाम्रो समाजमा अझै पनि महिला नेतृत्वको कमी छ। सामाजिक परिचालनका क्षेत्रबाट उदाएका महिला नेतृत्वले समाज परिवर्तनमा सहयोग पुर्याउनेछन्। उपप्रमुख पदमा मात्रै नभएर वडा सदस्य पदमा आएका महिलाहरु पनि कुनै न कुनै समूह समितिमा आवद्ध महिला रहेको बताइएको छ। गाउँमा गठन भएका वडा नागरिक मञ्च, नागरिक सचेतना केन्द्रमा आवद्ध महिलाहरु नेतृत्वमा आएको कार्यक्रम अधिकृत अवस्थीले बताउनुभयो। महिला स्वास्थ्य समूह, सामुदायिक संस्थामा आवद्ध भएपछि महिला हक अधिकारका धेरै कुरा सिकेको र ती कुराहरुलाई कार्यान्वयन गर्नका लागि आफू वडा सदस्यमा चुनाव लडेको सुर्नया गाउँपालिका ६ का निर्मला अवस्थीले बताउनुभयो। उहाँले भन्नुभयो महिलाको नेतृत्वमा पहुँच नहुँदासम्म परिवर्तन सम्भव छैन भन्ने कुुरा थाहा पाए। त्यसैले चुनाव लडे। चुनावमा विजय पनि प्राप्त गरे। अब गाउँका महिलाको विकासका लागि पहल गर्छु। नेतृत्वमा आएका महिलाले आफूसंग भएको सीप महिला उत्थानका लागि समर्पण गर्ने बताएका छन्। सिगास गाउँपालिकाका उपाध्यक्ष द्रोपती चन्दले भन्नुभयो, दुर्गममा महिलालाई हेर्ने दृष्टिकोण फेरिएको छैन्। सामाजिक परिचालक हुँदा नै कुरा काट्थे। महिलाका बिषयमा कुरा काट्ने चलनको अन्त्यका लागि मेरो प्रयास जारी रहनेछ। कम्तीमा अब महिला पनि नेतृत्व गर्न सक्छन् भन्ने कुरा समाजलाई सिकाउँछु।"
प्यूठानमा गोलाप्रथाबाट विजयी उम्मेदवारको घोषणा,प्यूठान : प्यूठान नगरपालिका६ माझकोटकामा वडा अध्यक्ष पदका लागि बरावरी मत आएपछि गोलाप्रथाबाट अध्यक्ष चुनिएको छ। नेपाली कांग्रेसका कमानसिंह पुन र माओवादी केन्द्रका दुर्ज बहादुर बैजालीको समान मत परेपछि बुधवार गोलाप्रथा गरिएको हो। गोला प्रथामा कांग्रेसका कामनसिंह पुन विजयी हुनु भएको छ। उहाँहरुको ३९३३९३ मत आएको प्यूठान नगरपालिकाका निर्वाचन अधिकृत नारायण प्रसाद भण्डारीले जानकारी गराउनुभयो। ६३ वर्षीया पुन प्यूठान नगरपालिका५ माझकोट द्वारिका निवासी हुनुहुन्छ। कांग्रेसको साविकको माझकोट गाविसको निवर्तमान सभापति समेत रहनुभएका उहाँ लामो समयदेखि राजनीति जीवनमा सक्रिय हुनुहुन्छ। गोलाप्रथाबाट वडा अध्यक्षमा विजयी भएपछि भाग्यमानी भएको महशुस गरिएको उहाँले प्रतिक्रिया दिनुभयो।
धनगढीमा स्वतन्त्र उम्मेदवार गोपीको हुंकार,"धनगढी : प्रधानमन्त्री शेरबहादुर देउवाले संविधानसभा निर्वाचनमा जितेको धनगढी उपमहानगरपालिकामा कांग्रेसलाई स्वतन्त्र उम्मेदवार गोपाल हमाल (गोपी) ले टक्कर दिइरहनुभएको छ । देशैभर अग्रता लिएको एमालेलाई पछि पार्दै धनगढीमा स्वतन्त्र उम्मेदवार हमाल अघिपछि गर्दै प्रतिस्पर्धामा आइरहनुभएको छ । हमालले कांग्रेस गढ मानिएको धनगढीमा अहिलेसम्म एमाले र माओवादी केन्द्रलाई दोस्रो नम्बरमा पनि आउन दिनुभएको छैन । बिहीबार बिहान ९ बजेदेखि सुरु भएको मतगणनामा कांग्रेसका नृपबहादुर ओड र हमालबीच अघिपछिको होडबाजी चलिरहेको छ । बिहीबार र शुक्रबार अग्रस्थानमा रहेका हमाललाई शनिबारदेखि सोमबारसम्म ओडले पछि पार्नुभयो । मंगलबार बेलुकीसम्म हमाल अग्रस्थानमा हुनुहुन्छ ।हमालको ६०७८, कांग्रेसका ओडको ५७८६, एमालेका दुर्गाप्रसाद जोशीको ४३२५ र माओवादी केन्द्रका रामसमझ रानाको ३५५४ मत आएको छ । धनगढीका व्यापारी हमालको 'दिनेश ग्रुप' छातामा सबै प्रकारको व्यापार छ । उहाँका जेठा दाजु कालु हमाल टीकापुरमा 'बनाना किङ' भनेर प्रख्यात हुनुहुन्छ भने गोपीको दिनेश एग्रो, दिनेश होटल, दिनेश एफएम र दिनेश मोटर्सजस्ता व्यापार छन् । गोपीपछिका दुई भाइ श्याम र देवेन्द्र पनि दिनेश कन्सर्न, दिनेश फोर ह्विल, दिनेश अटो मोटिभ्स, दिनेश मेटल, दिनेश पेन्ट्स, दिनेश कम्प्युटर्सजस्ता व्यापारमा संलग्न हुनुहुन्छ । हक्की स्वभावका हमालको विकासप्रतिको चाहना र विगतका केही सामाजिक सेवाका प्रयासले उहाँलाई लोकप्रिय बनाएको हो । 'हाम्रो टोल भएर उहाँको मर्निङ वाक हुन्थ्यो, झिसमिसेमा सडकबत्ती निभाउँदै हिँडेको देखेर बडो रमाइलो लाग्थ्यो', धनगढीका तारानगरका युवा श्याम पाठकले भन्नुभयो । हमालको नेतृत्वमा ०४२ सालमा धनगढीका युवाले 'ब्लड बैंक' स्थापनाका लागि स्वरसम्राट् नारायण गोपालको एकल सांगीतिक साँझ गरे भने हरिवंश आचार्य र मदनकृष्ण श्रेष्ठको त्यतिबेलाको चर्चित 'विज्ञापन' नाटक धनगढीमा देखाएपछि रकम संकलन भयो । त्यस रकमले 'ब्लड बैंक' नबनेपछि त्यसको आधार हमालको नेतृत्वमा भएको थियो । हमालले ०६३ सालदेखि धनगढीमा सुदूरपश्चिम महोत्सवका माध्यमबाट 'सुन्दर सुदूरपश्चिम' लाई स्थापित गर्नुभयो । हरेक वर्षको मंसिर २२ गते त्यो महोत्सव धनगढीमा हुन्छ । त्यसको मुख्य आकर्षण भनेको सुदूरपश्चिमबासीका जति माग हुन्छन्, त्यसको उद्घाटन गर्न आउने व्यक्तिलाई त्यत्तिकै किलोको माला लगाएर सुदूरपश्चिमका मुद्दा सम्बोधन गराउने हो । अहिलेका प्रधानमन्त्री शेरबहादुर देउवा, पूर्वप्रधानमन्त्री पुष्पकमल दाहाल, पूर्व राष्ट्रपति रामवरण यादव, पूर्वसभामुख सुवास नेम्वाङजस्ता दिग्गजले २१ बुँदे माग बुझ्दै २१ किलो फूलको मालाको भारी बोकिसकेका छन् । सडक तताउनेभन्दा पनि यो सालीन आन्दोलन पनि उहाँलाई चर्चित बनायो । सुदूरपश्चिमका २१ बुँदे माग र २१ किलो फूलको मालाबाट सुरु भएको उहाँको सुन्दर सुदूरपश्चिमको यात्रा अनवरत चहिरह्यो । 'यसले सुदूरपश्चिममा छाउपडी छ, हलिया छ, कमैया छ र त्यहाँ अभावै अभाव छ भन्ने कुरा चिरेको छ, यहाँको सम्भावना उजागर गरेको छ', अर्थविद् शिवहरि मुडभरी भन्नुहुन्छ । 'उहाँको अभियानले सुदूरपश्चिम सुन्दर छ र अनि त्यहाँ अथाह सम्भावना छन् भनेर चिनाएको छ ।' नेपालमै चुनौतीका रूपमा रहेको सिन्डिकेट आन्दोलनको पनि अगुवाइ गरेकाले हमालको राष्ट्रिय रूपमा चर्चा भयो । 'सिन्डिकेटको आन्दोलन देशभरि भइरहेको तर गति नदिइरहेका अवस्थामा उहाँले देशभरिका उद्योगी व्यापारीको नेतृत्व गरेर नेपालबाट सिन्डिकेटको अन्त्य गराए' कैलाली उद्योग वाणिज्य संघका पूर्वअध्यक्ष दिनेशराज भण्डारीले भन्नुभयो । हमाल जस्तोसुकै समस्यामा पनि नआत्तिने स्वभावका व्यक्ति हुनुहुन्छ । उहाँले हरेक भेटमा नेतालाई सुदूरपश्चिमको विकासका लागि भन्ने गरेको बताउनुभयो । 'मैले चुनावकै बेला धेरै नेतालाई चन्दा दिएँ, जित्नुस् अनि विकास गर्नुपर्छ भनेँ तर जितेर गएपछि कसैले ध्यान दिएन, त्यसैले मैले उम्मेदवारी दिएको हँु', उहाँले भन्नुभयो । 'व्यवस्था बदलियो तर अवस्था बदलिएन, नेपाली खाडीमा जान बाध्य छन्, जनताले व्यवस्था बदलिएसँगै के पाए त ? त्यसैका लागि मैले उम्मेदवारी दिएको हुँ', उहाँले भन्नुभयो ।जित्नु र हार्नुसित हमाललाई परवाह छैन । उहाँले उम्मेदवार बनेपछि जनमा लगिएका एजेन्डा स्थापित भए पनि सन्तुष्ट हुने बताउनुभयो । 'मलाई जित्नु र हार्नुसित कुनै परवाह छैन तर मैले उम्मेदवारी घोषणा गरेपछि दलका मानिसले दिएको समर्थनले के पुष्टि गर्छ भने अहिले जनता, दलका कार्यकर्ता पनि विकास र आर्थिक समृद्धि चाहन्छन्,' हमालले भन्नुभयो । कैलालीको टीकापुरमा जन्मिएका हमाल ४ वर्षको छँदा धनगढी आउनुभएको हो । धनगढीमा ५ हजारबाट सुरु गरेको उहाँको व्यापार अहिले अर्बौंमा पुगेको छ । 'पाँच हजारको लगानीको व्यापार, व्यवस्थापन गर्न सक्यो भने यस्तो हुन सक्छ भने जितेर गएपछि विकास किन गर्न सकिँदैन ? मलाई यही लाग्छ', उहाँले भन्नुभयो । उहाँले चुनाव प्रचार प्रसारका क्रममा कहिल्यै पनि दललाई गाली गर्नुभएन । 'एक भोट विकासलाई ६ भोट दललाई' भन्ने नारा बनाएर दलका लागि पनि भोट माग्नुभयो । 'म लोकतान्त्रिक पद्धतिको सम्मान गर्ने मान्छे हुँ, मलाई थाहा छ, गणतान्त्रिक मुलुकमा दलको विकल्प पनि छैन तर दलमा भएका नेताले जितेर गएपछि जनताको काम किन गरिदिन्नन् ? ' उहाँले प्रश्न गर्नुभयो । धेरै, उहाँलाई मण्डले भन्छन् तर हमाल अहिलेसम्म कुनै दलको सदस्यता नलिएको बताउनुहुन्छ । 'मैले अहिलेसम्म कुनै दलको सदस्यता लिएको छैन', उहाँले भन्नुभयो । तर, उम्मेदवारी दिने थाहा पाएपछि मलाई हाम्रो पार्टीबाट लड्नुस् भन्नेहरू दैलोमा आएको उहाँ सम्झनुहुन्छ । हमाललाई जातीय र भेगीय भेदभावले दुखित पार्छ । उहाँविरुद्ध चुनावमा पनि 'कपास' को नारा लगाइयो । कपास भनेको कर्णालीपारिको समाज । 'सुदूरपश्चिमका सात पहाडी जिल्लाभन्दा बाहिरबाट धनगढीमा बसेकालाई जातीय राजनीति गर्नेले कपास भन्ने गर्छन् । 'तर म कवास (कर्णालीवारिको समाज) हुँ । म सुदूरपश्चिममा जन्मिएँ, सुदूरपश्चिममा हुर्किएँ, मेरो व्यापार सुदूरपश्चिममै छ, मलाई थाहा छ जबसम्म सुदूरपश्चिमको विकास हँुदैन तबसम्म मेरो वा सुदूरपश्चिमवासीको विकास हुँदैन', उहाँले भन्नुभयो । गोपी स्वभावका कारण पनि लोकप्रिय हुनुहुन्छ । 'गोपीले झुटो बोल्दैन, आँटेको काम गरी छाड्छ, परिस्थितिको सटीक विश्लेषण गर्ने क्षमता छ । भोलिको प्लान बनाउन सक्ने क्षमता छ', उहाँको प्रचार प्रसारमा लागेका नेपाल अनुसन्धान विभागबाट सेवानिवृत्त डीएसपी दानबहादुर रावलले भन्नुभयो। दललाई हम्मेहम्मे पारेका हमालले पार्टीभित्रको गुटबन्दीको फाइदा लिएको एमालेका मेयर उम्मेदवार दुर्गा जोशी बताउनुहुन्छ । 'गोपीजीले दलहरूभित्रको गुटबन्दीको फाइदा उठाए, कांग्रेसका धेरै नेता त खुलेरै उहाँको पक्षमा लागे, एमालेमा बाहिरी अनुशासन त देखियो तर भित्रभित्र उहाँलाई सघाए', जोशीले भन्नुभयो । कांग्रेसका मेयर उम्मेदवार नृपबहादुर ओड पनि हमालले पार्टीको गुटबन्दीको फाइदा उठाएको बताउनुहुन्छ । 'मेराविरुद्ध वडावडामा बागी उम्मेदवार उठे, हमालले तिनैलाई समातेर त्यो मत आयो', ओडले भन्नुभयो । तर, सुदूरपश्चिम विश्वविद्यालयका पूर्वरजिस्टार डाक्टर हेमराज पन्त भने स्वतन्त्रले यत्तिको मत ल्याउनु दलका लागि चुनौती भएको बताउनुहुन्छ । 'एक जना व्यक्तिले यत्रो संगठन भएका दललाई पछार्नु दलले जनताको चाहनाअनुसार काम गरेनन् भन्ने नै हो', उहाँले भन्नुभयो ।"
विराटनगरमा कांग्रेसको विद्रोही प्यानल विजयी,"विराटनगर : विराटनगर महानगरपालिकाको वडा नं १९ मा स्वतन्त्र उम्मेदवारको प्यानल नै विजयी भएको छ । पार्टीले टिकट नदिएपछि प्यानल नै बनाएर चुनावी मैदानमा उत्रिएको नेपाली काँग्रेसको बागी टीमले विजयी हात पारेको हो । वडा अध्यक्षदेखि सबै पदमा बागी प्यानल विजयी भएको हो । वडाअध्यक्षमा बद्रीनारायण सरदार, महिला सदस्यमा सम्झना भूजेल, दलित महिला सदस्यमा बिना सरदार, दुई खुल्ला सदस्यमा जितेन्द्र खवास र नागेश्वर राजवंशी विजयी हुनुभएको छ । वडाअध्यक्षमा विजयी सरदारले ६४२ मत पाउनुभएको छ भने उहाँका प्रतिष्पर्धी एमालेका श्याम घिमिरेले ६२१ मत प्राप्त गर्नुभयो । स्वतन्त्र प्यालनबाट विजयी महिला सदस्य भूजेलले भन्नुभयो, हामीले समाजमा गरेको योगदानको परिणाम हो, प्यानल नै विजयी भएको । उहाँले चुनाव प्रचारदेखि अन्य कार्यक्रममा समेत आफुहरुले समूहमै काम गरेको जानकारी दिनुभयो । काँग्रेसबाट वडाअध्यक्षमा उदय राजवंशीले उम्मेदवारी दिनुभएको थियो । राजवंशीले ४४२ मत प्राप्त गर्नुभयो । उहाँ एकसय मतले पराजित हुनुभयो ।"
एमालेको गढ उर्लाबारीमा कांग्रेसको जितः उपमेयरमा राष्ट्रपतिकी देउरानी विजयी,"विराटनगर : एमालेको गढ र लालकिल्ला भनेर चिनिदै आएको मोरङको उर्लाबारी नगरपालिकामा नेपाली कांग्रेस विजयी भएको छ। एमालेको मुख्य आधार क्षेत्रका रुपमा रहेको उर्लाबारीको प्रमुखमा कांग्रेसले बाजी मारेको हो। उपप्रमुखमा एमालेले सख जोगाएको छ। कांग्रेस उम्मेदवार खड्ग फागो ११ हजार ६ सय ३२ मत ल्याएर मेयरमा निर्वाचित हुनु भएको हो। प्रदेश नम्बर १ मा अन्तिम मत परिणाम घोषणा भएका स्थानीय तहमध्ये सबै भन्दा बढी मतान्तरले उहाँ निर्वाचित हुनु भएको हो। फागोले तीन हजार ९० मत अन्तरले एमाले उम्मेदवार भूपालसिं जिमीलाई पाखा लगाउनु भयो। जिमीले आठ हजार पाँच सय ४२ मत मात्रै ल्याउनु भएको छ। झिनो मतान्तरले उपमेयरमा विजयी हुनु भएकी एमाले उम्मेदवार लक्ष्मीदेवी भण्डारीले नौ हजार पाँच सय ३९ मत प्राप्त गर्नु भएको छ। उहाँकी निकटतम प्रतिद्वन्द्वी कांग्रेसकी सीता कार्कीले नौ हजार दुई सय ८० मत ल्याउनु भएको छ। उपमेयरमा निर्वाचित लक्ष्मी राष्ट्रपति विद्यादेवी भण्डारीकी देउरानी हुनु हुन्छ। निर्वाचनमा २४ हजार छ सय ३३ मत खसेको थियो। मोरङ जिल्लाको दोश्रो ठूलो व्यापारिक केन्द्रको रुपमा रहेको उर्लाबारीमा कांग्रेसले पाँच वडा अध्यक्ष र एमालेले चार वडा अध्यक्ष जितेको छ। उर्लाबारी र राजघाट गाविस एवं मधुमल्ला गाविसका ७, ८ र ९ नम्बर वडा समेटेर उर्लाबारी नगरपालिका बनाइएको हो। यस अघि भएका मध्ये २०६४ सालको पहिलो संविधानसभा र २०७० सालको दोस्रो संविधानसभा निर्वाचन बाहेक यो क्षेत्रमा एमाले विजयी हुँदै आएको थियो।"
कांग्रेस नेता एनपी साउदको निर्वाचन क्षेत्रमा एमाले विजयी,"महेन्द्रनगर : नेपाली काँग्रेसका केन्द्रिय सदस्य एंव पूर्वमन्त्री एनपी सावदको निर्वाचन क्षेत्रमा रहेको कञ्चनपुरको कृष्णपुर नगरपालिकामा एमालेले जित हासिल गरेको छ । नेकपा एमालेले कृष्णपुर नगरपालिकाको प्रमुख र उप प्रमुख दुवैमा जित हासिल गरेको हो । नेपाली काँग्रेसका हेमराज ओझालाई पराजित गर्दै कृष्णपुरको नगर प्रमुखमा एमालेका कर्ण हमाल निर्वाचित हुनुभएको छ । निर्वाचित हमालले ६ हजार ७ सय ६ मत प्राप्त गर्नुभयो । उहाँका निकटतम प्रतिद्वन्दी नेपाली काँग्रेसका हेमराज ओझाले ५ हजार ७ सय ६० मत प्राप्त गर्नुभयो । नेकपा माओवादी केन्द्रका जोगराम चौधरीले भने ५ हजार ७ सय ५४ मत प्राप्त गर्नुभयो । उपप्रमुखमा निर्वाचित नेकपा एमालेकी रमिता रानाले ७ हजार १८ मत प्राप्त गर्नुभयो । उहाँका निकटतम प्रतिद्वन्दी नेपाली काँग्रेसका भुवनेश्वरी जोशीले ५ हजार ९ सय २८ मत प्राप्त गर्नुभयो । माओवादी केन्द्रका उपप्रमुख सर्मिला कुमारी विष्टले ५ हजार ४ सय ३ मत प्राप्त गर्नुभयो । ९ वटा वडा रहेको कृष्णपुरमा २, ३ र ९ वडामा एमालेले प्यानल सहित जित हासिल गरेको छ । ६ र ८ मा नेकपा माओवादी केन्द्रले प्यानल सहित जित हासिल गरेको छ भने काँग्रेसले ७ नम्बर वडामा प्यानल सहित जितेको छ । यस्तै वडा नम्बर १ र ४ मा वडा अध्यक्ष जितेको नेपाली काँग्रेसले वडा नम्बर १ मा खुल्ला सदस्य जितेको छ भने बाँकी ३ सदस्य एमालेले जितेको छ । वडा नम्बर ५ मा नेकपा माओवादी केन्द्रले वडा अध्यक्ष र एक सदस्य जितेको छ भने, १ मा नेपाली काँग्रेसले सदस्य जितेको छ बाँकी २ सदस्य एमालेले जितेको छ । ४ नम्बर वडाका बाँकी सदस्यहरु सबै एमालेले जितेको छ । नेपाली काँग्रेसले संविधान सभा निर्वाचन २०७० मा निर्वाचन क्षेत्र नम्बर २ मा विजयी हासिल गरेको थियो । अहिलेको स्थानीय तहको निर्वाचनमा काँग्रेसको अवस्था २ नम्बर निर्वाचन क्षेत्र अन्र्तगत पर्ने कृष्णपुर नगरपालिकामा कमजोर देखिएको छ । संविधान सभाको दोस्रो निर्वाचनमा नेपाली काँग्रेसका नेता एनपी सावद निर्वाचित हुनुभएको थियो ।"
मुक्त हलिया परिवारकी सदस्य उपमेयर,"बैतडी : बैतडीको दशरथचन्द नगरपालिका त्रिपुरासुन्दरी कायलकोटमा जन्मेकी सरस्वती कोली असार १४ गते भएको निर्वाचनबाट पाटन नगरपालिकाको उपमेयर पदमा चुनिनुभएको छ। २०५७ सालमा वैवाहिक जीवनमा बाँधिएपछि सरस्वतीलाई निकै समस्या परेको थियो। घरमा त्यतिबेला ससुरा र श्रीमान हलियाको काम गर्नुहुन्थ्यो। अनि सरस्वती घरको काममा व्यस्त। २०५७५८ सालतिर सरस्वतीका ससुरा अजी कोली हलिया काम गरेर नै घरपरिवार चलाउने गर्दथे भने सरस्वतीका श्रीमान रमेश कोली पनि मिस्त्रीको काम र हलियाको काम संगसंगै गर्दथे। कक्षा १२ पास गरेर रमेश कोली जिल्ला सदरमुकाममा गएर एउटा गैरसरकारी संस्थामा काम गर्न थाल्नुभयो र सरस्वती पनि संगै सदरमुकाम बस्न थाल्नुभयो। द्वन्द्वकालमा गाउँमा बस्न नसक्ने अवस्था आएपछि २०६० सालमा शाहीलेकमा होटेल सञ्चालन गरेको सरस्वतीका श्रीमान रमेश कोलीले बताउनुभयो। उहाँले भन्नुभयो, म अलि पढेलेखेको हुनाले हलियामुक्तिको आन्दोलनमा सरिक भए। पहिला मेरो बुवा र मैले पनि हलिया काम गरेको हो। विभिन्न सामाजिक संघसंस्थामा काम गर्दागर्दै अहिले सम्मको अवस्थामा आइपुगेँ। यो भन्दा पहिला सक्रिय राजनीतिमा नलागेकी भएपनि सरस्वती कोली कांग्रेसको भगिनी संगठन महिला संघमा आवद्ध हुनुहुन्थ्यो भने विभिन्न संघसंस्थामा सामाजिक परिचालकको रुपमा काम गर्दै आउनुभएको थियो। उहाँले भन्नुभयो, समाजमा पहिला ज्यादै जातीय छुवाछुत थियो। हामी जस्ता दलित समुदायका नागरिकलाई सजिलै सबैसँग बस्न असहज नै थियो। विभिन्न संघसंस्था मार्फत जातीय विभेद न्यूनीकरणका कुरा समाजसम्म गर्न भ्याए। विद्यालय उमेरमा समेत जातीय विभेद सहेकी सरस्वतीलाई जातीय विभेद अन्त्य गर्न पाए हुन्थ्यो जस्तो पहिला नै लाग्ने गर्दथ्यो। अहिले सबै नागरिकको मतले उपमेयर बनेकी छु। समाजका सबै वर्ग एकै हुन भन्ने भावनाको विकास गर्न मेरो क्रियाशीलता रहन्छ। उहाँले भन्नुभयो, म मुक्त हलिया घरपरिवारको सदस्य हुँ। मुक्त हलियाका पनि विभिन्न समस्या छन्। उनीहरुका समस्या सम्बोधनका लागि मैले पहल गर्छु। सामाजिक परिचालक हुँदै उपमेयर सम्मको पदमा पुग्नुभएकी सरस्वतीले पाटन क्षेत्रका मात्रै नभएर बैतडी जिल्लाका समग्र महिलाका लागि नौलो कामको सुरुवात गर्ने दाबी गर्नुभयो। अहिले नेपाली कांग्रेस पार्टीले मलाई विश्वास गरेर टिकट दियो। मैले उपमेयर हुने मौका पनि पाएँ। यो अवसरको सदुपयोग गर्छु। अवसर पाए महिलाले पनि राम्रो काम गर्न सक्छन् भन्ने उदाहरण देखाउँछु। बैतडीको पाटन नगरपालिकाभित्रै देशको दशौं नमूना शहर पाटन पनि पर्छ। पाटन नमूना शहरको कामलाई गतिदिनेदेखि लिएर महिलालाई सक्षम बनाउने कार्यक्रम ल्याउने कोलीले बताउनुभयो। उहाँले भन्नुभयो, महिलालाई अवसरको खाँचो छ। महिलाका लागि अवसरको सिर्जना गर्नेछु। अवसर पाएमा महिला आत्मनिर्भर बन्न सक्छन् भन्ने कुरामा म विश्वस्त छु। यसै समुदायमा हुर्केकी दलित समुदायकी महिला उपमेयर बन्न सक्छु भने अरु दीदीबहिनी बन्न नसक्ने कुनै कारण छैन्। हामी महिलालाई केवल अवसरको खाँचो छ। राज्यले महिलाका लागि बनाएका व्यवस्था कार्यान्वयनमा मेरो ध्यान जानेछ, उपमेयर कोलीले भन्नुभयो। मुक्त हलिया परिवारबाट उपमेयर बनेकाले कोलीबाट मुक्त हलिया परिवारले पनि धेरै आशा गरेको मुक्त हलिया समाज बैतडीका अध्यक्ष डम्मरराम टमाटाले बताउनुभयो। उहाँले भन्नुभयो, मुक्त हलियाका पीडा के छन् भन्ने कुरा उहाँलाई राम्ररी थाहा छ। मुक्त हलियाका समस्या समाधानका लागि उहाँले केही गर्नुहुन्छ भन्ने मैले विश्वास लिएको छु। विभेद रहित समाजको परिकल्पना गरेकी छु मैले। जातीय, वर्गीय हरेक क्षेत्रबाट कुनै नागरिकमाथि पनि विभेद हुनुहुन्न भन्ने मेरो मान्यता छ। उपमेयर कोलीले भन्नुभयो, समुन्नत र समतामूलक समाज निर्माणका लागि खट्नेछु। यसमा मतदाताको सुझावलाई सिरोधार्य गरी अघि बढ्नेछु।"
बुटवलमा मतगणना अन्तिम चरणमा एमालेको जित सुनिश्चित,"बुटवल : बुटवलमा दुई वटा वडाको मतगणना जारी रहदै गर्दा नै एमाले उम्मेदवारको जित निश्चित देखिएको छ । मेयरमा शिवराज सुवेदी कांग्रेस उम्मेदवार खेलराज पाण्डे भन्दा २६ सय ८१ मतान्तरले अगाडी हुनुहुन्छ । दुई वटा वडामा ३ हजार २ सय ३४ मतदाता रहेका छन् । उपमेयरमा भने एमालेकी गोमादेवी आचार्यको झण्डै १० हजार मतान्तर रहेको छ । उमेयरमा जगतबहादुर पोखरेलले जम्मा १३ हजार ५ सय ९४ मत ल्याउनुभएको छ । एमाले विरुद्ध बुटवलमा कांग्रेस माओवादीको गठबन्धन रहेको थियो । देखिने गरी दुई दलीय गठबन्धन रहेपछि नयाँशक्ति र संघीय समाजवादी फोरमको आठ दलीय मोर्चा, जनमुक्तिको समेत समर्थन रहेको बताइएको छ । अन्य दुई वडाको भने मतगणना कार्य जारी रहेको छ । वडा नम्बर १ देखि १७ सम्मको नतिजा आइसक्दा एमाले १६ वटा वडामा बिजयी भएको छ । १३ नम्बर वडामा मात्रै कांग्रेस विजयी भएको छ । यस वडामा पनि वडा अध्यक्ष र एक खुल्ला सदस्य मात्रै कांग्रेसले जितेको छ । उक्त वडामा कांग्रेसका नारायण पुनले १७६५ मत प्राप्त गरी विजयी हुनुभएको हो ।"
मोरङमा एमालेलाई धक्का,"विराटनगर : ०५४ सालको स्थानीय निकाय निर्वाचनमा मोरङको एक उपमहानगरसहित करिब सबै गाविसमा सानदार विजयको झन्डा फहराएको एमालेले गणतन्त्रको पहिलो स्थानीय तह निर्वाचनमा भने नराम्रोसँग धक्का खाएको छ ।'यो पटक हार भए पनि संविधान कार्यान्वयनको एजेन्डा आफ्नो भएको र निर्वाचनसँगै त्यो कार्यान्वयनको दिशामा गएको भन्दै' एमालेले चित्त बुझाउनुपरेको छ । संघीय गणतन्त्र हुनुअघि मोरङमा विराटनगर उपमहानगरसहित जम्मा ६५ गाविस थिए । ०५४ सालको स्थानीय चुनावमा एमालेले विराटनगरको मेयर र उपमेयरसहित ४६ गाविसमा अध्यक्ष, उपाध्यक्षसहित बहुमत प्राप्त गरेको थियो । कांग्रेसले ९, सद्भावना र राप्रपाले ४४ स्थानमा जितेका थिए । तर, संघीय गणतन्त्रको पहिलो स्थानीय तहको निर्वाचनको मंगलबार साँझसम्मको मतगणनाको परिणामले एमालेलाई मोरङमा अधिकांश स्थानमा पछि पारेको देखाएको छ । एमाले मिक्लाजुङ र कानेपोखरी गाउँपालिकामा विजयी भएको छ । धनपालथान गापा, बेलबारी र पथरी शनिश्चरे नपामा अग्रस्थानमा छ । ०५४ मा जितेको विराटनगरमा विनोद ढकाल कांग्रेसका मेयरका उम्मेदवार भीम पराजुलीभन्दा २ हजारभन्दा बढी मतले पछि पर्नुभएको छ ।एमालेका सांसद तथा पार्टीका मोरङ जिल्लासचिव ऋषिकेश पोखरेल पार्टीभित्रको अन्तरविरोध र घातअन्तरघातले धक्का व्यहोर्नुपरेको बताउनुहुन्छ, 'एमालेले जहाँ जित्दै थियो त्यहाँ माओवादी र संघीय फोरमले कांग्रेसलाई मतदान गरे । आफूभित्रको व्यवस्थापन पनि राम्रोसँग गर्न सकिएन । घातअन्तरघात रोक्न नसक्नु अर्को कारण थियो ।' पोखरेलको शब्दमा एमालेले सामाजिक रूपमा अलि बढी नै 'टेस्टेड' नेतालाई उम्मेदवार बनायो जबकि कांग्रेसले 'अनटेस्टेड' उम्मेदवार खडा गर्यो । उसले सामाजिक द्वन्द्वमा नपरेकालाई उम्मेदवार बनाउनुको फाइदा लिँदै जनमत आफ्नो पोल्टामा पार्न सफल भयो । 'नयाँ अनुहारलाई उम्मेदवार बनाएको फाइदा उनीहरूलाई पुग्यो,' पोखरेलले भन्नुभयो, 'पार्टीको आन्तरिक व्यवस्थापन गर्न सकेको भए हामीले उपमेयरमा मात्र चित्त बुझाउनुपर्ने थिएन ।' १७ स्थानीय तहमध्ये कांग्रेसले लेटाङ, रतुवामाई र सुन्दरहरैंचा नपाको मेयरमा जितेको छ । एमालेले उपमेयरमा चित्त बुझाएको छ । निर्वाचन क्षेत्र नम्बर ९ अन्तर्गत पर्ने लेटाङ एमालेको पकड क्षेत्र मानिन्थ्यो । रतुवामाई नपामा कांग्रेसका रविन राई विजयी बन्नुभएको छ । एमालेका चर्चित नेता मदन भण्डारीको गृहगाउँमा कांग्रेसको जितलाई अर्थपूर्ण रूपमा हेरिएको छ । कांग्रेसका विजयी उम्मेदवार राईले भन्नुभयो, 'एमाले प्रभाव क्षेत्रमा निकै ठूलो मिहिनेतपछि कांग्रेस विजयी भएको छ ।' मोरङको ७ नम्बर यो क्षेत्र सांसद ऋषिकेश पोखरेलको क्षेत्र पनि हो । सुन्दरहरैंचामा कांग्रेसका शिव ढकाल विजयी बन्नुभएको छ । यहाँ पनि एमालेले उपमेयरमा चित्त बुझाउनुपरेको छ । ढकालले भन्नुभयो, 'कांग्रेसले आफ्नो संगठन परिचालन र अन्य पार्टीको कमजोरीलाई फाइदामा राख्दै सुन्दरहरैंचामा जित हात पारेको हो ।' एमाले सांसद चन्द्रवीर गुरुङको निर्वाचन क्षेत्रभित्रकै केराबारी गाउँपालिकाको अध्यक्षमा कांग्रेसका रोहित कार्कीले जित्नुभएको छ । एमाले पकड क्षेत्र मानिएको उर्लाबारीमा कांग्रेसले नै अग्रता लिएको छ । कांग्रेसका सांसद तथा मोरङ जिल्ला सभापति डिगबहादुर लिम्बूले भन्नुभयो, 'एमालेको लालकिल्ला भनिएका धेरै क्षेत्रमा कांग्रेसका लोकप्रिय उम्मेदवार विजयी बन्ने दिशामा अग्रसर छन् ।' उहाँले कांग्रेसले दिएका उम्मेदवार र पार्टी संगठनको एकढिक्का प्रयासले नै विजयमा सफलता मिलेको दाबी गर्नुभयो । कांग्रेसले जहदा गापा र सुनवर्षी नपामा पनि अग्रता लिएको छ । एमालेले ०४९ मा भएको आमनिर्वाचन तथा ०५४ को स्थानीय निकायको निर्वाचनमा मोरङको पूर्वपश्चिम राजमार्ग आसपास र पहाडी भूभागका सबै गाविसमा जितेको थियो । दोस्रो संविधानसभा निर्वाचन ०७० मा एमालेले निर्वाचन क्षेत्र नम्बर १, २ र ८ मा विजयी भएको क्षेत्रमा पनि कांग्रेसले स्थानीय तहमा जितेको छ । 'यो पटक सत्ताको दुरुपयोग गर्दै सत्तासीन दलले एमालेलाई कमजोर बनाएका छन्', एमाले सांसद ऋषिकेश पोखरेलले भन्नुभयो, 'कतिपय ठाउँमा हामीलाई चुनाव प्रचार नै गर्न दिएनन् उनीहरूले सुरक्षाकर्मीको आडमा प्रचार गर्दै पैसासमेत बाँडे ।' एमालेले टिकट वितरण गर्दा गुटगत राजनीतिकलाई प्राथमिकता दिएको र पैसा लिएर उम्मेदवार बनाएको जस्ता आरोप पनि खेप्नुपर्यो । राम्रा र सक्षम महिला हुँदाहुँदै फोरम लोकतान्त्रिकसँग गठबन्धन गरेर उपमेयरमा वञ्चित गराएपछि पार्टीको एउटा खेमा नै चुनावमा सक्रिय बनेन । नेतृत्वले उम्मेदवार बन्ने भए पैसा मागेको भन्दै मिक्लाजुङ गाउँपालिका एक जना पुराना नेताले एमाले नै छाडेको घोषणा गरे । सिफारिसमा परेर पनि उम्मेदवार नबनाइएका सुन्दरहरैंचाका उम्मेदवारले पत्रकार सम्मेलन गरेरै विरोध जनाएका थिए । विराटनगर महानगरकै वडामा अध्यक्ष पदका उम्मेदवार छनोट गर्दा वर्तमान नेतृत्व हाबी भएको भन्दै कडा आलोचना भयो । वडा नम्बर ७ मा वडाध्यक्षमा सिफारिस भए पनि टिकट नपाएका चन्दु धाडेवाले भन्नभयो, 'टिकट दिन नेतृत्वले पैसाको समेत चलखेल गर्न थालिएपछि मैले पार्टी नै छाडेर संघीय समाजवादीबाट टिकट लिएर चुनावमा उठ्नुपर्यो ।'"
"बर्दियामा माओवादी पहिलो, एमाले दोस्रो र कांग्रेस तेस्रो","बर्दिया : गुलरिया नगरपालिकामा नेपाली कांग्रेसबाट मेयर पदमा मधेसी समुदायका मुक्तिनाथ यादव विजयी भएपछि बर्दिया जिल्लामा जातीय सद्भावको इतिहास रचिएको छ। बर्दिया तराईको र्दुगम जिल्ला भएपनि मधेसी समुदायबाट मेयर पदमा यादवले विजय हासिल गरेपछि उहाँ मधेसी समुदायको पहिलो मेयर बन्नु भएको हो। बर्दियामा स्थानीय तह दोश्रो चरण निर्वाचनको मतगणना सकिएको छ। मत परिणामको नतिजा अनुसार बर्दियामा माओवादी केन्द्र पहिलो, एमाले दोश्रो र नेपाली कांग्रेसले तेस्रो स्थान हासिल गर्न सफल भएका छन्। बर्दिया जिल्ला जातीय विविधता भएको जिल्ला हो। बर्दियामा १ मधेसी, २ थारु र ५ जना पहाडी समुदायले प्रमुख पदमा विजय हासिल गरेका हुन्। बर्दियामा मधेसी समुदायबाट एक जना मेयर हुनुभएको छ। माओवादीबाट बाह्रबर्दिया नगरपालिकामा दुर्गाबहादुर थारु र राजापुर नगरपालिकामा शिवप्रसाद चौधरी थारु समुदायबाट मेयर पदमा विजय हासिल गर्नु भएको छ। यसले पनि बर्दिया जिल्लामा जातीय सद्भाव कायम रहेको पुष्टि गर्छ। गुलरिया नगर विकास समितिका अध्यक्ष सुवास पोखरेल भन्नुहुन्छ, बर्दियाका जनताहरु जातीय सद्भावका लागि अग्र स्थानमा छन्। राजनीतिक दलहरुले पनि जातीय हिसाबमा समानुपातिक टिकट वितरण गरेको उहाँको भनाइ छ। गुलरिया नगरपालिकाका मेयर मुक्तिनाथ यादव सद्भावका मेयर बनेको उहाँको बुझाई छ। बर्दियाका ८ स्थानिय तहहरुमा निर्वाचन उत्साहका साथ सम्पन्न भएका छन्। गुलरिया, मधुवन, राजापुर, ठाकुरबाबा, बार्ह्रबर्दिया, बाँसगढी नगरपालिका र गेरुवा, वढैयाताल गाउँपालिकामा मतगणना कार्य सम्पन्न भएको छ। मत गणनाको अन्तिम परिणाम अनुसार बर्दियामा माओवादीले मधुवन, राजापुर र बार्हबर्दिया नगरपालिकामा मेयर तथा उपमेयर पदमा विजय हासिल गरेको मुख्य निर्वाचन अधिकृतको कार्यालय बर्दियाले जनाएको छ। ठाकुरबाबा नगरपालिकामा उपमेयर पदमा माओवादीले जीतेको हो। कार्यालयका अनुसार नेकपा एमालेले बर्दियाको वाँसगढी नगरपालिकामा मेयर तथा उपमेयर, ठाकुरबाबा नगरपालिकामा मेयर र बढैयाताल गाउँपालिकामा अध्यक्ष तथा उपाध्यक्ष पदमा विजय हासिल गरेको छ। नेपाली कांग्रेसले बर्दियाको सदरमुकाम गुलरिया नगरपालिकाको मेयर तथा उपमेयर र गेरुवा गाउँपालिकामा अध्यक्ष र उपाध्यक्ष पदमा विजय हासिल गरेको छ। समग्रमा हेर्नेहो भने बर्दियामा १ नम्बरमा रहेको माओवादीले ३ मेयर ४ उपमेयर, एमालेले २ मेयर, १ उपमेयर, १ अध्यक्ष, र १ उपाध्यक्ष तथा नेपाली कांग्रेसले १ मेयर, १ उपमेयर, १ अध्यक्ष र १ उपाध्यक्ष पदमा जितेको छ। बर्दियाका स्थानिय तहमा नेकपा माओवादी केन्द्र पहिलो, नेकपा एमाले दोस्रो र नेपाली काँग्रेसले तेस्रो स्थान हासिल गरेका छन्। पहिलो मधेसी मेयर मुक्तिनाथ यादव। तस्बिर : यादव आचार्य"
"मदनको प्रेरणा,चीनको शिक्षा र मञ्जुको सपना","डोटी : तपाई जस्तो महिलाले राजनीतिमा आउनुपर्छ । हाम्रो पार्टीबाट राजनीति गर्नुहोस०४६ सालमा डोटी पुग्नु भएका नेकपा एमालेका तत्कालीन महासचिव मदनकुमार भण्डारीले मञ्जु मलासीलाई देख्ने बित्तिकै भन्नुभएको थियो । राजनीतिमा केहि गर्न सक्ने संभावना देखेर नै मदनले मञ्जुलाई राजनीतिमा लाग्न अफर गर्नु भएको थियो । मदनले राजनीतिमा अफर गरेको २८ बर्षपछि मञ्जु दिपायल सिलगुढी नगरपालिकाको मेयर पदमा निर्वाचित हुनु भएको छ । उहाँले त्यसो भन्नुभएपछि एमालेको सदस्यता दिनुभयो र म पनि राजनीतिमा होमिएमञ्जुले भन्नुभयो । औपचारिक शिक्षा थोरै,व्यवहारिक शिक्षा धेरै आर्जन गर्नु भएकी मञ्जुका सिरानीमा सर्टीफिकेटका चाङ छैनन् तर सामाजिक मनोविज्ञान,भौगोलिक अवस्था र समृद्ध नगर बनाउने सपना भने एकपछि अर्को गरी दिल दिमागमा खेलिरहेका हुन्छन । पुस्तक भन्दा धेरै समाज अध्ययन गर्नु भएकी मञ्जु प्राविधिक इन्जिनियर नभएपनि सामाजिक इन्जिनियर हुने अपेक्षा छ । चीनको उच्च स्तरीय राजनीतिक अध्ययन भ्रमण सहित आठ देशको अध्ययन तथा अवलोकन भ्रमण गर्नु भएकी मञ्जुले ती मुलुकको समृद्धि र आफनो मुलुकको गरिवी नियाल्ने अवसर पाउनु भएको छ । मञ्जुको मन र मस्तिस्कमा ती समृद्ध मुलुक जस्तै आफनो ठाउँलाई पनि समृद्ध बनाउने उयाय घुमिरहेको हुन्छ । सामाजिक सेवा क्षेत्रमा क्रियाशिल रहने क्रममा हासिल भएका अनुभव र अहिले नीति योजना र कार्यक्रम बनाएर लागू गर्ने पदको जिम्मेवारी वीचको समायोजन गरेर लैजाने चुनौती र अवसर दुवै आएको छ मञ्जुलाई । २०४६ को अनआन्दोलन पश्चात विजय जुलुसमा संलग्न भई राजनीतिक यात्रा शुरु गर्नु भएकी मञ्जु २०४७ सालमा नेकपा एमालेको जनवर्गीय संगठन अखिल नेपाल महिला संघको दिपायल सिलगढीको वडा नं १ को सचिव पदबाट जिम्मेवारी सम्हाल्न शुरु गर्नु भएको हो । २०५२ सालमा अनेमसंघको डोटी जिल्ला सचिव बनेकी उनी एमाले डोटीको वैकल्पिक जिल्ला कमिटि सदस्य बन्नु भएको थियो । २०५४ सालमा भएको स्थानीय निकायको निर्वाचनमा एमालेले दिपायल सिलगढी नगरपालिकाको मेयर पदमा विजय हासिल गर्दा मञ्जुलाई उक्त नगरपालिकाको कार्यकारी बोर्ड सदस्यमा मनोनित गरिएको थियो । त्यतिवेला मञ्जुले हासिल गरेको अनुभव अहिले मेयरमा निर्वाचित भएपछि उपयोगी हुने भएको छ । २०५५ मा अनेमसंघ डोटीको अध्यक्ष र एमाले जिल्ला कमिटी डोटीको सदस्य बन्नु भएकी मञ्जुले २०६९ सालमा एमाले जिल्ला कमिटी डोटीको जिल्ला अधिवेशनबाट पाएको उपसचिवको जिम्मेवारी हालसम्म सम्हाल्दै आउनु भएको छ । एमालेले मञ्जुलाई २०६४ र २०७० को संविधान सभाको निर्वाचनमा डोटीबाट समानुपातिक सदस्यको लागि सिफारिस गरेको थियो । असार १४ गते सम्पन्न स्थानीय तहको निर्वाचनबाट बिजयी हुनु भएकी डोटीको दिपायल सिलगढी नगरपालिकाका महिला मेयर मञ्जु मलासीले बुधबार पदभार ग्रहण गर्नु भएको छ । नवनिर्वाचित उपमेयर शिवराज खड्काले पनि मञ्जुसँगै बुधवार नै पदभार ग्रहण गर्नु भएको छ । पदभार सम्हाल्दै मलासीले सबै मिलेर नगरपालिकामा सुशासन प्रवद्र्धन, नगरको सर्वपक्षीय विकाससहित नमूना नगर बनाउने प्रतिबद्धता व्यक्त गर्नु भएको छ । पदभार ग्रहण कार्यक्रममा नवनिर्वाचित मेयर मलासीलाई नगरपालिकाका कार्यकारी अधिकृत तुलसी प्रसाद आचार्यसहित सबै कर्मचारीहरुले फूलमाला र अविरले स्वागत गरेका थिए । मेयर मलासीले नगरको विकासका लागि अहोरात्र लाग्न नगरपालिकाका कर्मचारीहरुलाई निर्देशन दिनु भएको छ । २०२७ साल बैशाख २९ गते दिपायल सिलगढी नगरपालिका साविकको वडा नम्बर ४ हालको वडा नम्बर ५ इन्द्रचोकमा बुबा खडकबहादुर अग्रवाल र आमा सरस्वती अग्रवालको कोखबाट जेठी छोरीका रुपमा मञ्जको जन्म भएको हो । २०४३ साल अषारमा दिपायल सिलगढी नगरपालिका वडा नम्बर १ का कृष्ण मलासीसँग मञ्जुको विवाह भएको थियो । एक छोरा र एक छोरीकी आमा मञ्जुका लागि अव नगरवासीको अनुहारमा मुस्कान ल्याउने जिम्मेवारी थपिएको छ ।"
