शीर्षक,विवरण
प्रधानमन्त्री देउवासँगका अपेक्षा,"शेरबहादुर देउवा प्रधानमन्त्री भएको डेढ महिनापछि बल्ल सरकार विस्तारको सुरसार गर्दैछन् । सत्तारुढ गठबन्धनका सहयात्री दल माओवादी केन्द्रका अध्यक्ष पुष्पकमल दाहालले मन्त्रिपरिषद् गठन नगरेका कारण लाजै भयो भन्ने अवस्था आउनु प्रधानमन्त्री देउवाका लागि सुखद् होइन । देउवा यतिबेला चौतर्फी आलोचनाका पात्र भएका छन् । स्थानीय निकाय निर्वाचन परिणामले कांग्रेसलाई दोस्रो दलको हैसियत दिएको छ । यो पराजयको नैतिक जिम्मेवारी प्रमुख नेतृत्वका हिसाबले देउवाले लिनुपर्ने भन्दै केन्द्रीय समिति बैठकमा उनको आलोचनासमेत भएको छ । पार्टी पंक्तिबाहिर ढिलासुस्ती र कार्यशैलीलाई लिएर आलोचना र टीकाटिप्पणी हुँदै आएको छ । चौथो पटक प्रधानमन्त्री बनेका र सत्तारोहणको अनुभव भएका देउवाको शासनकालका प्रारम्भिक दिन उत्साहप्रद नहुनु सुखद् संकेत होइन । त्यो किन पनि सुखद् होइन भने, यसले राजनीतिक संक्रमण लम्बाउँछ र नयाँ राजनीतिक प्रणालीलाई संस्थागत गर्ने बाटोमा अवरोध सिर्जना गर्न सक्छ । नयाँ संविधानको पूर्ण र प्रभावकारी कार्यान्वयनका लागि गतिशील सरकारको खाँचो पर्छ । जुन देउवा सरकारका प्रारम्भिक दिनहरूले पूरा गर्न सकेको छैन । देउवा सरकारका हकमा बिहानीले घमाइलो दिन को संकेत गरेको छैन । भर्खरै डेढमहिने कार्यकाल पुग्दै गरेको सरकारले गम्भीर समीक्षा गर्नु जरुरी छ । देउवा प्रधानमन्त्री भएपछि उनले अन्तर्वार्तामार्फत वा सार्वजनिक कार्यक्रममा दिएका कतिपय अभिव्यक्तिले उनलाई विवादित मात्रै बनाएन, पुनः एकपटक उनको योग्यतामाथि नै प्रश्न चिन्ह लगायो । त्यसपछि मन्त्रिपरिषद् विस्तार गर्ने अभ्यासमा उनले जे जति समय लिए, त्यसले उनको कार्यशैलीमाथि टिप्पणी गर्ने आधार प्रशस्त दियो । त्यसो त देउवा नेपाली राजनीतिका समकालीन नेताहरूमध्ये धेरै आश गरिएका नेता होइनन् । कोइराला परिवारको विरासतबाट कांग्रेस नेतृत्वमा पुगे पनि देउवा धेरै आकर्षण र अपिल भएका नेता होइनन् । यद्यपि जुन समयमा उनी प्रधानमन्त्री भए, जनस्तरबाट उनीप्रति अपेक्षा हुने नै भयो । त्यो किन पनि भने, उनको कार्यक्षमता र गति राजनीतिक संक्रमणबाट मुलुक मुक्त हुने आधार बन्न सक्छ । तर छवि सुधार्ने महत्वपूर्ण अवसर पाएका देउवा जुन स्तरमा ढिलासुस्ती ढंगले अघि बढिरहेका छन्, त्यसले अन्ततः उनीसँगको अपेक्षा निराशामा बदलिँदै गएको छ । बढ्दो निराशालाई आश जगाउन उनले पाएको अवसरको सदुपयोग गर्न सक्नुपर्छ । दोस्रो चरणको निर्वाचन भयो भन्नेबाहेक देउवाले यसबीच त्यस्तो कुनै उल्लेख्य काम गर्न सकेका छैनन् । सरकार निर्माणलाई पूर्णता दिनेलगायत उनकासामु तेस्रो चरणको निर्वाचन सम्पन्न गर्ने चुनौती बाँकी छ । विवादरहित ढंगले मन्त्रिपरिषद् विस्तार गर्नु, पार्टीभित्र उनीमाथि उठेका प्रश्नको जवाफ दिँदै रिक्त रहेका विभाग र पदपूर्ति गर्नु, गुटहरूबीच सन्तुलित भूमिका खेल्नु आदि थुप्रै जिम्मेवारी उनका सामु छन् । त्यो भन्दा पनि ठूलो जिम्मेवारी ७ माघ ०७४ भित्र प्रदेश र केन्द्रको चुनाव गराउने दायित्व छ । त्यसका लागि पुनः मधेसकै गाँठो फुकाएर संविधान संशोधनलाई अघि बढाउन सक्नुपर्छ । त्यसकारण एकपटक अक्षम घोषित भइसकेका प्रधानमन्त्री देउवाले दोस्रो पटक पाएको यो अवसरलाई उम्कन दिन हँदैन । डेढ महिनामा भएका कमजोरी सच्याउँदै र समीक्षा गर्दै राजनीतिक संक्रमणबाट मुलुकलाई मुक्त गर्ने कार्यसूचीतर्फ बढ्न सक्नुपर्छ ।"
रवीन्द्र मिश्र विवेकशील साझा पार्टीको संयोजक,"काठमाडौं : लामो प्रयासपछि साझा पार्टी र विवेकशील नेपाली दलबीच एकता हुने भएको छ। पार्टीको नाम विवेकशील साझा पार्टी हुनेछ। दुवै पार्टीका १७१७ केन्द्रीय सदस्य चयन गरी ३४ सदस्यीय केन्द्रीय समिति बनाउने सहमति भएको छ। साझा पार्टी गठन हुनु अघिदेखि नै एकताको प्रयास भएको थियो, निर्वाचनअघि एकताको प्रयास असफल भए पनि अहिले एकताका विषयमा सहमति जुटेको छ, साझा पार्टीका एक केन्द्रीय सदस्यले भने, पार्टी नेतृत्वका विषयमा कुनै विवाद छैन। सामुहिक नेतृत्वमा जाने विषयमा छलफल भएको भए पनि अन्तिममा रवीन्द्रजीको नेतृत्वमा सहमति जुटेको छ। नागरिक समाज र बौद्धिक वर्गको आग्रहकै आधारमा विचार मिल्ने पार्टीबीच एकता हुन लागेको साझा पार्टीका प्रवक्ता डा सूर्य आचार्यले अन्नपूर्ण अनलाइनलाई जानकारी दिए। दुई पार्टीबीच राजनीतिक दृष्टिकोण, वैकल्पिक राजनीतिक सोच मिल्ने भएकाले यसलाई नयाँ पार्टी मात्र नभएर साच्चिकै संस्कारसहितको भरोसालाग्दो पार्टी बनाउने लक्ष्यसहित एकताको निर्णय गरेका हौँ, साझा पार्टीका प्रवक्ता आचार्यले भने, बौद्धिकवर्ग, नागरिक समाजका अगुवा र आम सर्वसाधारणको चाहना अनुसार भोलि पार्टी एकताको घोषणा गर्दै छौँ। परम्परागत पार्टीभित्र एकता र फुटको संस्कार नेपालका लागि नयाँ होइन। पछिल्ला दिनमा वैकल्पिक राजनीतिक शक्तिका रुपमा उदाएका पार्टीको एकतालाई महत्वका साथ हेरिएको छ। विवेकशील र साझा पार्टीको एकता छलफलमा प्राविधिक समस्या देखिए पनि सहजै सहमति जुटेको प्रवक्ता आचार्यको दाबी छ। परम्परागत दलमा एकता हुने र फुट्ने कुरा हामी देख्दै आएका छौँ, हामीले त्यो जटिलता फेस गरेनौँ, प्रवक्ता आचार्यले भने, प्राविधिक समस्या आए पनि हामी व्यक्तिगत स्वार्थ र इगो भन्दा पनि मुलुकको दीर्घकालीन आवश्यकतालाई मससुस गरेर एकताको घोषणा गर्ने बिन्दुमा पुगेका छौँ। उज्ज्वल थापा नेतृत्वको विवेकशील पार्टी थापाकै घरमा कार्यालय खोलेर एक दशकयता राजनीतिमा सक्रिय छ। उनको पार्टीमा युवा पुस्ताको आकर्षण देखिन्छ। यता, बीबीसी नेपाली सेवाको आकर्षक जागिर जोडेर पत्रकार मिश्र ललितपुरको बखुन्डोलमा एउटा घर मासिक १ लाख भाडामा लिएर राजनीतिमा होमिएका छन्। जेठ ३१ गते सम्पन्न स्थानीय तहको पहिलो चरणको निर्वाचनमा काठमाडौं महानगरपालिकाको मेयरमा २१ वर्षीय युवती रञ्जु दर्शनालाई मेयर पदमा उम्मेदवार बनाएर विवेकशील दलले लोकप्रिय मत पाएको थियो। साझा पार्टीका तर्फबाट काठमाडौंको मेयर पदका उम्मेदवार बनेका पूर्व सचिव किशोर थापाले समेत लोकप्रिय मत पाएका थिए। यो मतसँगै विवेकशील र साझा पार्टीको चर्चा चुलिएको थियो। काठमाडौंमा आकर्षक मत पाए पनि विवेकशील र साझा पार्टीले दोस्रो चरणको निर्वाचनमा भने कुनै पनि स्थानीय तहमा आकर्षक मत पाएनन्। यद्यपी आम सर्वसाधारण, बौद्धिकवर्ग र सामाजिक सञ्जाल प्रयोगकर्ताहरुले लामो समयदेखि पार्टी एकताका लागि दबाब दिइराखेका थिए। पार्टी सञ्चालन र संगठन सम्बन्धी थप निर्णय भने एकतापछिको केन्द्रीय समितिको बैठकले गर्ने बताइएको छ। पार्टी एकताको घोषणा बुधबार दिउँसो १ : ३० बजे नयाँ बानेश्वर स्थित इन्द्रेणी कम्प्लेक्समा हुँदैछ। साझा पार्टीका प्रवक्ता आचार्य र विवेकशील पार्टीका प्रवक्ता रमेश पौडेलले संयुक्त विज्ञप्ति सार्वजनिक गर्दै बुधबार नयाँ बानेश्वरमा पार्टी घोषणा हुने जानकारी गराएका छन्।"
निर्माण कार्यमा आलटाल गर्नेलाई कडा कारबाही गर्न सांसदहरुको माग,"काठमाडौँ: निर्माण कार्यमा बदमासी गर्ने, तोकिएको समयमा काम पूरा नगर्ने र आलटाल गर्नेलाई कडा कारबाही गर्न सांसदहरुले माग गरेका छन्। भौतिक निर्माण कार्यमा चरम बेथिति भएको भन्दै चौतर्फी आलोचना भइरहेको बेला संसद्को अर्थ समितिले विकास निर्माणको काममा आलटाल गर्नेलाई दण्डित गर्न सरकारले कुनै पनि कन्जुस्याइँ गर्न नहुनेमा जोड दिएको छ। समितिको बैठकमा अधिकांश सांसदहरुले निर्माण व्यावसायीकै कारण मुलुकका अधिकांश आयोजना समस्यामा परेको र उनीहरुलाई नियन्त्रण गर्र्न संयन्त्र बनाउनुपर्नेमा जोड दिइयो । सांसदहरु सुरेन्द्र पाण्डे, भरतमोहन अधिकारी, शक्ति बस्नेत, केदार सञ्जेल, उदयशम्शेर राणा, दीपक कुइँकेलले तोकिएको आयोजना पूरा नगर्ने, असारको अन्तिम साता मात्रै खर्च गर्ने प्रवृत्तिको सुधारका लागि पनि ठोस कार्ययोजनाको जरुरी रहेको बताउनुभयो । बैठकले आर्थिक वर्षको पहिलो चौमासिकमा २० प्रतिशत, दोस्रो चौमासिकमा ४० प्रतिशत र तेस्रो चौमासिकमा ४० प्रतिशतमा दरले पुँजीगत खर्च गर्ने व्यवस्था मिलाउन पनि प्रधानमन्त्री तथा मन्त्रिपरिषद् कार्यालय र अर्थ मन्त्रालयलाई सचेत गराएको छ । पुँजीगत खर्च बढाउने गरी आवश्यक नीतिगत व्यवस्था गर्न सरकारलाई ध्यानाकर्षण गराउनु परेको समितिका सभापति प्रकाश ज्वालाले जानकारी दिनुभयो । समितिले आर्थिक वर्षको अन्त्यतिर बजेटको अत्याधिक दुरुपयोग हुने गरेको निष्कर्ष निकाल्दै त्यसलाई रोक्न पनि कडा कदम चाल्न सरकारलाई निर्देशन दिएको छ । आर्थिक वर्षको अन्त्यतिर काटिएको चेक सटही हुन समस्या देखिएपछि ती समस्या समाधान गर्न समितिले सरकारलाई सचेत गराएको हो । बैठकमा अर्थ मन्त्रालयका सहसचिव केवल भण्डारीले सरकारले अब डिजिटल प्रविधिबाट सम्बन्धित संस्थाको खातामा बजेट पठाउने व्यवस्था गर्न लागिएको जानकारी दिनुभयो । उहाँले चेक सटहीको समस्या समाधान गर्न पनि डिजिटल प्रविधिबाट बजेट पठाउने व्यवस्था गर्न लागिएको र त्यसको सुरुवात सिंहदरबार भित्रैबाट गरिएको बताउनुभयो । समितिको बैठकमा अर्थमन्त्री ज्ञानेन्द्रबहादुर कार्कीले मुलुकको आर्थिक प्रशासनलाई व्यवस्थित, मर्यादित र जिम्मेवार बनाउन आफूलाई सबैको साथ र सहयोग जरुरी रहेको बताउनुभयो । उहाँले निर्माण कार्यमा हुने ढिलासुस्ती तथा अनियमिततालाई रोक्न मन्त्रालयले ठोस कार्ययोजनाका साथ काम सुरु गरेको जानकारी दिँदै पुँजीगत खर्च बढाउन र असारे विकास रोक्न आफू क्रियाशील हुने धारणा राख्नुभयो । रासस"
देउवाको भारत भ्रमण तयारी सुरु,"काठमाडौं : प्रधानमन्त्री शेरबहादुर देउवाको आसन्न भारत भ्रमण नेपालभारतबीच विगतमा भएका सहमति र सम्झौता कार्यान्वयन समीक्षामा केन्द्रित हुने भएको छ ।परराष्ट्र मन्त्रालय अधिकारीका अनुसार विगतमा भएका सन्धिसम्झौताको कार्यान्वयन समीक्षा र द्विपक्षीय संयन्त्रलाई सक्रिय बनाउने विषयमा भ्रमणमा छलफल हुनेछ । देउवा अगस्ट तेस्रो साता भारत जाने भनिए पनि ठोस मिति तय भइनसकेको अधिकारीहरू बताउँछन् । भ्रमणका एजेन्डाबारे छलफल गर्न यही साता परराष्ट्र, अर्थ मन्त्रालय, प्रधानमन्त्री कार्यालय र भौतिक योजना मन्त्रालयका अधिकारीहरूको बैठक बसेको थियो । कुनकुन विषय भ्रमणमा प्राथमिकता दिने भन्नेबारे सामान्य छलफल भएको छ', बैठकमा सहभागी अर्का एक अधिकारीले भने, भ्रमणका एजेन्डा तय भइसकेका छैनन् ।' ती अधिकारीका अनुसार भारतीय लगानीमा नेपालमा सञ्चालित परियोजनामा देखिएका समस्या, द्विपक्षीय परियोजना कार्यान्वयनमा आएका समस्यालगायतबारे पनि बैठकमा चर्चा भएको थियो । भारतनेपालबीच पेन्डिङ' रहेका परियोजनालाई प्रधानमन्त्रीको भ्रमणमा टुंग्याउन सकिने विषयमा छलफल भए पनि निष्कर्ष निस्केको छैन । भारतले नेपालको पुनर्निर्माणका लागि वाचा गरेको एक अर्ब अमेरिकी डलर सहायताको परिचालन हुन नसकेको, भारतीय सहयोगमा बन्ने भनिएको नेपाल प्रहरी एकेडेमी बन्न नसकेको, पञ्चेश्वर परियोजनाको विस्तृत परियोजना प्रतिवेदन तयार हुन नसकेकोलगायत मुद्दा नेपालले प्रधानमन्त्रीको भ्रमणमा उठाउने अधिकारीहरू बताउँछन् । देउवा अगस्ट तेस्रो साता भारत जाने भनिए पनि ठोस मिति तय भइनसकेको अधिकारीहरू बताउँछन् । प्रधानमन्त्री देउवा यसपटकको भ्रमण विवादित नबनोस् भन्नेमा सचेत देखिएको सरकारी अधिकारीले बताए । प्रधानमन्त्री आफ्नो भ्रमणमा कुनै पनि विवादास्पद विषयमा सहमति र सम्झौता गर्ने पक्षमा हुनुहुन्न । उहाँले सद्भावना भ्रमण बनाउन निर्देशन दिनुभएको छ', भ्रमणबारे जानकार एक सरकारी अधिकारीले भने । मुख्यसचिव राजेन्द्र क्षत्रीले परराष्ट्रका वरिष्ठ अधिकारीहरूसँग यही सता भ्रमण तयारीबारे छलफल गरेका थिए । देउवाका विदेश मामिला सल्लाहकार डा दिनेश भट्टराईले प्रधानमन्त्रीको भ्रमण तयारी अघि बढेको बताए । तर भ्रमणको यकिन मिति तय भइसकेको छैन । कूटनीतिक च्यानलबाट चाँडै तय हुनेछ', उनले भने । भारतीय विदेशमन्त्री सुष्मा स्वराजको आसन्न नेपाल भ्रमणअघि प्रधानमन्त्रीको भ्रमण गर्ने या पछि गर्ने भन्ने द्विविधाबीच तयारी अघि बढाइएको अधिकारीहरू बताउँछन् । स्वराज क्षेत्रीय संगठन बिमस्टेकको विदेशमन्त्रीस्तरीय बैठकमा भाग लिन अगस्ट १० र ११ मा नेपाल आउने तयारीमा छिन् ।"
संविधान संशोधन नभई चुनावमा जान्नौंः ठाकुर,"भक्तपुरः राष्ट्रिय जनता पार्टीका अध्यक्ष महन्थ ठाकुरले संविधान संशोधन नभई आगामी असोज २ गते हुने तेस्रो चरणको निर्वाचनमा राजपा सहभागी नहुने बताएका छन्। रफत सञ्चार क्लबले आयोजना गरेको साक्षात्कार कार्यक्रममा उनले संविधान संशोधन आफूहरुको प्रमुख कार्यसूची भएकाले त्यसको पूर्णताविना यही अबस्थामा निर्वाचनमा सहभागी नहुने बताए। ठाकुरले भने, सरकारले जहिले पनि स्पष्ट व्यवहार देखाउन सकेन, सरकारले आफूले गरेको वाचा पूरा नगर्दा समस्या सुल्झिनुभन्दा झनै बल्झँदै गयो । तराई आन्दोलनमा घाइतेको उपचार र पक्राउ परेकाहरुलाई तत्काल रिहा गर्नुपर्ने तर्फ सरकारले ध्यान नदिएको उनले आरोप लगाए।"
प्रेस युनियनका पूर्व केन्द्रीय सदस्य फोरम नेपालमा प्रवेश,"वीरगन्ज : नेपाली कांग्रेस निकट पत्रकारको संस्था नेपाल प्रेस युनियनका पूर्व केन्द्रीय सदस्य अनिल तिवारी संघीय समाजवादी फोरम नेपालमा प्रवेश गरेका छन् । सेतेपाटी डटकम अनलाइन, इमेज टेलिभिजन र जनकपुर टुडेमा कार्यरत तिवारी फोरम नेपालमा प्रवेश गरेका हुन्। वीरगन्जको श्रीपुरमा रहेको फोरम नेपाल पर्साको पार्टी कार्यालयमा मंगलबार आयोजित कार्यक्रममा पत्रकार तिवारी फोरम नेपालमा प्रवेश गरेका हुन् । कार्यक्रममा फोरम नेपालका केन्द्रीय उपाध्यक्ष एवम् सांसद लालबाबु राउत गद्धी र जिल्ला अध्यक्ष प्रदीप यादवले पार्टीको सदस्यता प्रदान गर्दै तिवारीलाइ फोरम नेपालमा प्रवेश गराए । फोरम नेपालमा प्रवेश गरेपछि मन्तव्य दिदै पत्रकार तिवारीले मधेसका मागको लागि एक दशकदेखि संघर्षरत फोरम नेपाल नै मधेस र मधेसी जनताका सच्चा पहरेदार रहेको भन्दै मधेसको माग फोरम नेपालबाट नै पुरा हुने भएकाले प्रवेश गरेको बताए । मुलुकमा प्रजातन्त्र आएपछिको २८ वर्षको अवधिमा पटक पटक गरी सत्तामा कब्जा जमाउँदै आएका कांग्रेस र एमालेले मधेसका सवालमा सधै विभेद गर्दै आएको भन्दै पत्रकार तिवारीले अब मधेसको मुक्ति फोरम नेपालबाट मात्रै सम्भव भएको बताए । कार्यक्रममा बोल्दै फोरम नेपाल पर्साका अध्यक्ष प्रदीप यादवले विगत दुई दशकदेखि विभिन्न सन्चारगृहमा कार्यरत पत्रकार तिवारीले एक स्वच्छ र इमान्दार छवि स्थापित गरेको भन्दै उनलाई पार्टीले सही मूल्यांकन गरेर उचित स्थान दिने बताए । कार्यक्रममा फोरम नेपालका केन्द्रीय सदस्य वीरेन्द्र यादव, तराई मधेस प्रदेशका कोषाध्यक्ष विजय सरावगी, सचिव सलाउदीन अहमद, समाजवादी युवा फोरम नेपालका कोषाध्यक्ष अस्लम आलम, नेपाल पत्रकार महासंघ पर्साका अध्यक्ष श्याम बन्जारा, पत्रकार पवन तिवारी, अशोक तिवारी, रितेश त्रिपाठीलगायतको उपस्थिति थियो।"
साझा र विवेकशील पार्टीको एकता घोषणा भोलि,"काठमाडौं : पत्रकार रवीन्द्र मिश्र नेतृत्वको साझा पार्टी र उज्ज्वल थापा नेतृत्वको विवेकशील नेपाली दलबीच बुधबार एकता हुने भएको छ। दुवै पार्टीले संयुक्त विज्ञप्ति सार्वजनिक गर्दै बुधबार राजधानीमा विशेष कार्यक्रम गरेर पार्टी एकीकरणको घोषणा गर्न लागेको जानकारी गराएको छ। साझा पार्टीका प्रवक्ता डा सूर्यराज आचार्य र विवेकशील पार्टीका प्रवक्ता रमेश पौडेलले संयुक्त विज्ञप्ति सार्वजनिक गर्दै बुधबार दिउँसो १:३० बजे नयाँ बानेश्वरको इन्द्रेणी कम्प्लेक्सम एकता घोषणा हुने जानकारी गराएका छन्। संयुक्त विज्ञप्तिमा भनिएको छ, उपरोक्त सम्बन्धमा विवेकशील नेपाली दल र साझा पार्टी एकीकरण घोषणा कार्यक्रममा समाचार सम्प्रेषणका लागि उपस्थित भईदिनु हुन हार्दिक अनुरोध गर्दछौं।"
आफूखुसी सेवासुविधा नलिन जनप्रतिनिधिलाई एमालेको आग्रह,"नेपालगन्ज : नेकपा एमालेका कार्यवाहक अध्यक्ष बामदेव गौतमले निर्वाचित जनप्रतिनिधिलाई आफुखुसी तलब भत्ता नलिन निर्देशन दिनुभएको छ। एमालेबाट निर्वाचित पाँच नम्बर प्रदेशका जनप्रतिनिधिहरुको अभिमुखीकरण कार्यक्रममा गौतमले राज्यले दिएको बजेट सेवासुविधामा खर्च नगर्न निर्देशन दिनुभएको हो। उहाँले जनप्रतिनिधीलाई स्वयमसेवी भएर काम गर्न आग्रह गर्नुभयो। कार्यवाहक अध्यक्ष गौतमले भन्नुभयो, तपाईहरु पहिला आफैले राजस्व संकलन गरेपछि मात्रै तलब भत्ता व्यवस्था गर्नुहोस्, सरकारले पठाएको पैसाले तलब भत्ता खाने काम नगर्नु होला।' दुई दिन सम्म चल्ने अभिमुखीकरणमा प्रदेश नम्बर पाँच बाट निर्वाचित नगरपालिकाका प्रमुख र उपप्रमुख , गाउँपालिका अध्यक्ष र उपाध्यक्ष तथा पालिका नजितेका स्थानबाट २२ जना निर्वाचित वडा अध्यक्षहरुको सहभागिता रहेको एमालेका उपमहासचिव एव प्रदेश नम्बर पाँचका संयोजक विष्णु पौडेलले जानकारी दिनुभयो । अभिमुखीकरण कार्यक्रममा विषय विज्ञहरु नेपाल राष्ट्र बैकका पूर्व गर्भनर युवराज खडिवडा, पुननिर्माण प्राधिकरणका पूर्व प्रमुख कार्यकारी अधिकृत सुशिल ज्ञावाली, राज्य पुनर्संरचना आयोगका पूर्वअध्यक्ष बालानन्द शर्मा पौडेल लगायतले प्रशिक्षण दिनेछन्।"
कसैलाई खुशी बनाउन संविधान संशोधन हुँदैनः गौतम,"नेपालगञ्ज: नेकपा (एमाले)का कावा अध्यक्ष बामदेव गौतमले कसैलाई खुशी बनाउन मात्रै आफ्नो दल संविधान संशोधनको कार्यसूचीमा सहभागी नहुने बताएका छन्। प्रदेश नं ५ अन्तर्गतका जिल्लाबाट स्थानीय तह निर्वाचनमा एमालेका तर्फबाट विजयी जनप्रतिनिधिका लागि आयोजित अभिमुखीकरण कार्यक्रमलाई सम्बोधन गर्दै उनले तराई र पहाडबीच फाटो ल्याउने योजनालाई जनताले निर्वाचनमार्फत असफल बनाए। 'कसैलाई खुशी बनाउन संविधान संशोधन हुन सक्दैन, किन र केका लागि संशोधन गर्ने हो औचित्य पुष्टि नै नभएको संशोधनको खेलमा आफ्नो दलको कुनै सहमति हुन सक्दैन', उनको भनाइ छ। बुधबारसम्म सञ्चालन हुने सो अभिमुखीकरणमा सहभागीलाई सो दलका नेता विष्णु पौडेल, शङ्कर पोखरेल, प्रदीप ज्ञवाली र गोकर्ण विष्टले प्रशिक्षण दिने जनाइएको छ। रासस"
'मन्त्रिपरिषद् विस्तार दुई दिनभित्र',"काठमाडौं : प्रधानमन्त्री शेरबहादुर देउवाले एकदुई दिनभित्र मन्त्रिपरिषद् विस्तार गर्ने बताएका छन् । कांग्रेस केन्द्रीय कार्यसमितिको शनिबारदेखि चलेको बैठकको समापन गर्दै उनले दुई दिनभित्रै सरकारलाई पूर्णता दिने बताएका हुन् ।पार्टी सभापतिले आफ्नो समापन मन्तव्य राख्दै एक दुई दिनभित्रै सरकारलाई पूर्णता दिनेछु, देउवाको भनाइ उद्धृत गर्दै केन्द्रीय सदस्य भीष्मराज आङदम्वेले अन्नपूर्णसँग भने । गत जेठ १९ गते प्रधानमन्त्री पदमा निर्वाचित भएपछि उनी एकै चरणमा मन्त्रिपरिषद्लाई पूर्णता दिने पक्षमा थिए । सत्तारुढ दलभित्रै एकमत हुन नसक्दा सरकारले पूर्णता पाउन सकेको छैन । देउवाले माओवादी अध्यक्ष पुुष्पकमल दाहालको बैंकक भ्रमण, राप्रपाभित्रको अन्तद्र्वन्द्व, संविधान संशोधनलगायत प्रकरणका कारण मन्त्रिपरिषद्लाई पूर्णता दिन ढिलाइ हुँदै गएको तर्क गर्ने गरेका छन् । देउवानिकट मानिने कांग्रेस नेता रमेश लेखकले भने, अब चाँडै सम्भवतः बुधबार मन्त्रिपरिषद्ले पूर्णता पाउँछ ।तर, कांग्रेसले अझै मन्त्रिपरिषद्मा सहभागी गराउने नाममा सहमति बनाउन सकेको छैन । कांग्रेस वरिष्ठ नेता रामचन्द्र पौडेल पक्षको भागमा रहेका ४ मन्त्रालयमा ककसलाई पठाउने भन्ने विषयमा निर्णय हुन सकेको छैन । पौडेलले भने, प्रधानमन्त्रीले निर्णायक वार्ता हामीसँग गरेका छैनन् । आज आफ्नो धारणा केन्द्रीय समितिमा राख्दै मंगलबार वार्ता गरी एक दुई दिनमा सरकार गठन गर्छु भनेका छन् । कांग्रेस, माओवादी केन्द्र, लोकतान्त्रिक फोरम र नेकपा संयुक्तले सम्हाल्ने मन्त्रालयको टुंगो लागे पनि अरू पार्टीले सम्हाल्ने मन्त्रालयको टुंगो लाग्न सकेको छैन । कांग्रेसले १३, माओवादीले नौ र लोकतान्त्रिकले तीन, नेकपा संयुक्तले एक मन्त्रालयको जिम्मेवारी पाउने भएका छन् । राप्रपालाई चार वटा मन्त्रालय छुट्याउने सहमति भएको छ तर आन्तरिक किचलोका कारण राप्रपा तत्काल सहभागी हुने सम्भावना छैन । कांग्रेसले अर्थ, शिक्षा, श्रम, भौतिक पूर्वाधार, रक्षा, सञ्चार, सिँचाइ, सामान्य प्रशासन, महिला बालबालिका, खानेपानी तथा सरसफाइलगायत १३ वटा मन्त्रालयको जिम्मेवारी पाउने सहमति भएको छ । त्यसैगरी, माओवादीले परराष्ट्र, गृह, सहरी विकास, कानुन, ऊर्जा, स्वास्थ्य, कृषि विकास, पशुपक्षीलगायत नौवटा मन्त्रालयको जिम्मेवारी पाउने सहमति भएको छ । फोरम लोकतान्त्रिकले स्थानीय विकास, पर्यटन र भूमिसुधार तथा नेकपा संयुक्तले वातावरण मन्त्रालयको जिम्मेवारी पाउने सहमति भइसकेको बुझिएको छ । प्रदेश २ मा केन्द्रित हुने कांग्रेस केन्द्रीय समितिको बैठकले संशोधन प्रक्रिया अघि बढाउने र स्थानीय तहको संख्या थप गर्ने, तत्काल अनुशासन समिति गठन गरी चुनावमा अन्तर्घात गर्नेलाई कारबाही गर्ने निर्णय गरेको छ । तत्कालीन प्रधानमन्त्री पुष्पकमल दाहालको सरकारले तराई मधेसका जिल्लामा २४ स्थानीय तह थप गर्ने निर्णय गरेका थिए । सो निर्णयलाई सर्वोच्च अदालतले कार्यान्वयन नगर्न अन्तरिम आदेश दिएको छ । यो मुद्दा अझै सर्वोच्चमा विचाराधीन छ । कांग्रेसको २ नं प्रदेशको भेला र राष्ट्रिय जनता पार्टीको दबाबका कारण सरकारले मधेसमा स्थानीय तहको संख्या बढाउन बाध्य भएको हो । बैठकले संशोधन प्रक्रिया अघि बढाउने निर्णय गरेको केन्द्रीय सदस्य भीष्मराज आङदम्वेले जानकारी दिए । बैठकले स्थानीय चुनाव भएका ६७ जिल्लालाई १५ दिनभित्र चुनावी रिपोर्ट पठाउन पनि निर्देशन दिएको छ । उक्त रिपोर्टका आधारमा अनुशासन समितिले चुनावमा अन्तर्घात गर्नेलाई कारबाही गर्ने निर्णय छ । अनुशासन समितिको संयोजकमा उपप्रधानमन्त्री तथा शिक्षामन्त्री गोपालमान श्रेष्ठको नाम प्रस्ताव गरे पनि उनले आफू सरकारमा रहेकाले सो जिम्मेवारी लिन नमिल्ने बताएका थिए । कांग्रेसको परिचालन नै असोज २ गते हुने प्रदेश नं २ को निर्वाचनमा हुनुपर्ने धारणा व्यक्त गर्दै अबका दिनमा उम्मेदवारको चयन केन्द्रबाट नभएर जिल्लाले गर्ने सिफारिसलाई महत्व दिनेछ । पार्टीका वरिष्ठ नेता रामचन्द्र पौडेलले एक व्यक्ति एक पद हुनुपर्ने धारणा व्यक्त गर्दै देउवा प्रधानमन्त्री भएकाले कार्यवाहक सभापति आफूले पाउनुपर्ने संकेत दिए । उनले पार्टीलाई संस्थागत र विधानसम्मत रूपले अघि बढाउनुपर्नेमा जोड दिए । देउवादाहाल संवाद माओवादी केन्द्रका अध्यक्ष पुष्पकमल दाहाललाई आफ्नो नेतृत्वमा रहेको मन्त्रिपरिषद् विस्तारका लागि दुई दिनको समय दिन माग गरेका छन् । देउवाको भनाइ माओवादी सचिवालयको सोमबार साँझ बसेको बैठकमा दाहालको भनाइ उद्धृत गर्दै सचिवालय सदस्य अग्निप्रसाद सापकोटाले भने, अध्यक्षसँग प्रधानमन्त्रीले फोनमार्फत अरू दुई दिन माग्नुभएकाले सोअगावै मन्त्रिपरिषद् विस्तार नहुने भयो । अध्यक्ष दाहालले देउवालाई कांग्रेसको मन्त्रीहरू फाइनल भएपछि माओवादीसँग मन्त्रीमा जाने साथीहरूको सूची माग्नुहोला भन्ने जवाफ दिएको सापकोटाले बताए । माओवादी केन्द्रका अध्यक्ष दाहालले सोमबार भ्रातृसंगठनका प्रतिनिधिहरूसामुन्ने कांग्रेसबाट सरकार निर्माणमा सहयोगी भूमिका निभाउँदै आएका निधिलाई टेलिफोन गर्दै मन्त्रिपरिषद् गठनको ढिलाइबारे जानकारी लिए । दाहालले प्रधानमन्त्रीलाई भेट्दै आइतबार बिहान छिटो मन्त्रिपरिषद् गठन गर्नुपर्यो । सरकार विस्तार नहुँदा लाजमर्दो भयो भनेका थिए ।"
