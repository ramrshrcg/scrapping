शीर्षक,विवरण
बलात्कारीलाई कठोर दण्ड,"अखबारका मुख र भित्रीपृष्ठमा बलात्कारका घटना दिन बिराइ छापिनु विडम्बनायुक्त नियमित भइरहेछ। बलात्कारका घटना नियमित हुनु स्वीकार्य हुन सक्दैन। ललितपुरजस्तो मानव विकास सूचकांकमा पाचौँ स्थानमा पर्ने जिल्लामा नौ महिनामा दुई दर्जन महिला बलात्कृत हुनुले नेपाली राज्यप्रशासनको कार्यक्षमता र प्रभावकारीतामाथि प्रश्न उठाउँछ। चाहे त्यो राजधानीको केन्द्रीय भूभागमा भएको होस् वा देशको दुर्गम भूभागमा होस्, बलात्कार कुनै पनि तर्कका आधारमा क्षम्य हुन सक्दैन। न त यो केवल नारीवादी अभियन्ताहरूको मुद्दा हो, न त पीडितको दुर्भाग्य। बलात्कार सिंगो मानवजातिको निम्ति लज्जास्पद कुकर्म हो। कुनै पनि लैंगिक पहिचानयुक्त व्यक्तिको स्विकारोक्तिबेगर यौनजन्य क्रियाकलाप गर्नु वा गर्ने प्रयास गर्नु वा गर्ने अभिप्राय राखेर व्यवहार गर्नु सबै बलात्कार हो। बलात्कार किन हुन्छ भन्ने अनेकन् व्याख्या होलान् तर निष्कर्षमा यो एक अमानवीय अपराध हो जसको एकमात्र उपचार दण्डसजाय हो। पछिल्लो पटक उठेको प्रश्न भने नेपाली समाजमा किन बलात्कारका घटना बढिरहेछन् भन्ने हो। कुनै पनि अपराधको निरन्तरतामा सामाजिक मानसिकता र राज्यप्रशासनले गर्ने त्यसको निरूपण हो। पछिल्लोपटक भएका बलात्कारका घटनाको प्रवृत्ति हेर्दा अधिकांशका अपराधी चिनेजानेका, नातासम्बन्ध भएका, छरछिमेकी नै देखिन्छन्। अधिकांश पीडित १६ वर्षमुनि वा प्रौढ पाइएका छन्। यसको अर्थ हो शारीरिक रूपले कमजोर पीडकको पहिलो निसानामा पर्ने गरेका छन्। १६ वर्षमुनिका नाबालक र ६० माथिका प्रौढ राज्यको पूर्ण जिम्मेवारीअन्तर्गत पर्छन्। यसमा पनि राज्य चुकेको देखिन्छ। अर्कोतर्फ चिनजानका र निकटका व्यक्तिहरू नै पीडक हुनुले समाजमा विश्वसनीयताको स्तर कति खस्केछ भन्ने जनाउँछ। राज्यले यसका सामाजिकसांस्कृतिक कारणहरूको खोजी र त्यसको निरूपणमा अब पनि ढिलाइ गर्न हुँदैन। राजधानीको दरबारमार्गमा भएको घटनामा होस् वा ललितपुरको घटनामा होस् वा बाराको घटनामा होस् सबैको पछाडि शक्ति र अर्थको प्रभावमा स्थानीय प्रशासन परेको पाइन्छ। फौजदारी अपराधमा दण्डबाहेक अर्को विकल्प हुँदैन। तर, बलात्कारका अधिकांश मुद्दा मिलेमतोमा अभियुक्तहरूलाई छुटाउने गरेको पाइन्छ। त्यसरी मिलापत्रमा सहभागी हुने प्रहरी प्रशासनलाई सजायको भागीदार बनाउन आवश्यक छ। अर्कोतर्फ विभिन्न भ्रष्टाचार मुद्दामा न्यायाधिकारीहरू समेत प्रभावित हुने गरेको पाइएको छ। पीडितलाई केही क्षतिपूर्ति दिने आधारमा आरोपितलाई छुटकारा दिने हालै काठमाडौं जिल्ला अदालतले गरेको फैसलाले बलात्कारजस्तो संवेदनशील मुद्दामा न्यायमूर्तिहरू न्यूनतम संवेदनशील हुन नसकेको हो कि भन्ने प्रश्न उठाएको छ। त्यसो त विगतमा पनि बलात्कारसम्बन्धमा तल्ला अदालतहरूले गरेका कतिपय फैसला कानुनका सिद्धान्तविपरीत भएको भन्दै फैसला दिने अधिकारीमाथि नै प्रश्न उठाउने गरी माथिल्ला अदालतले उल्टाएको प्रशस्त उदाहरण छन्। यद्यपि न्यायपालिकामा यस्ता प्रकारका प्रवृत्ति कायम नै भइरहेको देखिन्छ। उपल्लो अदालतले त्रुटिपूर्ण भनेको पैसला गर्ने न्यायाधीकारीहरू कारवाहीको भागीदार नहुँदासम्म त्रुटिपूर्ण फैसला हुने सिलसिला कसरी रोकिन्छ ? अघिल्लो हप्तामात्रै महान्यायाधिवक्ता संयोजक रहेको केन्द्रीय समन्वय समिति स्वंय नै बलात्कारका घटनामा दोषीले उन्मुक्ति पाइरहेको भन्दै अनुसन्धान र अभियोजन बलियो बनाउनुपर्ने निष्कर्षमा पुग्नु बलात्कार मुद्दामा प्रशासनको कमजोर उपस्थिति पुष्टि हुन्छ। यसका कारकहरूको खोजी अर्को आवश्यकता हो। जबसम्म राज्यको प्रशासनिक निकायका अधिकारीहरू, मुद्दाका अभियोजनकर्ता र अनुसन्धाताहरू बलात्कारलाई संवेदनशील ठान्दैनन् तबसम्म मुद्दाको तहकिकात प्रक्रिया कायम रहन्छ। जबसम्म त्रुटिपूर्ण फैसला गर्ने अधिकारीहरू दण्डविधानको परिधिमा पर्दैनन् तबसम्म फैसलामा नियतवशः त्रुटि पनि रहिरहन्छ। जबसम्म मिलापत्रको वकालत गर्ने राजनीतिक नेताहरू कारवाहीको भागीदार बन्दैनन्, तबसम्म बलात्कारको समाचार विडम्बनायुक्त नियमितता भइरहन्छ। यीबाहेक आवश्यकता छ केही कडा कानुनी संरचनाको। बलात्कार मुद्दामा हदम्यादको संरचनाको अन्त्य, पीडितले पुष्टि गर्नेुपर्ने तहकिकात प्रणालीमा परिवर्तन, अनुसन्धानमा प्रविधिगत स्तरोन्नति र आजीवन कारावाससम्मको कठोर दण्डविधानले मात्र बलात्कारलाई न्यूनीकरण गर्न सक्छ।"
प्रदेश ४ को बजेट वैशाखअघि,"पोखरा : प्रदेश ४ को सरकारले वैशाखअघि नै बजेट ल्याउने तयारी थालेको छ। १२ गते मात्रै आर्थिक मामिला तथा योजनामन्त्री नियुक्त गरी मन्त्रिपरिषदलाई पूर्णता दिएलगत्तै सरकार बजेट तयारीमा जुटेको हो। एमाले सांसद किरण गुरुङ आर्थिक मामिलामन्त्री बनेका छन्। बुधबार बसेको मन्त्रिपरिषद बैठकले मन्त्री गुरुङको संयोजकत्वमा सरकारको नीति तथा कार्यक्रम तय गर्न समिति गठन गरेको छ। उक्त समितिमा आन्तरिक मामिला तथा कानुनमन्त्री हरिबहादुर चुमान र भौतिक पूर्वाधार विकासमन्त्री रामशरण बस्नेत सदस्य छन्। सरकारका प्रवक्तासमेत रहेका मन्त्री बस्नेतले चैत अन्तिम साता बजेट ल्याउने तयारीमा जुटेको जानकारी दिए। उनकै भनाइमा आगामी असारसम्मका लागि बजेट ल्याउने तयारीमा सरकार छ। संघीय सरकारले यो प्रदेशलाई एक अर्ब बजेट छुट्याएको छ। त्यसैमा आधारित भएर बजेट तयार गर्न मन्त्रालय छलफलमा जुटेको जानकारी सचिव विष्णु ढकालले जानकारी दिए। हामी गृहकार्यमै थियौं, मन्त्रीज्यू पनि आउनुभएको छ, अब काम अघि बढ्छ, उनले भने। मन्त्रिपरिषदले यसअघि नै गठन गरेको आर्थिक सामाजिक विकास समितिको संयोजक पनि बुधबारको बैठकले आर्थिक मामिला तथा योजनामन्त्री किरण गुरुङलाई तोकेको छ। यसअघि उक्त समितिको संयोजक उद्योग, पर्यटन, वन तथा वातावरण मन्त्री रामशरण बस्नेत थिए। बस्नेतलाई प्रशासन तथा विधेयक समितिको संयोजन जिम्मेवारी दिइएको छ। आर्थिक सामाजिक विकास समितिमा सामाजिक विकासमन्त्री नरदेवी पुन पनि सदस्य छिन्। मन्त्रिपरिषदको सोमबारको बैठकले नवनियुक्त उद्योग, पर्यटन, वन तथा वातावरण मन्त्री विकास लम्सालको संयोजकत्वमा प्राकृतिक स्रोत साधन समिति गठन गरेको छ। यो प्रदेशभरि कहाँकहाँ प्राकृतिक स्रोत साधन दोहन भइरहेको छ भन्ने समितिले अध्ययन गर्नेछ, मन्त्री बस्नेतले भने। चैत अन्तिम साता आगामी असारसम्मका लागि बजेट ल्याउन लागिएको हो। मध्यपहाडी लोकमार्गको लमजुङ सुन्दरबजार खण्डमा भइरहेको विवाद सुल्झाउन मन्त्रिपरिषदले ३ विकल्प अघि सारेको छ। बजारमा लोकमार्गको दायाँबायाँको मापदण्ड ६६ मिटर कायम गर्न सकिन्छ, मन्त्री बस्नेतले जानकारी दिए, पूरै बस्तीभरिकालाई मुआब्जा दिएर ३१३१ मिटरै कायम गर्न सकिन्छ। त्यस्तै अर्कोचाहिँ बजार क्षेत्र छाडेर पाउँदीढिकदेखि किरेन्चेसम्म सडक बनाउने अर्को विकल्प हुनसक्छ। यी ती विकल्पको सुझाव सम्बन्धित आयोजना र संघीय मन्त्रालयमा पठाउने निर्णय भएको जानकारी बस्नेतले दिए। मन्त्रिपरिषदले गोरखाको २ गाउँपालिकाको केन्द्र विवादमा विकल्प सुझाएको छ। गाउँस्तरीय राजनीतिक सहमतिका आधारमा स्थायी केन्द्र पहिल्याउन मन्त्रिपरिषदको सुझाव छ। धार्चे गाउँपालिका केन्द्र गुम्दा गाउँको माछाखोलामा राख्नु उपयुक्त हुने सुझाव दिने निर्णय गरेको मन्त्री बस्नेतले जानकारी दिए। अहिले उक्त गाउँपालिकाको केन्द्र तत्कालीन गुम्बा गाविसको कार्यालय भएको ठाउँमा राख्ने कि माछाखोलामा भन्ने विवाद छ। भीमसेन गाउँपालिकाको केन्द्र राजनीतिक सहमतिका आधारमा बगुवाको लामाचौर, बगुवाकै खान्चोक भन्ज्याङ वा मसेल पीपलडाँडामा राख्न सुझाउँदै संघीय मामिला मन्त्रालयलाई सिफारिस गर्ने निर्णय मन्त्रिपरिषदले गरेको बस्नेतले सुनाए। यी गाउँपालिकाका विवाद सुल्झाउन प्रदेश सरकारले समिति गठन गरेको थियो। समितिको प्रतिवेदन मन्त्रिपरिषदले अभिलेखीकरण गर्ने भएको छ।"
संघीय संसद्मा राष्ट्रपतिको पहिलो सम्बोधन आज,"काठमाडौँ : राष्ट्रपति विद्यादेवी भण्डारीले संघीय संसद्को संयुक्त पहिलो ऐतिहासिक बैठकलाई आज सम्बोधन गर्ने भएकी छिन् । प्रतिनिधिसभा र राष्ट्रियसभाको निर्वाचनपछि बनेका दुवै सदनको संयुक्त बैठकलाई आज दिउँसो ४ बजे राष्ट्रपतिबाट पहिलो सम्बोधन हुन लागेको हो । नेपालको संविधान जारी भएपछि पहिलोपटक गत मंसिर १० र २१ मा सम्पन्न प्रतिनिधिसभाको निर्वाचन र माघ २४ मा सम्पन्न राष्ट्रियसभाको निर्वाचनबाट गठित ती दुवै सदनको संयुक्त बैठकलाई दोश्रोपटक नवनिर्वाचित राष्ट्रपति भण्डारीले सम्बोधन गर्न लाग्नुभएको यो पहिलो पटक हो । संसद् सचिवालयका प्रवक्ता डा भरतराज गौतमका अनुसार राष्ट्रपति भण्डारी सम्मेलन केन्द्रमा घोडाको बग्गीमा प्रवेश गर्दा प्रधानमन्त्री केपी शर्मा ओली, प्रतिनिधिसभाका सभामुख कृष्णबहादुर महरा, राष्ट्रियसभाका अध्यक्ष गणेश तिमल्सिना, कानुन, न्याय तथा संसदीय मामिला मन्त्री शेरबहादुर तामाङ, प्रतिनिधिसभाका उपसभामुख र राष्ट्रियसभाका उपाध्यक्षलगायतले स्वागत गर्ने छन् । बैठक कक्षमा राष्ट्रपतिले आशन ग्रहण गरेपछि प्रधानमन्त्री ओलीले सम्बोधनको प्रति राष्ट्रपति भण्डारीलाई हस्तान्तरण गर्ने छन् । सम्बोधनपछि बैठक समाप्त हुने भएकाले अन्य कार्यसूची हुनेछैन । सम्बोधनको कार्यक्रममा संवैधानिक निकायका प्रमुख, नेपाल सरकारका सचिवहरु, कूटनीतिक नियोगका प्रमुखलगायतलाई आमन्त्रण गरिएको छ । रासस"
संघीय संसद्को संयुक्त बैठकमा राष्ट्रपतिको सम्बोधन (पूर्णपाठ),"काठमाडौं : पहिलो पटक संघीय संसदको प्रतिनिधिसभा र राष्ट्रिय सभाको संयुक्त बैठकमा सम्बोधन गर्दै राष्ट्रपति विद्यादेवी भण्डारीले देशमा राजनीतिक संक्रमणकालको अन्त्य भएर आर्थिक समृद्धिको बाटोमा अघि बढेको बताएकी छिन् । प्रतिनिधिसभा र राष्ट्रिय सभाको पहिलो संयुक्त ऐतिहासिक बैठकलाई पहिलो पटक सम्बोधन गर्दै राष्ट्रपति भण्डारीले स्थानीय तह, प्रतिनिधि सभा र प्रदेशसभाको चुनाव सम्पन्न भएसँगै देश राजनीतिक संक्रमणकालबाट मुक्त भएको बताएकी हुन् । उनले अब आर्थिक समृद्धिको बाटोमा अघि बढ्नुपर्ने बताएकी छिन् । संविधान बमोजिम स्थानीय तह, प्रदेशिक र संघीय जनप्रतिनिधि संस्थाको निर्वाचन सम्पन्न भइसकेको छ । स्थानीय, प्रादेशिक र संघीय सरकारको गठन भइसकेको छ । राजनीतिक संक्रमणकालको अन्त्य भइ देश स्थायित्वको बाटोमा प्रवेश गरिसकेको छ, राष्ट्रपति भण्डारीले सम्बोधन गर्दै भनिन्, देशलाई यस अवस्थामा ल्यायपुर्याउन नेपाली जनताले विगतमा सञ्चालन गरेका गाथाको स्मरण गर्दै सहिदप्रति भावपूर्ण श्रद्धाञ्जलि अर्पण गर्दछु । तीन तहको निर्वाचनपछि बिहीबार राष्ट्रपतिले दुवै सदनलाई पहिलो पटक एतिहासिक सम्बोधन गरेका हुन् । संघीय संसदको संयुक्त बैठक सुरु भएपछि प्रधानमन्त्री केपी शर्मा ओलीले सम्बोधनको प्रति राष्ट्रपति भण्डारीलाई हस्तान्तरण गरेका थिए । शान्तिनगर गेटबाट बग्गीमा संघीय संसद भवनमा पुगेकी राष्ट्रपति भण्डारीलाई प्रधानमन्त्री ओली, प्रतिनिधिसभाका सभामुख कृष्णबहादुर महरा, राष्ट्रियसभाका अध्यक्ष गणेश तिमल्सिनालगायतले स्वागत गरेका थिए । संघीय संसद भवनमा नेपाली सेनाले राष्ट्रपतिको सम्मानमा सलामी अर्पण गरेको थियो । संसद् सचिवालयले सम्मेलन केन्द्रको परिसरलाई राष्ट्रिय झण्डा र ध्वजाबाट सजाएर आकर्षक बनाएको थियो । राष्ट्रपति भण्डारीले २०७४ चैत १५ गते दुवै सदनको संयुक्त बैठकलाई गरेको सम्बोधनको पूर्ण पाठ प्रतिनिधि सभाका सभामुख, राष्ट्रिय सभाका अध्यक्ष र संघीय संसदका सदस्यहरू सबै तहका निर्वाचन सम्पन्न भएको र संविधानले व्यवस्था गरेअनुरूपका संरचनाको समेत निर्माण भइसकेको अवस्थामा देश संविधानको पूर्ण कार्यान्वयनको चरणमा प्रवेश गरेको छ। यसबीच हामीले संविधानको व्यवस्थाअनुरूप पुनसंरचना गरिएको राजनीतिक प्रणालीलाई संस्थागत गर्ने सफलता हासिल गरेका छौँ। संविधानबमोजिम स्थानीय, प्रादेशिक र सङ्घीय जनप्रतिनिधि संस्थाहरूको निर्वाचनसमेत सम्पन्न भइसकेको छ, स्थानीय तह एवं प्रादेशिक र सङ्घीय सरकारको गठन पनि भइसकेको छ। साथै राष्ट्रपति र उपराष्ट्रपतिको निर्वाचन सम्पन्न भएर राजनीतिक सङ्क्रमणकाल अन्त्य भई देश स्थायित्व र समृद्धिको युगमा प्रवेश गरेको छ। यस महान उपलब्धिबाट राजनीतिक मात्र होइन, आर्थिकसामाजिक क्षेत्रमासमेत ठूला उपलब्धिहरू र अग्रगमन हासिल गर्ने अवसर प्राप्त भएका छन्। यस राष्ट्रिय सफलता र उज्ज्वल सम्भावना उन्मुख घडीमा जनताद्वारा निर्वाचित सङ्घीय संसदको दुवै सदनको संयुक्त बैठकलाई सम्बोधन गर्न पाउँदा मलाई हर्ष र गौरवको अनुभूति भएको छ। देशलाई यस अवस्थासम्म ल्याइपुर्याउन नेपाली जनताले विगतमा सञ्चालन गरेका सङ्घर्षका गाथाहरूको स्मरण गर्दै यस घडीमा म सहिदहरूप्रति भावपूर्ण श्रद्धाञ्जली अर्पण गर्दछु।यसैगरी नेपाली समाजलाई अन्धकार सामन्ती युगबाट आजको अवस्थासम्म ल्याइपुर्याउन अनवरत सङ्घर्षमा आफूलाई समर्पित गर्ने महान अग्रजहरूको म आदरभावसहित स्मरण गर्न चाहन्छु। सर्वस्वीकृत र सर्वाधिक लोकतान्त्रिक विधिबाट साढे दुई वर्ष अघि प्रगतिशील र लोकतान्त्रिक संविधान जारी भएपछि प्रारम्भ भएको पछिल्लो र महत्वपूर्ण सङ्क्रमणकालको अत्यन्त महत्वपूर्ण चरण अब पूरा भएको छ। हामी यतिबेला जनताद्वारा निर्वाचित संविधानसभाबाट जारी गरिएको आधुनिक लोकतन्त्रका आधारभूत मान्यतासहितको सङ्घीय लोकतान्त्रिक गणतन्त्र नेपालको संविधान पूर्ण रूपमा कार्यान्वयन गर्ने दिशामा तीब्र गतिका साथ अगाडि बढिरहेका छौँ। यस अवसरमा म संविधान कार्यान्वयनको मूल आधारका रूपमा तीन वटै तहका निर्वाचनहरू सम्पन्न गर्न प्रतिबद्धताका साथ लागि पर्ने राजनीतिक दलहरू, सरकार, सुरक्षा निकायहरू तथा निर्वाचन कार्य सम्पन्न गर्ने दायित्व प्राप्त निर्वाचन आयोगका साथै निष्पक्ष निर्वाचनको सुनिश्चिताका लागि सक्रिय सरकारी तथा अन्य निकाय एवं संस्था अनि प्रति हार्दिक धन्यवाद ज्ञापन गर्दछु। नेपाली जनताको लामो अनि कष्टपूर्ण सङ्घर्र्ष, बलिदान र त्यागपछि राष्ट्र अब पूर्ण रूपमा जननिर्वाचित प्रतिनिधिहरूको अगुवाईमा विकास, स्थिरता, समृद्धि र शान्तिको बाटोमा अग्रसर भएको छ। यस अवसरमा म अधिकार, न्याय र समानताका लागि सङ्घर्षको थालनीको विन्दुदेखि संविधान बनाउन र निर्वाचन गराउन सर्वाधिक महत्वपूर्ण योगदान दिने महान जनतामा हार्दिक धन्यवाद ज्ञापन गर्दछु। अब देश संविधानले निर्दिष्ट गरेको दिशामा आर्थिक विकास र समृद्धि हासिल गर्न अग्रसर हुनेछ भन्ने विश्वास लिएको छु। जनताको संवैधानिक तथा कानूनी अधिकार एवं मानवअधिकारको प्रभावकारी कार्यान्वयनमा जोड दिँदै न्यायपालिकालाई सुदृढ पार्न सम्बद्ध पक्षको ध्यान पुग्नु पर्दछ। राज्यका सबै अंग, सार्वजनिक, सहकारी, समुदाय र निजी क्षेत्रमा आर्थिक अनुशासन र सदाचारको भावना प्रबल हुनुपर्नेतर्फ सबैको ध्यान आकृष्ट गर्न चाहन्छु। भर्खरै सम्पन्न भएका निर्वाचनहरूमा नेपाली जनता उत्साहपूर्ण रूपमासहभागी भएर कतै कुनै मतभेद र समस्या भए शान्तिपूर्ण विधिमार्फत वर्तमान संविधानले सुनिश्चित गरेको लोकतन्त्रको उच्चतम अभ्यासमार्फत जनप्रतिनिधि संस्थाहरू भित्रैबाट हुनुपर्दछ भन्ने अभिमत व्यक्त गरेका छन्। त्यसैले संसदमा आम नेपालीको विश्वास प्रतिबिम्बित छ। पौने तीन करोड नेपालीले यातायात, सञ्चार ऊर्जाको विकास र विस्तार, कृषि, पर्यटन र सेवाका क्षेत्रहरूको आधुनिकीकरण र विस्तार, गुणस्तरीय र सुलभ शिक्षा एवं स्वास्थ्य, स्वच्छ खानेपानी र स्वस्थ वातावरण, उद्योग र व्यापारको समुचित विकास, लोकतन्त्रको रक्षा, सामाजिक न्याय र राष्ट्रिय एकता एवं राष्ट्रिय हितको रक्षा र सम्बद्र्धन गर्दै राष्ट्रिय गौरव र स्वाभिमानलाई अघि बढाएर सुशासन र विकासको बाटो हुँदै समग्र आर्थिक, सामाजिक विकासको माध्यमबाट मुलुकलाई समृद्धिको नयाँ उचाइमा पुर्याउने विश्वास पनि यस जनता र जनप्रतिनिधि संस्थाप्रति उत्तरदायी सरकारबाट हुन्छ भन्ने अपेक्षा गरेका छन्। अझ वर्तमान सरकारको स्पष्ट दुरदृष्टि र दृढ सङ्कल्पले आमजनतामा उत्साहको सञ्चार गरेको छ। नेपाली समाजको भौगोलिक, सांस्कृतिक वा जातीय विविधतायुक्त सामाजिक वास्तविकता पनि यस सङ्घीय संसदमा प्रतिबिम्बित छ। यो संसद नेपालको विविधताबीचको एकताको उत्कृष्ट उदाहरण हो। लामो समयदेखि माग हुँदैआएको राजनीतिक नेतृत्वमा समावेशिता लगायतका विषयहरू र समानतासम्बन्धी उपलब्धिहरू हाम्रा निर्वाचित निकायहरूमा सुस्पष्ट रूपमा अभिव्यक्त भएका छन्। निर्वाचित निकायहरूमा महिलाहरूको एकचालीस प्रतिशत उपस्थितिले हामीलाई गौरवबोध गराएको छ। हाम्रा निर्वाचित निकायहरूमा हिजोसम्म पछाडि परेका समुदायको उल्लेखनीय प्रतिनिधित्व सुनिश्चित गरेर हामीले विश्वकै सामु दृष्टान्त प्रस्तुत गरेका छौँ। राजनीतिक आबद्धताका दृष्टिले कसैलाई सत्तापक्ष र कसैलाई प्रतिपक्ष भन्न सकिएला, तर आमरूपमा यस संसदका हरेक सदस्यले आफ्ना मतदाताको आशा र भरोसाको सदैव सम्मान गर्नुपर्दछ भन्ने मलाई लाग्दछ। नेपाल अब कुनै पनि बहानामा हिंसातर्फ धकेलिन हुँदैन। देशको जीर्ण आर्थिकसामाजिक परिवेशले हामीलाई अग्रगामी रूपान्तरणका दिशामा केन्द्रीत भएर अघि बढ्न निर्देशित गरेको छ। अब जनताका आवश्यकता र चाहनाको परिपूर्तिका लागि सवै तहका जनप्रतिनिधिहरू आआफ्नो कर्तव्यमा समर्पित हुन आवश्यक छ। त्यसैले जनचाहना र आवश्यकताको सम्बोधन गर्न जनप्रतिनिधिहरूबाट निष्ठापूर्वक कर्तव्यपालना हुनेछ भन्ने मैले विश्वास लिएको छु। क्षेत्र, सम्प्रदाय र दलगत राजनीतिभन्दा माथि उठेर जनता र देशको सर्वोपरी हितमा अघि बढ्न यो संसद प्रयत्नशील रहने छ भन्ने मेरो विश्वास रहेको छ। जननिर्वाचित यस सङ्घीय संसदमा आउनुभएका सम्पूर्ण सदस्यहरूलाई समतामूलक, समाजवाद उन्मुख, पूर्ण लोकतान्त्रिक,एकताबद्ध र समृद्ध मुलुकका रूपमा चिनाउने कार्यमा समर्पित हुन आह्वान गर्दछु। नेपालको गौरवशाली स्वाधिन इतिहास, सुन्दर प्रकृति र विविध संस्कृतिलाई हाम्रा पुर्खाले रक्षा गर्दै विश्व समुदायसमक्ष देशभक्त, स्वाभिमानी र बहादुर जनताको देश भनेर नेपालको चिनारी स्थापित गरेका हुन्। तर विगतका शासकीय र व्यवस्थापकीय कमजोरीका कारण समयक्रममा नेपाल अतिकम विकसित राष्ट्रका रूपमा चिनिन पुगेको छ। ठूलो सङ्ख्यामा नेपाली युवा रोजगारीका लागि विदेश पलायन भइरहेका छन्। आजको परिवर्तन र प्राप्त उपलब्धिको जगमा युवा समुदायको ऊर्जा र जाँगरको प्रयोग देश निर्माणका लागि हुनुपर्छ भन्ने आकाङ्क्षाको अब भरपर्दो ढङ्गले सम्बोधन हुनेछ भन्ने विश्वास व्यक्त गर्दछु। यति ठूलो उपलब्धिको हिस्सेदार, उपभोक्ता र अब विकास र समृद्धिको अभियानका अभियन्ता हाम्रा युवाहरूलाई कसरी बनाउने सोच्नै पर्दछ। भविष्यका युवा तथा देश विकासको आधारको रूपमा रहेका आजका बालबालिकाको पोषण र शिक्षामा यथोचित ध्यान दिनुपर्दछ। लोकतन्त्र जनताको आवश्यकता परिपूर्ति गर्दै विकासको बाटो सुगम बनाउने प्रणाली हो। प्रत्येक नागरिकका लागि स्वतन्त्र भएर स्वाभिमानपूर्वक बाँच्न पाउने अवस्थाको सिर्जना गर्ने राजनीतिक परिपाटी मात्र लोकतान्त्रिक प्रणाली हुनसक्छ। लोकतन्त्र भनेको थेगो हैन यो त जीवन प्रणाली हो। यो अनुभूत गर्ने विषय हो, अरूले बताइदिने विषय होइन। त्यसैले आमजनताको जीवनस्तरमा सुधार ल्याउन नसकिएको खण्डमा लोकतन्त्र अर्थहीन नारामात्र हुन जान्छ। प्रतिनिधि सभाका सभामुख र राष्ट्रिय सभाका अध्यक्ष नेपाली जनता अब फेरी आफ्नो गौरवशाली इतिहास र परम्पराको पहिचान स्थापित गर्ने उद्देश्यका साथ जागरुक हुन जरुरी छ। कुनै समयमा वौद्धिकता र सम्पन्नताको केन्द्र रहेको यस भूमिलाई पुनःजागरणको युगमा पदार्पण गराउने क्षमता हामीले देखाउन आवश्यक छ। सबैका लागि समान अधिकार र समान अवसरको संवैधानिक प्रत्याभूति भएको आजको परिवेशमा हामी देश र जनताको माग र आवश्यकता अनुसार अब तीब्र गतिमा समृद्धिको यात्रातर्फ अग्रसर हुनै पर्दछ। हामीले न्यायपुर्ण आदर्श समाज निर्माण गर्नैपर्छ, यस्तो अग्रसरताका वाहक जनप्रतिनिधिहरू नै हुन्। यसै वर्ष सम्पन्न विभिन्न तहका निर्वाचनबाट नेपाली जनताले आफूले बनाएको नेपालको संविधानलाई थप बलशाली तुल्याएका छन्। जनप्रयासबाट निर्मित र जनभावना एवं व्यवहारबाट अनुमोदित यस संविधानले हाम्रो बाटो निर्दिष्ट गरिसकेको छ। संविधान कार्यान्वयनकै दिशामा सम्पन्न विभिन्न तहका निर्वाचनहरूमा आम जनताले जनाएको उत्साहपूर्ण सहभागिता र त्यसमार्फत अभिव्यक्त जनमतले हामीलाई समृद्ध नेपाल र सुखी नेपालीको युगान्तकारी लक्ष्य हासिल गर्ने दायित्व मात्र होइन थप अभिभारासमेत सुम्पिएका छन्। पुरानो युगबाट नयाँ युगतर्फको यो सङ्क्रमण सामान्य राजनीतिक परिवर्तन मात्र होइन। यो युगान्तकारी परिवर्तनसँगै नेपालको इतिहासमै असाधारण सम्भावनाको ढोका खुलेको छ। सामाजिक जीवनमा असमानताको अन्त्य र न्यायको प्रारम्भ हुने आधार स्थापित भएको छ। विकासको फलमा सबैको समान पहुँच स्थापित हुने न्यायपूर्ण भविष्यको स्पष्ट सङ्केत देखिएको छ। प्राकृतिक स्रोतले सम्पन्न यस सुन्दर र समृद्ध देशलाई हाम्रो सम्पूर्ण स्रोत, साधन र सामर्थ्यको प्रयोग गर्दै दिगो विकास र समृद्धिको बाटोमा एकताबद्ध भई अघि बढौँ। हाम्रा छिमेकी मित्र राष्ट्रहरू लगायत तमाम मित्रहरूसँग मित्रता र सहकार्यको हात बढाउँदै हाम्रो विकासका आकाङ्क्षाहरू पूरा गर्न उचित ढङ्गले समन्वय गर्दै हाम्रोमा, हाम्रा छिमेकमा र सिङ्गो विश्वमा शान्ति र समृद्धिको लागि हामीले सक्ने योगदान गरौँ। अबको नेपाल कुनै पनि किसिमको मनोमालिन्य, अशान्ति, दमन, भ्रष्टाचार र उत्पीडनबाट मुक्त हुनुपर्छ। हाम्रा अग्रजले सुन्दर, शान्त र न्यायपूर्ण नेपालका लागि आफ्नो जीवनसमेत उत्सर्ग गरेका थिए। अब सहिदको सपना साकार पार्ने समय आएको छ। यस अवसरमा म यो संसद, सरकार, राज्यका सबै अङ्गसहित आम चेतनशील नागरिकलाई समुन्नत समाज निर्माणको अभियानमा एक भएर योगदान गर्न आह्वान गर्दछु। इतिहासले वर्तमान पिँढीलाई हाम्रो समाजको समग्र रूपान्तरण गर्ने दायित्व सुम्पिएको छ। आफ्नो ऐतिहासिक जिम्मेवारी पूरा गर्न प्रतिनिधिसभा र राष्ट्रियसभालाई पूर्ण सफलता मिलोस्। मेरो हार्दिक शुभकामना छ। धन्यवाद। संसदमा राष्ट्रपतिको सम्बोधन सुरु (भिडियो)"
संघीय संसदमा राष्ट्रपतिको सम्बोधन सुरु (लाइभ भिडियो),काठमाडौं : पहिलो पटक राष्ट्रपति विद्यादेवी भण्डारीले संघीय संसद्को संयुक्त बैठकलाई सम्बोधन गर्दैछिन् । प्रतिनिधिसभा र राष्ट्रिय सभाको पहिलो संयुक्त ऐतिहासिक बैठकलाई अहिले सम्बोधन गरिरहेकी छिन् ।
पहिलो पटक राष्ट्रपति संघीय संसदमा (फोटो फिचर),"तस्बिर : विकास कार्कीअशोक दुलाल काठमाडौं : राष्ट्रपति विद्यादेवी भण्डारीले पहिलो पटक संघीय संसदको प्रतिनिधिसभा र राष्ट्रिय सभाको संयुक्त बैठकमा सम्बोधन गरेकी छिन्। बिहीबार संघीय संसदमा सम्बोधनका लागि राष्ट्रपतिको सवारीका लागि कम सवारी चाप हुने सडकलाई रुट बनाइएको थियो। राष्ट्रपति शीतल निवास, एकदेवी मोड, बालुवाटर, भाटभटेनी, नक्साल भगवती, लुस्सेचोक, ज्ञानेश्वर, रातोपुल, गौशाला, गोल्डेनगेट कलेज, सिनामंगल, तीनकुने, शान्तिनगर हुँदै बानेश्वपर पुगेकी हुन्। तीन तहको निर्वाचनपछि बिहीबार राष्ट्रपतिले दुवै सदनलाई पहिलो पटक ऐतिहासिक सम्बोधन गरेका हुन्। संघीय संसदको संयुक्त बैठक सुरु भएपछि प्रधानमन्त्री केपी शर्मा ओलीले सम्बोधनको प्रति राष्ट्रपति भण्डारीलाई हस्तान्तरण गरेका थिए। शान्तिनगर गेटबाट बग्गीसहित संघीय संसद भवनमा पुगेकी राष्ट्रपति भण्डारीलाई प्रधानमन्त्री ओली, प्रतिनिधिसभाका सभामुख कृष्णबहादुर महरा, राष्ट्रियसभाका अध्यक्ष गणेश तिमल्सिनालगायतले स्वागत गरेका थिए। संघीय संसद भवनमा नेपाली सेनाले राष्ट्रपतिको सम्मानमा सलामी अर्पण गरेको थियो। संसद् सचिवालयले सम्मेलन केन्द्रको परिसरलाई राष्ट्रिय झण्डा र ध्वजाबाट सजाएर आकर्षक बनाएको थियो। संसदमा राष्ट्रपतिको सम्बोधन (भिडियो) राष्ट्रपति भण्डारीको सवारीका लागि नयाँ रुट राजनीतिक संक्रमणकालको अन्त्य भयो, अब आर्थिक समृद्धि"
सार्वजनिक विदा कटौतीमा कमल थापाको विरोध,"काठमाडौं : राष्ट्रिय प्रजातन्त्र पार्टीका अध्यक्ष कमल थापाले सार्वजनिक विदा कटौतीको विरोध गरेका छन्। अध्यक्ष थापाले सार्वजनिक विदा कटौतीको विरोध गर्दै ट्वीट गरेका छन्। । सरकारले २२ दिन सार्वजनिक विदा कटौती गरेको छ। उनले हिन्दु चाडपर्वका विदा कटौती गरेकाे भन्दै आक्रोश पोखेका छन्। अध्यक्ष थापाले राष्ट्रिय एकता दिवस र सनातन धर्मालम्बीहरुको महत्वपूर्ण धार्मिकसांस्कृतिक पर्वविदा कटौती निर्णय दुर्भाग्यपूर्ण भएको बताएका छन्। उनले क्रिसमसमा विदा दिएर श्रीकृष्ण जन्माष्टमी, रामनवमी र घटस्थापनामा विदा नदिने निर्णय पूर्वाग्रही भएको बताए। उनले सरकारको सार्वजनिक विदा कटौतीको निर्णय हिन्दु धर्मलाई कमजोर बनाउने षडयन्त्रको संवाहक भएको बताउँदै निर्णय सच्याउन माग गरे।"
आतंकित पार्नेलाई छाड्दिनँ : प्रधानमन्त्री,"काठमाडौं : प्रधानमन्त्री केपी ओलीले वर्तमान सरकार जनताको सेवक भएकोले कसैलाई दमन नगर्ने बताएका छन्। उनले भने, वर्तमान सरकारले कसैलाई दमन नगर्ने नीति अख्तियार गरेको भन्दैमा हत्या, हिंसा र चन्दाको माध्यमबाट समाजलाई आतंकित पार्नेलाई भने छाड्न सक्दैन। सरकार जनताको सेवक भएकोले कसैलाई दमन गर्दैन तर जनतालाई दुःख दिने, आतंक फैलाउनेलाई कुनै हालतमा छुट दिँदैन। नेपाल ट्रेड युनियन महासंघ (जिफन्ट) को सातौं राष्ट्रिय सम्मेलनलाई बुधबार सम्बोधन गर्दै उनले भने, संविधान मान्दैनौं भन्दै चन्दा उठाउनेप्रति वर्तमान सरकार कडा रूपमा प्रस्तुत हुन्छ। यो संविधान जनताले लामो संघर्ष गरेर ल्याएको मात्र नभएर संविधानसभाका ९० प्रतिशत जनप्रतिनिधिको हस्ताक्षरमा घोषणा भएको हो। उद्योगपतिले हिंसा र चन्दा आतंक बन्द गर्न सरकारसँग आग्रह गरी रहेको बेला ओलीले भने, जोकोहीले चन्दा उठाउन संविधान मान्दिनँ भनेर धम्क्याएको भरमा लोकतन्त्र कमजोर हुँदैन र त्यस्तो धम्कीको अन्त्य गर्न सरकार सक्षम छ। हिंसाको सहारामा आफ्नो दुनो सोझ्याउने खेल सरकारले रोक्ने र त्यस्ता खेल यो सरकारको कार्यकालमा हुन नसक्ने उनको भनाइ थियो। सार्वभौमसत्तासम्पन्न जनताबाट अनुमोदित वर्तमान सरकारझैं तपाईंहरूले पनि लोकतन्त्रमा विश्वास गर्दै चुनावी प्रतिस्पर्धामा आउनुभयो भने भोलिका दिनमा सत्तामा आउन सक्नुहुन्छ, ओलीले भने, लोकतन्त्रमा असन्तुष्टि किन र केका लागि ? स्पष्ट गर्दै सबै प्रकारका आतंक बन्द गर्नुहोस्। प्रधानमन्त्री ओलीले मुगुको रारा तालबाट वैशाख १ गते देशवासीका नाममा सम्बोधन गर्नेसमेत बताए। कर्णाली प्रदेशले आयोजना गर्न लागेको पर्यटन वर्ष २०७५ को उद्घाटन गर्न रारा ताल जान लागेका ओलीले सोही स्थानबाट देशवासीलाई सम्बोधन गर्ने जानकारी दिए। ओलीले नयाँ वर्षका दिन रारा तालबाट देशवासीका नाममा सम्बोधन गर्ने पयर्टन वर्ष २०७५ को पहिलो पर्यटक आफैं हुने उनले बताए। समृद्ध नेपालको मुख्य आधार पर्यटन भएको भन्दै उनले त्यसको प्रवद्र्धनमा लाग्न सबैलाई आग्रह गरे। वर्तमान सरकार अघिल्ला सरकारजस्तो नियमित नीति र गतिमा मात्र सञ्चालन नहुने बताउँदै उनले भने, सरकारले भिन्न नीति र गतिमा सञ्चालन हुँदै नेपाललाई सिंगापुर र स्विटजरल्यान्डजस्तो बनाउने छ। ओलीले सरकारका आगामी अभियान हमलाको शैलीमा अघि बढ्ने जानकारी दिए। आगामी शैक्षिक सत्रमा आफूले एकजना बालिकालाई विद्यालय भर्ना गराउनेसमेत बताए। उनले भने, मैले गरेजस्तै देशभरिका जनप्रतिनिधिले पनि गर्नुपर्छ। आगामी वैशाख ५ गते निरक्षरताविरुद्ध हमला गर्दै भ्रष्टाचार नियन्त्रण, ढिलासुस्ती, विकास निर्माण आदि सबै क्षेत्रमा यसै प्रकारका हमला गरेर अघि बढ्नेछु्, प्रधानमन्त्रीले उद््घोष गरे।"
चार हजारलाई रोजगारी दिने एउटा गाउँपालिकाको योजना,स्याङ्जा : स्याङ्जाको आँधीखोला गाउँपालिकाले पाँच वर्षमा दुई हजार आठ सय उद्यमीसहित चार हजार दुई सय जनालाई रोजगार दिने गरी लघुउद्यम विकास रणनीति योजना तयार पारेको छ। आँधीखोला गाउँपालिकाको भेलाले लघुउद्यम विकास रणनीतिक योजना सार्वजनिक गरेको हो। गाउँपालिकाले अगामी पाँच वर्षका लागि रणनीतिक योजनासमेत तय गरेको छ। गाउँपालिकाका स्थानीयलाई लघुउद्यमबाट आत्मनिर्भर र समृद्ध आँधीखोला बनाउन पञ्चवर्षीय योजना सार्वजनिक गरेको अध्यक्ष सुधीर पौडेलले जानकारी दिए। पाँच वर्षको अवधिमा दुई हजार सात सय ७१ उद्यमी र चार हजार एक सय ५७ जनालाई रोजगारी दिने गरी योजना तयार पारिएको छ। रोजगारका लागि बिदेसिने युवालाई आफ्नै गाउँमा रोजगार सिर्जना गर्ने योजना तयार पारिएको पौडेलले बताए। कार्यक्रममा घरेलु तथा साना उद्योग विकास समिति स्याङ्जाका प्रमुख विश्वभद्र खनालले स्थानीय स्रोतसाधनको उच्चतम परिचालन हुने खालका योजना तयार गरिएकाले यसले स्थानीय स्तरमा रोजगारी सिर्जना हुने बताए। कार्यक्रममा गाउँपालिका उपाध्यक्ष शर्मिला पौडेलले स्थानीय स्रोतसाधनको प्रयोग गरी आगामी पाँच वर्षभित्रमा बैदेसिक रोजगारमा जानेको संख्यामा कमी आउने बताइन्। गाउँका बहुमूल्य वस्तु चिन्न नसक्दा खाडी मुलुकमा पसिना बगाउन बाध्य युवालाई यस्ता कार्यक्रमले गाउँघरमै रोजगार दिनसक्ने अध्यक्ष पौडेलको भनाइ छ।
राष्ट्रपति भण्डारीको सवारीका लागि नयाँ रुट,"काठमाडौं : बिहीबार पहिलो पटक राष्ट्रपति विद्यादेवी भण्डारीले संघीय संसद्को संयुक्त बैठकलाई सम्बोधन गर्दै छिन्। प्रतिनिधिसभा र राष्ट्रिय सभाको पहिलो संयुक्त ऐतिहासिक बैठकलाई दिउँसो ४ बजे सम्बोधन गर्ने कार्यतालिका संसद सचिवालयले सार्वजनिक गरेको छ। दुवै सदनको ऐतिहासिक बैठकलाई दोस्रो कार्याकालका लागि निर्वाचित राष्ट्रपति भण्डारीले पहिलो पटक सम्बोधन गर्न लागेकी हुन्। संसद सचिवालयका अनुसार राष्ट्रपति भण्डारी संघीय संसद भवन नयाँ बानेश्वरमा घोडाको बग्गीमा प्रवेश गर्दैछिन्। संसद भवनमा राष्ट्रपति प्रवेश गर्दै गर्दा प्रधानमन्त्री केपी शर्मा ओली, प्रतिनिधिसभाका सभामुख कृष्णबहादुर महरा, राष्ट्रियसभाका अध्यक्ष गणेश तिमल्सिना, कानुन, न्याय तथा संसदीय मामिला मन्त्री शेरबहादुर तामाङलगायतले स्वागत गर्नेछन्। यस्तो छ राष्ट्रपतिको रुट राष्ट्रपति भण्डारी संसदमा सम्बोधन गर्न जाने नयाँ रुट तयार भएको छ। महानगरीय प्रहरी परिसर टेकुका अनुसार राष्ट्रप्रमुखको सवारीका लागि नयाँ रुट बनेको हो। कम सवारी चाप हुने सडकलाई राष्ट्रपतिको सवारी रुट बनाइएको छ। शीतल निवासबाट गाडीमा सवार राष्ट्रपति भण्डारी शान्तिनगर गेटमा पुगेपछि बग्गीमा चढ्नेछिन्। शीतल निवास, एकदेवी मोड, बालुवाटर, भाटभटेनी, नक्साल भगवती, लुस्सेचोक, ज्ञानेश्वर, रातोपुल, गौशाला, गोल्डेनगेट कलेज, सिनामंगल, तीनकुने, शान्तिनगर हुँदै बानेश्वपरको रुटमा राष्ट्रपतिको सवारी हुने छ। राष्ट्रपतिको सवारीका लागि तोकिएको रुटमा केही बेर सवारी आवगमन प्रभावित हुने ट्राफिक प्रहरीले जनाएको छ। ट्राफिक व्यवस्थापन चुस्त बनाएर राष्ट्रपतिको सवारी आउँदा र फिर्ता हुँदा गरेर १५१५ मिनेट मात्र सडक खुला गर्ने बताइएको छ। प्रतिनिधिसभा र राष्ट्रय सभाका सबै सांसदलाई ३ ः ३० बजे बैठक हलमा प्रवेश गरिसक्न सचिवालयले आग्रह गरेको छ। फाइल तस्बिर संसद भवनमा राष्ट्रपतिले के गर्छिन् शान्तिनगर गेटबाट बग्गी चढेर राष्ट्रपति भण्डारी नयाँ बानेश्वर पुग्नेछिन्। बानेश्वरस्थित संघीय संसद भवन अन्तराष्ट्रिय सम्मेलन केन्द्रमा राष्ट्रपति प्रवेश गरेपछि स्वागत लगत्तै संयुक्त बैठक कक्षमा आसन ग्रहण गराइने छ। राष्ट्रपतिले आशन ग्रहण गरेपछि प्रधानमन्त्री ओलीले सम्बोधनको प्रति राष्ट्रपतिलाई हस्तान्तरण गर्नेछन्। आजको बैठकमा राष्ट्रपतिको सम्बोधनपछि बैठक समाप्त हुने भएकाले अन्य कार्यसूची केही छैन। संसदमा राष्ट्रपतिले सम्बोधन गर्ने विशेष कार्यक्रम रहेकाले नेपाल सरकारका सचिव, कूटनीतिक नियोगका प्रमुखलगायतलाई समेत आमन्त्रण गरिएको संसद सचिवालयले जनाएको छ।"
