शीर्षक,विवरण
अनसन कि छलफल ?,"डा गोविन्द केसीको एघारौं अनसन जारी रहँदा प्रश्न उठेको छके उनले अहिले अनसनको बाटो रोज्नु उपयुक्त हो ? केसीको माग छ माथेमा प्रतिवेदनले दिएका सुझावका आधारमा चिकित्सा शिक्षा ऐन पारित गरियोस्। उक्त ऐनको विधयेक संसद्मा दर्ता छ र अहिले महिला, बालबालिका तथा समाज कल्याण समितिमा छलफल चलिरहेको छ। समितिले केसीलाई विधेयकमाथि छलफलको लागि बोलाए पनि उनी गएका छैनन्। मंगलबार उनको तर्फबाट केदारभक्त माथेमा, डा भगवान् कोइराला, जीवन क्षेत्री आदिले छलफलमा भाग लिएका छन्। विधेयकमा नपरेका आफ्ना मागहरू समावेश गरियोस् भनेर आवाज उठाउने प्रशस्त ठाउ हुदाहुदै पुनः अनसन बस्नु कति जायज हो ? प्रश्न उठेको छ। डा केसीले पटकपटक अनसन बसेका कारण निश्चय पनि चिकित्सा क्षेत्रमा व्याप्त विसंगतिमा निकै हदसम्म लगाम लागेको छ। जथाभावी सम्बन्धन दिएर लुट मच्चाइने प्रवृत्तिविरुद्ध उनले थालेको अभियान सार्थक हुँदै आएको सत्य हो। चिकित्सा क्षेत्रमा व्याप्त विसंगति र विकृति न्यून गर्न उनले खेलेको भूमिकालाई नजरअन्दाज गर्न सकिँदैन। तर यसको अर्थ माग पूरा गराउन उनले सधैं अनसनकै सहारा लिनुपर्छ भन्ने होइन। उनी अनसन बस्नेबित्तिकै त्यसमा कुनै प्रश्नै गर्नु हुँदैन भन्ने जुन सोच एउटा कोणबाट आउने गर्छ, त्यो एकांकी र त्रुटिपूर्ण छ। चिकित्सा शिक्षा ऐनको खाँचो नभएको भनेर एउटा कोणबाट विरोध भइरहँदा पनि विधेयक संसद्मा दर्ता भएको उनकै मागहरू सम्बोधन गर्न हो। विधेयक दर्ता भएपछि त्यसमा छलफल, बहस हुनु स्वाभाविक हो र त्यसउपर सांसदले संशोधन प्रस्ताव हाल्न पाउँछन्। यो प्रक्रियाभित्रै पर्छ। प्रक्रियाभित्रै छलफलमा सहभागी भएर उनले आफ्ना कुरा राख्ने कुुरालाई यतिबेला मुख्य प्राथामिकतामा राख्नुपथ्र्यो। विधेयकले मागहरू सम्बोधन गरेको छैन भने पनि उनले छलफलकै माध्यमबाट ती माग समावेश गर्न दबाब दिन सक्छन्। त्यसो नगरी अनसनको बाटो समाउनु अहिलेको सन्दर्भमा तर्कसंगत छैन। उनले प्रचार चाहेको कि परिणाम ? समीक्षा आवश्यक छ। लोकतान्त्रिक पद्धतिमा आफ्ना माग र असन्तुष्टि पूरा गर्न अनसनको साहरा लिन त पाइन्छ, तर आफ्ना कुरा भन्ने अवसर हुदाहुँदै र पटकपटक सुनिएको पृष्ठभूमिमा अनसन मात्रै एक माध्यम हो भन्ठान्नु उचित होइन। संसदीय समितिले यो विधेयकलाई उच्च प्राथमिकतामा राखेर छलफल थालेको छ। उक्त विधयेकमा भएका कतिपय व्यवस्थामाथि फरक कोणबाट कुरा आउँछ भन्ने संवाद र तर्कबाट हल निकाल्नतिर लाग्नु उचित हुन्छ। जस्तोविधेयकमा व्यवस्था गरिएको चिकित्सा शिक्षा आयोगका पक्षमा धेरै सांसदहरू छैनन्। उनीहरू अयोगलाई सबै अधिकार दिँदैमा समस्या हल हुन्छ भन्ठान्दैनन्। केसीले यहाँनेर आयोगको औचित्य स्थापित गर्न छलफलमा सहभागी हुन आवश्यक हुन्छ। विधेयक पारित हुन केही निश्चित सर्वमान्य प्रक्रिया हुन्छन्, त्यसलाई मान्दिनँ भन्न मिल्दैन। अनसनभन्दा पनि छलफलबाट विधयेकमा आफ्ना मागहरू सम्बोधन गर्नेतिर केन्द्रित हुनु विवेकसम्मत हुन्छ।"
'मुलुकलाई स्थिरतामा लैजान शासन प्रणाली फेर्नैपर्छ',"काठमाडौं: राजनीतिमा आफ्ना एजेन्डा राखेर छलफलमा ल्याउन माओवादी केन्द्र सिपालु छ। आफूले उठाएका एजेन्डालाई गन्तव्यसम्म 'लिड' गर्न नसके पनि राजनीतिक वृत्तमा बहस गराउन ऊ सक्षम पनि छ। माओवादी केन्द्रले अहिले पुनः त्यस्तै बहस छेडेको छ शासन प्रणालीमा 'प्रत्यक्ष निर्वाचित कार्यकारी।' माओवादीले उठाएको यो एजेन्डा नयाँ भने होइन। यसलाई उसले २२ महिनाअघि संविधान निर्माणका क्रममा फरक मतका रूपमा सुरक्षित गरेको थियो। संविधान निर्माणको सर्तमा आफ्नो पार्टीले यसलाई त्यतिबेला फरक मतका रूपमा सुरक्षित राखेको अध्यक्ष पुष्पकमल दाहालको तर्क छ। 'आफ्नै अडानमा रहँदा संविधान निर्माण नहुने देखिएपछि फरक मत राखेरै भए पनि संविधान निर्माणमा त्यतिबेला सघाएका हौं', उनले भने। त्यसबेला संविधानमा फरक मत राख्ने दाहालको कदम पार्टीभित्र अनुमोदन नगराइएको भन्दै आलोचित बनेको थियो। तर, अहिले दाहालले फेरि मुद्दा बहसमा ल्याउने बेला पार्टीमा अनुमोदन नै गराएका छन्। स्थानीय तह निर्वाचनको समीक्षा गर्न बसेको बैठकबाटै दाहालले फेरि यो एजेन्डा किन बहसमा ल्याउन खोजे ? राजनीतिक वृत्तमा अनेक अड्कलबाजी सुरु भएका छन्। तर, दाहालले त्यसको प्रस्टीकरण दिएका छन्, 'सरकार अस्थिर भयो, आर्थिक विकास र समृद्धि हुनै सकेन। मुलुकलाई स्थिरतामा लैजान पनि अहिलेको शासन प्रणाली फेर्नै पर्छ।' माओवादी केन्द्रले प्रदेश र केन्द्रको चुनावअघि अहिले यो विषयलाई बहसकै रूपमा अगाडि सारेको माओवादी केन्द्रका नेता मणि थापा बताउँछन्। 'पार्टीभित्रको वैचारिक मुद्दा स्थापित गर्न र राजनीतिक धुव्रीकरणका लागि पनि प्रत्यक्ष निर्वाचित कार्यकारीको बहस आवश्यक देखियो,' थापा भन्छन्, 'यसलाई अहिले रणनीतिक एजेन्डाका रूपमा अगाडि बढाउने प्रयास गर्न खोजिएको हो।' यसकारण ब्युँतायो माओवादीले मुद्दा स्थिर सरकार र समृद्धि सरकार असाध्यै अस्थिर हुन पुग्यो। २००७ सालयताका कुनै पनि सरकारले ५ वर्षसम्म स्थिर सरकार चलाउन सकेनन्। ०६२६३ सालपछि १० वर्षको अवधिमा १० वटा सरकार फेरिए। संविधान निर्माणपछि मात्रै पनि तीनवटा सरकार बने। पटकपटक बदलिने सरकारका कारण देशले राजनीतिक स्थिरता प्राप्त गर्न नसक्ने र यसो हुँदा आर्थिक समृद्धि एवं विकास प्रभावित हुने देखियो। नेपालमा बर्सेनि फेरिने सरकारका विकास हुन नसकेको निष्कर्षसहित शासन प्रणालीमा परिवर्तन हुनुपर्छ भनेर प्रत्यक्ष निर्वाचित कार्यकारीको एजेन्डा पार्टीले उठाएको माओवादी सचिवालय सदस्य लेखनाथ न्यौपानेले बताए। राष्ट्रिय एकता कायम गर्न पछिल्लो समय राष्ट्रिय एकताको बहस पनि जोडदार रूपमा उठेको छ। हिमाल, मधेस र पहाडबीच विभाजन ल्याउने प्रयास पनि दलका नेताबाटै भएको देखिएको छ। अहिले राष्ट्रिय एकताको प्रतीक को हो ? भन्ने बहस पनि त्यत्तिकै छ। सरकार अस्थिर भयो, आर्थिक विकास र समृद्धि हुनै सकेन। मुलुकलाई स्थिरतामा लैजान अहिलेको शासन प्रणाली फेर्नै पर्छ। पुष्पकमल दाहाल, अध्यक्ष, माओवादी केन्द्र माओवादीले प्रत्यक्ष निर्वाचित कार्यकारीलाई राष्ट्रिय एकताको प्रतीक हुन सक्ने ठानेको देखिन्छ। हिमाल, पहाड र मधेसी जनता सबैले आफैं प्रत्यक्ष सहभागी भएर मत दिई जिताउने कार्यकारी नै एकताको प्रतीक हुन सक्छन् भन्ठानेर माओवादीले प्रत्यक्ष निर्वाचित कार्यकारीको बहस ल्याउन चाहेको नेता मणि थापाको भनाइ छ। जनता आकर्षित गर्ने प्रयास प्रत्यक्ष निर्वाचित कार्यकारीको एजेन्डा अहिले माओवादीसँग मात्र छैन। प्रतिपक्षी दल एमालेले पनि जुनसुकै समयमा यो एजेन्डा उठाउने डर माओवादीलाई छ। अर्कोतर्फ माओवादीबाट बाहिरिएर नयाँ शक्ति पार्टी गठन गरेका डा बाबुराम भट्टराईले यसलाई अभियानकै रूपमा अगाडि बढाइरहेका छन्। ठीक समयमा ठीक पहलकदमी लिन नसक्दा एजेन्डा नै खोसिने डरले पनि माओवादीले यसलाई अहिले विमर्शमा ल्याएको देखिन्छ। स्थानीय चुनावपछि रन्थनिएका नयाँ शक्तिका नेताकार्यकर्तालाई आफ्नो पार्टीतर्फ आकर्षित गर्न, संघ र प्रदेशको चुनावमा यसलाई चुनावी नारा बनाउन पनि माओवादीले अहिले यो मुद्दा ब्युँताएर बहसमा ल्याउन लागेको बताइएको छ। खर्चिलो चुनावबाट मुक्ति स्थानीय तहको निर्वाचनसम्म आइपुग्दा निर्वाचन असाध्यै खर्चिलो र भड्किलो हुने देखिएको छ। नेपालले अवलम्बन गरेको अहिलेको निर्वाचन प्रणालीले कुनै पनि राजनीतिक दलले सजिलै बहुमत ल्याउन नसक्ने अवस्था छ। यसले गर्दा सरकार अस्थिर बन्ने र पटकपटक फेरिने सम्भावना बलियो छ। गाउँपालिकाकै चुनाव लड्न पनि लाखौं खर्च लाग्ने भएपछि संघ र प्रदेशको चुनावमा झनै खर्चिलो हुने आकलन माओवादीको छ। त्यसैले यसबाट छुटकारा पाउन र राजनीतिक प्रणालीलाई स्थिर बनाउन पनि प्रत्यक्ष निर्वाचित कार्यकारीमा जाने प्रस्ताव माओवादीको छ। १० वर्षमा १० सरकार पछिल्लो १० वर्षमा नेपालमा १० वटा सरकार बनेका छन्। ०६२६३ को जनआन्दोलनपछि मात्रै यी सरकार बनेका हुन्। ०६३ वैशाख ११ मा विघटित प्रतिनिधिसभा पुनःस्थापनापछि कांग्रेसका तत्कालीन सभापति गिरिजाप्रसाद कोइराला नेतृत्वको सरकार बनेको थियो। अहिले पनि कांग्रेसकै सभापति शेरबहादुर देउवा नेतृत्वको सरकार छ। अहिलेसम्म आइपुग्दा १० वटा सरकार बनेका छन्। ०६३ वैशाख ११ मा गिरिजाप्रसाद कोइराला, ०६५ भदौ २० मा पुष्पकमल दाहाल, ०६६ जेठ ११ मा माधवकुमार नेपाल, ०६७ माघ २३ गते झलनाथ खनाल, ०६८ भदौ १२ मा डा बाबुराम भट्टराई, ०६९ मा खिलराज रेग्मी, ०७० माघ २९ मा सुशील कोइराला, ०७२ असोज २५ मा केपी शर्मा ओली, ०७३ साउन १९ मा पुष्पकमल दाहाल र ०७४ जेठ २३ गते शेरबहादुर देउवाको नेतृत्वमा सरकार छ। यी सरकारमध्ये गिरिजाप्रसाद कोइराला, माधवकुमार नेपाल र सुशील कोइराला नेतृत्वको सरकार मात्रै बढीमा २० महिना टिके। अन्य सरकार भने १० महिना पनि नटिक्दै फेरिए। गन्तव्य कहाँसम्म ? २२ महिनाअघि बिसाएको मुद्दा फेरि ब्युँताएर माओवादीले यसको गन्तव्य कहाँ बनाउन खोज्दै छ? यो नारा संविधानमा लिपिबद्ध हुन नसके पनि जनताबीच भने 'पपुलिस्ट' छ। उसले आगामी संघ र प्रदेशको चुनावमा जनतालाई आफूतिर आकर्षित गर्न यसो गरेको बताउने पनि छन्। अहिले माओवादीले संघ र प्रदेशको चुनावी नाराका रूपमा प्रमुख कार्यकारीको एजेन्डा उठाउन खोजेको विश्लेषक तथा सांसद श्याम श्रेष्ठको भनाइ छ। माओवादीले यो नारालाई कांग्रेस, एमालेलगायत दलसँग संवादका क्रममा अघि बढाउन खोजेको छ।संसद्भित्रै प्रमुख प्रतिपक्षी एमाले प्रत्यक्ष निर्वाचित कार्यकारीको पक्षमा छ। भलै प्रत्यक्ष निर्वाचित कार्यकारी राष्ट्रपति हुने वा प्रधानमन्त्री भन्नेमा भने एमालेको माओवादीको भन्दा फरक मत छ। संसद्मै रहेका अन्य केही दलले यसको पक्षमा वकालत गरिरहेका छन्। संसद्बाहिरका नयाँ शक्तिलगायतले पनि प्रत्यक्ष निर्वाचित कार्यकारीको एजेन्डा उठाइरहेका छन्। 'संसद्भित्र र बाहिरका शक्तिबीच नयाँ कार्यगत एकता कायम गराउने उद्देश्य यो नाराभित्र अन्तर्निहित छ', थापाले भने।"
"नेविसंघ र अखिलको झडप, विद्यार्थी घाइते","काठमाडौं : सत्तासीन नेपाली कांग्रेसको भातृ संगठन नेपाल विद्यार्थी संघ र प्रमुख प्रतिपक्षी दल नेकपा एमालेको भातृ संगठन अनेरास्ववियुबीच काठमाडौं इन्जिनियरिङ कलेज कालिमाटीमा बिहीबार झडप भएको छ । साउन ८ र ९ गतेको स्वागत कार्यक्रमको विषयमा उत्पन्न विवादलाई लिएर नेविसंघका कार्यकर्ताले बिहीबार स्ववियु कार्यालय तोडफोड गर्नुका साथै फर्निचरमा आगो लगाएपछि झडप भएको क्याम्पसका स्ववियु सभापति पूर्ण खडकाले जानकारी दिए । घटनापछि पुगेको प्रहरीले लाठी चार्ज गर्दा आफ्नो संगठनका आठ आठ विद्यार्थी घाइते भएको खडकाले जानकारी दिए। खड्काका अनुसार झडपका क्रममा नारायण घर्ती, मोती विक, अजित बोहोरा, शिशिर विक, आकाश घर्ती, सुजन भट्टराई, शेखर बोहोरा, दिवाकर लोहन र अमित महर घाइते भएका छन् ।सभापति खड्काको समेत हात, खुट्टा र टाउकामा चोट लागेको छ। मलाई क्याम्पस हातामा प्रवेश गर्न दिइएन, खडकाले अन्नपूर्णसँग भने, बाहिरबाट मान्छे ल्याएर हामीलाई आक्रमण गरियो । अनेरास्ववियुकी अध्यक्ष नविना लामाले घटनाको छानबिन गरी दोषीमाथि कारबाही गर्न माग गरेकी छिन्। । दोषिमाथि तत्काल कारबाही होस् । अन्यथा हामी अन्य कदम चाल्न बाध्य हुनेछौ । नेविसंघले जित्दै आएको सो क्याम्पसमा यसपटक अनेरास्ववियु विजयी भएको छ।"
साना दल देउवासँग असन्तुष्ट,"काठमाडौं: प्रधानमन्त्री शेरबहादुर देउवाले बुधबार मन्त्रिपरिषद् विस्तार गरेलगत्तै मधेसी दल, राप्रपासहितका साना दलले असन्तुष्टि जनाएका छन्। नवनियुक्त १९ मन्त्रीले शपथ लिन नपाउँदै राप्रपाले सरकारसँग वार्ता गर्न गठन गरेको कमिटी नै भंग गरेको छ। राप्रपाले महामन्त्री जयन्त चन्दको अध्यक्षतामा सांसद दिलनाथ गिरी र कुन्ती शाही सदस्य रहेको वार्ता टोली गठन गरेको थियो। देउवा संविधान संशोधन, जनसंख्याका आधारमा निर्वाचन क्षेत्र निर्धारणजस्ता राजपाका माग सम्बोधन गर्ने प्रतिबद्धतासहित डेढ महिनाअघि सत्तामा आएका थिए।मन्त्रिपरिषद् विस्तार गर्दा देउवाले राप्रपासँग सम्पर्क नगरेको भन्दै अध्यक्ष कमल थापा तथा आफूबीचको द्विपक्षीय परामर्शमा समिति भंग गरिएको चन्दले अन्नपूर्णलाई जानकारी दिए। सरकार विस्तारलगत्तै राप्रपाका मुख्यसचिव विश्वेश्वर शर्मा सुवेदीले बुधबार विज्ञप्ति जारी गरी सरकार गठनलगायत विषयमा परामर्श गर्न गठित तीन सदस्यीय वार्ता टोली भंग भएको जनाएका छन्।राप्रपा नेता गिरीले राजपालाई संविधानको दायराभित्र ल्याएर मुलुकलाई निकास दिनुपर्ने मान्यतामा देउवा नरहेको प्रमाण राप्रपालाई सत्तामा नल्याउनु रहेको जिकिर गरे। उनले भने, संविधान संशोधन गरी राजपलाई संविधानको मूल धारमा ल्याउन देउवा इमानदार देखिएनन्। देउवाले राजपाको मागलाई प्रचारात्मक रूपमा मात्र अघि बढाए । संसद्बाट संशोधन पारित हुने होइन, विधेयक नै आउन सक्दैन।' राप्रपाका उपाध्यक्ष बुद्धिमान तामाङले सरकारमा राप्रपालाई सहभागी नगराइनुको परिणाम सत्ता पक्षले संशोधनमा व्यहोर्नुपर्ने चेतावनी दिएका छन् । उनले भने, सरकारले संसद्मा दर्ता गरेको संशोधन प्रस्ताव राष्ट्रियताअनुकूल नरहेको हुँदा आफूहरूले समर्थन गर्न सक्दैनौं।' 'बटमलाइन संशोधन' राजपाका अध्यक्ष महन्थ ठाकुरले मन्त्रिपरिषद्मा ककसलाई स्थान दियो दिइएन भन्नेमा आफूहरूको कुनै सरोकार नभएको जनाउँदै संविधान संशोधनलगायत तीनबुँदे माग पूरा गराउनु आफूहरूको चासो रहेको बताए। राप्रपालाई बाहिर राख्दा संशोधनमा दुईतिहाइ पुग्छपुग्दैन भन्ने चासो सत्ताको हो। संशोधन हाम्रो बटमलाइन हो', उनले भने।राजपा अध्यक्षमण्डलका सदस्य अनिलकुमार झाले निकासविहीन मन्त्रिपरिषद् गठनको औचित्य नहुने धारणा व्यक्त गरे। उनले भने, सरकार विस्तारमा दुईतिहाइलाई ध्यान नदिनु मुलुकलाई द्वन्द्वमा फसाउनुभन्दा अरू केही होइन।' झाका अनुसार राजपाको यही २८ गतेदेखि सुरु हुने पदाधिकारी बैठक र २१ देखि हुने केन्द्रीय समितिको बैठकले सरकारको भविष्यबारे ठोस निर्णय लिनेछ।नेपाल लोकतान्त्रिक फोरमभित्र पनि सरकार विस्तारपछि विवाद देखापरेको छ। लोकतान्त्रिकका केही सांसदले असोज २ मा हुने प्रदेश नं २ को निर्वाचनमा प्रभाव पार्न सक्ने नेतृत्वलाई सरकारमा सहभागी गराउन गरेको आग्रह पार्टी अध्यक्षले नसुनेको भन्दै आक्रोश पोखेका छन्। प्रदेश नं २ यादव, मुसलमान, दलित बाहुल्य क्षेत्र भएकाले सोहीअनुसार मन्त्री बनाउनुपर्ने माग फोरम लोकतान्त्रिकका अधिकांश सांसदको थियो। सांसद आशा चतुर्वेदीले अनुभवी कार्यकर्ताको मूल्यांकन पार्टी अध्यक्षले नगरेको भन्दै असन्तुष्टि व्यक्त गरेकी छन्। रौतहट २ नं क्षेत्रका निर्वाचित सांसद मुस्ताक आलमले मन्त्रिपरिषद्मा २ नं प्रदेशको चुनावलाई हेरेर सदस्य पठाउनुपर्नेमा अध्यक्षले पुरानैलाई सरकारमा पठाएको भन्दै आक्रोश पोखिन्।"
अब लोडसेडिङको सामना गर्नु पर्दैन : ऊर्जामन्त्री,"काठमाडौँ : ऊर्जामन्त्री महेन्द्रबहादुर शाहीले जनताले अब विद्युत्भार कटौतीको समस्या सामना गर्नुनपर्ने बताउनुभएको छ । मन्त्री शाहीले ट्रान्समिसन लाइन मर्मतलगायत अन्य मर्मतको काम गर्दा केही समय विद्युत्भार कटौती भए पनि अन्य समयमा नागरिकले नियमित विद्युत् प्रयोग गर्न सक्ने बताए । मन्त्री शाहीले विद्युत् व्यवस्थापन गर्नका लागि कम शक्ति भएको बल्ब र फ्यानको प्रयोग गर्न सबैलाई आग्रह गर्नुभयो । पूँजीपति वर्गसँग रहेको रकमलाई उपयोग गरी विद्युत् उत्पादनलाई पहिलो प्राथमिकता दिइनेछ, रिपोर्टर्स क्लब नेपालले बिहिबार आयोजना गरेको बधाई तथा शुभकामना कार्यक्रममा उनले भने राष्ट्रिय लगानीले मात्रै जलविद्युत् उत्पादनको पूर्ति नहुने भएकाले आवश्यकताअनुसार विदेशी लगानी भित्र्याइने छ । उहाँले जनताले एक हप्ताभित्रै विद्युत् महसुल कारोबार अनलाइन प्रणालीमार्फत गर्न पाउने समेत जानकारी दिए । बूढीगण्डकी परियोजना निर्माण कम्पनीलाई समयमा नै काम सक्न निर्देशन दिँदै उहाँले तोकिएको समयमा काम नभए सम्झौता रद्द गर्ने चेतावनीसमेत दिनुभयो । रासस"
अन्तरघात गर्नेलाई कांग्रेसले थाल्यो कारवाही,"बिर्तामोडः नेपाली कांग्रेसले स्थानीय तहको दोस्रो चरणको निर्वाचनमा अन्तरघात गरेर आफ्नै पार्टीका उम्मेदवारलाई हराउने नेता कार्यकर्तालाई झापाको कनकाई नगरपालिकाबाट कारवाही शुरु गरेको छ। पार्टीका उम्मेदवारलाई असहयोग गर्ने, आचारसंहिता उल्लंघन गर्ने, अनुशासनहीन कार्य गर्ने र उम्मेदवारलाई पराजय गराउन भूमिका खेल्नेलाई कांग्रेसको कनकाई नगर समितिले कारवाही गरेको हो। पार्टीका कनकाई नगर सभापति नेत्रप्रसाद चिमरियाले विहीवार बिज्ञप्ति जारी गरी पार्टी महासमिति सदस्य रमेश श्रेष्ठसहित विभिन्न ८ जनालाई कारवाहीको लागि माथिल्लो निकायमा सिफारिस गरेको जनाएका छन्। कारवाहीको सूचीमा पर्नेहरुमा कांग्रेस महासमिति सदस्य श्रेष्ठ, पूर्व जिल्ला सदस्य सुकदेव पौडेल, सक्रिय सदस्यहरु युवराज संग्रौला, सुशील पोखरेल, इन्द्र श्रेष्ठ, निलम कटुवाल (निल डेबिड), क्षेत्रीय प्रतिनिधि पवन साह, र सदस्य कुमारमणि पोखरेल रहेको चिमरियाले जनाए। कांग्रेसले सहज रुपमा जित हासिल गर्ने अनुमान गरिएको कनकाई नगरपालिकामा मेयर पदका उम्मेदवार एकराज उप्रेती, उपमेयर पदकी उम्मेदवार कविता बस्नेतसहितका उम्मेदवारले अन्तरघातका कारण हार व्यहोर्नु परेको कांग्रेसका कार्यकर्ताले बताएका छन् । कांग्रेसको कनकाई नगर समितिको चुनावी समिक्षामा अन्तरघात गर्नेलाई कडा कारवाही गर्नुपर्ने जोडदार आवाज उठेको थियो । पार्टीको वडा समितिको सिफारिस, अनुगमन समिति र अनुशासन समिति तथा मेयर, उपमेयर एवम् अन्य पदका उम्मेदवारको प्रतिवेदनका आधारमा उनीहरुलाई कारवाहीका लागि सिफारिस गरिएको कनकाई कांग्रेसले जनाएको छ।"
निर्वाचन क्षेत्र निर्धारण समयमा होस् : एमाले,"काठमाडौँ : नेकपा एमालेले समयमै जिम्मेवारी पुरा गर्न निर्वाचन क्षेत्र निर्धारण आयोगलाई आग्रह गरेको छ। एमाले स्थायी कमिटीको बिहीबार बसेको बैठकले निर्वाचन क्षेत्र निर्धारण गर्दा राजनीतिक हस्तक्षेप, स्वार्थ र दबाबबाट मुक्त रहन र समयमै काम सम्पन्न गर्न निर्वाचन क्षेत्र निर्धारण आयोगलाई ध्यानाकर्षण गर्ने निर्णय गरेको छ । सरकारले गत साता २१ दिनको समय दिई सो आयोग गठन गरेको थियो । कार्यबाहक अध्यक्ष वामदेव गौतमको अध्यक्षतामा पार्टी केन्द्रीय कार्यालय धुम्बाराहीमा बसेको बैठकले सरकारले निकै ढिलो गरेर आयोग गठन गरेकाले त्यससम्बन्धी काम निर्धारित समयमा सम्पन्न हुन नसकेर २०७४ माघ ७ भित्रै तीनै तहको निर्वाचन सम्पन्न गर्नुपर्ने संविधानले तोकेको दायित्व पूरा नहुने आशंका पैदा भएको पनि ठहर गरेको छ । एमालेका केन्द्रीय सचिव प्रदीप ज्ञवालीले जारी गर्नुभएको विज्ञप्तिमा जिल्ला समन्वय समितिको निर्वाचनअन्तर्गत पर्वत जिल्लामा मनोहर पौडेल विश्वकर्मालाई प्रमुख तथा यमकुमारी रानालाई उपप्रमुख एवं मुस्ताङ जिल्लामा छिरिङल्हामु गुरुङलाई प्रमुख र रिञ्जिन नाम्गेल गुरुङलाई उपप्रमुखको उम्मेदवार बनाउने निर्णय भएको जनाइएको छ । रासस"
अखिल क्रान्तिकारीको राष्ट्रिय सम्मेलन भदौ ७ देखि ११ गतेसम्म,"काठमाडौं : लामो समयदेखि पटकपटक मिति सर्दै आएको अखिल क्रान्तिकारीको राष्ट्रिय सम्मेलन भदौ ७ देखि ११ गतेसम्म हुने भएको छ। बिहीबार माओवादी नेता रामबहादुर थापा बादल, हितमान शाक्य लगायतको उपस्थितिमा बसेको अखिल क्रान्तिकारीको पदाधिकारी बैठकले सम्मेलनको मिति तय गरेको हो। बैठकले पहिलो पटक ७५ जिल्लाकै नेतृत्व चयन निर्वाचनबाट गर्ने र केन्द्रमा पनि निर्वाचनबाटै नेतृत्व चयन गर्ने निर्णय भएको क्रान्तिकारीका सचिव जिपी मैनालीले अन्नपूर्णलाई जानकारी दिए। सम्मेलनमा २०७६ प्रतिनिधि सहभागी हुने निर्णय क्रान्तिकारीको बिहीबारको पदाधिकारी बैठकले गरेको छ । सम्मेलनबाट २५ जना पधाधिकारी सहित १९९ जनाको केन्द्रीय समिति चयन गर्ने निर्णय पनि सोही बैठकले गरेको क्रन्तिकारीका प्रवक्ता सुरेन्द्र बस्नेतले जानकारी गराएका छन् । सम्मेलन सम्पन्न गर्नका लागि विभिन्न उप समिति गठन गरी जिम्मेवारी वाँडफाड गरिएको बस्नेतले बताए ।"
अब उपचारका लागि विदेश जानु पर्दैन : देउवा,"काठमाडौं : प्रधानमन्त्री शेरबहादुर देउवाले अब स्वास्थ्य उपचारका लागि विदेश जानु नपर्ने बताएका छन्। बिहीबार नेपालकै जेठो वीर अस्पतालको १ सय २८ औँ वर्षिकोत्सव समारोहमा बोल्दै देउवाले विदेशमा उपचार गराउने पद्धति रोकेर वीर अस्पताललाई समक्षम बनाउनुपर्नेमा जोड दिए। कार्यक्रमका प्रमुख अतिथि देउवाले वीर अस्पतालको स्तर उन्नतीका लागि नेपाल सरकार तयार रहेको प्रष्ट पारे। स्वास्थ्यलाई संविधानमा मौलिक हकको रुपमा स्थापित गरिएको छ। सहजै स्वास्थ्य सेवा पाउनु जनताको अधिकार हो, प्रधानमन्त्री देउवाले भने, विदेशमा उपचार गराउने पद्धति रोकेर वीर अस्पताललाई सक्षम बनाउन नेपाल सरकार तयार छ। वीर अस्पतालको सुधार सँगै उपचारका लागि कसैले पनि विदेश जानु पर्दैन। कार्यक्रममा बोल्दै स्वास्थ्यमन्त्री गिरीराजमणि पोखरेलले भने वीर अस्पतालको इतिहासका गाथा मात्र गाएर नहुने भन्दै यसलाई समय अनुसार परिवर्तन गर्न सक्नुपर्ने बताए। विगतका गाथा गाएर मात्र वर्तमान र भविष्यको न्याय हुँदैन। वीर अस्पतालको इतिहास आफैँमा राम्रो छ। यसको प्रशंसा गर्नुपर्ने आवश्यकता छैन, मन्त्री पोखरेलले भन्नुभयो, तर, यसलाई समय अनुसार परिवर्तन गरेर सबै खालका रोग उपचार गर्न सक्ने बनायौँ भने मात्र इतिहासको सम्मान हुन्छ। मन्त्री पोखरेलले वीर अस्पतालमा नेपाली जनताले उपचार गर्न चाहेमा यसका ढोका बन्द गर्नु नहुनेमा जोड दिए। यो इतिहास बोकेको अस्पतालमा सबै जनताले सहजै उपचार गर्न पाउनु पर्छ , मन्त्री पोखरेलले भने, स्वास्थ्य क्षेत्रको सुधारको बिम्ब बनाउने प्राथमिकतामा वीर अस्पताललाई राखेर अगाडि बढेको छु। कार्यक्रममा बोल्दै पूर्व स्वास्थ्यमन्त्री एवम् कांग्रेस नेता गगन थापाले नयाँ स्वास्थ्यमन्त्रीको रुपमा गिरिराजमणि पोखरेल आएकोमा खुशी व्यक्त गरे। पोखरेलको प्रशंसा गर्दै थापाले भने, नयाँ स्वास्थ्यमन्त्रीको रुपमा योजना भएको र प्रतिबद्ध मान्छे आउनु भएको छ। मैले स्वास्थ्य क्षेत्रमा थोरै काम गरेको छु, ति सबै काम उहाँले नै सुरु गर्नु भएको थियो। थापाले डा गोविन्द केसीका विषयमा सरकार गम्भीर हुनुपर्नेमा समेत जोड दिए। डा केसीसँग वार्ता गर्ने, सम्झौता गर्ने तर पालना नगर्ने प्रक्रियालाई तोडेर अगाडि बढ्नुपर्ने बताउर्दै थापाले भने, स्वास्थ्य विधेयक मात्र पास भए धेरै कुराको समाधान हुन्छ। कार्यक्रममा खेलकुदमन्त्री भीमसेनदास प्रधान, पूर्व उद्योगमन्त्री नवीन्द्रराज जोशीले वीर अस्पतालमा आफ्ना पूर्खादेखि नै उपचार गराउदै आएको बताउदै यसलाई नेपालकै ठूलो मेडिकल शिक्षालय बनाउनुपर्नेमा जोड दिए। कार्यक्रममा वीर अस्पतालका निर्देशक डा भूपेन्द्रबहादुर बस्नेतले प्रगति विवरण प्रस्तुत गरेका थिए।"
मन्त्रिपरिषद् बैठक : गोविन्द केसीका माग सम्बोधन गर्न वार्ता टोली गठन,काठमाडौं : मन्त्रिपरिषद् बैठकले अनसनरत डा गोविन्द केसीका माग सम्बोधन गर्न तीन सदस्यीय वार्ता टोली गठन गरेको छ। बिहीबार दिउँसो प्रधानमन्त्री तथा मन्त्रिपरिषद्को कार्यालय सिंहदबारमा बसेको बैठकले शिक्षा सचिव शान्तबहादुर श्रेष्ठ संयोजक रहेको तीन सदस्यीय वार्ता टोली गठन गरेको हो। वार्ता टोलीको सदस्यमा प्रधानमन्त्री कार्यालयका सचिव गोपीनाथ मैनाली र स्वास्थ्य सचिव किरण रेग्मी रहेको सरकारका प्रवक्ता एवम् अर्थमन्त्री ज्ञानेन्द्रबहादुर कार्कीले जानकारी दिए। त्यसैगरी बिहीबारको मन्त्रिपरिषद् बैठकले २५ जिल्लाबाट गरिब घरपरिवार पहिचान परिचयपत्र तथा वितरण निर्देशिका अनुसार संकलन भएका १२ लाख २४ हजार ४ सय मध्ये तीन लाख ९१ हजार ८ सय ३१ घरपरिवाको नामावली स्वीकृत गरेको छ ।
