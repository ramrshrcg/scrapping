शीर्षक,विवरण
पुनर्निर्माणका आशंका,"भूकम्पको तीन वर्ष नपुग्दै चारपटक पुनर्निर्माण प्राधिकरणको नेतृत्व परिवर्तन भएको छ । सरकार परिवर्तनसँगै प्राधिकरण पनि यसको प्रभावबाट मुक्त हुन नसकेको पटकपटकका दृष्टान्तले देखाइसकेका छन् । सोमबार डा गोविन्दराज पोखरेलले राजीनामा दिएपछि सरकारले पूर्वसचिव युवराज भुसाललाई प्राधिकरणको प्रमुख कार्यकारी अधिकृतमा नियुक्त गरेको छ । नियुक्तिसँगै प्राधिकरण नेतृत्वका चुनौतीबारे विमर्श सुरु भएको छ । आगामी असार मसान्तभित्र सरकारले तेस्रो किस्ता बुझेर घरको छानो राखिसक्नुपर्ने समयसीमा पीडितलाई तोकिदिएको छ । यो अवधिमा झन्डै साढे पाच लाखभन्दा बढी घर निर्माण गर्ने योजना छ । प्राधिकरण नेतृत्व उक्त योजना पूरा गर्न सक्षम छ ? प्राधिकरणको गतिशीलतामा प्रश्न उठेको छ । पुनर्निर्माणमा राजनीति गरिँदा विनाशकारी भूकम्पका कारण घरबार गुमाएका पाँच लाखभन्दा बढी नागरिक अहिले पनि अस्थायी टहरामा बस्न विवश छन् । राजनीतिका कारण राष्ट्रिय पुनर्निर्माण प्राधिकरणको नेतृत्व स्थिर हुन नसक्दा पुनर्निर्माण प्रक्रियाले अझै गति लिन सकेको छैन । सत्ता सञ्चालकको स्वार्थसँग जोडिएका कारण प्राधिकरण निष्क्रियजस्तै बन्दै आएको छ । यही अवस्था कायम रह्यो भने पीडितले अझै कतिन्जेल टहरोमा बिताउनुपर्ने हो यकिन छैन । घर बनाउन पैसा मात्र भएर हुँदैन । सरकारले अनुदान दिएपछि घर बन्छ भन्ने सोचाइ धेरैमा पाइन्छ । आगामी असार मसान्तसम्म तेस्रो किस्ता लिएर घर बनाइसक्न सरकारले पीडितका नाममा सूचना जारी गरिसकेको छ । तेस्रो किस्ता लिनु भनेको घरको छाना हाल्नु हो । पहिलो किस्ताले जग, दोस्रो किस्ताले घरको गारो लगाएपछि छाना छाउन मात्र तेस्रो किस्ता दिने सरकारी व्यवस्था छ । पैसाले घर बन्ने भए पहिलो किस्ता लिएका सबैले अहिलेसम्म घर बनाइसक्ने थिए । घर बनाउन नक्सा आवश्यक पर्छ । त्यो काम प्राधिकरणका इन्जिनियरहरूको हो । उनीहरूले दिएको नक्साको आधारमा मात्र घरको जग बनाउने काम अगाडि बढ्छ । इन्जिनियर र निर्माण सामग्रीको अभावमा ग्रामीण क्षेत्रमा धेरै पीडितले चाहेर पनि घर निर्माणको काम अघि बढाउन सकेका छैनन् । अर्कोतर्फ दक्ष कामदारको आवश्यकता अहिलेको सबैभन्दा टड्कारो विषय बनेको छ । घर बनाउन खासगरी भूकम्प प्रतिरोधसम्बन्धी ज्ञान भएको दक्ष कामदारको संख्या नेपालमा मात्र ५० हजार हाराहारीमा रहेको अवस्थामा देशभर भूकम्पप्रतिरोधी घर निर्माण असम्भव छ । प्राविधिक, निर्माण सामग्री र कामदारको अभावमा घर निर्माण कार्य बढ्न नसकेको अवस्थामा प्राधिकरणको ध्यान अनुदानको रकम बाँड्नेमा केन्द्रित भएको छ । प्राविधिकले सिफारिस नगरी प्राधिकरणले दोस्रो र तेस्रो किस्ता नदिने व्यवस्था गरेको छ । अहिले पनि पहिलो किस्ता लिएर काम थालेका एक लाख हाराहारी घरहरूको जग ठीक छ भन्ने सिफारिस प्राविधिकले नगरेका कारण भूकम्पपीडितले दोस्रो किस्ताबापतको रकम लिन पाएका छैनन् । जग बनाएर गारो कहिले लगाउन पाइएला भनेर रुँगेर बस्न बाध्य छन् पीडित । पुनर्निर्माणको विषय पटकपटक राजनीतिक नारामा मात्र सीमित हुँदै छ । माओवादी सशस्त्र द्वन्द्वको समयमा क्षति भएका कतिपय पूर्वाधार नबन्दै सरकारले यसबाट लगभग हात झिकिसकेको अवस्थामा कतै भूकम्पपछिको पुनर्निर्माणबाट पनि हात झिक्ने त होइन भन्ने आशंका उब्जिएका छन्। यसो भयो भने भूकम्पका कारण घरबार गुमाएका धेरै नागरिकको बास सधैंका लागि अस्थायी टहरामा मात्र सीमित हुन सक्छ । पुनर्निर्माणको विषयमा गम्भीर प्रश्न चिह्न खडा भएसँगै प्राधिकरणको नेतृत्व नयाँ व्यक्तिको काँधमा आएको छ । तर, पुनर्निर्माणजस्तो विषयमा यसरी राजनीति गरिरहने हो भने पुनर्निर्माणले गति लिन सक्दैन । यदि, प्राधिकरणबाट प्रभावकारी काम गर्ने उद्देश्य हो भने यसलाई राजनीतिमुक्त राख्नुपर्छ । यसतर्फ सबै राजनीतिक दलले गम्भीर भएर सोच्न आवश्यक छ ।"
"बालकोटमा प्रचण्ड र देवी ज्ञवालीको भेट, प्रकाशसँग सेल्फी","काठमाडौं : बुधबार बिहान एमाले अध्यक्ष केपी शर्मा ओली निवास बालकोटमा भरतपुर महानगरका मेयर उम्मेदवार देवी ज्ञवालीले माओवादी अध्यक्ष पुष्पकमल दाहाल प्रचण्डसँग भेटवार्ता गरेका छन्। पार्टी अध्यक्ष निवास पुगेका ज्ञवालीले प्रचण्डसँगको भेटलाई संयोग भएको बताए। म हाम्रो पार्टीका अध्यक्षलाई भेट्न उहाँकै निवास पुगेको थिएँ। त्यही माओवादी अध्यक्ष प्रचण्ड पनि पुग्नुभयो, अन्नपूर्णसँग कुरा गर्दै ज्ञवालीले भने, उहाँ बालकोट आउने जनकारी मलाई थिएन, उहाँ आउनुभयो उहाँले अध्यक्षसँग कुरा गर्दागर्दै मलाई बोलाएर कुराकानी गर्नुभयो, संयोगले उहाँसँग भेट भयो। ज्ञवालीले प्रचण्डसँगको शिष्टाचार भेट भएको र सकारात्मक कुराकानी भएको बताए। विगतको विषयमा भन्दा वाम गठबन्धन र वाम एकतालाई व्यवहारिक कार्यान्वयन गराउन क्रियाशील हुने विषयमा कुराकानी भयो, ज्ञवालीले भने। चितवनको भरतपुर महानगरको मेयर पदमा प्रचण्डकी छोरी रेणु दाहाललाई जिताउन कांग्रेस र माओवादीले गरेको गठबन्धन पीडादायी र दुखदायी भए पनि त्यो अतित भएकाले आज सकारात्मक कुराकानी भएको ज्ञवालीको भनाइ छ। विगतमा घटेका घटना पीडादायी र दुःखादायी छन्। तर, ति विषय अतित बनिसके, ज्ञवालीले भने, अतितका कुरालाई कोट्याएर भविष्य अगाडि बढ्दै। ओली र प्रचण्डले करिब पाँच मिनेट ज्ञवालीलाई सँगै राखेर कुराकानी गरेका थिए। ज्ञवालीले पुराना विषय बिर्सिएर वाम एकताको पक्षमा धारणा राखेपछि दुवै अध्यक्ष खुशी भए। प्रचण्डले ज्ञवालीले उच्च राजनीतिक चरित्रको प्रदर्शन गरेको भन्दै उनको प्रशंसा गरे भने ओलीले ज्ञवालीको धारणप्रति खुशी व्यक्त गरे। प्रचण्डले आफूलाई राजनीतिक जेन्टलमेनको संज्ञा दिएको ज्ञवालीले बताए। प्रचण्डले चाहिँ तपाईंलाई के भन्नुभयो भन्ने प्रश्नको जवाफमा ज्ञवालीले भने, तपाईंमा एउटा राजनीतिक जेन्टलमेनको रुप देखेको छु, त्यसले हामी सबैलाई खुशी तुल्याएको छ। प्रचण्डलाई भेट्दा पुरानो कुरा पुरै बिर्सनु भएको हो त भन्ने प्रश्नको जवाफमा ज्ञवालीले भने, हिलोमै कमल फुल्ने हो। प्रचण्ड र ज्ञवालीबीचको भेटपछि प्रकाश दाहालले ज्ञवालीसँग सेल्फी समेत खिचेका छन्।"
बाबुरामको समर्थनमा दुई जनाको उम्मेद्वारी फिर्ता,"गोरखा : पूर्वप्रधानमन्त्री तथा नयाँ शक्ति नेपालका संयोजक डाबाबुराम भट्टराईलाई सहयोग गर्न गोरखा २ बाट दुई प्रतिस्पर्धीले उम्मेद्वारी फिर्ता लिएका छन्। संघीय समाजवादी फोरम नेपाल र राप्रपा प्रजातान्त्रिकका उम्मेदवारले बुधबार उम्मेदवारी फिर्ता लिएका हुन्। संघीय समाजवादी फोरम नेपालका सुकदेव तामाङले प्रतिनिधिसभा सदस्यको उम्मेदवारबाट नाम फिर्ता लिएका हुन्। उनले भट्टराईलाई समर्थन गरेका छन्। उनले बुधबार दिउँसो गोरखा २ को निर्वाचन कार्यालयमा पुगेर उम्मेद्वारी फिर्ता लिएका हुन्। त्यस्तै क्षेत्र नम्बर २ अन्तर्गतको प्रदेशसभा क बाट उम्मेदवारी दिएका राप्रपा प्रजातान्त्रिकका रुद्रराज पाण्डेले पनि नयाँ शक्ति पार्टी नेपालका उम्मेदवार हरिशरण आचार्यलाई समर्थन गर्दै आफ्नो उम्मेदवारी फिर्ता लिएका छन्। तामाङ र पाण्डेले प्रतिनिधिसभा सदस्य निर्वाचन ऐन २०७४ को दफा २५ को उपदफा १ र प्रदेशसभा सदस्य निर्वाचन ऐन २०७४ को दफा २५ को उपदफा १ बमोजिम उम्मेदवारी फिर्ता लिएको बताए। भट्टराई गोरखा क्षेत्र २ मा नेपाली कांग्रेसको समर्थनमा प्रतिनिधि सभा सदस्य र आचार्य क्षेत्र नं २ को प्रदेश क बाट निर्वाचनमा उम्मेदवार हुन्। राप्रपा प्रजातान्त्रिकले गोरखा क्षेत्र नम्बर २ को प्रतिनिधि सभा सदस्य निर्वाचनका लागि भने उम्मेदवारी नै दिएको छैन। पहिलो चरणको निर्वाचन भएका क्षेत्रमा संघीय समाजवादी फोरमले नयाँ शक्ति नेपाललाई सहयोग गर्ने र दोस्रो चरणको निर्वाचनमा नयाँ शक्ति नेपालले फोरमलाई सहयोग गर्ने दुई पार्टीको सहमति अनुसार उम्मेदवारी फिर्ता लिएको तामाङले बताए। अब प्रतिनिधिसभामा गोरखा क्षेत्र २ बाट कांग्रेस र नयाँ शक्तिको साझा उमेद्वार बाबुराम भट्टराई, एमाले र माओवादी केन्द्रका उमेद्वार नारायणकाजी श्रेष्ठ, देशभक्त जनगणतान्त्रिक मोर्चाका नारायण अधिकारी, मङ्गोल नेशनल अर्गनाइजेशनका सोम गुरुङ, विवेकशील साझा पार्टीका नवराज थापा, आमुल परिवर्तन मसिहा पार्टीका देवप्रसाद प्रधान, नेमकिपाका गोविन्दसिंह बस्नेत, राष्ट्रिय जनमुक्ति पार्टीका नारायणबहादुर अर्याल र नेपाल संघीय समाजवादी पार्टीका रामकृष्ण ढकालले प्रतिस्पर्धा गर्नेछन्।"
चुनावै पिच्छे दल फेर्दै आएका पूर्व मेयर श्रीवास्तव अब फोरम नेपालमा,"वीरगन्ज : पञ्चायतकाल पछि मुलुकमा भएका हरेक चुनावमा दल फेर्दै आएका वीरगन्जका पूर्व मेयर विमल श्रीवास्तवले आसन्न प्रदेश प्रतिनिधी र प्रदेशसभा निर्वाचनको पुर्व सन्ध्यामा फेरि पार्टी परिवर्तन गरेका छन् । पञ्चायतकालमा दुई पटक र त्यसपछि पनि दुइ पटक गरि चार पटक सम्म वीरगन्जको मेयरको जिम्मेवारी सम्हाल्ने अवसर पाएका श्रीवास्तव स्थानीय तहको निर्वाचनमा वीरगन्जको मेयरमा राजपाले टिकट नदिएपछि भदौ तेश्रो साता पार्टी परित्याग गरि नेपाल लोकतान्त्रिक फोरममा प्रवेश गरेका थिए । लोकतान्त्रिक फोरमका तर्फबाट मेयरमा चुनाव लडेर पाजित भएका श्रीवास्तव अब भने संघीय समाजवादी फोरम नेपालमा प्रवेश गर्न लागेका हुन् । हालै सम्पन्न स्थानीय तह निर्वाचनमा लोकतान्त्रिक फोरमका तर्फबाट वीरगन्जको मेयरमा चुनाव लडेर पराजित भए लगत्तै उनी विभिन्न दलमा प्रवेश गर्ने हल्ला चलेको थियो । निर्वाचन लगत्तै उनी फोरम नेपालमा प्रवेश गर्ने हल्ला चल्यो तर त्यसको केही दिन पछि नै उनी एमालेमा दलबलसहित प्रवेश गर्ने खबरले सामाजिक सञ्जालमा चर्चा पाएको थियो । असोज अन्तिम साता भने श्रीवास्तव काँग्रेसमा प्रवेश गर्ने हल्लाले पनि केही दिन स्थान पाएको थियो । तर बुधबार बिहान वीरगन्ज स्थित आफ्नै निवासमा पत्रकार सम्मेलन गरेर श्रीवास्तवले आफु फोरम नेपलमा प्रवेश गर्न लागेको घोषणा गरेका हुन् । आगामी शुक्रबार वीरगन्जमा फोरम नेपालका राष्ट्रिय अध्यक्ष उपेन्द्र यादवको उपस्थितीमा हुने कार्यक्रममा आफु औपचारिक रुपमा फोरम नेपालमा प्रवेश गर्ने उनले बताए । आसन्न प्रतिनिधिसभा निर्वाचनमा पर्सा क्षेत्र नम्बर १ बाट प्रत्यक्ष तर्फको टिकट लिने शर्तमा श्रीवास्तवमा फोरम नेपालमा प्रवेश गर्न लागेका हुन् । तर पत्रकार सम्मेलनमा श्रीवास्तवले भने आफु नीशर्त फोरम नेपालमा प्रवेश गर्न लागेको बताए । परिस्थितिवश फोरम नेपालमा प्रवेश गर्न लागेको हुँ,उनले भने,पार्टी प्रवेशका लागि मैले कुनै शर्त राखेको छैन, विना कुनै शर्त प्रवेश गर्दैछु । पञ्चायतकालमा दुई पटक मेयर भएका श्रीवास्तव २०४६ सालमा बहुदलीय व्यवस्था लागु भएपछि राप्रपामा प्रवेश गरेका थिए । २०४९ सालमा राप्रपबाटै वीरगन्जको मेयरमा चुनाव लडेका श्रीवास्तव पराजित भएका थिए । त्यसपछि २०५४ सालको स्थानीय निर्वाचनमा स्वतन्त्र चुनाव लडेका उनी मेयरमा निर्वाचित भएका थिए । २०५९ सालमा शाहीकालमा फेरि राप्रपाबाट चुनाव लडेका उनी मेयरमा निर्वाचित भएका थिए । श्रीवास्तवले २०५६ सालको निर्वाचनमा भने पर्सा क्षत्र नम्बर १ बाट चुनाव लडेका काँग्रेसका संस्थापक नेता कृष्णप्रसाद भट्टराइलाई समर्थन गरेका थिए । त्यसपछि फेरि राप्रपामै फर्किएका श्रीवास्तव पहिलो संविधानसभा निर्वाचनमा राप्रपाबाटै र दोश्रो संविधानसभा निर्वाचनमा तत्कालीन तराई मधेस लोकतान्त्रिक पार्टी तमलोपाबाट पर्सा क्षेत्र नम्बर १ मा चुनाव लडेका थिए । तमलोपा सहित ६ मधेसी दल मिलेर राजपाको गठन भएपछि उनलाई राजपाको केन्द्रीय कार्य समितिमा सहमहामन्त्री बनाइएको थियो । बधुबारको पत्रकार सम्मेलनमा नेताहरु पुरुषोत्तमलाल झा, शशीकपुर मिया , चन्दन मिश्रा, सुधिरनाथ पाण्डे, रन्जन मिश्रा लगायतको पनि उपस्थिती थियो ।"
राप्रपाकी पूर्वसांसद कांग्रेस प्रवेश,नुवाकोट : डा प्रकाशचन्द्र लोहनी अध्यक्ष रहेका एकिकृत राष्ट्रिय प्रजातन्त्र पार्टी राष्ट्रवादीका तर्फबाट नुवाकोटमा उम्मेदवारी दिएकी निवर्तमान सांसद राज्यलक्ष्मी पाण्डे श्रेष्ठ बुधवार नेपाली कांग्रेसमा प्रवेश गरेकी छन् । नुवाकोटको ३० वर्ष पुरानो विदुर नगर क्षेत्रमा लोकप्रिय नेतृ श्रेष्ठ २०५४ सालको स्थानीय तहको निर्वाचनमा राप्रपाको तर्फबाट विदुर नगरपालिकामा उपमेयरको प्रतिस्पर्धी भएदेखि निरन्तर उक्त पार्टीको विभिन्न तहमा रही राजनीतिमा क्रियाशिल थिइन् । २०७० सालपछि संविधानसभा र व्यवस्थापिका संसदको सदस्यका रुपमा पनि श्रेष्ठको भूमिका प्रशंसनीय रहेको थियो । एकिकृत राप्रपा राष्ट्रवादीका केन्द्रीय अध्यक्ष लोहनीले बुधबारै पार्टीले राज्यलक्ष्मीको उम्मेदवारी रद्ध गरेको लिखित जानकारी मुख्य निर्वाचन अधिकृतको कार्यालय विदुर नुवाकोटलाई गराएका छन् । नेतृ श्रेष्ठको कांग्रेस प्रवेशसंगै नुवाकोटमा वाम गठवन्धन तथा कांग्रेस वृत्तमा छुट्टै तरंग पैदा भएको छ वाम गठवन्धनको बहुमत रहेको नुवाकोटमा नेतृ श्रेष्ठको कांग्रेस प्रवेश अर्थहिन रहेको एकिकृत राप्रपा राष्ट्रवादी नुवाकोटका अध्यक्ष झनक प्याकुरेलले बताए । श्रेष्ठले कांग्रेस नेता अर्जुननरसिंह केसीको समर्थन गर्दै उम्मेदवारी फिर्ता लिएकी हुन् ।
ताप्लेजुङमा २३ जनाको प्रतिस्पर्धा : योगेश भट्टराई र केशव दाहालबीच प्रतिस्पर्धा,"ताप्लेजुङ : ताप्लेजुङमा एक उम्मेदवारले मनोनयन फिर्ता लिएका छन् । स्वतन्त्र उम्मेदवार डिल्लीराम प्रसाईंले उम्मेदवारी फिर्ता लिएको मुख्य निर्वाचन अधिकृतको कार्यालयले जनाएको छ । उनले प्रतिनिधिसभाका लागि मनोनयन दर्ता गराएका थिए । प्रतिनिधिसभातर्फ एक र प्रदेशसभातर्फ दुई निर्वाचन क्षेत्र रहेको ताप्लेजुङमा आठ दलका २३ उम्मेदवार चुनावी मैदानमा छन् । प्रतिनिधिसभामा एमाले सचिव योगेश भट्टराई, कांग्रेसका केशवप्रसाद दाहाल, नयाँ शक्तिका चन्द्र साँवालगायत प्रतिस्पर्धामा छन् । मुख्य प्रतिस्पर्धा एमालेमाओवादी केन्द्र गठबन्धन र कांग्रेसबीच हुने देखिएको छ ।"
मनोनयन फिर्ता गरेर गठबन्धन कायम : शक्ति बस्नेत बने शक्तिशाली,"जाजरकोट : एमाले नेता गोविन्द्रविक्रम शाहले माओवादी केन्द्रका नेता शक्तिबहादुर बस्नेतलाई अप्ठेरो पर्ने गरी दर्ता गराएको मनोनयन फिर्ता लिएका छन्। मंसिर १० गते हुने प्रतिनिधिसभा प्रदेशसभा निर्वाचनका लागि एमालेमाओवादी केन्द्र गठबन्धनबाटै परेका उम्मेदवारी बुधबार फिर्ता भएका हुन्। एमाले र माओवादी केन्द्रले छुट्टाछुट्टै उम्मेदवारी दर्ता गरेपछि वाम गठबन्धन संकटमा परेको थियो। एमालेबाट प्रतिनिधिसभातर्फ उम्मेदवार बनेका शाह, प्रदेशसभातर्फ नीरज आचार्य र माओवादी केन्द्रका नरबहादुर कार्कीले उम्मेदवारी फिर्ता लिएको मुख्य निर्वाचन अधिकृतको कार्यालयले जनाएको छ। राप्रपा (प्रजातान्त्रिक)बाट प्रतिनिधिसभातर्फ वीरबहादुर मल्ल, प्रदेशसभातर्फ कृष्णविक्रम शाह र लालबहादुर रावतले पनि मनोनयन फिर्ता लिएका छन्। पार्टीको निर्देशनअनुसार मनोनयन फिर्ता लिएको उनीहरूले बताएका छन्। एमाले र माओवादी केन्द्रको कार्यदलले प्रतिनिधिसभामा माओवादी केन्द्र र प्रदेशसभाका दुवै सिटमा एमालेलाई सघाउने सहमति जुटाएको थियो। तर, मनोनयनको अघिल्लो दिन शीर्ष नेताहरूले जाजरकोट र डोल्पाको सिट साटासाट गरेका थिए। त्यसपछि जाजरकोट एमालेमा असन्तुष्टि देखिएको थियो। जाजरकोटको प्रदेश (क) का लागि मनोनयनपत्र बोकेर आएका नीरज आचार्यको टिकट खोसिए पनि उम्मेदवारी दर्ता गराएका थिए। माओवादी नेता बस्नेतलाई गलाउन एमालेबाट शाहको मनोनयन दर्ता भएको थियो। शाह र आचार्यको मनोनयनपछि माओवादी केन्द्रले पनि गठबन्धनका तर्फबाट एमालेलाई छोडेको प्रदेश (ख) मा नरबहादुर कार्कीको मनोनयन दर्ता गराएको थियो। यसरी सबै पदमा छुट्टाछुट्टै मनोनयन परेपछि विवाद मिलाउन हम्मेहम्मे परेको थियो। एमाले अध्यक्ष केपी शर्मा ओलीले पत्र पठाएपछि उम्मेदवारी फिर्ता लिएको आचार्यले जानकारी दिए। बुधबार बिहान पत्रकार सम्मेलन गरी उनले पार्टी अध्यक्षको नासो अध्यक्षलाई नै फिर्ता गरेको बताए। स्थायी कमिटीले आफूलाई उम्मेदवार गराउने निर्णय गरे पनि अध्यक्षले खोसेको भन्दै असन्तुष्टि जनाएका थिए। सञ्चारमाध्यमले आफूलाई बागी भनेको भन्दै आक्रोश पोखेका थिए।म बागी होइन, पार्टीकै आधिकारिक उम्मेदवार हुँ, उनले भने, पार्टीकै निर्देशनमा फिर्ता लिएँ। यससँगै वाम गठबन्धनबाट प्रतिनिधिसभातर्फ माओवादी केन्द्रका बस्नेत, प्रदेशसभा (क) मा माओवादीकै खगेन्द्रबहादुर सिंह र (ख) मा एमालेका करवीर शाही उम्मेदवार रहनेछन्। कांग्रेसबाट प्रतिनिधिसभातर्फ पूर्वसभासद राजीवविक्रम शाह, प्रदेशसभा (क) मा वेदराज सिंह र (ख) मा दीपकजंग शाह उम्मेदवार छन्। राप्रपा (प्रजातान्त्रिक)ले लोकतान्त्रिक गठबन्धनअन्तर्गत कांग्रेसलाई सघाउने गरी सबै उम्मेदवारले मनोनयन फिर्ता लिएको जिल्ला अध्यक्ष कृष्णविक्रम शाहले जानकारी दिए। केन्द्रको निर्णयअनुसार मनोनयन फिर्ता लिएको अध्यक्ष शाहको भनाइ छ। राप्रपाले मनोनयन नै दर्ता नगरी कांग्रेसलाई समर्थन गरिसकेको छ। नयाँ शक्ति, माले, संघीय समाजवादी फोरमलगायत पार्टीका उम्मेदवारले भने मनोनयन फिर्ता लिएका छैनन्। जाजरकोटबाट संविधानसभा निर्वाचनमा माओवादीका बस्नेत र कांग्रेसका शाह निर्वाचित भएका थिए। स्थानीय निर्वाचनको मतका आधारमा पहिलो एमाले, दोस्रो कांग्रेस र तेस्रो माओवादी छन्। सात स्थानीय तहमध्ये एमाले तीन, कांग्रेस र माओवादीले दुईदुई जित हासिल गरेका थिए। अन्तिम समयमा टिकट खोसिएपछि असन्तुष्ट बनेका एमाले कार्यकर्ता रिझाउन बस्नेत चार दिनदेखि सदरमुकाममै छन्। यहाँ ८३ हजार नौ सय ३७ मतदाता रहेको मुख्य निर्वाचन अधिकृत देवकुमार गिरीले जानकारी दिए।"
गोर्खाल्याण्ड आन्दोलन : 'मित्र शक्ति' का विषयमा मोर्चाका दुई समूहबीच विवाद,"इलाम : सात बर्षसम्म एउटै मोर्चामा रहेर केही समयअघि चिरा परेको गोर्खा जनमुक्ति मोर्चा (गोजमुमो) भूमिगत विमल गुरुङ समूह र विनय तामाङ समूह बीच केन्द्र सरकार र राज्य सरकारमध्ये कुनलाई मित्र शक्ति मान्ने भन्ने विषयमा व्यपाक धुर्वीकरण देखिएको छ । बंगालकी मुख्यमन्त्री ममता बनर्जीको निकट भएर गोर्खा टेरीटोरीयल एडमिनिस्टेटीभ (जिटिए)को प्रमुख भएका मोर्चाका विद्रोही नेता विनय तामाङले बेग्लै गोर्खाल्याण्डको आन्दोलनको बाधक भाजपा नेतृत्वको केन्द्र सरकार भएको आरोप लगाएका छन् । मोर्चा अध्यक्ष विमल गुरुङ समूहले बंगाल सरकारलाई गोर्खाल्याण्ड आन्दोलनको बाधकको रुपमा लिएर केन्द्र सरकारलाई हस्तक्षेपका लागि आह्वान गर्दै आएको छ । मोर्चाका विद्रोही नेता तामाङले मोर्चाका मुख्य संयोजकका रुपमा विज्ञप्ति निकालेर भाजपा नेतृत्वको सरकारले गोर्खाल्याण्ड आन्दोलनलाई सन् २००७ देखि धोका दिर्दै आएको आरोप लगाएका छन् । उनले गोर्खाको सपना मेरो पनि सपना भनेर प्रधानमन्त्री नरेन्द्र मोदी सरकारले गोर्खाल्याण्ड आन्दोलनलाई धोका दिएको उनले आरोप लगाएका छन् । हालै भाजपा नेता दिलिप घोषले गोर्खाल्याण्डको एजेन्डा भाजपासँग नरहेको अभिव्यक्तिको जवाफमा तामाङले भाजपाले गोर्खालीलाई झुल्याएकोप्रति माफ माग्नु पर्ने बताएका छन् । उनले भनेका छन् 'गोर्खाको सपना मेरो सपना भनेर गोर्खाहरुलाई झुटो आशा देखाउने भाजपाले हाम्रा शहीदका परिवारहरुसित नैतिक रुपमा जिम्वेवारी लिदै क्षमा माग्नु पर्छ ।' उनले गोर्खाल्याण्ड आन्दोलनको मुख्य दुस्मन केन्द्र सरकार भएको दावी गरेका छन् । उनले मुख्यमन्त्री बनर्जीको बचाउ गर्दै हरेक नयाँ राज्यको विरुद्धमा सरकार हुने भन्दै ममताले गोर्खाल्याण्डविरुद्ध चालेको कदम उनको बाध्यता भएको उल्लेख गरेका छन् । उनले भाजपाले चुनावमा मात्र गोर्खाल्याण्डको पक्षमा बोल्ने गरेको आरोप लगाएका छन् । उनले गृहमन्त्री राजनाथ सिंहले गोर्खाल्याण्ड केन्द्रको हैन राज्यको एजेण्डा भन्दै मोर्चासहितका दललाई फर्काएको उल्लेख गर्दै भाजपाले आफ्नो नीति प्रष्ट पारिसकेको उल्लेख गरेका छन् । उनले सांसद एसएस आहालुवालियाले पनि गोर्खाल्याण्ड हुनै नसक्ने सार्वजनिक रुपमै उल्लेख गरेको भन्दै भाजपा गोर्खाल्याण्डकोविरुद्धमा रहेको दावी गरेका छन् । मोर्चा अध्यक्ष गुरुङ समूहले भने वनर्जीलाई गोर्खाल्याण्डको वाधाक भन्दै केन्द्र सरकारलाई मित्र शत्तिको रुपमा उल्लेख गर्दै आएको छ । मोर्चाले गरेका गोर्खाल्याण्ड प्राप्तिका यस अघिका आन्दोलन पनि प्रधानमन्त्री नरेन्द्र मोदीको आश्वासनमा रोकिएका थिए । गुरुङले गोर्खाल्याण्डका लागि करिब तीन महिना लामो गोर्खाल्याण्ड पदयात्रा, दिल्ली धर्नासहितका कार्यक्रम मोदीकै निर्देशनमा रोकेका थिए । मोर्चा संस्थापन पक्षका मुख्यमन्त्री वनर्जीसंग पानी बाराबारको सम्बन्ध रहेको एकजना विश्लेषक बताउँछन् । उनी भन्छन् 'विमलले भाजपामाथि गरेको अति विश्वासकै कारण उनको नेतृत्व क्षमता गुमेको हो ।' यद्यपी अहिले पनि केन्द्र सरकारले समस्या समाधान गर्ने आशमा मोर्चाको संस्थापन पक्ष रहेको छ । यता गोर्खा राष्ट्रिय मुक्ति मोर्चाले पहाडको समस्या समाधानका लागि नयाँ प्रस्ताव ल्याउने तयारी गरेको छ । सुभाष घिसिङले स्थापना गरेको गोरामुमोका अध्यक्ष मन घिसिङको नेतृत्वमा हालै बसेको बैठकले पहाडको दिगो शान्तिका लागि नयाँ प्रस्ताव अघि सार्न लागेको प्रवक्ता निरज जिम्बाले जानकारी दिए । उनले बंगाल राज्य सरकार गोर्खाल्याण्ड दिने पक्षमा नरहेको उल्लेख गर्दै युनियन टेरीटोरी पाएपनि राम्रो हुने पक्षमा गोरामुमो रहेको बताएका छन् । पहाडका विश्लेषकहरुले गोर्खाल्याण्डका क्षेत्रीय दलहरु विकल्पमा सम्झौता गरेर सत्तामा पुग्न तम्सिएको आरोप लगाउन थालेका छन् । गोर्खाल्याण्ड आन्दोलन पटकपटक विकल्पमा टुंगिने गरेको छ । कहिले छैटौं अनुशुचीमा टुंगिएको आन्दोलन कहिले गोर्खा पार्वतीय परिषद्मा त कहिले जिटिएमा पुगेर टुगिएको इतिहास छ ।"
गृह प्रवक्तामा दुवाडी,काठमाडौ : गृह मन्त्रालयले शान्ति सुरक्षा महाशाखा प्रमुखमा नारायणप्रसाद शर्मा दुवाडीलाई ल्याएको छ। दुवाडी गृह मन्त्रालयको प्रवक्ता समेत हुन्। दुवाडी यस अघि मकवानपुरको प्रमुख जिल्ला अधिकारी थिए। तत्कालीन गृह प्रवक्ता रामकृष्ण सुवेदीलाई गृह मन्त्रालय अन्र्तगतको राष्ट्रिय परिचयपत्र व्यवस्थापन केन्द्रको जिम्मा दिइएको छ। तत्कालीन गृहमन्त्री जनार्दन शर्माले सुवेदीलाई शान्ति सुरक्षा महाशाखा प्रमुखको जिम्मेवारी दिएका थिए। गृहमन्त्रीको जिम्मेवारी समेत प्रधानमन्त्री शेरबहादुर देउवाले लिएपछि दुवाडीलाई शान्ति सुरक्षा महाशाखा प्रमुख एवं गृह प्रवक्ताको जिम्मेवारी दिएको हो। गृहसचिव मोहनकृष्ण सापकोटा र प्रवक्ता दवाडीले बुधबारबाट कार्यभार सम्हालेका छन्।
यसरी वाम गठबन्धनबाट बाहिरिएका थिए बाबुराम,"काठमाडौं :नयाँ शक्तिका संयोजक एवं पूर्वप्रधानमन्त्री डा बाबुराम भट्टराई र माओवादी केन्द्रका वरिष्ठ नेता एवं पूर्वउपप्रधानमन्त्री नारायणकाजी श्रेष्ठ प्रकाश' यतिबेला गोरखा क्षेत्र नं २ को चुनावी प्रतिस्पर्धामा छन्। २०७२ असोज ९ गते माक्र्सवाद नै परित्याग गरी नयाँ शक्ति बनाएका भट्टराई दुई वर्षपछि असोज १७ गते वाम गठबन्धनमा सामेल भएका थिए। यतिबेला भने बाबुराम कांग्रेससँग गठबन्धन बनाएर गृह जिल्ला गोरखामा व्यस्त छन्। एमालेमाओवादी गठबन्धन जति आकस्मिक थियो, त्यसभन्दा निकै रहस्यमय तरिकाले वाम गठबन्धनमा आएका थिए बाबुराम। सात दिन नबित्दै वाम गठबन्धन छोडेर कांग्रेसमा गएपछि बाबुराम किन आए र किन गए ? भन्ने विषय यतिबेला चर्चामा छ । २०७५ सालमा देशकै पहिलो शक्ति बन्ने सपना बोकेर बाहिरिएका बाबुरामलाई त्यतिबेला ठूलो झड्का लाग्यो, जतिबेला नयाँ शक्तिले स्थानीय निर्वाचनमा दुर्इ सिट मात्र जित्यो। नयाँ शक्तिको पराजय त्यतिमै रोकिएन, देवेन्द्र पौडेललगायतका अधिकांश पूर्वमाओवादी नेताकार्यकर्ता माओवादी केन्द्रमै फर्किए। त्यही झड्काले बाबुराम जसरी पनि सुरक्षित राजनीतिक अवतरण चाहन्थे, एमालेमाओवादी समीकरणमै मिसिनु उनले मौकामा चौका ठाने। असोज १७ गतेको वाम तालमेल सभामा बाबुरामले एकता र समाजवादको वकालत गरे। तर, आफ्नो सात मिनेट लामो भाषणमा माक्र्सवादको भने उच्चारण गरेनन्। देवेन्द्र पौडेल माओवादी फर्केपछि नयाँ शक्तिमा पूर्वपञ्च र पूर्वकर्मचारी मात्रै बाँकी रहे। उनीहरुले माक्र्सवाद मान्ने हो भने हामी किन तपाईको पार्टीमा बस्ने ? हामी कुनै हालतमा वामपन्थी हुन सक्दैनौं भनेर भट्टराईको सातो लिएपछि उनी अप्ठ्यारोमा परे। दक्षिणको निरन्तरको दबाबले उनी वाम गठबन्धनमा टिक्न सकेनन् र वाम गठबन्धन तोडिएको घोषणा गरे। कतिपयले बाबुराम बाहिरिनुमा गोरखा २ को विवाद भएको अनुमान पनि गरे। तर, त्यो मात्रै कारण थिएन। एमालेमाओवादी दुवै भट्टराईलाई गोरखा १ वा काठमाडौंबाट प्रत्यक्ष चुनाव लडाउन तयार थिए। तर, पार्टीभित्रकै दबाब र दक्षिणको चेतावनीले उनी अप्ठ्यारोमा परे। त्यसपछि नयाँ शक्तिको मूख्य टिममा गठबन्धनबाट बाहिरिने विषयमा छलफल चलेको नयाँ शक्तिका एक नेताले बताए। वाम गठबन्धनबाट बाहिरिने बहानाका लागि स्थानीय चुनावमा ७१००० मत पाएको नयाँ शक्तिले संघीय संसदमा २३ सिट र प्रादेशिक संसदमा ४४ सिट माग्यो। गोरखा२ मै माओवादीको १८००० मत हुँदा ७९०० मत रहेको नयाँ शक्तिलाई २३ सिट दिने कुरा एमालेमाओवादीको कल्पना बाहिरको कुरा थियो । उनीहरुले नयाँ शक्तिको प्रस्ताव मानेनन्। बाबुराम चाहन्थे, यही प्रस्तावका कारण गठबन्धनबाट निस्कन सकियोस्। अन्तिममा प्रत्यक्षमा १ सिट पनि जित्न कठिन भएको नयाँ शक्ति सम्मानजनक सिट नपाएको दाबीसहित गठबन्धनबाट बाहिरियो। एमालेमाओवादी गठबन्धनमा संघमा २३ र प्रदेशमा ४४ सिट दाबी गरेको नयाँ शक्ति संघमा २ सिट र प्रदेशमा ४५ सिट लिएर कांग्रेस गठबन्धनमा सामेल भएको छ। नयाँ शक्तिले संघमा गोरखा२ र रसुवा लिएको छ भने बाँकी सबै ठाउँमा रुखमा भोट हाल्दैछ। एमालेमाओवादीसँग २३ सिट मागेका बाबुराम दुर्इ सिट पाएर कांग्रेससँग गठबन्धन गर्नुमा दक्षिणकै दबाब रहेको विश्लेषण छ। उनले वाम गठवन्धनसँग मागेको सिटको सूचि अन्नपूर्णले प्राप्त गरेको छ। एमालेमाओवादी गठबन्धनसँग डा भटटराईले संघ र प्रदेशमा दाबी गरेका क्षेत्र र उम्मेदवारको सूची"
कांग्रेस सत्ताकेन्द्रित बन्दा सिद्धान्तबाट बिचलितः जोशी,"दमौलीः नेपाली कांग्रेसका पूर्व सह महामन्त्री एवं पूर्व गृहमन्त्री गोविन्दराज जोशीले कांग्रेस बीपीको आदर्शबाट बिमुख भएको आरोप लगाएका छन् । पछिल्लो समय कांग्रेसले नीतिगत भन्दा पनि सत्ताको राजनीतिले प्रेरित भएर गठबन्धन गरेको उनले गुनासो गरे । तनहुँको दमौलीमा पत्रकारहरुसँग कुराकानी गर्दै उनले यस्ता गतिविधिले कांग्रेसलाई आफ्नो आदर्शबाट बिचलित गराएको बताए । विगतको चुनावमा माओवादी केन्द्रसँगको सहकार्य तथा अहिले नयाँ शक्तिलगायतका दलसँगको गठबन्धन सबै सत्ताकेन्द्रित भएको उनको भनाई थियो । नेपाली कांग्रेसका तर्फबाट तनहुँ क्षेत्र नम्बर १ का प्रतिनिधिसभा सदस्य निर्वाचनमा प्रत्यासी जोशीले आफूलाई पार्टीले टिकट दिनुपर्ने धारणा राखे । पार्टी वरिष्ठ नेता रामचन्द्र पौडेलले चुनाव लड्ने घोषणा गरेको क्षेत्रमा चुनाव लड्ने तयारीका साथ पार्टी टिकटका लागि लबिङ गर्दै आएका उनले आफूलाई उठाए मात्र सो क्षेत्रमा जित निश्चित रहेको बताए । पार्टीमा वरिष्ठ नेताको पहिचान बनाइसकेकाले पौडेलले अरु कुनै क्षेत्रबाट पनि चुनाव लड्न सक्ने तर्क गर्दै जोशीले निर्विवाद भएर पार्टीका हितमा निर्णय गर्न सुझाव दिए । उहाँले सबैलाई चित्त बुझाएर आफूले ठाउँ रोज्नुपर्ने हो,'उनले भने । नेता जोशी केही समययता पार्टीको तर्फबाट टिकट पाउनका लागि दबाबमूलक कार्यक्रमका साथ जिल्ला तथा राजधानीमा सक्रिय छन् । तर सोही क्षेत्रबाट टिकटका लागि वरिष्ठ नेता पौडेलसँगै अर्का केन्द्रीय सदस्य शंकर भण्डारी र गोविन्द भट्टराईबीचको प्रतिष्पर्धालाई जोशीले सामना गरिरहेका छन् ।"
बाबुरामनारायणकाजी सम्बन्ध : तिक्ततापूर्ण चार दशक,"काठमाडौं : नयाँ शक्तिका संयोजक तथा पूर्वप्रधानमन्त्री डाबाबुराम भट्टराई र माओवादी केन्द्रका वरिष्ठ नेता तथा पूर्वउपप्रधानमन्त्री नारायणकाजी श्रेष्ठ गोरखा क्षेत्र नम्बर २ को चुनावी प्रतिस्पर्धामा छन् । गोरखा खोप्लाङका भट्टराई र जौबारीका नारायणकाजी एउटै जिल्लामा जन्मेहुर्केको भए पनि भावनात्मक सम्बन्ध भने कोसौं टाढाको जस्तो छ । भिन्न पृष्ठभूमिबाट कम्युनिस्ट पार्टी र आन्दोलनमा जोडिएका यी दुवै नेता कुनै बेला एकै पार्टीमा पनि रहे । तैपनि, उनीहरूको सम्बन्ध बुझिनसक्नु विचित्र खालको मात्र रहन पुग्यो । एकै पार्टीमा रहँदा पनि एकलेअर्काेलाई स्विकार्न नसक्ने, सधैंका प्रतिस्पर्धी जस्तै थिएडाभट्टराई र श्रेष्ठ । राजनीतिक लाइन, प्रवृत्ति, सोच्ने तरिका एकै खालको भए पनि यी दुई नेतालाई प्रतिस्पर्धी बनाइराख्न माओवादी अध्यक्ष पुष्पकमल दाहालले भूमिका खेलेको भट्टराईसँग एक समय सँगै रहेर काम गरेका नेता खिमलाल देवकोटा बताउँछन् ।अहिले भने यी दुवै नेता फरक पार्टी राजनीतिबाट संसदीय निर्वाचनमा प्रतिस्पर्धीकै रूपमा आमनेसामने भिड्न तयार छन् । भट्टराई लोकतान्त्रिक गठबन्धन (कांग्रेसनयाँ शक्ति)को तर्फबाट साझा उम्मेदवार बनेका छन् भने श्रेष्ठ वाम गठवन्धन (एमालेमाओवादी)को तर्फबाट । उमेरले भट्टराई श्रेष्ठभन्दा ६ वर्षले जेठा छन् । ०११ सालमा निम्न मध्यम परिवारमा जन्मिएका भट्टराई हुन् भने श्रेष्ठ ०१७ सालमा शिक्षित र सम्पन्न परिवारमा जन्मिएका थिए । यी दुवै नेतामा फरक धारको पृष्ठभूमि मात्रै छैन, कतिपय विषयमा समानता पनि छन् । कम्युनिस्ट पार्टीको राजनीतिमा लाग्नुअघि दुवै नेताको राजनीतिक पृष्ठभूमि कांग्रेससँग जोडिएको थियो। दुवै नेता जुनकुनै विषयमा पनि आदर्शवादी सोच राख्छन् । प्रचारमा बढी रमाउन चाहन्छन् । आफैं पत्रकारको पृष्ठभूमिका भएकाले पनि भट्टराई श्रेष्ठ दुवै प्रचारमा आफूलाई केन्द्रविन्दुमा राखिरहन रुचाउँछन् । श्रेष्ठ जनएकता तथा भट्टराई जनादेश साप्ताहिकमा सम्पादक थिए । पहिलो भेट एउटै जिल्लामा जन्मिएर बाल्यकाल गोरखामै विताए पनि यी दुई नेताको पहिलो भेट भने ०३५ सालमा मात्रै भएको थियो । फरक धार र शैलीबाट पञ्चायतविरोधी राजनीतिक चेतनाका साथ आन्दोलनमा लाग्दै गर्दा भट्टराई र श्रेष्ठको काठमाडौं क्षेत्रपाटीमा ३९ वर्षअगाडि पहिलो पटक भेट भएको थियो । आफ्ना शिक्षकले आफूहरूको पहिलो पटक भेट गराइदिएको नेता श्रेष्ठ स्मरण गर्छन्। त्यसबेला उनीहरूले कम्युनिस्ट पार्टीको सदस्यता भने लिइसकेका थिएनन् । बाबुरामले ०३७ मा भारतमा अध्ययनकै क्रममा र नारायणकाजीले गोरखामै बाबुरामभन्दा एक वर्षपछाडि ०३८ सालमा कम्युनिस्ट पार्टीको सदस्यता लिएका थिए । यी दुई नेताले जतिबेला कम्युनिस्ट पार्टीको सदस्यता लिए, त्यतिबेला नेपालमा कम्युनिस्ट पार्टी एउटै सगोलमा थिएनन् । उनीहरू तत्कालीन अवस्थाको नेकपा (चौथो महाधिवेशन) मा आबद्धता जनाउँदै कम्युनिस्ट आन्दोलनमा जोडिन आइपुगेका थिए । तर, उनीहरू त्यसबेला एक वर्षभन्दा लामो समय एकै पार्टीमा रहन सकेनन् । ०३९ सालमा मोहनविक्रम र निर्मल लामा समूहका रूपमा आएको विभाजनमा बाबुराम मोहनविक्रम र नारायणकाजी निर्मल लामा समूहतिर लागे । एउटै कमिटीमा एक वर्षअघिपछि कम्युनिस्ट पार्टीको सदस्यता लिएका भट्टराई श्रेष्ठ ०४६ सालमा मात्रै एउटै कमिटीमा बसेर काम गरे । ०४६ सालको जनआन्दोलनका लागि साना वाम राजनीतिक शक्तिले संयुक्त रूपमा आन्दोलनका लागि निर्माण गरेको संयुक्त राष्ट्रिय जनआन्दोलन मा पहिलो पटक यी दुई नेताले सँगै बसेर काम गरे । उक्त मोर्चाको एउटा घटकबाट श्रेष्ठ पनि मोर्चामा सहभागी थिए भने डा भट्टराई मोर्चाको प्रवक्ता नै बनेका थिए । त्यसपछि ०४८ सालमा नेकपा मशाल, चौम, विद्रोही मसाल, सर्वहारा श्रमिक संगठनलगायत पार्टी मिलेर एकताकेन्द्र गठन भएपछि फेरि यी दुई नेताले एकै कमिटीमा बसेर काम गर्ने अवसर पाए । एकता केन्द्र निर्माणपछि करिब ३ वर्ष भट्टराई श्रेष्ठसँगै रहे । तर, २०५१ सालमा दीर्घकालीन जनयुद्धमा जानेनजाने विषयमा एकता केन्द्रमा देखिएको मतभिन्नतापछि भट्टराई पुष्पकमल दाहालसँगै सशस्त्र विद्रोहको लाइनमा लागे । श्रेष्ठ सशस्त्र युद्धको बाटो भन्दा जनआन्दोलनको लाइनमा । त्यसपछि भने यी दुई नेताका बीचमा खास अर्थपूर्ण सम्बन्ध रहेन । ०५२ देखि ०६३ सालसम्मै माओवादी युद्धमै रहेपछि भट्टराई श्रेष्ठको संवादमा एकप्रकारले ब्रेक नै लाग्न पुग्यो । युद्धकै क्रममा श्रेष्ठको दाहालसँग भेटघाट र संवाद हुने गरे पनि भट्टराईसँग भने हुन सकेको थिएन । त्यहीबीच पुष्पकमल दाहालसँगै रहेका भट्टराईसँग श्रेष्ठको ०६१ सालमा मात्र भेटघाट भएको थियो । माओवादी शान्तिप्रक्रियामा आएपछि श्रेष्ठले नेतृत्व गरेको नेकपा (एकताकेन्द्रमसाल)ले ०६५ पुसमा पार्टी एकता गरेपछि भने फेरि यी दुई नेता ७ वर्ष एकै कमिटीमा रहे । ०६६ सालमा माओवादी बहुपदमा गएपछि भट्टराई श्रेष्ठ मोहन वैद्यसँगै एमाओवादीको उपाध्यक्ष भएर काम गरे । तैपनि, यी दुई नेताबीच खासै सम्बन्धमा सहजता आउन सकेन । अध्यक्ष दाहाललाई आफूनिकट बनाउन भट्टराई श्रेष्ठबीच तीव्र प्रतिस्पर्धा नै हुन थालेको थियो । यही बुझेर दाहालले पनि कहिले भट्टराई त कहिले श्रेष्ठलाई आफ्नो पक्षमा राखेर दुई नेतालाई प्रतिस्पर्धी नेताको रूपमा प्रयोग गरिरहे ।बाबुराम प्रधानमन्त्री हुँदा एकै क्याबिनेटमा बसेर श्रेष्ठले काम पनि गरे । भट्टराई प्रधानमन्त्री र श्रेष्ठ परराष्ट्रमन्त्रीका रूपमा एउटै क्याबिनेटमा काम गरे । तर, भारत भ्रमणका क्रममा भट्टराईले गरेको बिप्पाको श्रेष्ठले मन्त्रिपरिषद् बैठकमै विरोध गरे । यसपछि दुई नेताबीचको सम्बन्धमा थप चिसोपना ल्याइदिएको थियो । धोबीघाट गठबन्धनमा एउटै मोर्चा ०६८ मा माओवादीभित्र अध्यक्ष पुष्पकमल दाहाललाई एक्ल्याउन शीर्ष प्रायः नेता एकै ठाउँमा उभिए । माओवादीभित्र धोबीघाट गठबन्धनको नाममा चर्चित यो मोर्चामा भने दाहाल एकातिर र मोहन वैद्य, डाभट्टराई, श्रेष्ठ, रामबहादुर थापालगायत नेता अर्कोतिर उभिन पुगे । जसलाई दाहाल पक्षका नेताले अध्यक्षविरुद्धको षड्यन्त्र र घेराबन्दीका रूपमा अथ्र्याउने गर्छन् । पार्टीभित्र दाहालको हैकमवादी सोच बढेको, शक्ति, स्रोत र साधनको दुरुपयोग गरेको आरोप लगाउँदै त्यसबेला भट्टराई श्रेष्ठलगायत नेता एकै ठाउँमा उभिएको नेता खिमलाल देवकोटा बताउँछन् । श्रेष्ठ सुरुमा धोबीघाट गठबन्धनको पक्षमा थिएनन् । पार्टीभित्र दाहालको व्यक्तिवादविरुद्ध भट्टराई श्रेष्ठलगायत नेता एक भएका थिए । तर, धोबीघाट गठबन्धनका पक्षधर नेताबीचको मिलाप क्षणिक मात्र रहन पुग्यो । उनीहरूको त्यो सम्बन्धलाई बुझाइ र विचारमा मिलेर भएको मिलापको सम्बन्धभन्दा पनि एउटा निश्चित स्वार्थका कारण मात्र भएको कारण टिकाउ हुन नसकेको विश्लेषण पनि माओवादी वृत्तभित्र हुने गर्छ । माओवादी पार्टी छाड्ने बेलामा भने यी दुई नेताबीच संवाद अन्य बेलामा भन्दा बाक्लिन थालेको थियो । भट्टराईले पार्टी छाड्ने दिन नारायणकाजीले बाबुरामका सहयोगी विश्वदीपलाई फोन गरेर सोधेका थिए, के बाबुरामले नयाँ स्टेप लिँदै हुनुहुन्छ ? त्यसबेला विश्वदीपले आफूलाई केही थाहा नभएको बताएपछि श्रेष्ठले कुनै निर्णय लिन खोजेको भए सल्लाहमा गरौं भनिदिन आग्रहसमेत गरेका थिए । सम्बन्धमा आउँदै गरेको सुधारका बीच भट्टराईले पार्टी छाड्ने १५ मिनेटअगाडि मात्रै श्रेष्ठलाई फोन गरेर पार्टी छाड्ने निर्णय लिएको जानकारी गराएका थिए । गुटका नेता भट्टराई श्रेष्ठ दुवैलाई पार्टीको भन्दा पनि गुटको नेता बनेको आरोप निरन्तर लागिरह्यो । श्रेष्ठले पार्टीभित्र आफ्नो विचार समूहको नाममा अस्तित्व देखाउन चाहे पनि अहिले भने क्रमशः उनको त्यस्तो गुट भत्कँदै गएको मान्नेहरू माओवादीभित्र छन् । तर, श्रेष्ठ पार्टीभित्र आफूलाई गुट चलाएको भन्ने तर्क गर्ने मतसग सहमत देखिन्नन् । पार्टीभित्र इस्यु का आधारमा मत राख्दा त्यस्तो आरोप आफूमाथि लगाउने गरिए पनि त्यसमा सत्यता नरहेको श्रेष्ठको मत छ । स्थायी गुटबन्दी र शिविर बन्दीविरुद्ध म छु । गुटबन्दी ठीक कुरा होइन, यो विषवृक्ष हो भन्ठान्छु, श्रेष्ठले भने । श्रेष्ठमाथि आत्मसुरक्षावादी, विसर्जनवादीको आरोप लाग्ने गर्छ । अप्ठ्यारो अवस्था आउँदा पछाडि फर्कने गरेको भन्दै उनीमाथि त्यस्तो आरोप लाग्दै आएको छ । साउनमा बसेको माओवादी केन्द्रको केन्द्रीय सचिवालयको विस्तारित बैठकमा पनि केही नेताले त्यस्तै प्रश्न उठाएपछि उनले भनेका थिए, मैले बन्दुक नबोकेको जवाफ कहिलेसम्म पार्टीभित्र दिइरहनुपर्ने हो ? उता, बाबुराममाथि भने संकीर्ण, आत्मकेन्द्रित अराजक र रुखो स्वभावका नेताको आरोप लाग्ने गरेको छ । माओवादीमै रहँदा ०७१ सालमा दाहालले भट्टराईप्रति संकेत गर्दै नेतृत्व हस्तान्तरण गर्ने योजना पार्टी बैठकमा सुनाउँदा श्रेष्ठले त्यसबेला पनि असन्तुष्टि जनाएका थिए । गोरखाको रहर नारायणकाजी श्रेष्ठले गोरखा गृहजिल्लै भए पनि निर्वाचन लड्न पाएका थिएनन् । पहिलो संविधानसभामा उनी मन्त्रिपरिषद्बाट मनोनीत २६ जनाको टिममा परेर संविधानसभामा पुगेका थिए । तर, दोस्रो संविधानसभामा उनी मकवानपुर४ बाट निर्वाचन उठे पनि जित्न सकेनन् । तर, बाबुरामले दुवै निर्वाचनमा गोरखाबाटै जित्दै आएका थिए । बाबुरामसँग एकै पार्टीमा रहँदासम्म श्रेष्ठले गोरखामा आफूले टिकट पाउने आशा कमै मात्र राखेका थिए । तर, बाबुरामले माओवादी केन्द्र छाडेसँगै गोरखाबाट निर्वाचन लड्न श्रेष्ठले विगत १ वर्षयता तयारी गर्दै आएका थिए । नयाँ शक्ति बनाए पनि कमजोर अवस्थामा रहेका कारण बाबुरामसँग जुध्न सक्ने आकलनसहित श्रेष्ठ चुनावी तयारीमा थिए । तर, निर्वाचन सम्मुखमा गठबन्धन निर्माणका क्रममा श्रेष्ठ, भट्टराई फेरि पहिले एकै गठबन्धनमा देखिन पुगे ।तर, गोरखा२ मा दुवै नेताले दाबी नछाडेपछि भट्टराई गठबन्धनबाटै अलग्गिए र कांग्रेससँगको नयाँ गठबन्धनमा लागे । त्यसयता यी दुई नेताबीच विगतदेखिकै इगो, घोचपेच बाक्लिएको छ । सोमबार गोरखाको एक कार्यक्रममा पनि दुवै नेताले एकअर्काविरुद्ध घोचपेचमै उत्रिएपछि सम्बन्धमा थप तिक्तता ल्याउने देखिएको छ ।"
