शीर्षक,विवरण
नारी हिंसामा निर्मम कारबाही,"सम्बन्धविच्छेद गर्न नमानेको निहुँमा धनुषाकी एक महिलालाई जिउँदै जलाएर मारियो। धनुषाको क्षिरेश्वर नगरपालिका ८ हार्सरकी २० वर्षीया हजरा खातुनको सोमबार कीर्तिपुरस्थित स्किन अस्पतालमा ज्यान गयो। पछिल्लो यो घटनाले नेपाली समाज महिला हिंसामा कति क्रुर निर्दयी छ भन्ने दर्शाउँछ। दाइजो र कथित बोक्सीको विवादका कारण महिलामाथि मट्टीतेल, पेट्रोल वा एसिड खन्याएर जलाउने क्रम बढ्दो छ। एक गैरसरकारी संस्थाको सर्वेक्षणअनुसार आठ वर्षको अवधिमा एक सय ७९ जना महिला र बालबालिकामाथि एसिड छ्यापेर र जलाएर हिंसा गरिएको छ। यीमध्ये ५५ प्रतिशतले गहिरो घाउका कारण ज्यान गुमाएका छन्। सन् २०१४ यता तीन वर्षको बीचमा मात्रै ४० महिला र बालबालिका जलाएर हिंसाको सिकार बनाइएको छ। घाइते पीडितको अवस्था झन् पीडादायी बनेको छ। एसिड छ्यापेर र जलाएर गरिएका हिंसा विगत वर्षभन्दा झन् बढ्दो छ। घरायसी होस् वा सामाजिक दबाबले वा त्रासका कारण जलेर भर्ना हुन आएका अधिकांश महिला खुलेर इतिहास बताउन नमान्ने तथ्य बाहिर आएको छ। उपचारबाट घर फर्केपछि पुनस्र्थापना हुन गाह्रो हुने मनोवैज्ञानिक त्रासका कारण महिलाले घटना भन्न नसकेका हुन सक्छन्। उपचारपछि पनि तिनलाई सामाजिक सुरक्षाको खाँचो छ। एक त जलनका घटनामा उपचार गर्न कठिन छ। अर्कोतर्फ उपचार पद्धति महँगो पनि छ। यस्ता प्रकृतिका घटनामा पारिवारिक असहयोगका कारण महिला कारबाहीको पहुँचसम्म पुग्न नसक्ने अर्को जटिल समस्या छ। हिंसाविरुद्ध सजिलै जाहेरी नलिइनु, समयमै छानबिन र अभियोजन नहुनु, अपराधका घटनामा अनुसन्धानमा प्रभावकारिताको अभाव र दोषी समात्न ढिलाइ गर्ने कार्यले दण्डहीनतालाई प्र श्रय पुगेको छ। यसले पीडितको मानव अधिकार संरक्षणमा चुनौती थपेको छ। प्रेम विवाह, यौन सम्पर्कको प्रस्ताव अस्वीकार गर्नु, दाइजो र वैवाहिक विवाद, जग्गाजमिन र सम्पत्ति विवाद, सन्तानको रूपमा छोरा जन्माउन नसक्नु र कथित बोक्सीको आरोप समाजमा हिंसाका कारण बन्ने गरेका छन्। यस्तो विकराल समस्या समाधानका लागि स्कुलस्तरमै यसखाले घटनाबारे चेतना जागरुक गरिनु आवश्यक छ। समस्या गम्भीर भएको सन्दर्भमा सुरक्षा निकाय, न्यायालय, गैरसरकारी संस्था, प्रेस र नागरिक समाज एकैसाथ पीडक, सामाजिक कुसंस्कार र विकृतिविरुद्ध खनिनुपर्ने अवस्था छ। एसिड हान्ने र जलाएको विषयमा भिन्नै कानुन नभएका कारण मुलुकी ऐनअनुरूप कुटपिटमा मुद्दा चल्ने गर्छ। गम्भीर घाइते भएमा मुलुकी ऐनअनुरूप ज्यान मार्ने उद्दोग अन्तर्गत मुद्दा दर्ता भए पनि विद्यमान कानुनी सजायको व्यवस्था कम छ। मृत्यु भएको अवस्थामा सर्वस्वसहित जन्मकैदको व्यवस्था भए पनि २० वर्ष जेल बसे पुग्ने व्यवस्थाले यस्ता क्रूर खालका अपराधमा अपराधीलाई सुविधा मिलेको छ। गम्भीर खालका हिंसाका अपराधी र पीडकलाई न्यायको कठघरामा उभ्याउन कडाभन्दा कडा कारबाहीका लागि कठोर सजायसहितको बलियो कानुन समयको माग हो। सजाय मात्र होइन, पीडितलाई उपचार, पुनस्र्थापना र जीवन निर्वाहको ग्यारेन्टी हुने गरी पीडकबाट मनासिव क्षतिपूर्तिसमेत भराइनुपर्छ। अहिलेसम्म अपराधीबाट राज्यले जरिबाना असुल गर्ने गरे पनि पीडितको राहतका लागि एक पैसा उपलब्ध गराउने गरेको पाइँदैन। कानुनी कारबाही र क्षतिपूर्तिको विषयलाई एकैसाथ कार्यान्वयनमा ल्याइनुपर्छ। पीडितले सबै गुमाए पनि पीडक र राज्यबाट केही राहत नपाउने विद्यमान व्यवस्थामा परिवर्तनको खाँचो छ। समस्या यति विकराल भइसकेको छ। कडा कानुन बनाएर मात्रै यी काबुमा ल्याउन सकिँदैन। यसका लागि राज्यले वर्षौंदेखिको अन्धविश्वास र कुसंस्कार हिंसा नियन्त्रण गर्न ठोस योजनै बनाएर गाउँगाउँसम्म व्यापक जनचेतना फैलाउन जरुरी छ। महिलाविरुद्ध हुने हिंसा रोक्न निर्मम ढंगले उत्रन ढिलो नगरौं।"
प्रधानमन्त्री केपी शर्मा ओलीले लिए पद तथा गोपनीयताको शपथ,"काठमाडौं : प्रधानमन्त्री केपी शर्मा ओलीले राष्ट्रपति विद्यादेवी भण्डारीबाट पद तथा गोपनीयताको शपथ लिएका छन् । बिहीबार साँझ राष्ट्रपति कार्यालय शीतल निवासमा आयोजित विशेष समारोहमा प्रधानमन्त्री ओलीले राष्ट्रपतिबाट शपथ लिएका हुन्। नेपालको संविधान २०७२ को धारा ८० अनुसार राष्ट्रपति भण्डारीले प्रधानमन्त्री ओलीलाई पद तथा गोपनीयताको शपथ गराएकी हुन् । बिहीबार बिहानमात्र राष्ट्रपतिले वाम गठबन्धनको तर्फबाट बहुमत प्राप्त भएको पत्र प्राप्त भएपछि संविधानको धारा ७६ को उपधारा (२) बमोजिम प्रधानमन्त्रीमा नियुक्त गरेकी थिइन् । समारोहमा उपराष्ट्रपति नन्दबहादुर पुन, निवर्तमान प्रधानमन्त्री शेरबहादुर देउवा, प्रधानन्यायाधीश गोपाल पराजुली, पूर्वप्रधानमन्त्री, विभिन्न दलका नेता, संवैधानिक निकायका प्रमुख, सुरक्षा निकायका प्रमुख, उच्चपदस्थ कर्मचारी, नेपालस्थित कूटनीतिक निकायका प्रमुख एवं प्रंतिनिधिलगायतको उपस्थिति थियो ।"
लालबाबु पण्डित र थममाया थापा बने मन्त्री,काठमाडौँः प्रधानमन्त्री केपी शर्मा ओलीले आफ्नो मन्त्रीमण्डलमा दुईजनालाई मन्त्री बनाएका छन् । ओलीले सामान्य प्रशासन मन्त्रालय सम्हालेर चर्चा कमाएका लालबाबु पण्डितलाई जनसंख्या तथा वातावरण मन्त्री बनाएका हुन् । त्यसैगरी एमाले नेतृ थममाया थापालाई ओलीले महिला बालबालिका मन्त्रीमा नियुक्त गरेका छन् । दुवै मन्त्रीलाई बिहीबार शीत्तल निवासमै राष्ट्रपति विद्यादेवी भण्डारीले सपथ खुवाएकी छन् ।
पदभार ग्रहणमा प्रधानमन्त्री ओलीको खुशी (फोटोफिचर),काठमाडौं : एमाले अध्यक्ष केपी शर्मा ओलीले नयाँ प्रधानमन्त्रीको रुपमा पदभार ग्रहण गरेका छन् । बिहीबार बिहान राष्ट्रपतिबाट प्रधानमन्त्रीमा नियुक्त भएका ओलीले साँझ शीतल निवासमा पद तथा गोपनियताको शपथ लिए लगत्तै प्रधानमन्त्री तथा मन्त्रिपरिषद्को कार्यालय सिंहदरबारमा पुगेर पदभार ग्रहण गरेका हुन् । ओलीले पदभार ग्रहण गर्दा अन्नपूर्णका लागि फोटो पत्रका उमा विष्टले खिचेका तस्बिर :
सत्तारोहणका लागि ओलीको दुई महिने व्यग्रता,"काठमाडौं: मंसिर १० र २१ गते प्रतिनिधि सभा र प्रदेश सभाको निर्वाचन सम्पन्न भयो । एकहप्ता भित्र मतगणनाको सबै परिणाम आयो । एमाले र माओवादी केन्द्र मिलेर बनेको वाम गठबन्धनको पक्षमा झण्डै दुई तिहाई सिट सहित बहुमत प्राप्त भयो । प्रत्यक्षतर्फ १६५ सिट मध्ये एमालेले ८० र माओवादीले ३६ सिटमा बिजय हासिल गरे । सत्तारुढ दल नेपाली कांग्रेस प्रत्यक्षतर्फ २३ सिटमा सीमित भयो । स्थानीय तह, प्रदेश र प्रतिनिधि सभा तीन वटै तहको निर्वाचन सम्पन्न गर्न सफल प्रधानमन्त्री शेरबहादुर देउवाले निर्वाचनमा पराजित भए पनि सत्ता मोह छोड्न सकेनन् । आफैँले गरेको निर्वाचनमा पराजित भएका देउवाले सुरुवातमा राष्ट्रिय सभासम्बन्धी अध्यादेश पारित नभएसम्म सरकार नछोड्ने अड्डी लिए । जब अध्यादेश पारित भयो त्यसपछि प्रतिनिधि सभाको समानुपातिकको नतिजाको विषयमा देउवा सरकारलाई निर्वाचन आयोगले साथ दियो । आयोगले राष्ट्रिय सभाको निर्वाचन नभएसम्म परिणाम प्रतिनिधि सभाको समानुपातिक नतिजा दिन नसक्ने उत्तर दिएपछि देउवाको सत्ता यात्रा काम चलाउन भएर पनि लम्बियो । अन्तिम समय आउँदासम्म पनि देउवाले राजीनामा दिएनन् । निर्वाचन आयोगले समानुपातिकको नतिजा समेत सार्वजनिक गरेपछि एमाले र माओवादीले बहुमतसहित सरकार निर्माणको लागि राष्ट्रपति समक्ष दाबी पेस गरे । वामगठबन्धनले राष्ट्रपति समक्ष सरकारको दाबी पेश गरेपछि बाध्य भएर देउवा बिहीबार मात्र राजीनामा दिए । देउवाको राजीनामा लगत्तै ओलीको नेतृत्वमा नयाँ सरकार बनेको छ । देउवाको बर्हिगमन सकसपूण ढंगबाट भएको छ । सत्तालाई जतिसक्दो लम्ब्याउनेका लागिरहे । दुईतिहाईको हाराहारीमा चुनाव जितेको वामगठबन्धनको नेतृत्व गरेका एमाले अध्यक्ष केपी शर्मा ओलीलाई प्रधानमन्त्री बन्न परिणाम आएको दुई महिना बढी कुर्नु पर्यो । ओलीका चुनौती एमाले अध्यक्ष ओली दोस्रो पटक प्रधानमन्त्री भएका छन् । वाम गठबन्धन एक घटक माओवादीले बार्गेनिङ गरेर पहिलो मन्त्रिपरिषदमा सहभागी भएको छैन । स्थायी सरकार तथा विकास र समृद्धिको नाराका चुनाव जितेर प्रधानमन्त्री बनेका ओलीसामू धेरै चुनौती छन् । ओलीप्रति जनताको ठुलो विश्वास छ । जनताको सपना र विश्वासलाई पुरा गर्न त्यति सजिलो छैन । संघीय व्यवस्था अगाडि बढाउने पर्ने ठूलो चुनौती ओली समक्ष छ । माओवादीसँग एकता र तालमेललाई अगाडि बढाउनले धेरै चुनातीको समाना गर्नु पर्नेछ ।"
राजीनामा घोषणा गर्दै देउवाले भने,"काठमाडौं : प्रधानमन्त्री शेरबहादुर देउवाले राजीनामा दिएका छन्। बिहीबार बालुवाटारबाट देशवासीका नाममा सम्बोधन गर्दै देउवाले राजीनामा घोषणा गरेका हुन्। प्रधानमन्त्रीका रुपमा यो उनको चौँथो कार्यकाल हो। देशवासीको नाममा सम्बोधन गर्दै देउवाले नयाँ सरकार दिगो शान्ति, सहमति र एकताका साथ अघि बढोस् भन्दै शुभकामना दिएका छन्। संविधानमा तोकिएका तीनवटै तहका निर्वाचन सम्पन्न भएको र प्रदेशहरूमा समेत नयाँ सरकार बन्ने तयारी अन्तिम चरणमा पुगेको भन्दै उनले आफ्नो कार्यकाल संविधान कार्यान्वयनमा सफल रहेको बताए। सफलतापूर्वक तीनवटै निर्वाचन पूरा भएको भन्दै उनले निर्वाचनमा सहयोग गर्ने सबैलाई धन्यवाद दिए। छिमेकी मुलुक भारत र चीनसँग सन्तुलित सम्बन्ध कायम भएको भन्दै उनले खुसी व्यक्त गरे। छिमेकी मुलुकसँग समानातामा आधारित सिद्धान्त अंगिकार गरेको उनको भनाई थियो। पारस्परिक सहयोगलाई नयाँ अध्यायमा लगेको भन्दै देउवाले सबैको सद्भाव र सहयोगमा देश अघि बढ्ने बताए। मुलुकको दिगो विकासको 'रोडम्याप' तयार गरिएको भन्दै देउवाले राजस्व संकलन लक्ष्य मुताबिक नै भएको बताए। उत्पादन र रोजगार वृद्धि हुनेगरी आर्थिक विकास भएको उनको दावी छ। सम्बोधनमा देउवाले असमानता र जोखिममा रहेका नागरिकको जीवनस्तर सुधार गर्न सरकारले ठोस पहल गर्नुपर्ने बताए। सामाजिक सुरक्षा भत्ता पाउने उमेर ७० बाट ६५ बनाउने निर्णयको उनले बचाउ गरेका छन्। राजनीतिक अवसरवाद अन्त्य हुनुपर्ने उनको भनाई छ। बल प्रयोग नगरी निर्वाचन गरिएकोमा उनले सन्तोष व्यक्त गरे। बल प्रयोग गरिएको भए संक्रमणकाल अझ लम्बिने र हिंसा भड्किन सक्ने खतरा रहेको उनले बताए। मन्त्रिपरिषद्को अन्तिम बैठक बसी देउवाले देशवासीका नाममा सम्बोधन गरेका थिए। सम्बोधन सकिएलगत्तै देउवा राजीनामाको पत्र बुझाउन राष्ट्रपति निवास पुगेका छन्।"
किन सरकारमा गएन माओवादी ?,"काठमडौँः नेकपा एमालेका अध्यक्ष केपी शर्मा ओलीको दोस्रो पटकको सत्तायात्रा माओवादी केन्द्र सत्ता नगएपछि पहिलो दिन नै खल्लो रह्यो । माओवादी केन्द्रले तत्काल सरकारमा नजाने निर्णय गरेपछि ओलीले आफूसहित तीन सदस्यीय मन्त्रीमण्डल बनाउँदै दोस्रो पटक सरकारको यात्रा थालेका छन् । दुई पार्टी एक हुन लागेको अवस्थामा माओवादी केन्द्रले एकता प्रक्रिया र सरकारमा जाने कुरालाई प्याकेजमै टुंग्याउने भन्दै तत्काल सरकारमा मन्त्री नपठाउने निर्णय गरेपछि ओलीले बिहीबार सानो आकारको मन्त्रीमण्डल बनाए । किन रोकियो माओवादी ? नेकपा एमाले र माओवादी केन्द्रको एकता प्रक्रिया बुधबारै अन्तिम चरणमा पुगेको थियो । दुई दलका नेताले पटक पटक छलफल गरेपछि एकताप्रक्रियालाई अन्तिम रुप दिँदै त्यसलाई लिपीवद्ध पनि गर्न थालेका थिए । पढ्नुस्: संयोजन समितिको बैठक सकियो : वैचारिक नीतिमा कुरा अड्कियो मंगलबार ललितपुरको मानभनवमा एमाले अध्यक्ष केपी शर्मा ओली र माओवादी अध्यक्ष पुष्पकमल दाहाल प्रचण्डले दुई दलको एकतालाई निचोडमा पुर्याएका थिए । त्यसपछि बुधबार पनि दुई नेताबीच वान टु वान वार्ता भएर त्यही साँझ दुई दलबीच एकताको घोषणा गर्ने तयारी समेत भएको थियो । यहीबीचमा चितवनमा रहेका नेकपा एमालेका वरिष्ठ नेता माधवकुमार नेपालसहित उपत्यकबाहिर रहेका दुवै पार्टीका नेतालाई काठमाडौँ बोलाइएको थियो । नेता नेपालले चितवनमा दुई नेता मिल्दैमा पार्टी एकता हुन नसक्ने कडा प्रतिक्रिया पनि दिएका थिए । काठमाडौँ बोलाइएपछि बुधबार ओलीप्रचण्डबीच वान टु वान वार्ता भएको मानभवनस्थित माओवादी केन्द्रनिकट निर्माण व्यवसायीको घरमा एमाले स्थायी समितिको बैठक पनि बस्यो । अध्यक्ष ओलीले एकताबारे ब्रिफिङ गरेपछि बैठकले आवश्यक सुझावसहित माओवादीसँगको एकतालाई अन्तिम रुप दिने जिम्मा अध्यक्ष ओलीलाई दियो । त्यही समय खुमलाटारस्थित प्रचण्ड निवासमा माओवादी हेडक्वार्टरको बैठक बसेर एमालेसँगको एकतालाई अनुमोदन गर्दै नेताहरु दुई दलको संयोजन समितिको बैठकमा भाग लिन मानभवन आइपुगे । एमालेमा गुटको बैठक माओवादीसँगको एकता वार्ता जारी रहेकै बेला नेकपा एमालेको माधव नेपाल र झलनाथ खनाल समूहको गुटको बैठक पनि काठमाडौँमा बसेको थियो । त्यो बैठकमा माओवादीसँगको एकताका क्रममा वैचारिक नीति र सिद्धान्तबारे नेताहरुबीच चर्चा भएको थियो । बैठकमा अध्यक्ष ओलीले एकपक्षीय रुपमा पेलेर अघि बढ्न खोजेको भन्दै संयोजन समिति बैठकमा वैचारिक नीति र एकताबारे अडानसहित कुरा उठाउनुपर्ने निचोडमा नेताहरु पुगेका थिए । के भयो संयोजन समितिमा ? माओवादीको हेडक्वार्टर बैठक र एमाले स्थायी समितिको बैठक सकिएपछि मानभवनमा एकता संयोजन समितिको बैठक बस्यो । त्यो बैठकमा मदन भण्डारीबाट प्रतिपादित जनताको बहुदलीय जनवादबारे कुरा उठ्यो । स्रोतका अनुसार एमालेका वरिष्ठ नेता माधवकुमार नेपालले कार्यकारी अध्यक्ष, सभामुख र आलोपालो प्रधानमन्त्री समेत आफूहरुले स्वीकारिसकेकाले नयाँ पार्टीको वैचारिक नीति जनताको बहुदलीय जनवाद राखेर जानुपर्ने धारणा राखेका थिए । त्यही बैठकमा एमाले अध्यक्ष केपी शर्मा ओलीले पनि नेता नेपालको भनाइलाई समर्थन गर्दै जबजलाई स्वीकारेर अघि बढ्न माओवादी नेताहरुसँग प्रस्ताव गरेका थिए । त्यसपछि अन्तिममा पुगेको एकता प्रक्रिया केही दिनका लागि सर्यो । त्यसपछि माओवादी अध्यक्ष प्रचण्डले दुई पार्टीबीच एकता हुने तर विलय नहुने बताउँदै वैचारिक नीतिलाई अहिले थाँती राखेर अगाडि बढ्न प्रस्ताव गरेका थिए । उनले वैचारिक नीतिलाई नयाँ पार्टीको महाधिवेशनबाट टुंग्याउँदा राम्रो हुने बैठकमा बताएका थिए । माओवादी नेताहरुले एमालेको यो कदमलाई विगतको सहमतिबाट पछि हट्ने कामको संज्ञा दिएको छ । माओवादीका एक नेताले नयाँ पार्टीको बैचारिक नीतिबारे एमाले नेताहरु पछि हटे पनि एकतालाई टुंग्याउनुपर्ने बताए । उनले एकता प्रक्रिया सकेर मात्रै आफूहरु सरकारमा जाने पनि कुरा दोहोर्याए । अनि टर्यो एकता ? जबजले दुई पार्टीबीच एकता त टर्यो नै ओलीले सरकारमा पनि तत्काललाई एक्लै यात्रा गर्नुपर्यो । बैठकपछि बाहिरिँदै एमाले उपाध्यक्ष वामदेव गौतमले एकताको ९५ प्रतिशत काम सकिएको प्रतिक्रिया दिए । उनले केही प्राविधिक काम बाँकी रहेको प्रतिक्रिया दिएर हिँडे । तर, नेकपा माओवादी केन्द्रका नेता नारायणकाजी श्रेष्ठले वैचारिक नीतिमै कुरो नमिलेका कारण एकता अड्किएको बताए । हामीबीच वैचारिक नीतिमा कुरा मिलाउन बाँकी रह्यो, उनले भनेका थिए, अरु सबै कुरा मिलिसकेको छ, यसलाई हामी केही दिनमै मिलाउँछौँ ।"
केपी शर्मा ओली प्रधानमन्त्रीमा नियुक्त,"काठमाडौं : नेकपा एमाले अध्यक्ष केपी शर्मा ओली प्रधानमन्त्री नियुक्त भएका छन्।राष्ट्रपति विद्यादेवी भण्डारीले संविधानको धारा ७६ को उपधारा २ बमोजिम ओलीलाई प्रधानमन्त्री नियुक्त गरेकी हुन्। प्रधानमन्त्रीका रुपमा शेरबहादुर देउवाले देशवासीको नाममा सम्बोधन गर्दै राजीनामा दिएपछि राष्ट्रपति कार्यालयले संविधान अनुसार ओलीलाई प्रधानमन्त्री नियुक्त गरेको हो। देउवाले सम्बोधनलगतै राजीनामा पत्र बोकेर शितलनिवास पुगेका थिए। यसअघि ओली आफूलाई प्रधानमन्त्री नियुक्त गर्न एमाले र माओवादीले राष्ट्रपतिसमक्ष समर्थनको पत्र बुझाएका थिए। ओलीसहित नेकपा माओवादी केन्द्रका अध्यक्ष पुष्पकमल दाहाल, नारायणकाजी श्रेष्ठ, माधव नेपाल, ईश्वर पोखरेल, सुवास नेम्बाङ, अग्नी खरेल पत्रसहित शितलनिवास पुगेका थिए। नयाँ प्रधानमन्त्री नियुक्तीसँगै ओली दोस्रो कार्यालयका लागि प्रधानमन्त्री बनेका छन्। नवनियुक्त प्रधानमन्त्री ओलीले दिउँसो ४ बजे शीतल निवासमा सपथ लिने छन्। २७५ सदस्यीय प्रतिनिधिसभामा एमालेका १२१ र माओवादीका ५३ गरी १६४ सासद छन्। प्रतिनिधिसभाबाट ओलीले एक महिनाभित्र बहुमत प्राप्त गर्नुपर्ने हुन्छ। निर्वाचन आयोगले बुधबार मात्र प्रतिनिधिसभा निर्वाचनको अन्तिम परीणाम बुझाएसँगै सरकार गठन प्रक्रिया अघि बढेको हो।"
अधिनायकवादी पात्रबाट आज मुलुकले उन्मुक्ति पायो : नवराज सिलवाल,"काठमाडौं : पूर्व डीआईजी एवम् एमाले सांसाद् नवराज सिलवालले आजबाट एउटा अधिनायकवादी पात्रको ज्यादतिबाट मुलुकले उन्मुक्ति पाएको बताएका छन् । निर्वतमान प्रधानमन्त्री एवम् कांग्रेस सभापति शेरबहादुर देउवाले नेपाल प्रहरीको महानिरीक्षक (आईजीपी) नियुक्तिमा आफूलाई अन्याय गरेको भन्दै कानुनी लडाईं लडेका सिलवालले देउवाले प्रधानमन्त्री पदबाट राजीनामा दिए लगत्तै यस्तो ट्विट गरेका हुन् । आईजीपी नियुक्ति प्रकरणमा आफूलाई बाइपसा गरेपछि एमालेमा प्रवेश गरेर ललितपुर क्षेत्र नम्बर १ बाट प्रतिनिधिसभा सदस्यमा निर्वाचित भएका सिलवालले प्रधानमन्त्रीको राजीनामा आए लगत्तै यस्तो ट्विट गरेका हुन् । उनले प्रधानमन्त्रीको नाम उल्लेख नगरेपनि उनको ट्विट प्रधानमन्त्रीतर्फ लक्षित गरेको प्रष्ट हुन्छ । सिलवाल अझै आईजीपी प्रकरणमा कीर्ते कागज गरेको आरोपमा प्रहरीको अनुसन्धानमै छन् । प्रहरीले पक्राउ गरेर अनुसन्धान गर्ने भनेपनि अहिलेसम्म पक्राउ गर्न सकेको छैन । सिलवालले बिहीबार प्रधानमन्त्रीको राजीनामा आएपछिको ट्विटमा लेखेका छन्, कानुनको धज्जी उड़ाएर आफ्नो स्वार्थपूर्ति गर्न जे पनि गर्न तैयार एउटा अधिनायकवादी पात्रको ज्यादतीबाट मुलुकले आज उन्मुक्ति पाएको छ। कानूनको धज्जि उड़ाएर आफ्नो स्वार्थपूर्ति गर्न जे पनि गर्न तैयार एउटा अधिनायकवादि पात्रको ज्यादतिवाट मुलुकले आज उन्मुक्ति पाएको छ।    ()  ,"
१९ महिनापछि फेरि ओली प्रधानमन्त्री,"नेकपा (एमाले)का अध्यक्ष केपी शर्मा ओली प्रधानमन्त्रीबाट राजीनामा दिएको १९ महिनापछि फेरि प्रधानमन्त्री नियुक्त भएका छन्। २०७३ साल साउन ९ गते व्यवस्थापिका संसदमा सम्बोधन गर्दै प्रधानमन्त्रीको पदबाट राजीनामा दिएका ओली १८ महिना २४ दिनमै फेरि प्रधानमन्त्री बनेका हुन्। बिहीबार राष्ट्रपति विद्यादेवी भण्डारीले ओलीलाई संविधानको धारा ७६ को उपधारा २ बमोजिम नयाँ प्रधानमन्त्रीको रुपमा नियुक्त गरेकी छन्। ओलीको जन्म २००८ फागुन ११ गते इवा २, तेह्रथुममा पिता मोहनप्रसाद ओली र माता स्वर्गीय मधु ओलीको कोखबाट भएको हो। तेह्रथुम इवाको प्रणामी उच्च माध्यमिक विद्यालय (तत्कालीन प्रणामी प्रावि) बाट शिक्षा सुरु गरेका ओलीले औपचारिक रुपमा एसएसलसीसम्मको मात्र अध्यायन गरेका छन्। तेह्रथुमबाट ओली परिवार २०२० सालमा बसाईं सरेर झापा झरेको थियो। डेढ वर्षकै उमेरमा आमा गुमाएका ओलीको बाल्यकाल कष्टपूर्ण बित्यो। २०२३ सालदेखि राजनीतिमा प्रवेश गरेका ओलीले २०२६ सालमा कम्युनिष्ट पार्टीको सदस्यता लिएर भूमिगत भएका थिए। कम्युनिस्ट पार्टीको सदस्यता लिएकै वर्ष ओली पञ्चायत विरोधी आन्दोलनमा सहभागी भएको नाममा पक्राउ परे। उनले निरन्तर १४ वर्ष जेल जीवन बिताए। नेता ओली २०२८ सालमा झापा आन्दोलन कमिटीको प्रमुख भए। २०४८, २०५१ र २०५६ सालको आम निर्वाचनमा झापा ६ बाट निर्वाचित ओली २०६४ सालको संविधानसभा चुनावमा झापा ७ बाट पराजित भए। सोही क्षेत्रबाट ओलीले २०७० सालको दोस्रो संविधानसभा चुनावमा विजयी हासिल गरे। त्यसपछि भने ओली नेपालको राष्ट्रिय राजनीतिमा चर्चामा रहे। लामो राजनीतिक यात्राका क्रममा ओलीले गृहमन्त्री, परराष्ट्रमन्त्री, उपप्रधानमन्त्री हुँदै दुई पटक प्रधानमन्त्री बनेका छन्। २००८ फागुन ११ इवा २, तेह्रथुममा जन्म, मातास्व मधु ओली; पिता मोहनप्रसाद ओली । २०२० झापामा बसाई सराइ २०२३ माक्र्सवादी अध्ययन दलमा संगठित २०२५ पूर्णकालिन राजनीतिक कार्यकर्ताको रुपमा गतिविधिमा सलग्न २०२६ माघ नेपाल कम्युनिष्ट पार्टीको सदस्यता प्राप्त । २०२७ जेठ ९ पूर्णकालिन नेताको रुपमा आन्दोलन परिचालनको लागि भूमिगत जीवन शुरु । २०२७ फगुन १६ झापामा पहिलो पटक गिरफ्तार । २०३० सम्म १० पटक गिरफ्तार र रिहा । २०२८ झापा आन्दोलन संगठन कमिटीको प्रमुखमा मनोनित । २०३० असोज २३ राज्य विप्लव तथा विध्वंसात्मक कार्यमा संलग्न रहेको जस्ता विभिन्न झुठ्ठा आरोपमा गिरफ्तार, ४ बर्ष गोलघर सहित १४ बर्ष जेल सजायँ । २०३५ पुस ११ जेल मै रहँदा गठित नेपाल कम्युनिस्ट पार्टी (मार्क्सवादीलेनिनिवादी)को संस्थापक नेताको हैसियत प्राप्त । २०४४ असार ११ जेलबाट रिहा, पुस २ गते बसेको नेकपा (माले)को केन्द्रीय कमिटी बैठकबाट केन्द्रीय सदस्यमा मनोनयन । २०४६ तत्कालिन नेकपा (माले)को लुम्बिनी अञ्चलको ईञ्चार्जको जिम्मेवारी बहन । २०४७ जेठ १ पार्टीको युवा संस्था प्रजातान्त्रिक राष्ट्रिय युवा संघ, नेपलको संस्थापक अध्यक्ष । २०४७ पुस २२ नेकपा (माले) र नेकपा (मार्क्सवादी)बीच एकीकरण, नवस्थापित नेकपा (एमाले)को संस्थापक केन्द्रीय सदस्य । २०४८ बहुदलीय व्यवस्था स्थापना पछिको पहिलो आम निर्वाचनमा झापा६ बाट संसदको तल्लो सदन, प्रतिनिधि सभाको सदस्यमा निर्वाचित २०५० केन्द्रीय प्रचार विभागको प्रमुखको जिम्मेवारी सहित पोेलिटव्युरो सदस्य निर्वाचित २०५१ मध्यावधि निर्वाचनमा झापा२ बाट प्रतिनिधि सभामा पुननिर्वाचित । मंसीर १४ गते कम्युनिष्ट पार्टीको नेतृत्वमा गठित पहिलो तथा लोकप्रीय सरकारको गृहमन्त्री नियुक्त। २०५१ पार्टी संसदीय विभागको प्रमुख २०५४ माघ पार्टीको छैटौं राष्ट्रिय महाधिवेशनमा प्रस्तुत कार्यनितिक प्रस्ताव अत्यधिक मतद्वारा पारित, स्थायी समिति सदस्यमा निर्वाचित, विदेश विभाग प्रमुखको जिम्मेवारी प्रदान । २०५६ झापा६ बाट प्रतिनिधिसभामा पुन निर्वाचित २०५६२०५९ संसदमा प्रमुख प्रतिपक्षी दलको उपनेता २०५९ माघ पार्टीको सातौं राष्ट्रिय महाधिवेशनमा पार्टीको आन्तरिक लोकतान्त्रिकरण र बहुपदीय प्रणाली शुरु गर्ने प्रस्ताव प्रस्तुत, प्रस्ताव अर्को महाधिवेशनसम्मको लागि स्थगित स्थायी समिति सदस्य तथा विदेश विभाग प्रमुखमा पुननिर्वाचित । २०६३ गिरिजाप्रसाद कोइरालको नेतृत्वमा पुनस्र्थास्पित संसदद्वारा उपप्रधान मन्त्री तथा विदेश मन्त्री नियुक्त । २०६४ पहिलो संविधानसभाको निर्वाचनमा पराजित २०६५६६ केन्द्रीय पार्टी स्कूल विभाग प्रमुख २०६५ पागुन आठौं राष्ट्रिय महाधिवेशनमा आन्तरिक लोकतान्त्रिकरण र बहुपदीय प्रणालीको स्थगित प्रस्ताव स्वीकृत । अध्यक्ष पदको प्रत्यासी, तत्कालिन अध्यक्ष झलनाथ खनालद्वारा पराजित, विदेश विभागको प्रमुखको जिम्मेवारी सहित स्थायी समितिमा निर्वाचित । २०७० मंसीर झापा७ बाट संविधानसभा सदस्यमा निर्वाचित २०७० माघ २१ तत्कालिन पार्टी अध्यक्षलाई पराजित गर्दै संविभनसभा तथा व्यवस्थापिका संसदको दलका नेतामा निर्वाचित । २०७१ साउन १ नवौं राष्ट्रिय मधिवेशनबाट तत्कालिन बरिष्ट नेता माधवकुमार नेपाललाई पराजित गर्दै अध्यक्ष पदमा निर्वाचित । २०७२ असोज २४ व्यवस्थापिक संसदबाट प्रधानमन्त्री पदमा निर्वाचित, असोज २५ गते सपथ ग्रहण । २०७३ साउन ९ व्यवस्थापिकासंसदमा संबोधन, प्रधानमन्त्री पदबाट राजिनामा । २०७३ साउन २० औपचारिक रुपमा नयाँ प्रधानमन्त्री पुष्पकमल दहालाई सत्ता हस्तान्तरण ।"
दुई दिनको हतारोमा केपी ओली प्रधानमन्त्री,"काठमाडौं : बुधबार र बिहीबार प्रतिनिधिसभा र प्रदेशसभाको निर्वाचनबाट पहिलो दल बनेको नेकपा एमाले धेरै हतारोमा देखियो। बुधबारसम्म माओवादी केन्द्रसँग पार्टी एकताका लागि भएका शृङ्खलाबद्ध छलफल गरेको एमालेलाई बिहीबार पार्टी अध्यक्ष केपी शर्मा ओलीलाई प्रधानमन्त्री बनाउने हतारो अझ बढ्यो। बुधबार माओवादी एक नेताको घरमा बसेको स्थायी समिति बैठकबाट ओलीलाई प्रधानमन्त्रीको उम्मेदवार बनाउने निर्णय गरेको एमालेले बुधबार बिहानै माओवादीको समर्थनमा ओलीलाई प्रधानमन्त्री नियुक्त गर्न राष्ट्रपति समक्ष वाम बहुमतसहितको पत्र पेश गर्यो। राष्ट्रपति निवासबाट ओलीलाई प्रधानमन्त्रीमा नियुक्त गरिएको पत्र सार्वजनिक भएलगत्तै एमाले संसदीय दलको बैठक बसेर ओलीलाई संसदीय दलको नेता चयन गर्यो। सामान्यतया पार्टी संसदीय दलको बैठकले संसदीय दलको नेता चयन गरेपछि मात्र प्रधानमन्त्री चयनको बाटो खुल्ने प्रक्रियालाई यहाँ एमालेको हतारोले मिचिदियो। प्रधानमन्त्री नियुक्तिको पत्रमै गल्ती शेरबहादुर देउवाले पदबाट राजीनामा दिएको पत्र राष्ट्रपति निवासमा नपुग्दै राष्ट्रपति विद्यादेवी भण्डारीले ओलीलाई प्रधानमन्त्रीमा नियुक्त गरेको पत्र सार्वजनिक भयो। ओलीलाई प्रधानमन्त्री नियुक्त गरेको राष्ट्रपति कार्यालयको पत्रमा २०७३ साल फागुन ३ गते लेखियो ! त्यो पत्रमा लेखिएको मितिसम्म नपढी राष्ट्रपति कार्यालयका प्रवक्ता कुलप्रसाद चुडालले हस्ताक्षर गरिदिए ! पत्रमा २०७३ साल लेख्नु राष्ट्रपति कार्यालयको हतारोको परिणाम हो। सामान्यतया देशको प्रधानमन्त्री नियुक्त भएको पत्रमा एक वर्ष नै मिति गलत लेख्नु कहाँसम्मको भुल हो ? यसको जवाफ राष्ट्रपति कार्यालयले दिनुपर्छ कि पर्दैन ? शपथ समारोहका सञ्चालकको हतारो बिहीबार साँझ शीतल निवासमा निर्वाचन दुई महिनापछि केपी ओली नयाँ प्रधानमन्त्रीको रुपमा शपथ खान शितल निवास पुगेका थिए। शितल निवासले हतारै हतारमा शपथ ग्रहण समारोहको व्यवस्थापन गरेको थियो। मन्त्रीले शपथ लिँदै गर्दा उनीहरुका लागि माइकको व्यवस्थापन थिएन्। राष्ट्रपति कार्यालयका कर्मचारी र सुरक्षाकर्मी दुई माइक यता र उता सार्न व्यस्त थिए। सर्वप्रथम राष्ट्रपति भण्डारीले प्रधानमन्त्री ओलीलाई पद तथा गोपनीयताको शपथ लगाइन्। त्यसलगत्तै दुई मन्त्रीहरु लालबाबु पण्डित र थममाया थापा पद तथा गोपनीयताको शपथ लिए। त्यसलगत्तै सञ्चालकले कुटनीतिक नियोगका पदाधिकारी र अन्य उच्च ओहोदाका व्यक्तिलाई नव नियुक्त प्रधानमन्त्रीलाई बधाई दिन अनुरोध नगरी चियापानका लागि अनुरोध गरे। सञ्चालकले यस्तो अनुरोध गरेपनि प्रधानमन्त्री ओली भने मञ्चमै बसिरहे। ओली मञ्चमै रहेपछि बधाई दिन अनुरोध गर्नुहोस् भन्ने आवाज सुनियो। त्यसपछि सञ्चालकले भने, नवनियुक्त प्रधानमन्त्रीलाई बधाई दिन कुटनीतिक नियोगका प्रतिनिधिलाई हार्दिक अनुरोध गर्दछु। अनि सबैले ओलीलाई बधाई दिए। एमालेमा देखिएको हतारो शीतल निवासमा आयोजित शपथ समारोहमा समेत दोहोरियो। विशेष समारोहका औपचारिक गतिविधिलाई मर्यादित नबनाएर राष्ट्रपति कार्यालयले आफ्नो कमजोरी पनि छरपस्ट देखायो। केपी शर्मा ओली प्रधानमन्त्रीमा नियुक्त प्रधानमन्त्री केपी शर्मा ओलीले लिए पद तथा गोपनीयताको शपथ १९ महिनापछि फेरि ओली प्रधानमन्त्री सत्तारोहणका लागि ओलीको दुई महिने व्यग्रता केपी अाेलीकाे शपथ समारोह (फोटोफिचर)"
चीनबाट आयो प्रधानमन्त्री ओलीलाई बधाई,काठमाडौँ: चिनियाँ राज्य परिषद्का प्रधानमन्त्री ली खछ्याङले श्री केपी शर्मा ओलीले नेपालको प्रधानमन्त्रीको कार्यभार सम्हाल्नेकोमा बधाई दिएका छन् । प्रधानमन्त्री ओलीलाई चिनियाँ प्रधानमन्त्री लीले आज बधाई सन्देश पठाउँदै प्रधानमन्त्री ओलीको कार्यकालमा चीननेपाल सम्बन्धलाई अझ सुदृढ बनाउनुका साथै पारस्परिक लाभका द्विपक्षीय सहयोगका क्षेत्रमा मिलेर काम गर्ने बताएका छन् । सन्देशमा चिनियाँ प्रधानमन्त्रीले वान बेल्ट वान रोड'अन्तर्गत विविध क्षेत्रमा पारस्परिक लाभका क्षेत्रमा सहयोग गरिने पनि बताएका छन् । बंगलादेशबाट पनि बधाई र भ्रमणको निम्तो काठमाडौँ: ओली नेपालको प्रधानमन्त्री भएकामा बंगलादेशका प्रधानमन्त्री शेख हसिनाले बधाई ज्ञापन गर्दै सफल कार्यकालको शुभकामना दिएकी छन् । प्रधानमन्त्री ओलीलाई बंगलादेशका प्रधानमन्त्रीले आज बधाई सन्देश पठाउँदै नेपाल र नेपाली जनताको कल्याणका निम्ति नेता ओलीले निर्वाह गर्नुभएको भूमिकाको नेपाली नागरिकले उच्च मूल्यांकन गरेको बताएकी छन् । बंगलादेशको स्वतन्त्रता आन्दोलनमा नेपालको राजनीतिक नेतृत्वबाट प्राप्त सहयोग र समर्थनको स्मरण गर्दै प्रधानमन्त्री हसिनाले दक्षिण एशियाको शान्ति र समृद्धिका लागि प्रधानमन्त्री ओलीसँग सहकार्य गर्न आफू उत्सुक रहेको बताइन् । उनले प्रधानमन्त्री ओलीलाई यथाशक्य चाँडो उपयुक्त समयमा बंगलादेश भ्रमण गर्न पनि आमन्त्रण गरेकी छन् ।
केपी ओली सरकारको पहिलो मन्त्रिपरिषद् बैठक सुरु,काठमाडौं : प्रधानमन्त्री केपी शर्मा ओली नेतृत्वको सरकारको पहिलो मन्त्रिपरिषद् बैठक सुरु भएको छ । प्रधानमन्त्री तथा मन्त्रिपरिषद्को कार्यालय सिंहदबारमा बिहीबार साँझ मन्त्रिपरिषद्को बैठक सुरु भएको हो । प्रधानमन्त्रीसहित तीन सदस्यीय मन्त्रिपरिषद्को बैठक साँझ ८ : २० मा सुरु भएको हो । बैठकले केही महत्वपूर्ण निर्णय गर्ने मन्त्रिपरिषद् निकट स्रोतले जानकारी दिएको छ ।
इश्वर पोखरेल र प्रदीप ज्ञवाली मन्त्री बन्दै,काठमाडौँः नेकपा एमालेका अध्यक्ष केपी शर्मा ओली नेतृत्वको सरकारमा सुरुमा दुईजना मन्त्री बन्ने भएका छन् । नेकपा माओवादी केन्द्र तत्काल सरकारमा नजाने भएपछि ओलीले एमालेका दुई नेतालाई सुरुमा मन्त्री बनाउन लागेका हुन् । स्रोतका अनुसार आजै प्रधानमन्त्रीमा नियुक्त ओलीले एमालेका महासचिव इश्वर पोखरेल र सचिव प्रदीप ज्ञवालीलाई मन्त्री बनाउन लागेका हुन् । माओवादी केन्द्रले भने एमालेसँगको पार्टी एकता तथा सरकारमा जाने प्रक्रियालाई प्याकेजमा टुंग्याएपछि सरकारमा जाने बताएको छ ।
प्रदेश २ को विकासका लागि पाँच सलाई प्राथमिकता दिने मुख्यमन्त्रीको घोषणा,"जनकपुर : प्रदेश २ का मुख्यमन्त्री लालबाबु राउतले प्रदेश २ को विकासका लागि पाँच स लाई प्राथमिकतामा राख्ने घोषणा गरेका छन्। मुख्यमन्त्रीको शपथ लिएपछि पहिलो सम्बोधन गर्दै राउतले भने, प्रदेश २ को विकासमा पाँच सलाई प्राथमिता दिएर अघि बढ्छु। मुख्यमन्त्री राउतले पाँच स मा सुशासन, शिक्षा, स्वास्थ्य, सडक, सिचाईंमा समेटिने प्रष्ट पारे। सँगै मुख्यमन्त्री राउतले संघीयतालाई सफल पार्ने विषयमा दृढताका साथ काम गर्ने प्रतिबद्धतासमेत व्यक्त गरेका छन्। तराईं क्षेत्रमा देखिएको राजनीतिक, आर्थिक, सामाजिक समस्या समाधानका लागि विशेष कार्यक्रम ल्याउने र कुनै पनि विभेद मुक्त प्रदेश बनाउने घोषणा मुख्यमन्त्री राउतले गरेका छन्। प्रदेश २ लाई पर्यटकीय क्षेत्र बनाउनका लागि जनकपुरको जानकी मन्दिर, सिरहा र सप्तारीका धार्मिक स्थललाई विकास गर्ने गर्ने उद्घोषसमेत राउतले गरेका छन्। सँगै किसानले प्रत्यके वर्ष भोग्दै आएको मतसँग सम्बन्धीत समस्या समाधान गर्ने र बेरोजागार युवालाई रोजगारीका लागि प्रदेशभित्रै उद्योग कलकारखाना स्थापना गरेर विकासका पूर्वाधार निर्माण गर्ने उल्लेख गरे।"
प्रचण्डले भने: आलोपालो प्रधानमन्त्री बन्न ओलीसँग लिखित सहमति,"सिन्धुली : नेकपा माओवादी केन्द्रका अध्यक्ष पुष्पकमल दाहाल प्रचण्डले एमाले माओवादी एकीकरणपछि पार्टीको नेतृत्व र अब बन्ने सरकारको नेतृत्व आलोपालो हुने बताएका छन् । बिहीबार सिन्धुलीको मरिण गाउँपालिका७ मा कृषि तथा वन विज्ञान विश्वविद्यालय कृषि संकाय मरिण प्राकृतिक श्रोत व्यवस्थापन कलेजको भवन शीलान्यास तथा कक्षा उद्घाटन सभालाई सम्बोधन गर्दै प्रचण्डले एमालेसँग पार्टी एकीकरण र सरकार गठन गर्दा नेतृत्वमा पालैपालो गर्ने सहमति भएको बताए । प्रचण्डले भने, मेरो आफ्नै प्रस्तावमा एमालेका अध्यक्ष केपी शर्मा ओली प्रधानमन्त्रीमा नियुक्त हुँदै हुनुहन्छ । केही दिनभित्रै दुवै पार्टीको एकीकरण पनि हुनेछ । त्यसपछि सरकार र पार्टीको नेतृत्व हामी दुवैले पालैपालो गर्ने छौं । पार्टी एकीकरण र सरकार गठन सँगै गर्नुपर्ने धारणा राख्दै आएका प्रचण्डले एमाले अध्यक्ष ओली पार्टी एकीकरण अगावै प्रधानमन्त्रीमा नियुक्त हुँदा एकीकरण पछिको पार्टीको नेतृत्व कसले गर्ने भन्नेबारेमा प्रस्ट पारेनन् । तर, पार्टी एकीकरण भने एकदुई दिन भित्रै हुने बताए । पूर्व सहमति अनुसार बिहीबारै सरकार र पार्टीको नेतृत्व दुवै अध्यक्ष बीच आलोपालो गर्ने लिखित सहमति भएको भन्दै प्रचण्डले ओली नेतृत्वको सरकारमा माओवादी केन्द्रबाट भने बिहीबार कुनैपनि मन्त्री सहभागी नहुने उल्लेख गरे । आज मेरै प्रस्तावमा एमाले अध्यक्ष ओली प्रधानमन्त्री बन्नुहुन्छ । हाम्रो पार्टीबाट सरकारमा सहभागी हुने मन्त्री र नेतृत्वका बारेमा टुङ्गो लागेको छैन । आजै सरकारमा जाने निर्णय गरेका छैनौं, उनले भने । अध्यक्ष प्रचण्डले कृषि क्षेत्रको विकास विना आर्थीक क्रान्ती सम्भव नभएको बताउँदै वाम गठबन्धनको सरकारले देशका सातै प्रदेशमा कृषि अनुसन्धान विश्वविद्यालय स्थापना गरी सञ्चालनमा ल्याउने प्रतिवद्धता जनाए । कृषि क्षेत्रमा अध्ययन गर्ने विद्यार्थीहरु दक्ष भए नेपालमै आवश्यकता अनुसारको कृषि उत्पादनलाई व्यवसायिकरण गर्दै आत्मनिर्भर बन्न सहयोग पुग्ने उनको भनाइ छ । यसका लागि आजै ओलीसंग कृषि क्षेत्रको विकासका लागि मुख्य योजना बनाएर अघि बढ्न आग्रह गर्ने उनले उल्लेख गरे । कार्यक्रममा कृषि तथा वन विज्ञान विश्वविद्यालयका उपकुलपति इश्वरीप्रसाद ढकालले नेपालमा वार्षीक ३६ अर्वको खाद्यान्न, १५ अर्वको तरकारी र १० अर्वको फलफुल आयात गर्नु पर्ने बाध्यता रहेको भन्दै कृषि क्षेत्रमा दक्ष जनशक्ति उत्पादन गर्न सके वार्षीक ६० अर्व रुपैयाँबढी स्वदेशमै लगाउन सकिने धारणा राखे । शिक्षाविद् डाक्टर सुरेशराज शर्माले व्यवसायिक र प्राविधिक शिक्षाले मात्रै नेपालमा कृषि क्षेत्रको माध्यमबाट आर्थीक क्रान्ति ल्याउन सकिने बताउँदै सरकारले विश्वविद्यालय खोल्ने मात्र नभएर त्यसमा दक्ष जनशक्ति, आर्थिक व्यवस्थापन र भौतिक पूर्वाधार निर्माणमा जोड दिनुपर्ने बताए । नेपालकै दोस्रो कृषि तथा वन विज्ञान विश्वविद्यालय सिन्धुलीमा पहिलो पटक ५० विद्यार्थीले अध्ययन सुरु गरेका छन् ।"
प्रदेश ६ को मुख्यमन्त्रीमा महेन्द्रबहादुर शाही नियुक्त,ललित बुढा सुर्खेत : प्रदेश ६ को मुख्यमन्त्रीमा माओवादी नेता महेन्द्रबहादुर शाही नियुक्त भएका छन् । प्रदेश प्रमुख दुर्गाकेशर खनालले वाम गठबन्धनको तर्फबाट बहुमतसहितको दाबी पत्र पेश भएपछि शाहीलाई मुख्यमन्त्रीमा नियुक्त गरेका हुन्।
तस्बिरमा नेपालका प्रधानमन्त्री केपी अाेलीकाे शपथ समारोह (फोटोफिचर),"तस्बिर : विकास कार्कीदीपेन श्रेष्ठ काठमाडौं : प्रधानमन्त्री केपी शर्मा ओलीले राष्ट्रपति विद्यादेवी भण्डारीबाट पद तथा गोपनीयताको शपथ लिएका छन् । बिहीबार साँझ राष्ट्रपति कार्यालय शीतल निवासमा आयोजित विशेष समारोहमा प्रधानमन्त्री ओलीले राष्ट्रपतिबाट शपथ लिएका हुन्। नेपालको संविधान २०७२ को धारा ८० अनुसार राष्ट्रपति भण्डारीले प्रधानमन्त्री ओलीलाई पद तथा गोपनीयताको शपथ गराएकी हुन् । बिहीबार बिहानमात्र राष्ट्रपतिले वाम गठबन्धनको तर्फबाट ओलीलाई प्रधानमन्त्री बनाउन बहुमत प्राप्त भएको पत्र पाएपछि संविधानको धारा ७६ को उपधारा (२) बमोजिम प्रधानमन्त्रीमा नियुक्त गरेकी थिइन् । समारोहमा उपराष्ट्रपति नन्दबहादुर पुन, निवर्तमान प्रधानमन्त्री शेरबहादुर देउवा, प्रधानन्यायाधीश गोपाल पराजुली, पूर्वप्रधानमन्त्री, विभिन्न दलका थियो ।"
जाँदाजाँदै देउवाले ओलीमाथि गरे यस्तो कटाक्ष,"काठमाडौं : प्रधानमन्त्री शेरबहादुर देउवाले देशवासीका नाममा सम्बोधन गरी पदबाट राजीनामा दिएका छन्। प्रधानमन्त्रीका रुपमा चौँथो कार्यकाल सम्पन्न गरी बिदा हुँदै गर्दा देउवाले संविधान कार्यान्वयनको नेतृत्व गरौँला भन्ने आफूलाई नलागेको प्रतिक्रिया दिएका छन्। प्रधानमन्त्रीको सरकारी निवासबाट देशवासीका नाममा सम्बोधन गर्दै देउवाले संविधानअनुसार तीन तहका निर्वाचन सम्पन्न भएकोमा खुसी व्यक्त गरेका छन्। 'स्थानीय, प्रादेशिक र संघीय तीनै तहमा निर्वाचित निकायको गठनबाट समृद्ध नेपाल निर्माणका लागि मजवुत लोकतान्त्रिक आधारशिला निर्माण भएको' देउवाको दावी छ। सम्बोधनका क्रममा देउवाले आफूले गरेका राम्रा कामको फेहरिस्त प्रस्तुत गरेका छन्। ४९ वर्षको उमेरमा पहिलोपटक २७ भदौ २०५२ मा प्रधानमन्त्री निर्वाचित देउवा पछिल्लोपटक २३ जेठ ०७४ मा माओवादी अध्यक्ष पुष्पकमल दाहाल प्रचण्डसँग आलोपालो सम्झौताबाट प्रधानमन्त्री चुनिएका थिए। दोस्रोपटक ११ साउन ०५८ मा प्रधानमन्त्री बनेका देउवा २१ जेठ ०६१ मा तेस्रो पटक प्रधानमन्त्री भएका थिए। 'बीपी कोइरालाको प्रेरणाबाट २०२२ सालमा नेपालको प्रजातान्त्रिक आन्दोलनमा होमिँदा त्यसबेलाको युवक शेरबहादुर देउवालाई संविधानसभाबाट संविधान निर्माण गरी समृद्ध नेपाल निर्माण गर्ने बीपीको सपना पूरा गर्ने अभियानको संविधान कार्यान्वयन चरणको नेतृत्व म आफैले गरौंला भन्ने लागेको थिएन', आफ्नो युवावस्था स्मरण गर्दै देउवाले भनेका छन्, 'नेपालको अत्यन्त विकट डडेल्धुरा जिल्लामा जन्मेको, ५० वर्ष भन्दा लामो राजनीतिक यात्रामा करिब ९ वर्ष जेल जीवन बिताएको व्यक्तिका लागि यो कार्य सम्पन्न गर्न सक्नु सन्तोषको विषय भएको छ।' 'नेपाली कांग्रेसको सभापतिको हैसियतमा समावेशी राजनीति र संघीय लोकतान्त्रिक गणतन्त्रलाई थप सुदृढ बनाउँदै समृद्ध नेपाल निर्माणका लागि बाँकी जीवन समर्पित रहने' देउवाको प्रतिबद्धता छ। देउवाले २००७ सालको क्रान्तिपछि संविधानसभाबाट संविधान बनाउने कार्यमा अवरोध भएको सन्दर्भ उठाउँदै देउवाले सबैजसो राजनीतिक उथलपुथलमा कांग्रेसको महत्वपूर्ण भूमिका रहेको जिकिर गरेका छन्। संविधान निर्माण प्रक्रियाबाट अलग समुदायलाई सहमतिमा ल्याइ संविधान सर्वस्वीकार्य बनाउन सबै दललाई निर्वाचनमा सहभागी गराउन आफू नेतृत्वको सरकार सफल भएको भन्दै उनले सन्तोष व्यक्त गरेका छन्। 'राजनीतिक सहमतिका साथ सबै दलहरुलाई निर्वाचनमा सहभागि गराउनु पर्ने थियो। यस्तो अवस्थामा मेरो नेतृत्वमा नयाँ सरकार गठन भयो', देउवाले सम्बोधनमा भनेका छन्, 'सबै दलहरूको सहभागितामा प्रदेश नम्वर २ को स्थानीय तहको निर्वाचन तथा प्रतिनिधि र प्रदेशसभाको निर्वाचन सम्पन्न गराउन सफल भयौँ।' नाम नलिई ओलीमाथि आरोप देउवाले जाँदाजाँदै नाम नलिइकन एमाले अध्यक्ष केपी शर्मा ओलीमाथि कटाक्ष गर्न भ्याए। वाम गठबन्धनका तर्फबाट नयाँ प्रधानमन्त्रीका रुपमा मुलुकको बागडोर सम्हाल्न लागेका ओलीलाई देउवाले 'राष्ट्रिय एकताबारे संकुचित र हलुका टिप्पणी गर्ने' भनेका छन्। संविधान घोषणाबाट असन्तुष्ट मधेसकेन्द्रित दलहरूले संविधान संशोधन गर्न माग गर्दा एमालेकै अडानका कारण त्यो सफल भएको थिएन। ओलीले संविधान संशोधन औचित्यहीन रहेको बताउने गरेका थिए। देउवाले बिहीबारको सम्बोधनमा 'कुनै भेगका जनताले अधिकारको कुरा गर्दा तिनलाई राष्ट्रविरोधी देख्ने' भनी ओलीको कटाक्ष गरेका छन्। वाम गठबन्धनमाथि पनि देउवाले रोष प्रकट गरेका छन्। प्रतिनिधिसभा निर्वाचनमा विकास र समृद्धिलाई चुनावी नारा बनाएर वाम गठबन्धनले बहुमत ल्याएको छ। 'समृद्धिको गहनतालाई अविश्वसनीय नारामा कैद गर्ने राजनीतिक अवसरवादको जमाना अब सकिनुपर्ने' टिप्पणी देउवाको छ। 'लोकतन्त्रलाई आस्था नभई साधनको रुपमा मात्र बुझ्ने, राष्ट्रिय एकताबारे संकुचित र हलुका टिप्पणी गर्ने, कुनै भेगका जनताले अधिकारको कुरा गर्दा तिनलाई राष्ट्रविरोधी देख्ने, समृद्धिको गहनतालाई अविश्वसनीय नारामा कैद गर्ने राजनीतिक अवसरवादको जमाना अब सकिनु पर्दछ', प्रधानमन्त्रीको सम्बोधनमा उल्लेख छ। सम्बन्धित समाचारः राजीनामा घोषणा गर्दै देउवाले भने 'मेरो कार्यकाल सफल' देशवासीका नाममा प्रधानमन्त्री देउवाको सम्बोधन (पूर्ण पाठ) केपी शर्मा ओली प्रधानमन्त्रीमा नियुक्त"
"प्रदेश २ का मुख्यमन्त्रीले भोजपुरीमा शपथ लिए, अन्य मन्त्रीको हिन्दी र मैथिली",जनकपुर : प्रदेश २ का मुख्यमन्त्री लालबाबु राउतले बिहीबार पद तथा गोपनियताको शपथ लिएका छन्। जनकपुरमा आयोजित शपथ समारोहमा प्रदेश प्रमुख रत्नेश्वरलाल कायस्थले नेपालीमा शपथको भाषा बढे पनि मुख्यमन्त्री राउतले भोजपुरी भाषामा शपथ लिएका छन् । त्यसैगरी अन्य मन्त्रीहरु जितेन्द्र सोनल र विजय यादवले समेत फरकफरक भाषामा शपथ लिएका छन् । सोनलले हिन्दीमा शपथ लिए भने यादवले मैथिलीमा शपथ लिए । बिहीबार प्रदेश २ मा मुख्यमन्त्रीसहित तीनजनाको मन्त्रिमण्डल बनेको छ ।
रवीन्द्र मिश्र भन्छन्: ओली र प्रचण्डको सत्कर्मबाट देशले फड्को मार्छ,"काठमाडौँ: नेकपा एमालेका अध्यक्ष केपी शर्मा ओलीको दोस्रो सत्तारोहणबारे विवेकशीलसाझा पार्टीका नेता रवीन्द्र मिश्रले रोचक प्रतिक्रिया दिएका छन् । बिहीबार ओलीले प्रधानमन्त्री पदको सपथ लिएसँगै मिश्रले रोचक प्रतिक्रिया दिएका हुन् । उनले ओली र माओवादी केन्द्रका अध्यक्ष पुष्पकमल दाहाल प्रचण्डले जीवनमा धेरै पीडा भोगेको बताउँदै उनीहरुको ध्यान सत्कर्ममा केन्द्रित भयो भने मुलुकले ५ वर्षमा ठुलो फड्को मार्न सक्ने बताएका हुन् । 'कहिलेकाहीँ मान्छेमा पीडाले अध्यात्म जगाउँछ। प्रम ओली र समर्थक प्रचण्डले जीवनमा धेरै पीडा बेहोरेका छन्', मिश्रले माइक्रो ब्लगिङ सामाजिक सञ्जाल ट्विटरमा भनेका छन्, 'जीवनको यो कालखण्डमा विगतका पीडाले उनीहरूमा अध्यात्म जाग्यो र उनीहरूको ध्यान सतकर्ममा केन्द्रित भयो भने देशले ५ वर्षमा ठूलो फड्को मार्न सक्छ। धेरै धेरै शुभकामना !' कहिलेकाहिँ मान्छेमा पीडाले अध्यात्म जगाउँछ। प्रम ओली र समर्थक प्रचण्डले जीवनमा धेरै पीडा बेहोरेका छन्। जीवनको यो कालखण्डमा विगतका पीडाले उनीहरूमा अध्यात्म जाग्यो र उनीहरूको ध्यान सतकर्ममा केन्द्रित भयो भने देशले ५ वर्षमा ठूलो फड्को मार्न सक्छ। धेरैधेरै शुभकामना! (फोटो: सेतोपाटी)    ()  ,"
विवादले मुख्यमन्त्री चयन कठिन,"सुर्खेत : प्रदेश ६ को मुख्यमन्त्री चयनमा वाम गठबन्धनलाई निकै सकस भएको छ। गठबन्धनभित्रका एमाले र माओवादी केन्द्रका आआफ्नै अडानका कारण मुख्यमन्त्री चयनमा सकस भएको हो, जसका कारण मुख्यमन्त्रीका लागि प्रदेश प्रमुखको कार्यालयमा दाबी पेससमेत हुन सकेको छैन। दुई पार्टीबीच केन्द्रमा भएको भागबन्डाअनुसार प्रदेश ६ को मुख्यमन्त्री माओवादीले पाएको छ। सोही सहमतिअनुसार यसअघि नै एमालेबाट सभामुख निर्वाचित भइसकेका छन्। सभामुख चयन भएलगत्तै माओवादीले मुख्यमन्त्री चयनको कसरत सुरु गरेको थियो। तर गठबन्धनकै दल एमाले तयार नभएपछि माओवादीले मुख्यमन्त्री नियुक्तिका लागि प्रदेश प्रमुखसमक्ष दाबी पेस गर्न सकेको छैन। एमालेले प्रदेश सरकारको नेतृत्व आलोपालो हुनुपर्ने, मन्त्रालयको भागबन्डा र अन्य विषयमा प्याकेजमै सहमति हुनुपर्ने प्रस्ताव गरेको छ। यही विषयमा दुई दलबीच कुरा नमिलेपछि मुख्यमन्त्री चयनको प्रक्रियामा पनि विलम्ब भएको हो। बारम्बार भएका छलफल र वार्ताबाट पनि कुनै निकास नआएपछि मुख्यमन्त्री चयन अन्योलमा छ। निर्वाचनको अन्तिम परिणाम सार्वजनिक भएको ३० दिनभित्रमा मुख्यमन्त्री चयन प्रक्रिया सुरु हुनुपर्ने संवैधानिक व्यवस्था छ। यही व्यवस्थाअनुसार बिहीबार ३० दिन पुग्दै छ। यही बाध्यताका कारण माओवादीले संसदीय दलका नेता महेन्द्रबहादुर शाहीलाई मुख्यमन्त्री चयन गर्न बुधबार नै बहुमत सांसदको हस्ताक्षरसहित प्रदेश प्रमुखसमक्ष दाबी पेस गर्ने तयारी गरेको थियो। तर एमाले सांसदले हस्ताक्षर नगरेपछि उक्त दाबी पेस हुन सकेन। मुख्यमन्त्री चयन सकस भएपछि निकास निकाल्न माओवादी नेता शक्तिबहादुर बस्नेत बिहीबार सुर्खेत आउँदै छन्। माओवादीले पार्टी केन्द्रमा भएको सहमतिअनुसार अगाडि बढ्नुपर्ने भन्दै प्रदेश सरकारको नेतृत्वमा आलोपालो प्रस्ताव अस्वीकार गरेको छ। यसबारे थप निर्णय केन्द्रले नै गर्नुपर्ने माओवादी अडान छ। एमालेले भने प्रदेशसभामा आधा हिस्सा आफ्नो रहेको र एक्लै सरकार गठन गर्न सक्ने अवस्था रहेको भन्दै पूरै अवधि माओवादीलाई नेतृत्व दिन नसकिने जानकारी दिएको छ। जनमतअनुसार आलोपालो सरकारको नेतृत्व हुनुपर्ने भन्दै एमालेले प्याकेजमा सहमति नभएसम्म मुख्यमन्त्रीका लागि माओवादीले तयार पारेको दाबीपत्रमा हस्ताक्षर नगर्ने अडान लिएको छ। दुवै दलका आआफ्नै अडानका कारण बुधबार भएको सहमतिका प्रयास पनि असफल भएका छन्। एमालेसँग सहमति हुने आशामा माओवादीले प्रदेश प्रमुखलाई बुझाउने दाबीपत्र तयार पारिसकेको छ। त्यसमा माओवादीका १३ सांसदले बुधबार नै हस्ताक्षर गरिसकेका छन्। एमालेका सांसदलाई हस्ताक्षर गराउने प्रयास भने सफल हुन नसकेको माओवादीले जानकारी दिएको छ। सहमतिका लागि एमाले संसदीय दलका नेता यामलाल कँडेल र माओवादी संसदीय दलका नेता महेन्द्रबहादुर शाहीबीच बुधबार पनि छलफल भएको थियो। तर दुवै नेताले अडान नछाडेपछि सहमति जुट्न नसकेको हो। हामी हस्ताक्षर गर्न तयार छौं, माओवादीलाई मुख्यमन्त्री स्वीकार गरेकै छौं। तर पहिला सरकारको नेतृत्व गर्ने समयावधि र मन्त्रालय बाँडफाँटको टुंगो लाग्नुपर्छ, उनले भने, यस विषयमा प्याकेजमा सहमति भएपछि सरकार गठनको बाटो पनि खुल्छ। यस विषयमा सरकारको नेतृत्व गर्ने दलले नै बढी पहल थाल्नुपर्ने र स्पष्ट खाका ल्याउनुपर्ने उनको भनाइ छ। एमालेको प्रदेश कमिटी र प्रदेशसभा संसदीय दलको बैठकले यसअघि नै मुख्यमन्त्री छाड्न नसकिने निर्णय गरिसकेका छन्। मुख्यमन्त्री माओवादीको भागमा परे पनि एमालेका नेता र प्रदेश सांसदले आफैंले सरकारको नेतृत्व गर्नुपर्ने बताउँदै आएका छन्। प्रदेशसभामा एमालेका २० जना सांसद छन्। यो प्रदेशमा एमालेबाहेक सरकार गठनका लागि बहुमत पुग्दैन। मुख्यमन्त्री चयनमा सकस भएपछि निकास निकाल्न भन्दै माओवादी नेता शक्तिबहादुर बस्नेत बिहीबार सुर्खेत आउँदै छन्। एमालेले पनि अब यस विषयमा केन्द्रले नै थप निर्णय गर्नुपर्ने जानकारी दिएको छ। पार्टी केन्द्रको निर्देशनअनुसार नै आफूहरू अगाडी बढ्ने एमाले नेताको भनाइ छ। यता माओवादी केन्द्रका सांसद धर्मराज रेग्मीले भने बिहीबार नै मुख्यमन्त्री चयनका लागि प्रदेश प्रमुखसमक्ष दाबी पेस हुने बताए। छलफल सकारात्मक बनेका छन्, हामीले हस्ताक्षर गरिसकेका छौं। अब एमालेबाट पनि हस्ताक्षर हुन्छ, उनले भने, बिहीबार दाबी पेस गर्नेछौं।"
देशवासीका नाममा प्रधानमन्त्री देउवाको सम्बोधन (पूर्ण पाठ),"काठमाडौं : प्रधानमन्त्री शेरबहादुर देउवाले बिहीबार देशवासीका नाममा सम्बोधन गर्दै राजीनामा घोषणा गरेका छन्। राष्ट्रका नाममा सम्बोधन गरी देउवाले प्रधानमन्त्रीका रुपमा चौँथो कार्यकालबाट बिदा लिएका हुन्। प्रधानमन्त्रीको सम्बोधनको पूर्ण पाठ आदरणीय दिदीबहिनी तथा दाजुभाईहरु, संघीय लोकतान्त्रिक गणतन्त्र नेपालको संविधानको सफल कार्यान्वयनका लागि आवश्यक तीनै तहको चुनाव सफलतापूर्वक सम्पन्न गरेका छौँ। यसबाट मुलुकलाई समृद्धिको मार्गमा निर्णायक रुपमा अघि बढाउन बलियो आधारशिला निर्माण भएको छ। यसका लागि सम्पूर्ण नेपाली दिदीवहिनी दाजुभाईहरुलाई म हार्दिक बधाई एवं धन्यवाद ज्ञापन गर्दछु। साथै,यस अवसरमा म नेपालको लोकतान्त्रिक आन्दोलनका प्रातंस्मरणीय शहीदहरु र अग्रज नायकहरुलाई ससम्मान स्मरण गर्न चाहन्छु। मेरो चुनौतिपूर्ण कार्यकाल सफलतापूर्वक सम्पन्न गर्न सहयोग गर्नु हुने मन्त्रिपरिषदका सदस्य, उच्च ओहदाका नीतिनिर्माता, राष्ट्रसेवक कर्मचारी, संवैधानिक अंगका पदाधिकारीहरु, सुरक्षा निकाय, सरकारमा सहभागि राष्ट्रिय प्रजातन्त्र पार्टी, राष्ट्रिय प्रजातन्त्र पार्टी प्रजातान्त्रिक, सरकारलाई समर्थन गर्ने संघीय समाजवादी फोरम नेपाल र राष्ट्रिय जनता पार्टी नेपाल लगायत सबै राजनीतिक दलका नेता एवं कार्यकर्ता, संचारकर्र्मी, नेपाल र नेपालीका शुभेच्छुक सबैलाई हार्दिक धन्यवाद दिन चाहान्छु। जनताले चुनेका जनप्रतिनिधिको संविधान सभाबाट संविधान निर्माण गर्ने उद्देश्यका साथ जननायक बीपी कोइरालाले २००७ सालको क्रान्तिको नेतृत्व गर्नुभयो। क्रान्तिको सफलतापछि संविधान सभाको निर्वाचन गर्ने कार्यमा अवरोध सृजना गरियो। तथापि आदरणीय नेता सुवर्ण शमशेरको नेतृत्वको सरकारले २०१५ सालमा पहिलो आम निर्वाचन सम्पन्न गर्यो। जनताको अत्यधिक मतसहितबीपी कोइराला नेपालको पहिलो निर्वाचित प्रधानमन्त्री हुनुभयो। दुर्भाग्यबस, त्यसको केही समयपछिनै २०१७ सालमा आधुनिक नेपालको यात्रा रोक्न प्रजातन्त्र समाप्त गर्दै निर्दलीय पञ्चायती शासन थोपरियो। २०४६ सालमा सर्वमान्य नेता गणेशमान सिंहको नेतृत्वमा संयुक्त जनआन्दोलनबाट प्रजातन्त्र पुनस्र्थापना भयो। त्यसको एक वर्षभित्र प्रजातान्त्रिक संविधान र संसदको निर्वाचन सन्त नेता कृष्णप्रसाद भट्टराईको नेतृत्वमा सम्पन्न भयो। माओवादी सशस्त्र विद्रोहको बहानामा निर्वाचित प्रधानमन्त्रीलाई वर्खास्त गरेर फेरि प्रजातन्त्र खोसियो। नेपाली राजनीतिका शिखरपुरुष गिरिजाप्रसाद कोइरालाको नेतृत्वमा भएको युगान्तकारी जनआन्दोलनबाट हिंसाको अन्त्य भयो, शान्ति प्रक्रियाको थालनी भयो र संघीय लोकतान्त्रिक गणतन्त्र संस्थागत गर्ने उद्देश्यका साथ २०६४ सालमा संविधान सभाको निर्वाचन सम्पन्न भयो। संविधान निर्माण गर्न नसकि पहिलो संविधानसभा विघटित भएपछि हामी सबैको सुझबुझबाट २०७० सालमा दोस्रो संविधानसभाको निर्वाचन सम्पन्न भयो। आदरणीय नेता सुशील कोइरालाको नेतृत्वमा दोस्रो संविधान सभाले २०७२ सालमा नेपालको संविधान निर्माण गयो। संविधान निर्माण पश्चात् पनि केही कुरामा असहमत भएर लोकतान्त्रिक संविधान निर्माण प्रक्रियाबाट अलग भएका राजनीतिक दललाई नेपालको संघीय लोकतान्त्रिक गणतन्त्रको मुलधारमा समाहित गर्नुपर्ने काम बाँकी थियो। संविधान निर्माण लगत्तै बनेको सरकारले त्यो काम गर्न सक्ने अवस्था थिएन। त्यसैले हामीले संविधानलाई सर्वस्वीकार्य बनाउने ठोस प्रतिबद्धतासहित नयाँ बाटो खोजी गरेर स्थानीय तहको निर्वाचन सुरु गर्यौ। पहिलो दुई चरणका निर्वाचन सम्पन्न भए। प्रदेश नम्वर २ मा स्थानीय तहको निर्वाचन गर्ने काम बाँकी थियो। राजनीतिक सहमतिका साथ सबै दलहरुलाई निर्वाचनमा सहभागि गराउनु पर्ने थियो। यस्तो अवस्थामा मेरो नेतृत्वमा नयाँ सरकार गठन भयो। सबै दलहरुको सहभागितामा प्रदेश नम्वर २ को स्थानीय तहको निर्वाचन तथा प्रतिनिधि र प्रदेशसभाको निर्वाचन सम्पन्न गराउन सफल भयौ। स्थानीय, प्रादेशिक र संघीय तीनै तहमा निर्वाचित निकायको गठनबाट हामी सबैको चाहना बमोजिम समृद्ध नेपाल निर्माण अभियानकालागि मजवुत लोकतान्त्रिक आधारशिला निर्माण भएको छ। वीपी कोइरालाको प्रेरणाबाट २०२२ सालमा नेपालको प्रजातान्त्रिक आन्दोलनमा होमिंदा त्यसबेलाको युवक शेरबहादुर देउवालाई संविधानसभाबाट संविधान निर्माण गरी समृद्ध नेपाल निर्माण गर्ने बीपीको सपना पूरा गर्ने अभियानको संविधान कार्यान्वयन चरणको नेतृत्व म आफैले गरौंला भन्ने लागेको थिएन। नेपालको अत्यन्त बिकट डडेल्धुरा जिल्लामा जन्मेको, पचास वर्ष भन्दा लामो राजनीतिक यात्रामा करिब ९ वर्ष जेल जीवन बिताएको व्यक्तिका लागि यो कार्य सम्पन्न गर्न सक्नु सन्तोषको बिषय भएको छ। नेपालको सबैभन्दा पुरानो र जनताको प्रिय पार्टी नेपाली कांग्रेसको सभापतिको हैसियतमा समावेशी राजनीति र संघीय लोकतान्त्रिक गणतन्त्रलाई थप सुदृढ बनाउँदै संमृद्ध नेपाल निर्माणका लागि अब मेरो बाँकी जीवन समर्पित रहनेछ। आदरणीय दिदीबहिनी तथा दाजुभाईहरु, मैले मुलुकको सर्वोच्च कार्यकारी पद सम्हाल्न आउँदा गरेका संबिधान कार्यान्वयन गर्ने र शान्तिपूर्ण रुपमा आम सहभागितामा निर्वाचन गराउने मेरा प्रतिवद्धताहरु पुरा गरेको छु।संघीयता कार्यन्वयनका लागि नयाँ ऐनहरु, प्रशासनिक पुनर्संरचना अनुरुप जनशक्तिको व्यवस्था र अन्य प्राविधिक तयारीलाई तिव्रता दिएको छु। मेरो सरकार निर्माण भएदेखिनै निर्वाचनका कार्यमा लागिराख्नु पर्ने र यस सम्वन्धी आचारसंहिता पालना गरिरहनु पर्ने भएकाले पनि विकास निर्माण कार्यलाई चाहेजति तिव्र गतिमा अघि बढाउन सकिने थिएन। तैपनि ठुला पूर्वाधारहरुको निर्माणमा सरकारले उल्लेख्य प्रगति गरेको छ। बुढीगण्डकी जलाशययुक्त जलविद्युत आयोजना स्वदेशी लगानीमै बनाउने र काठमाडौंतराईमधेस द्रुत मार्गको निर्माण कार्य नेपाली सेनाले तदारुकताका साथ अघि बढाउदै छ। काठमाण्डौं उपत्यकामा हिमालको पानी ल्याउने किशुनजीको सपना मेलम्ची आयोजना अन्तिम चरणमा पुगेको छ। यो सरकारले विशेष महत्वका साथ अनुगमन गरेको अरुण तेश्रो र माथिल्लो तामाकोशी जलविद्युत् आयोजना, भेरी बबई डाइभर्सन, हुलाकी मार्ग र पोखरा क्षेत्रीय विमानस्थललगायतका राष्ट्रिय गौरवका आयोजनामा प्रगति राम्रो छ। केही दिन अघि मात्र मैले दार्चुलामा तीस मेगावाटको चमेलिया विद्युत आयोजना र जुम्लामा तीन सय शैय्याको आधुनिक अस्पतालको उद्घाटन गरें। अमेरिकी सहयोगको मिलेनियम च्यालेन्ज आयोजना अन्तर्गत इतिहासमै सबभन्दा ठुलो अनुदान सम्झौतामा यो सरकारले हस्ताक्षर गरेको छ। तदनुरुप पचास अरब रुपैयाको लागतमा ३०० किलोमिटर जति उच्च भोल्टेजको प्रसारण लाइन बन्ने र सडक सुधार गर्ने कार्य हुनेछ। गरिवी निवारणका लागि गरिवी निवारण कोषलाई प्रभावकारी बनाइएको छ। समृद्ध नेपालको हाम्रो यात्रामा यो महत्वपूर्ण आधार हुने विश्वास मैले लिएको छु। राष्ट्रिय स्वार्थ र जनताको सर्वोत्तम हितलाई केन्द्रविन्दुमा राखी परराष्ट्र नीति संचालन भएको छ। छिमेकी मुलुक भारत र चीन र अन्य मित्रराष्ट्रहरुसँग पञ्चशीलको सिद्धान्तमा आधारित रही सम्वन्ध सुदृढ गर्ने र सहयोगको क्षेत्र विस्तार गर्ने हाम्रो प्रतिवद्धता हो। हाम्रा दुई विशाल छिमेकीहरु भारत र चीनसँगको ऐतिहासिक र मैत्रिपूर्ण सम्बन्धलाई मेरो कार्यकालमा थप विश्वसनीय र सम्मानमा आधारित बनाइएको छ। गत भाद्रमा मैले गरेको मित्रराष्ट्र भारतको राजकीय भ्रमणले हाम्रो सम्बन्धमा आपसी समझदारी र विश्वासलाई अझ प्रगाढ बनाएको छ। छिमेकी मित्रराष्ट्र भारत र चीनबाट भएका उच्चस्तरीय भ्रमणहरुबाट आपसीसहयोगका क्षेत्र थप विस्तार भएका छन्। पारस्परिक सहयोगका आयामहरुलाई नयाँ दिशामा लगिएको छ। हाम्रो विकासमा साझेदार अमेरिका, वेलायत, जापान, युरोपियन मुलुकहरु लगायत अन्तराष्ट्रिय समुदायका सबै मित्र राष्ट्रहरुसँग आपसी सम्वन्धलाई सदृढ बनाउन हामी प्रयत्नरत रहयौ। म उहाँहरु सबैको सद्भाव, सहयोग र समर्थनका लागि हार्दिक धन्यवाद व्यक्त गर्न चाहन्छु। मेरो कार्यकालमा संयुक्त राष्ट्र संघमा नेपालको प्रभावर भूमिका विस्तारित भएको छ। मानव अधिकार परिषद्को सदस्यमा अधिकतम मतसहित नेपाल निर्वाचित भयो। अति कम विकसित मुलुकहरुको दर्जाबाट स्तरोन्नती हुने राष्ट्रसंघीय प्रकृयामा गम्भीर तयारीका साथ नेपाल सहभागी भएको छ। सन २०३० भित्र दिगो विकासका लक्ष प्राप्तिका लागि रणनीतिक रोडम्याप तयार गरिएको छ। आदरणीय दिदीबहिनी तथा दाजुभाईहरु, लामो संक्रमण, भूकम्प र नाकावन्दीले थिलथिलो भएको अर्थतन्त्र तंग्रिन थालेको छ। आर्थिक बृद्धिदरले स्थीर गति लिएको छ। मुद्रास्फिति वाञ्छित सीमा भित्र छ। राजस्व संकलन लक्ष्य मुताविक नै छ। स्वदेशी तथा विदेशी लगानीमा उत्साहजनक रुपमा बृद्धि भएको छ। पर्यटकहरुको आगमन बार्षिक दश लाख छुने क्रममा छ। विप्रेषणमा निर्भरता र बढ्दो व्यापार असन्तुलनलाई कम गर्न उत्पादन र रोजगारी बृद्धि गरी आर्थिक सुधारहरुको प्याकेजमा गृहकार्यको थालनी भएको छ। मेरो नेतृत्वमा सरकार गठन भएपछि जनताको सरोकारका विषयलाई केन्द्रमा राखेर निर्णयहरु भएका छन्। विशेषगरी स्वास्थ्य शिक्षा क्षेत्रमा देखिएका विकृतिहरु नियन्त्रण गर्न चिकित्सा शिक्षा आयोगको अध्यादेश जारी गरिएको छ। जनताको स्वास्थ्यसँग सरोकार राख्ने चिकित्सा शिक्षा व्यापारको विषय होइन। यसका केही आधारभूत पक्षहरु छन्, जसमाथि सम्झौता गर्न सकिन्न। मलाई विश्वास छ, आगामी सरकारले यसलाई अन्यथा गर्ने छैन। आदरणीय दिदीबहिनी तथा दाजुभाईहरु, निरपेक्ष गरिबीको रेखा मुनि रहेका नेपालीहरुको हिस्सा घटिरहेको भएता पनि असमानता र जोखिममा रहेका नेपालीहरुको समस्या अझै पेचिलो नै छ। त्यसैले लोक कल्याणकारी राज्यको मर्म अनुरुप जीवन चक्रका जोखिमपूर्ण चरणहरुमा राज्यले आफ्ना नागरिकलाई बलियो सुरक्षा कवच प्रदान गर्न सरकारले ठोस पहल गरेको छ। नेपालका पचास भन्दा बढी जिल्लामा औसत आयु सत्तरी वर्ष भन्दा कम छ। यस्तो अवस्थामा सत्तरी वर्षबाट घटाइ पैसट्ठी वर्ष भन्दा माथिका हाम्रा ज्येष्ठ नागरिकहरुलाई सम्मान स्वरुप जीविकोपार्जनमा सहयोग पुयाउन राज्यले भत्ता दिने निर्णय गरेको हो। अनिवार्य स्वास्थ्य वीमा ऐनको कार्यान्वयन संगसंगै क्यान्सर, मृगौला र स्पाईनल इन्जरी लगायत जटिल प्रकृतिका दीर्घ रोगीहरुलाई आजीवन मासिक पाँच हजार जीवन निर्वाह भत्ता दिने भएको छ। वर्तमान सरकारले मुलुकी ऐन लाई समय सापेक्ष बनाएको छ। विविध चुनौतिका बावजूद भूकम्प पछिको पुनर्निर्माण अभियानले गति लिएको छ। पुनर्निर्माण प्राधिकरणको निर्धारित पाँच वर्षे कार्यकालको मध्यावधिमा निजी आवास अनुदान सम्झौता गर्नेहरु मध्य झन्डै साठि प्रतिशतले घर निर्माण सम्पन्न गरेका वा गर्ने क्रममा छन्। भूकम्पले पहाडमा पुयाएको दुःख जस्तै यसै वर्ष आएको बाढीले तराइ मधेशका जनतामा ठुलो क्षति पुयाएको छ। तत्काल उद्धार र राहत दिदै यो सरकारले विधिवत् आवश्यकताको आँकलन गरी दीर्घकालीन कार्य योजना ल्याएकोे छ। बाढीपछिको पुनरुत्थान अनुदान सहित संस्थागत रुपमै अघि बढाउन पुर्ननिर्माण प्राधिकरणमा विशेष ईकाइ गठन गरिएको छ। आदरणीय दिदीबहिनी तथा दाजुभाईहरु, लोकतन्त्रलाई आस्था नभै साधनको रुपमा मात्र बुझ्ने, राष्ट्रिय एकताबारे संकुचित र हलुका टिप्पणी गर्ने, कुनै भेगका जनताले अधिकारको कुरा गर्दा तिनलाई राष्ट्रविरोधी देख्ने, समृद्धिको गहनतालाई अविश्वसनीय नारामा कैद गर्ने राजनीतिक अवसरवादको जमाना अब सकिनु पर्दछ। विविध जातजाति, भाषाभाषी, क्षेत्र, धर्म र समुदायबीचको सम्वन्धलाई एउटै मालामा गाँसेर हामी राष्ट्रियतालाई थप मजवुत बनाउन चाहान्छौ। मौलिक अधिकार, सामाजिक न्याय र आर्थिक प्रगति लोकतान्त्रिक व्यवस्था भित्र नै संभव हुन्छ र अहिंसा लोकतान्त्रिक पद्धतिको अभिन्न अंग हो भन्ने नेपाली कांग्रेसको मान्यता विभिन्न वाद र पथ अगाल्ने सबैकालागि स्वीकार्य बाटो बनेको छ। मैले धैर्य नगरेको भए, संविधानप्रति असन्तुष्ट दललाई राजनीतिक मुलधारमा ल्याउने अनवरत प्रयत्न नगरेको भए संक्रमणकाल टुंगिने थिएन। वल प्रयोग गरेर निर्वाचन गरेको भए प्राविधिक रुपमा संक्रमण त सकिने थियो होला तर मुलुक फेरि हिंसा र अस्थिरताको दुस्चक्रमा फस्ने थियो। म चाहन्थे काठमाडौंले मात्रै होईन तराईमधेस, हिमालपहाडले पनि संविधानमा आफ्नो प्रतिविम्व देखोस्।समग्र राष्ट्रलेनै राजनीतिक संक्रमण सकिएको र आर्थिक समृद्धिको युगमा मुलुक प्रवेश गरेको अनुभुत गरोस्। अब, स्थानीय तह, प्रदेश सभा र प्रतिनिधि सभाको निर्वाचन सम्पन्न भएको छ। राष्ट्रियसभा पनि निर्वाचन भइसकेको छ। एकतिहाई महिला प्रतिनिधित्व सुनिश्चित गर्दै प्रतिनिधिसभामा समानुपातिकतर्फको सांसदहरुको नामावली सिफारीस गर्ने कार्य सकिएको छ। सरकारको तर्फबाट राष्ट्रिय सभा सदस्यका लागि नामहरु समेत सिफारीस भैसकेको छ। प्रदेश प्रमुखहरु नियुक्त भैसकेका छन्। केही प्रदेशमा सरकार निर्माणको प्रक्रिया अघि बढिसकेको छ। बाँकी प्रदेशमा केही दिनमै सरकार निर्माण र प्रदेशसभा नेतृत्व चयन गर्ने कार्य पुरा हुनेछ। संविधान कार्यन्वयनका लागि तीनै तहको निर्वाचन सम्पन्न गर्ने मेरो जिम्मेवारी पुरा भएको छ। नयाँ संघीय सरकार निर्माण गर्ने चरणमा हामी पुगेका छौ। यसका लागि मैले आजैको मितिबाट प्रधानमन्त्री पदबाट राजीनामा दिएको छु। तर, सरकारको नेतृत्वमा नरहे पनि जनताको सुःख दुःखमा मेरो पार्टी र म सदा सर्वदा क्रियाशिल रहने छौ। नेपाललाई समृद्ध मुलुक बनाउने अभियानमा हाम्रो निष्ठापूर्ण प्रतिवद्धता रहने छ। अव बन्ने नयाँ सरकारलाई दिगो शान्ति, सहमति र एकता कायम राख्दै राष्ट्रको सर्वोपरी हितमा काम गर्न सफलता मिलोस, मेरो यही शुभ कामना छ। जय नेपाल।"
मन्त्रालय बाँडफाँटमा विवाद,"विराटनगर : प्रदेश १ को मन्त्रालय बाडफाँट विषयमा वाम गठबन्धनबीच विवाद देखिएको छ। सरकार गठनको तयारीस्वरूप बुधबार विराटनगरमा बसेको एमाले र माओवादी केन्द्रको बैठक बिनानिष्कर्ष टुंगिएको छ। बैठकमा दुवै पार्टीले मन्त्रालयमा आआफ्नो अडान छाडेका छैनन्। करिब एक घण्टा बसेको बैठक बिहीबार पुनः बस्ने गरी टुंगिएको छ। माओवादीले आफ्नो भागमा आन्तरिक मामिला तथा कानुन, आर्थिक मामिला तथा योजना, भौतिक पूर्वाधार विकास मन्त्रालय र सामाजिक विकाससमेत गरी चार वटा मन्त्रालय मागेको छ। तर, एमालेले आन्तरिक मामिला आफूसँगै राख्न चाहेको छ। बैठकमा माओवादीका तर्फबाट प्रदेश १ का संसदीय दलका नेता टंक आङबोहाङ, नेता मौसम लिम्बू थिए भने एमालेका तर्फबाट संसदीय दलका नेता एवं मुख्यमन्त्री शेरधन राई, केन्द्रीय सदस्य जीवन घिमिरे, हिक्मत कार्की, जगदीश कुसियतलगायत थिए। दुवै दलका नेताले सरकार गठनको गृहकार्यस्वरूप पहिलो चरणको बैठकमा सहभागी भएको जानकारी दिए। यस अघिसम्म सरकार गठन प्रयोजनका लागि बैठक र छलफल चलाइएको थिएन, एमाले केन्द्रीय सदस्य जीवन घिमिरेले भने, पहिलो बैठकमा कुनै निष्कर्षमा पुग्न सकिएन। माओवादीले मुख्य मन्त्रालयमा दाबी गरेपछि एमालेका तर्फबाट यो निर्णय पुनर्विचार गर्नुपर्ने कुरा बैठकमा आएको घिमिरेले बताए। आन्तरिक मामिला तथा कानुन मन्त्रालय र आर्थिक मामिला तथा योजना मन्त्रालयबाहेक अन्य छान्न आग्रह गरिएको उनले बताए। मुख्य मन्त्रालय माओवादीले दाबी गरेपछि एमालेले पुनर्विचारको कुरा उठाएको थियो। माओवादी संसदीय दलका नेता टंक आङबोहाङले बैठकमा कुनै निर्णय नभएको बताउँदे भने, हामीले चार वटा मुख्य मन्त्रालय मागेका हौं, तर एमाले त्यसमा सहमत छैन। मुख्यमन्त्रीको सपथपछि सानो आकारको मन्त्रिमण्डल हुने उनले बताए। मुख्यमन्त्री एवं एमाले संसदीय दलका नेता शेरधन राईले प्रदेश १ मा कम्तीमा सात र बढीमा ११ सदस्यीय मन्त्रिमण्डल बनाइने बताए।"
शेरधन राई मुख्यमन्त्री नियुक्त,"विराटनगर : शेरधन राई प्रदेश १ को मुख्यमन्त्रीमा बुधबार नियुक्त भएका छन्। प्रदेश १ का एमाले संसदीय दलका नेता राईलाई बुधबार दिउँसो ३ बजे प्रदेश प्रमुख डा गोविन्दबहादुर तुम्बाहाङले मुख्यमन्त्रीमा नियुक्त गरे। राईलाई संविधानको धारा १६८ को उपधारा (१) बमोजिम मुख्यमन्त्री पदमा नियुक्त गरिएको प्रदेश प्रमुख तुम्बाहाङले जानकारी दिए। वाम गठबन्धनले बहुमत रहेको भन्दै राईलाई मुख्यमन्त्री बनाउन सोमबार दाबीपत्र बुझाएको थियो। राईले बिहीबार दिउँसो ३ बजे शपथ ग्रहण गर्नेछन्। वीरेन्द्र सभागृहमा शपथ ग्रहण कार्यक्रमको आयोजना गरिने भएको छ। यो प्रदेशमा एमाले ५१ सांसद संख्यासहित बहुमत अवस्थामा छ। नियुक्ति पत्र बुझेपछि मुख्यमन्त्री राईले बिहीबार सानो आकारको मन्त्रिमण्डल विस्तार गर्ने जानकारी दिँदै भने, यो प्रदेशलाई समृद्ध बनाउने जिम्मेवारी आएको छ। म गम्भीर भएर इमानदारीपूर्वक रूपमा पूरा गर्नेछु। उनले मन्त्रिमण्डलमा जाने धेरैको इच्छा पूरा हुन नसक्ने पनि बताए। उनले संविधानले मन्त्रिमण्डल गठनबारे आकार दिए पनि प्रदेशले धान्न नसक्नेलगायत विविध बाध्यताका कारण ठूलो आकारको मन्त्रिमण्डल गठन गर्न नसकिने जानकारी दिए। उनले भने, जति सक्दो सानो आकारमा छरितो मन्त्रिमण्डल बन्ने छ। मन्त्रिमण्डल गठनमा माओवादीसँग ७०३० को अनुपातमा सिट बाँडफाँट हुने राईले बताए। राईले सातदेखि बढीमा ११ सदस्यसम्मको मन्त्रिमण्डल बनाइने बताए। मन्त्रिमण्डलमा जाने इच्छा गर्नेहरूलाई उपयुक्त ढंगले मूल्यांकन गरेर जिम्मेवारी दिइने पनि उनले बताए। माओवादीसँग मन्त्रिमण्डल गठनमा ७०३० को अनुपातमा सिट बाँडफाँट हुनसक्ने बताए। राईको जन्म २०२७ साल फागुन ११ गते भोजपुर साविकको थिदिङखा गाविस र हालको आमचोक गाउँपालिका ३ मा सामान्य किसान परिवारमा भएको हो। बुबा जागिरमान र आमा राम्रीमाया राई अहिले पनि गाउँमै खेती किसानी गर्छन्। भोजपुरको तत्कालीन क्षेत्र नं २ बाट २०५६ सालको प्रतिनिधिसभा सदस्य निर्वाचनमा विजयी बनेका बेला उनी २७ वर्षका मात्रै थिए। २०५६ मा मुलुककै कान्छो सांसद बनेर राजनीतिमा छलाङ मारेका राईले २०७४ सालसम्म आइपुग्दा संघीय मुलुकको प्रदेश १ को पहिलो मुख्यमन्त्री बन्ने सौभाग्य प्राप्त गरे। समाजशास्त्रमा स्नातकोत्तर गरेका उनले २०४४ सालदेखि अनेरास्ववियुबाट राजनीतिक यात्रा सुरु गरेका हुन्।"
आयोगले बुझायो निर्वाचन परिणाम,"काठमाडौं : राष्ट्रपति विद्यादेवी भण्डारीसमक्ष निर्वाचन आयोगले बुधबार प्रतिनिधिसभा चुनावको सम्पूर्ण परिणाम बुझाएको छ। प्रमुख निर्वाचन आयुक्त डाअयोधीप्रसाद यादवसहितका आयोग पदाधिकारीले राष्ट्रपति भण्डारीलाई शीतलनिवासमा भेट गरी प्रतिनिधिसभा चुनावको सम्पूर्ण परिणाम बुझाएका हुन्। प्रतिनिधिसभा समानुपातिकतर्फका उम्मेदवारको नामावली दलहरूले बुझाएलगत्तै आयोगले परिणाम राष्ट्रपतिलाई बुझाएको हो। मंसिर १० र २१ मा सम्पन्न भएको प्रतिनिधिसभा चुनावमा प्रत्यक्षतर्फ १६५ र समानुपातिकतर्फ ११० सिटको परिणामपछि पाँच दल मात्र राष्ट्रिय पार्टीका रूपमा स्थापित भएका छन्। निर्वाचन परिणामअनुसार एमालेले प्रत्यक्षमा ८० र समानुपातिकमा ४१, कांग्रेस प्रत्यक्षमा २३ र समानुपातिकमा ४०, माओवादी केन्द्र प्रत्यक्षमा ३६ र समानुपातिकमा १७, राजपा नेपाल प्रत्यक्षमा ११ र समानुपातिकमा ६, संघीय समाजवादी फोरम नेपाल प्रत्यक्षमा १० र समानुपातिकमा ६ सिट पाएका छन्। संवैधानिक व्यवस्थाअनुसार दलहरूले आआफ्नो अन्तिम सूची पेस गरेलगत्तै आयोगले ती उम्मेदवारलाई विजयी भएको घोषणा गरेको थियो। आयोगले प्रतिनिधिसभा निर्वाचन परिणाम राष्ट्रपतिसमक्ष पेस गरेलगत्तै नयाँ सरकार गठन प्रक्रिया सुरु हुने संवैधानिक व्यवस्था छ।"
मुख्यमन्त्रीमा त्रिलोचनको दाबी,"धनगढी : माओवादी केन्द्रका तर्फबाट प्रदेश ७ का संसदीय दलका नेता त्रिलोचन भट्टले ३५ जना प्रदेशसभा सदस्यको हस्ताक्षरसहित मुख्यमन्त्रीका लागि दाबी पेस गरेका छन्। एमालेको संसदीय दलको नेता चयनमा भइरहेको ढिलाइका कारण माओवादीले मुख्यमन्त्रीको दाबी पेस गर्न सकिरहेको थिएन। एमालेले संसदीय दलको नेता चयन नगरीकनै बुधबार आफ्ना २४ जना प्रदेश सदस्यमध्ये २१ जनाको हस्ताक्षर गरेर आफूहरूको समर्थन रहेको जनाएपछि भट्टले मुख्यमन्त्रीका लागि प्रदेश प्रमुख मोहनराज मल्लसमक्ष दाबी पेस गरेका हुन्। माओवादीका स्थायी कमिटी सदस्य लेखराज भट्टसहितका एमाले र माओवादी केन्द्रका प्रदेशसभा सदस्यसहित भट्टले बुधबार ४ बजे धनगढीको उत्तरबेहडीस्थित प्रदेश प्रमुख कार्यालय पुगेर मुख्यमन्त्रीको दाबी पेस गरेका हुन्। प्रदेश प्रमुख मल्लले बुधबार बिहानै बहुमत प्राप्त दलका नेताले मुख्यमन्त्रीका लागि दाबी पेस गर्नू भन्ने आह्वान गरेपछि बुधबार नै माओवादी केन्द्रले मुख्यमन्त्रीमा दाबी पेस गरेको हो। एमालेका दार्चुलाबाट प्रदेशसभा सदस्य गेल्बुसिंह बोहराको गाडी बिग्रिएकाले समयमै पुग्न नसकेको र अछामबाट प्रदेशसभा सदस्य हर्कबहादुर कुँवर (गोविन्द) पनि पुग्न नसकेपछि २४ मध्ये २२ जनाको मात्रै हस्ताक्षर बुझाइएको एमालेका तर्फबाट डोटीबाट प्रदेशसभा सदस्य पूर्णा जोशीले बताइन्। प्रदेश ७ मा मुख्यमन्त्री तथा मन्त्रिपरिषद् कार्यालयसहित सात मन्त्रालय तोकिएका छन्। प्रदेश ७ मा एमालेका २४ र माओवादी केन्द्रका १४ सदस्य छन्। ५३ सदस्यीय प्रदेशसभामा एमाले र माओवादी केन्द्रको दुईतिहाई बहुमत छ। एमालेबाट सभामुख चयन भएका अर्जुनबहादुर रावलले हस्ताक्षर गर्न नमिल्ने, अछामबाट हर्कबहादुर कुँवर र दार्चुलाबाट गेल्बुसिंह बोहरा अनुपस्थित भएकाले एमालेका २१ र माओवादी केन्द्रका चारजनाको मात्रै हस्ताक्षर बुझाइएको हो। एमालेका दुवै जनाले बिहीबारसम्म प्रदेश प्रमुखको कार्यालयमा आएर हस्ताक्षर गर्ने प्रदेशसभा सदस्य तथा एमालेका कञ्चनपुर जिल्ला अध्यक्ष तारालामा तामाङले बताए। केन्द्रमा सरकार गठनअगावै पार्टी एकीकरण हुने भएकाले पनि एमालेले संसदीय दलको नेता चयन नगरी माओवादी केन्द्रका भट्टलाई समर्थन गरेको हो। वाम गठबन्धनबीच प्रदेश ६ र ७ मा मुख्यमन्त्री माओवादी केन्द्रलाई दिने सहमति भएको थियो। पार्टी एकीकरण भयो भने संसदीय दल नेता चयन गर्नुको औचित्य छैन, त्यसैले पनि मुख्यमन्त्रीका लागि हस्ताक्षर गरेर समर्थन गरिएको हो, एकजना एमाले नेताले भने, केन्द्रको अवस्था हेर्दा आजभोलिमै पार्टी एकता घोषणा होलाजस्तो छ। अहिले प्रदेश ७ मा मुख्यमन्त्री तथा मन्त्रिपरिषद् कार्यालयसहित सात मन्त्रालय तोकिएका छन्। दुवै पार्टीले मन्त्रालयको भागबन्डा ७०३० अनुपातमा गर्ने सहमति गरिसकेका छन्। मुख्यमन्त्री माओवादीको भागमा गएको र एक मात्र मन्त्रालय माओवादीले पाउने भएपछि मन्त्रालयको संख्या नौ गर्नेमा गठबन्धनबीच छलफल भइरहेको भट्टले बताए। गठबन्धनले फागुन ५ गते मुख्यमन्त्रीको शपथलगत्तै अन्य मन्त्रीहको पनि शपथ गराउने गरी तयारी थालेको बताइएको छ। तर अहिले नै प्रदेश मन्त्रीको टुंगो भने लगाइसकिएको छैन। प्रदेश समृद्धि प्राथमिकता प्रदेश प्रमुखको कार्यालयमा मुख्यमन्त्रीको दाबी पेस गरेपछि भट्टले आफ्नो प्राथमिकता प्रदेश समृद्धि रहने बताएका छन्। मेरो प्राथमिकता सुदूरपश्चिम अथवा प्रदेश ७ को समृद्धि हुनेछ, उनले भने, त्यसका लागि प्रतिबद्ध भएर लाग्नेछुु। मलाई थप जिम्मेवारीबोध बनाएको छ।"
ओली आज प्रधानमन्त्री,"काठमाडौं : एमाले अध्यक्ष केपी ओलीलाई प्रधानमन्त्रीमा नियुक्ति गर्न वाम गठबन्धनले बिहीबार राष्ट्रपतिसमक्ष दाबी प्रस्तुत गर्ने भएको छ। निर्वाचन आयोगले प्रतिनिधिसभा समानुपातिकतर्फको नतिजा बुधबार राति राष्ट्रपतिलाई बुझाएसँगै वाम गठबन्धनले सरकार गठनका लागि आफूसँग स्पष्ट बहुमत रहेको भन्दै राष्ट्रपतिसमक्ष प्रधानमन्त्री पदमा दाबी गर्न लागेको हो। राष्ट्रपतिबाट ओलीलाई बिहीबार नै प्रधानमन्त्रीमा नियुक्त गर्ने एमाले उच्च स्रोतको दाबी छ। एमाले र माओवादी केन्द्रको एकता संयोजन समितिले एमाले अध्यक्ष ओलीलाई प्रधानमन्त्रीमा नियुक्तिका लागि बिहीबार राष्ट्रपतिसमक्ष दाबी गर्ने र पार्टी एकताका बाँकी काम टुंग्याउन बिहीबार पुनः समितिको बैठक बस्ने निर्णय गरेको थियो। एमाले र माओवादीबीच पार्टी एकतासँगै पहिलो तीन वर्ष ओली र त्यसपछिको दुई वर्ष माओवादी केन्द्रका अध्यक्ष पुष्पकमल दाहाललाई प्रधानमन्त्री बनाउने सहमति भएको छ। उक्त सहमतिअनुसार एमाले अध्यक्ष ओली र माओवादी केन्द्रका अध्यक्ष दाहाल बिहीबार बिहान ९ बजे राष्ट्रपति विद्यादेवी भण्डारीलाई भेटघाट गरी ओलीलाई प्रधानमन्त्री बनाउन दाबी गर्ने तयारी भएको ओलीको सचिवालयले जनाएको छ। विगतमा संसद्बाट मात्र नयाँ सरकार गठन हुने व्यवस्था रहेकोमा नयाँ संविधानले राष्ट्रपतिबाट प्रधानमन्त्रीको नियुक्तिसम्बन्धी व्यवस्था गरेको छ। संविधानको धारा ७६ मा प्रतिनिधिसभामा बहुमत प्राप्त संसदीय दलको नेता, त्यो नभए दुई वा दुई दलको समर्थनमा बहुमत प्राप्त गर्न सक्ने प्रतिनिधिसभाको सदस्यलाई राष्ट्रपतिले प्रधानमन्त्रीमा नियुक्त गर्ने व्यवस्था छ। एमाले र माओवादी केन्द्रसँग स्पष्ट बहुमत रहेकाले यी दुई दलले संयुक्त रूपमा प्रधानमन्त्रीमा ओलीलाई नियुक्ति गर्न राष्ट्रपतिसमक्ष दाबी गर्ने भएका हुन्। निर्वाचन आयोगले नतिजा राष्ट्रपतिलाई बुझाइसकेकाले भोलि प्रधानमन्त्रीका लागि दाबी गर्न राष्ट्रपतिसमक्ष जाने निर्णय भएको छ, एकता संयोजन समितिको बैठकपछि माओवादी केन्द्रका नेता नारायणकाजी श्रेष्ठले भने। २ सय ७५ सदस्यीय संसद्मा वाम गठबन्धनका पक्षमा १ सय ८४ सिट छ। सरकार गठनका लागि १ सय ३८ सिट चाहिन्छ। निर्वाचन आयोगले राष्ट्रियसभा निर्वाचन नभई प्रतिनिधिसभा समानुपातिकको नतिजा सार्वजनिक नगर्ने अडान लिएपछि निर्वाचन भएको करिब ७० दिन बितिसक्दा पनि नयाँ सरकार गठन हुन सकेको छैन। तर, आयोगले तोकेको समयभित्र दलहरूले बुधबार समानुपातिकको क्लस्टर मिलाएर प्रतिनिधि छनोट गरी आयोगमा बुझाएपछि आयोगले साँझ ८ बजे राष्ट्रपतिलाई नतिजा बुझाएको थियो। त्यसअघि ओली र दाहालबीच सरकार गठनदेखि पार्टी एकताका विषयमा भएको वनअनवन वार्तामा भएका सहमतिलाई एमाले र माओवादी केन्द्रका बैठकले अनुमोदन गरेका थिए। आकस्मिक रूपमा एमाले स्थायी समिति र माओवादी केन्द्रको केन्द्रीय कार्यालयको बैठक बसी दुई अध्यक्षबीच भएको सहमतिलाई अनुमोदन गरेका थिए। मानभवनस्थित एक जना व्यापारीको घरमा बसेको एमाले स्थायी समिति बैठकमा वरिष्ठ नेता माधव नेपालले ओलीलाई प्रधानमन्त्री बनाउन प्रस्ताव गरेको स्थायी समिति सदस्य सुरेन्द्र पाण्डेले जानकारी दिए।  ओली तीन वर्ष, प्रचण्ड दुई वर्ष प्रधानमन्त्री  २ वर्षभित्र एकता महाधिवेशन  ओलीलाई प्रधानमन्त्री बनाउन नेपाल प्रस्तावक  वैचारिक र राजनीतिक कार्यदल आज बनाइने नेपालको प्रस्तावलाई बैठकले सर्वसम्मत पारित गरेको थियो। बैठकमा ओलीले माओवादी केन्द्रसँग भएको सहमतिबारे ब्रिफिङ गरेका थिए। एमाले बैठकलगत्तै एकता संयोजन समितिको बैठक बसेको थियो। एमाले बैठक बसेकै बेला माओवादी केन्द्रको बैठक बसी ओली र दाहालबीच पार्टी एकताका विषयमा भएको वनअनवन वार्ताका सहमतिलाई अनुमोदन गरिएको थियो। त्यस क्रममा दाहालले पार्टी एकताका विषयमा भएको सहमतिबारे ब्रिफिङ गरेका थिए। पार्टी एकता गर्दा ओली र दाहाल दुई अध्यक्ष रहने, २ वर्षभित्र एकता महाधिवेशन गर्ने र महाधिवेशनसम्म सानो केन्द्रीय समिति बनाएर जाने सहमति भएको जानकारी माओवादी केन्द्रको बैठकमा दाहालले गराएका थिए। त्यसलगत्तै बसेको एकता संयोजन समितिमा ओली र दाहालको संयुक्त नेतृत्व रहने तर महाधिवेशनसम्म पार्टीको केन्द्रीय कमिटी के कस्तो बनाउने भन्नेमा निर्णय हुन नसकेको नेताहरूले बताएका छन्। एकतापछि बहुदलीय प्रतिस्पर्धाबाट शान्तिपूर्ण रूपमा आर्थिक र सामाजिक विकासको लक्ष्य लिने कार्यदिशा तय भए पनि त्यसलाई जनताको बहुदलीय जनवाद (जबज र माओवादीको जनयुद्धलाई कसरी जोडेर जाने भन्नेमा नेताबीच सहमति जुट्न नसकेको स्रोतले बतायो। गम्भीर ढंगले सकारात्मक छलफल भएका छन्, माओवादी केन्द्रका नेता श्रेष्ठले भने, विवाद नभई समय नपुगेका कारण आज सबै विषय टुंगिन सकेन। भोलि छलफललाई निरन्तरता दिने निर्णय भएको छ। सांगठनिक स्वरूप र वैचारिक विषयमा सहमतिनजिक पुगिसकेको पनि श्रेष्ठले बताए। एमाले नेता वामदेव गौतमले पार्टी एकताका विषयमा ९५ प्रतिशत सहमति जुटिसकेको र बाँकी विषय बिहीबार टुंगिने बताए। एमालेकै नेता झलनाथ खनालले वैचारिक र राजनीतिक कार्यदल बिहीबार बन्ने र एकता टुंगोमा पुग्ने बताए। प्रधानमन्त्रीमा ओली नियुक्तसँगै नयाँ सरकारको सिफारिसमा संसद्को अधिवेशन आह्वान गरी सांसदहरूको शपथ गराउने पक्षमा वाम गठबन्धन छ। एकथरी संविधानविद् सांसदको शपथ नभई प्रधानमन्त्री नियुक्त हुन नसक्ने तर्क गरिरहेका छन्। तर, वाम गठबन्धन प्रधानमन्त्रीमा नियुक्तिका लागि शपथ आवश्यक नभएको तर्कसहित सरकार गठन प्रक्रियामा जुटेको हो।"
चुनावको खर्च बुझाउन निर्वाचन आयोगको ताकेता,काठमाडौं : निर्वाचन आयोगले राष्ट्रियसभा सदस्य निर्वाचनमा भएको खर्चको विवरण यथाशक्य छिटो बुझाउन सम्पूर्ण उम्मेदवारलाई सूचित गरेको छ। राष्ट्रियसभा सदस्य निर्वाचन अध्यादेशअनुसार निर्वाचनमा उम्मेदवारले खर्च गर्न पाउने रकमको हद आयोगले तोक्ने व्यवस्था रहेको छ। निर्वाचनको अवधिमा भएको सम्पूर्ण खर्चको विवरण उम्मेदवार वा तिनका प्रतिनिधिले निर्वाचनको परिणाम घोषणा भएको मितिले ३० दिनभित्र आयोग वा आयोगले तोकेको कार्यालयसमक्ष बुझाउनुपर्ने कानुनी व्यवस्था रहेको छ। राष्ट्रियसभा सदस्यका उम्मेदवारहरुले बढीमा रु तीन लाख ५० हजारसम्म खर्च गर्न पाउने रकमको सीमा तोकेको थियो। राष्ट्रियसभा सदस्यको निर्वाचन गत माघ २४ गते भई २८ माघमा परिणाम सार्वजनिक भएको थियो। राष्ट्रियसभा सदस्य निर्वाचनमा नौ राजनीतिक दलका ८१ जनाले उम्मेदवारी दिएका थिए। आयोगले राष्ट्रियसभा सदस्यको निर्वाचनका लागि मतदान केन्द्र स्थापना भएका जिल्ला निर्वाचन कार्यालय वा आयोगसमक्ष खर्चको विवरण पेश गर्न भनेको छ। रासस
राष्ट्रपतिलाई भेटेर ओलीले गरे सरकारमा दावी,"काठमाडौं : नेकपा एमालेका अध्यक्ष केपी शर्मा ओलीले सरकार गठनको तयारी गरेका छन्। ओलीले बिहीबार बिहान राष्ट्रपति विद्यादेवी भण्डारीलाई भेटी सरकार गठनका लागि वाम गठबन्धनसँग बहुमत रहेको जानकारीसहितको पत्र बुझाएका छन्। एमाले र माओवादी केन्द्रको पार्टी एकता संयोजन समितिको बुधबारको बैठकले नयाँ प्रधानमन्त्री चयनका लागि तत्काल राष्ट्रपतिसमक्ष दाबी प्रस्तुत गर्ने निर्णय गरेको थियो। सोही निर्णयअनुसार सरकारमा दावी गर्दै अध्यक्ष ओली माओवादी केन्द्रका अध्यक्ष पुष्पकमल दाहाल प्रचण्डसहित बिहीबार बिहान शितल निवास पुगेका थिए। राष्ट्रपति कार्यालयका प्रवक्ता कुलप्रसाद चुडालले निकालेको विज्ञप्तिमा 'ओलीलाई नेपालको संविधानको धारा ७६ को उपाधारा (२) बमोजिम प्रधानमन्त्री पदमा नियुक्त गर्नको लागि नेकपा एमाले र नेकपा माओवादी केन्द्रको समर्थन सहितको पत्र राष्ट्रपतिलाई प्राप्त भएको' उल्लेख छ। राष्ट्रपतिलाई भेट्न ओली र प्रचण्डसहित नेताहरू नारायणकाजी श्रेष्ठ, माधव नेपाल, ईश्वर पोखरेल, सुवास नेम्वाङ, विष्णु पौडेल र अग्नि खरेल शितल निवास पुगेका थिए। निर्वाचन आयोगले गत मंसिर १० र २१ गते सम्पन्न प्रतिनिधिसभाको प्रत्यक्ष र समानुपातिक निर्वाचनको अन्तिम नतिजासहितको प्रतिवेदन बुधबार नै राष्ट्रपतिसमक्ष बुझाएपछि प्रधानमन्त्री शेरबहादुर देउवाले पनि आज नै राजीनामा दिने तयारी गरेका छन्। प्रधानमन्त्रीका प्रेस सल्लाहकार गोविन्द परियारले देशवासीका नाममा सम्बोधन गरी प्रधानमन्त्रीले आज नै राजीनामा दिनेछन्। उनले सबा १० मा सम्बोधन गर्ने भने पनि मन्त्रिपरिषद् बैठक बसिरहेकाले सम्बोधनको समय लम्बिएको छ। सम्बन्धित समाचारहरूः देशवासीलाई सम्बोधन गरी प्रधानमन्त्रीले राजीनामा दिने ओली आज प्रधानमन्त्री निर्वाचन आयोगले बुझायो राष्ट्रपतिलाई निर्वाचन परिणाम"
देशवासीलाई सम्बोधन गरी प्रधानमन्त्रीले राजीनामा दिने,"काठमाडौं : हिजो रोकिएको प्रधानमन्त्री शेरबहादुर देउवाको राजीनामा आज आउने भएको छ। प्रधानमन्त्री देउवाले बिहीबार देशवासीलाई सम्बोधन गरी राजीनामा दिन लागेका हुन्। सम्बोधनपछि उनी राजीनामा पत्र बुझाउन राष्ट्रपति कार्यालय जानेछन्। प्रधानमन्त्री देउवाले बुधबार दिने भनिएको राजीनामा अन्तिम समयमा आएर रोकिएको थियो। राष्ट्रियसभा सदस्यमा मनोनयनका लागि सरकारले गरेको सिफारिस राष्ट्रपतिले अनुमोदन नगरेको कारण देखाउँदै देउवाले राजीनामा रोकेका हुन्। सरकारको सिफारिस राष्ट्रपतिले कार्यान्वयन नगर्दासम्म राजीनामा दिन नहुने तर्क देउवा निकटले गरेपछि उनले राजीनामाको मनस्थिति परित्याग गरेको बालुवाटार स्रोतले जानकारी दिएको छ। देशवासीलाई सम्बोधन गरी बुधबार राजीनामा दिने तयारी गरेका देउवाले साँझ मन्त्रिपरिषद्का सदस्यसँग आफ्नो राजीनामाको विषयमा अनौपचारिक छलफल पनि गरेका थिए। छलफलमा राष्ट्रपतिसँग सरकारको सिफारिसका विषयमा कुरा गरेर मात्रै राजीनामा दिन सुझाव आएपछि देउवा राजीनामाबाट पछि हटेका हुन्। प्रधानमन्त्री सचिवालयदेखि केही कांग्रेसी नेताले बुधबार देउवाको बिदाइ सम्बोधन तयार पारेका थिए। कांग्रेस प्रवक्ता विश्वप्रकाश शर्माले प्रधानमन्त्रीले सम्बोधन र राजीनामा सबै तयार पारेर बसे पनि सरकारको सिफारिस राष्ट्रपतिबाट कार्यान्वयनमा ढिलाइ हुँदा रोकिएको जानकारी दिए। सरकारले सिफारिस गरेका तीन सदस्यको नियुक्ति किन भएन भन्ने बुझौँ भन्ने मन्त्रीहरूको पनि सुझाव आयो, प्रवक्ता शर्माले भने, राष्ट्रपतिले सरकारको सिफारिसअनुरूप मनोनयन नगर्दासम्म सम्पूर्ण निर्वाचन परिणाम सार्वजनिक नहुने कुरा आएकाले राजीनामा दिनु भएन। निर्वाचन आयोगले राष्ट्रपतिलाई बुधबार भेटेर प्रतिनिधिसभाको नतिजा हस्तान्तरण गरेको छ। कांग्रेस स्रोतका अनुसार प्रधानमन्त्री देउवाले आयोगले राष्ट्रपतिलाई नतिजा हस्तान्तरण गरेलगत्तै अर्थमन्त्री ज्ञानेन्द्रबहादुर कार्कीलाई शीतलनिवास पठाएर राष्ट्रपतिसँग तीन सदस्यको सिफारिसबारे कुरा गर्न अह्राएका थिए। अर्थमन्त्री कार्कीले राष्ट्रपतिलाई भेटेर राष्ट्रियसभामा ३ जनाको मनोनयन तत्काल गर्न आग्रह गरेको प्रधानमन्त्रीको सचिवालयले जनाएको छ। कांग्रेस प्रवक्ता शर्माका अनुसार बिहीबार देउवाले देशवासीका नाममा सम्बोधन गरी राजीनामा दिनेछन्। बालुवाटारमा दिउँसो ३ बजेदेखि कांग्रेसका मन्त्रीसँग देउवाले राजीनामाका विषयमा छलफल गरेका थिए। निर्वाचन आयोगले राति ८ बजे राष्ट्रपतिकहाँ नतिजा हस्तान्तरण गर्ने समय लिएपछि ९ बजेसम्म सम्बोधनसहित राजीनामा दिने सल्लाह भएको छलफलमा सहभागी एक मन्त्रीले जानकारी दिए। केही साथीले ३ जनाको मनोनयनबारे जिज्ञासा राखेपछि राष्ट्रपतिसँग सल्लाह गर्ने कुरा भयो, उनले भने। जेठ २३ मा माओवादीसँगको सहकार्यमा प्रधानमन्त्री भएका कांग्रेस सभापति देउवा आठ महिनापछि सरकारबाट बाहिरिन लागेका हुन्। देउवाको कार्यकालमा दुई चरणको स्थानीय तह, प्रदेशसभा र प्रतिनिधिसभा चुनाव सफलतापूर्वक सम्पन्न भएको थियो। ४९ वर्षको उमेरमा पहिलोपटक २७ भदौ २०५२ मा प्रधानमन्त्री निर्वाचित देउवा पछिल्लोपटक २३ जेठ ०७४ मा माओवादी अध्यक्ष पुष्पकमल दाहाल प्रचण्डसँग आलोपालो सम्झौताबाट प्रधानमन्त्री चुनिएका थिए। दोस्रोपटक ११ साउन ०५८ मा प्रधानमन्त्री बनेका देउवा २१ जेठ ०६१ मा तेस्रो पटक प्रधानमन्त्री भएका थिए। प्रधानमन्त्रीका रुपमा यो उनको चौँथो कार्यकाल हो।"
शंकर पोखरेल मुख्यमन्त्री नियुक्त,"बुटवल : ३२ वर्षको उमेरमै सांसद बनेका एमाले नेता शंकर पोखरेल प्रदेश ५ को मुख्यमन्त्री नियुक्त भएका छन्। प्रदेशप्रमुख उमाकान्त झाले एमाले संसदीय दलका नेता पोखरेललाई बुधबार मुख्यमन्त्री नियुक्त गरेका हुन्। संविधानको धारा १६८ को उपधारा २ बमोजिम पोखरेललाई दुई दलको समर्थनमा प्रदेशप्रमुख झाले मुख्यमन्त्रीमा नियुक्त गरे। मुख्यमन्त्रीमा नियुक्तीका लागि एमाले र माओवादी केन्द्रले आइतबार नै दाबीपत्र पेस गरेका थिए। संविधानअनुसार प्रदेश प्रमुखले मुख्यमन्त्री नियुक्त गर्नुभएको छ, प्रदेशप्रमुखको कार्यालयका सचिव सनत दुवाडीले भने। माओवादी केन्द्रको समर्थनमा उनी मुख्यमन्त्री बनेका हुन्। प्रदेशप्रमुखको कार्यालयले पोखरेललाई बिहीबार दिउँसो शपथग्रहण गराउने छ। शपथपछि मन्त्रिपरिषद्को बैठक बस्नेछ। मुख्यमन्त्रीसँगै दुई मन्त्रीले शपथ लिनेछन्। एमालेका बैजनाथ चौधरी र माओवादी केन्द्रका कुलप्रसाद केसीले शपथ लिदैँछन्। केसीले आन्तरिक मामिला तथा कानुन मन्त्रालय (गृह) सम्हाल्ने बताइएको छ। चौधरीको मन्त्रालय टुंगो लागिसकेको छैन। सम्भवतः उनले उद्योग, पर्यटन तथा वन मन्त्रालय सम्हाल्नेछन्। केही समय ३ जनाको सानो मन्त्रिमण्डलले नै सरकार चलाउने बताइएको छ। पूर्वाधार व्यवस्थापनपछि मन्त्रिपरिषद् विस्तार गर्ने मुख्यमन्त्री पोखरेलको योजना छ। मुख्यमन्त्री पोखरेलसँगै दुई मन्त्री एमालेका बैजनाथ चौधरी र माओवादी केन्द्रका कुलप्रसाद केसीले बिहीबार शपथ लिनेछन्। बाँकी मन्त्री चयन गर्न वाम गठबन्धनका दुवै दललाई सकस परेको छ। ७ मन्त्रालय रहने प्रदेशमा दर्जनभन्दा बढी आकांक्षी देखिँदा चयन गर्न सकस भएको हो। माओवादीले थप २ मन्त्री लुम्बिनी र भेरी अञ्चलबाट पठाउने तयारी गरेको छ। आकांक्षी धेरै भएपछि मन्त्रीहरू आलोपालोमा जाने छलफल भएको माओवादी संसदीय दलका उपनेता कृष्णध्वज खड्काले बताए। माओवादीले कुल सांसदको १५ प्रतिशत मन्त्री बनाउन मुख्यमन्त्रीसँग आग्रह गरेको छ। एमालेमा पनि गुटउपगुटबीच मन्त्रालय भागबन्डा गरिँदैछ। मुख्यमन्त्री पोखरेल, एमाले उपमहासचिव विष्णु पौडेललगायत नेताले मन्त्री हुनेको नाम टुंग्याउने बताइएको छ। मन्त्रीका लागि लीला गिरी, विष्णु पन्थी, कमलराज श्रेष्ठ, आरती पौडेललगायत सांसदले तीव्र लबिङ गरिरहेका छन्। नेता व्यवस्थापन गर्न दुई जना राज्यमन्त्री बनाउने तयारी छ। मुख्यमन्त्रीसहित ७ मन्त्रालयमध्ये एमालेले ४ र माओवादीले ३ मन्त्रालय पाउनेछन्। गाडी व्यवस्थापन मुख्यमन्त्री तथा मन्त्रिपरिषद्को कार्यालयमा बुधबार साँझसम्म नै सरसफाइ चलिरहेको थियो। कार्पेट ओछ्याउनेदेखि लिफ्ट मर्मत भइरहेको छ। मुख्यमन्त्री र २ मन्त्रीका लागि गाडी तयार गरिएको छ। एउटा गाडी काठमाडौंबाट ल्याइएको छ भने बाँकी जिल्लाबाट ल्याइएको हो। मन्त्री चढ्ने गाडीको नम्बर प्लेट फेरेर सफा गरी चिटिक्क पारिएको छ। सभामुखका लागि दाङबाट गाडी ल्याइएको छ। सबै गाडी प्रयोग भइरहेका हुन्। मुख्यमन्त्रीलाई प्राडोको व्यवस्था गरिएको छ। दरबार लाइनस्थित ६ तले भवनमा ५ मन्त्रालय सञ्चालनमा आएका छन्। पोखरेलको पृष्ठभूमि दाङ २ कबाट प्रदेशसभामा निर्वाचित पोखरेल एमाले स्थायी समिति सदस्य हुन्। उनले सञ्चार मन्त्रालयको जिम्मेवारी सम्हालिसकेका छन्। अर्थशास्त्रमा स्नातकोत्तर गरेका पोखरेल पार्टीभित्र बौद्धिक नेता मानिन्छन्। ०१९ सालमा तुलसीपुर उपमहानगर वडा१९ हाडिमेमा जन्मिएका पोखरेल ०५१ सालमा दाङ २ बाट निर्वाचित हँुदै पहिलो पटक सांसद बनेका थिए। ०७० सालमा संविधानसभाको पहिलो निर्वाचनमा दाङ ४ बाट कांग्रेसका नेता बुद्धिराम भण्डारीसँग भने उनले हार बेहोरे। कुनै समय जननेता स्वर्गीय मदन भण्डारीसँग निकट रहेर काम गरेका पोखरेलले अनेरास्ववियुको अध्यक्ष, त्रिभुवन विश्वविद्यालयको स्ववियु सभापतिको जिम्मेवारी सम्हालिसकेका छन्। विद्यार्थी राजनीतिबाट पार्टी राजनीतिमा प्रवेश गरेका पोखरेलको वैचारिक तथा राजनीतिक क्षमता र संगठनात्मक कार्यकुशलता उदाहरणीय मानिन्छ। उनी अखिल भारत नेपाली स्वतन्त्र विद्यार्थी युनियनका संस्थापक अध्यक्ष समेत हुन्। माओवादी आन्दोलनताका हिंसा अन्त्य र प्रजातान्त्रिक निकासका पक्षमा जनमत सिर्जना गर्न राप्ती अञ्चलका पहाडी जिल्लामा उनले शान्ति पदयात्राको नेतृत्व गरेका थिए। उनले संविधानसभामार्फत राज्यको पुनःसंरचना आवश्यक भन्दै पार्टीमा राज्य पुनःसंरचनासम्बन्धी लिखित दस्तावेजसमेत प्रस्तुत गरेका थिए।"
