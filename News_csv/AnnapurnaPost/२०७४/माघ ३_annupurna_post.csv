शीर्षक,विवरण
कांग्रेसका कार्यसूची,"नेपाली कांग्रेसभित्र नेतृत्व तहमा तिक्तता बढ्दै गएपछि सभापति शेरबहादुर देउवाले बिहीबार केन्द्रीय समिति बैठक डाकेका छन्। कांग्रेसले चुनावमा नराम्ररी पराजय बेहोरेपछि त्यसको समीक्षा गर्न केन्द्रीय समिति बैठक, महासमिति बैठक र विशेष महाधिवेशनसम्मकै माग हुँदै आएको थियो। केही सातायता कांग्रेसभित्र विभिन्न समूह, उपसमूहबीच आन्तरिक बैठक हुन थालेका थिए र त्यहाँ नेतृत्वप्रति तीव्र आलोचना हुने क्रम बढ्दै थियो। सोमबार पार्टीका वरिष्ठ नेता रामचन्द्र पौडेलले संसदीय बोर्ड र कार्यसम्पादन समिति खारेज गर्ने माग राखेपछि नेतृत्व पंक्तिमा रहेको असन्तुष्टि थप सतहमा आयो। बैठक डाक्न दबाब बढ्दै गएपछि ढिलै भए पनि देउवाले केन्द्रीय समिति बैठक बोलाएका छन्। यो बैठक त्यो बेला हँुदैछ, जुन बेला कांग्रेसले जनमतको विश्वास निकै हदसम्म गुमाएको अवस्था छ। पुरानो र लोकतान्त्रिक भनिएको कांग्रेससँग जनता किन विकर्षित भए ? उसले किन जनविश्वास गुमाउँदै गयो ? बैठकले गम्भीर समीक्षा गर्न सक्नुपर्छ। समानुपातिकतर्फ कांग्रेसले प्राप्त गरेको मतलाई लिएर चित्त बुझाउनेहरू धेरै छन् पार्टीभित्र। यथार्थ के हो भने, कांग्रेस लाजमर्दो तरिकाले पराजित भएकै हो। यसको कारणको खोजी अनिवार्य छ। गुटबन्दीले संस्थागत रूप लिनु, योग्यताभन्दा बढी भागबन्डालाई प्रश्रय दिनु, विभाजनपछि पुनः एक भएको कांग्रेस भावनात्मक रूपमा एक हुन नसक्नु, पार्टीभन्दा नेता र गुटकेन्द्रित हुनु, परिवारवाद हावी हुनु आदि थुप्रै कारण छन्, कांग्रेस अधोगतिका। त्यसमाथि यो दलले न कार्यकर्तासँग न त जनतासँगै अन्तरसंवाद गर्न सकेको छ। चुनावको मतले पनि कांग्रेसले नयाँ र युवा पुस्तालाई आकर्षित गर्न सकेको देखिँदैन। कांग्रेसको मत नयाँ दलतिर आकर्षित हुनु, यो दलले राष्ट्रिय आकर्षण र अपिल सिर्जना गर्न नसक्नु, वैचारिक विमर्श नगण्य हुँदै जानु र यसको वैचारिक धरातल अन्योलग्रस्त हुनु, प्रतिक्रियाकै राजनीतिमा रमाउनु आदि थप कारण हुन सक्छन्, कांग्रेस पराजयका। यी यावत् विषयमाथि केन्द्रीय समिति बैठकमा खुलेर विमर्श हुन आवश्यक छ। त्यसो त कांग्रेसभित्रको युवा पुस्ताले केन्द्रीय समिति मात्रै होइन, महासमिति र विशेष महाधिवेशनकै माग गरेको छ, जहाँ पार्टीको वैचारिक राजनीतिक नेतृत्वबारे गम्भीर बहस होस् र आवश्यक पर्दा नेतृत्व हस्तान्तरण प्रक्रिया पनि प्रारम्भ होस्। यसतर्फ पनि कांग्रेसको केन्द्रीय समिति बैठकमा घनीभूत छलफल आवश्यक छ। साख गुमाएर कमजोर भएको कांग्रेसलाई पुनर्जीवन दिने हो भने नयाँ शिराबाट वैचारिक विमर्शसँगै नेतृत्व हस्तान्तरण प्रक्रिया सुरु हुनुपर्छ। एकजना होनाहार युवालाई पार्टी प्रवक्ता बनाएर मात्रै कांग्रेसभित्रको शुद्धीकरण अभियान पूरा हुँदैन। खासमा लोकतान्त्रिक भनिएको कांग्रेसले सही अर्थमै लोकतन्त्रको अभ्यास आफैंभित्र गर्नु जरुरी छ। यतिबेला उसले पाएको भूमिका भनेको प्रतिपक्ष हो। राष्ट्रिय राजनीतिमा रचनात्मक प्रतिपक्षको भूमिका निर्वाह गर्दै पार्टीभित्रको असन्तुष्टि र निराशा सम्बोधन गर्नेतर्फ कांग्रेस बढ्नुपर्छ। कांग्रेससँग पटकपटक लोकतान्त्रिक आन्दोलनको अगुवाइ गरेको इतिहास छ। शान्तिप्रक्रियादेखि संविधान निर्माण हुँदै अहिले चुनाव सम्पन्न गर्नसम्मका कयौं सन्दर्भमा कांग्रेसको महत्वपूर्ण भूमिका छ, तर यी केही सन्दर्भहरूको ब्याज खाइरहने छुट कांग्रेसलाई छैन। पार्टी सञ्चालन, व्यवस्थापन र पद्धतिका दृष्टिले यो निकै कमजोर अवस्थामा छ। यसलाई जीवन्त र रचनात्मक बनाउन त्यसैखाले क्षमता भएको नेतृत्व आवश्यक छ। कांग्रेसको जनमत नया दलहरूतर्फ डाइभर्ट हुँदै गएको र वाम गठबन्धन बलियो हुँदै गएको अहिलेको अवस्थामा टालटुले सुधार गरेर कांग्रेसले गुमेको साख फर्काउन सक्ने छैन। त्यसकारण केन्द्रीय समिति बैठकमात्रै होइन, महासमिति वा विशेष महाधिवेशनमार्फत सैद्धान्तिकराजनीतिक बहस गर्दै नेतृत्व हस्तान्तरणको प्रक्रियातर्फ बढ्न सक्नुपर्छ। बैठक पार्टीभित्र उठेको असन्तुष्टि मत्थर गर्ने ध्येयमा मात्रै सीमित हुनु हुँदैन, सार्थक र उपलब्धिमूलक हुन सक्नुपर्छ।"
राजधानी माग्दै क्षेत्रीय प्रशासनमा तालाबन्दी,"धनकुटा : प्रदेश नं १ को अस्थायी राजधानी धनकुटा तोकिनुपर्ने माग राख्दै बुधवार पूर्वाञ्चल क्षेत्रीय प्रशासन कार्यालय घेराउ गर्न पुगेका आन्दोलनकारीले कार्यालयमा तालाबन्दी गरेका छन्। आन्दोलनकारी र सुरक्षाकर्मीबीच घम्साघम्सी हुँदा एक जना घाइते समेत भएका छन्। सुरक्षाकर्मीले आन्दोलनकारीलाई गेटमा रोक्न खोजेपछि सामान्य घम्साघम्सी भएको थियो। धनकुटा नगरपालिका वडा नं ६ का जेशिस श्रेष्ठ घाइते भएका हुन्। टाउकोमा चोट लागेका श्रेष्ठको जिल्ला अस्पताल धनकुटामा उपचार भएको थियो। मुलगेटमा सुरक्षाकर्मीको घेरा तोडेर कार्यालयको परिसर पुगेका आन्दोलनकारीले क्षेत्रीय प्रशासक राजेश्वरमान सिंहविरुद्ध नाराबाजी गरेका थिए। क्षेत्रीय प्रशासक उपस्थित नभए पनि कार्यालयमा तालाबन्दी गरिएको आन्दोलन संघर्ष समितिका संयोजक सुन्दरबाबु श्रेष्ठले बताए। प्रदेससभा सांसद निरन राई र ईन्द्रमणी पराजुलीको नेतृत्वमा गएको आन्दोलनकारीले क्षेत्रीय प्रशासन कार्यालयमा तालाबन्दी गरेका हुन्। पर्याप्त भौतिक पूर्वाधार र सरकारी जग्गा रहेको धनकुटालाई अस्थायी प्रादेशीक राजधानी बनाउनुपर्ने माग राख्दै विगत ३३ दिन देखि धनकुटबासी आन्दोलित छन्। विभिन्न दवावमूलक आन्दोलन गर्दै आइरहेका धनकुटावासीले बुधवारदेखि अनिश्चितकालीन आमहड्ताल सुरु गरिएको संयोजक श्रेष्ठले बताए। धनकुटालाई प्रादेशीक राजधानी नबनाइन्जेलसम्म आन्दोलन जारी रहने उनले बताए। आमहड्तालले धनकुटाका बजार पसल, शिक्षण सस्था, वित्तीय संस्था, उद्योग व्यवसाय बन्द छन्। कोशी राजमार्गमा यातायात साधन गुडेका छैन। जसको कारण कोशी पहाडका धनकुटासहित भोजपुर, संखुवासभा र तेह्रथुमको जनजीवन प्रभावित बनेको छ। बन्दको अवज्ञा गरेको भन्दै आन्दोलनकारीले बुधवार बिहान मोटरसाइकल तोडफोड गरेका छन्। संखुवासभाको सभापोखरीबाट धरानतर्फ जाँदै गरेको चन्द्र राईको को २६ प ५६११ को नम्बरको पल्सर वाइक आन्दोलनकारीले कोशी राजमार्गको आत्माराको सडक खण्डमा तोडफोड गरेका हुन्।"
"प्रदेश तीनको अस्थायी राजधानी हेटौँडा, जिल्लियो भक्तपुर","काठमाडौँः सरकारले अप्रत्यासितरुमा प्रदेश नम्बर ३ को अस्थायी राजधानी मकवानपुरको हेटौँडालाई तोकेको छ । उपप्रधानमन्त्री कमल थापाको गृहजिल्ला मकवानपुरको हेटौँडा उपमहानगरलाई सरकारले तीन नम्बर प्रदेशको अस्थायी राजधानी तोकेको हो । तीन नम्बर प्रदेशको अस्थायी राजधानीका रुपमा यसअघि भक्तपुर चर्चामा थियो । त्यसैगरी काभ्रेको धुलिखेल र बनेपाले पनि प्रदेश ३ को राजधानी दाबी गरेको थियो । हेटौँडालाई प्रदेश ३ को राजधानी बनाउन उपप्रम थापाले मन्त्रिपरिषद्मा दबाब दिँदै आएका थिए । हेटौँडा सिन्धुपाल्चोक र काभ्रेसहितका जिल्लालाई भने राजधानीका रुपमा अपायक पर्छ । देशकै राजधानी समेटिएको प्रदेश ३ को राजधानीको बहस पेचिलो बनेका बेला सरकारले हेटौँलाई तोकेको हो । प्रदेश ३ को राजधानीका लागि काठमाडौं, भक्तपुर, बनेपा, ललितपुर, हेटौंडा चर्चामा थिए । पढ्नुस्: बहस : प्रदेश ३ को राजधानी कहाँ ? यो पनि पढ्नुस्: प्रदेश राजधानी कहाँ ?"
"प्रदेश राजधानी विवाद : वीरगन्जको आन्दोलन उग्र, बिहीबार बन्द घोषणा","वीरगन्ज : वीरगन्जलाई प्रदेश नम्बर २ को राजधानी तोक्न माग गर्दै विगत दुई सातादेखिको आन्दोलन र दबाबलाई वेवास्था गर्दै सरकारले बुधबार जनकपुरलाई अस्थायी प्रदेश राजधानी तोकेपछि आन्दोलनले उग्र रुप लिएको छ। बुधबार अपरान्ह बसेको मन्त्रिपरिषद बैठकले प्रदेश नम्बर २ को अस्थायी राजधानी जनकपुरलाई तोकेपछि त्यसको विरोधमा वीरगन्जको आन्दोलनले उग्र रुप लिएको हो। वीरगन्जलाई प्रादेशिक राजधानी बनाउन माग राख्दै कांग्रेस, एमाले, माओवादीलगायतका दलका नेता कार्यकर्ताको सहभागीतामा गठन भएको वीरगन्ज राजधानी संघर्ष समितिले वीरगन्जको घण्टाघर चोकमा गत पुष २१ गते देखि रिले अनशन गर्दै आएको थियो। बुधबार अपरान्ह सरकारले वीरगन्जलाई नभइ जनकपुरलाई अस्थायी राजधानी तोक्ने निर्णय गरे लगत्तै वीरगन्जको आन्दोलनले उग्र रुप लिएको हो। जनकपुरलाई अस्थायी राजधानी तोक्ने सरकारको निर्णय लगत्तै संघर्ष समितिको अगुवाइमा नेता कार्यकर्ताले बुधबार साँझ घण्टाघर चोकमै टायर बालेर नाराबाजी गर्नुका साथै सवारीसाधनमा तोडफोड गरेपछि आन्दोलनले उग्र बनेको छ। आन्दोलनकारीले घण्टाघर चोकमा बुधबार साँझ सिंचाइ कार्यालयको ना १ झ २६३ नम्बरको जिपको साथै केही टाटासुमो र मोटरसाइकलमा तोडफोड गरेका छन्। उनीहरुले बुधबा बेलुकी आठ बजेसम्म घण्टाघर चोकमा सार्वजनिक यातायातका साथै निजी मोटरसाइकललगायतका सवारीसाधन सन्चालनमा पनि अवरोध गरेका थिए। संघर्ष समितिले सरकारले गरेको निर्णयको प्रतिलिपी पनि जलाएको छ। सँगै जनकपुरलाई अस्थायी राजधानी तोक्ने सरकारको निर्णयको विरोधमा वीरगन्ज राजधानी संघर्ष समितिले बिहीबार वीरगन्ज बन्दको घोषणा गरेको छ। मधेसी दल पनि सडकमा वीरगन्जलार्इ राजधानी बनाउन माग राख्दै विगत दुई सातादेखि हुँदै आएको आन्दोलनलाई नौटंकीको संज्ञा दिएका मधेसी दल पनि बुधबारदेखि सडक संघर्षमा उत्रिएका छन् । राजधानीका लागि पुस तेश्रो सातादेखि वीरगन्जमा भइरहेको आन्दोलनलाई नौटंकीको सज्ञा दिदँै उक्त आन्दोलनमा सहभागी नभएका संघीय समाजवादी फोरम नेपाल र राजपाका नेता कार्यकर्ता बुधबार सरकारले जनकपुरलाई अस्थायी तोकेपछि त्यसको विरोधमा आन्दोलनमा उत्रिएका हुन् । उनीहरुले सरकारी निर्णयको विरोध गर्दै बुधबार साँझ वीरगन्जको माइस्थान चोकमा प्रधानमन्त्री शेरबहादुर देउवाको पुत्ला जलाउदै सरकार र सत्ता नेतृत्वकर्ता दल कंँग्रेसको विरोधमा नाराबाजी पनि गरेका थिए । फोरम नेपाल पर्साका उपाध्यक्ष सुन्दर कुर्मी र राजपाका महासचिव शिव पटेलको नेतृत्वमा मधेसी दलका नेता कार्यकर्ताले माइस्थान चोकमा प्रदर्शन गरेका हुन् । सरकारले आफ्नो निर्णय सच्याएर वीरगन्जलाई अस्थायी राजधानी नतोकेसम्म फोरम नेपाल र राजपाले छुट्टै आन्दोलन गरिरहने फोरम नेपाल पर्साका उपाध्यक्ष कुर्मीले बताए । यसैबीच फोरम नेपाल र राजपाको मधेसी गठबन्धन पर्साले बुधबार बेलुकी प्रेस विज्ञप्ति जारी गर्दै मन्त्रिपरिषदको बुधबार बसेको बैठकले मधेस आन्दोलनको मर्म एवं मधेसी जनताको भावना विपरीत प्रदेश नम्बर २ को अस्थायी राजधानी जनकपुरलाई घोषणा गरेको आरोप लगाएको छ । फोरम नेपालका पर्सा जिल्ला अध्यक्ष तथा सांसद प्रदिप यादव र राजपाका महासचिव शिव पटेलद्वारा संयुक्त रुपमा जारी प्रेस विज्ञप्तिमा सरकारको उक्त निर्णय अबिलम्ब सच्याएर वीरगन्जलाइ राजधानी घोषण गर्न मागसमेत गरिएको छ । प्रदेश नम्बर २ को स्थायी राजधानी वीरगन्जलाई बनाउनका लागि मधेसी गठबन्धनका सम्पूर्ण नेता तथा निर्वाचित प्रतिनिधि र प्रदेशसभा सदस्यले अब संसद र सडकमा संघर्ष गर्ने निर्णय पनि फोरम नेपाल र राजपाको गठबन्धनले गरेको विज्ञप्तिमार्फत् जानकारी गराइएको छ ।"
प्रदेश प्रमुख नबन्दै विवादमा अनुराधा कोइराला,"काठमाडौं: सरकारले प्रदेश प्रमुखमा नियुक्त गर्ने निर्णय गरिनसक्दै समाजसेवी अनुराधा कोइराला विवादमा तानिएकी छन् । शेरबहादुर देउवा नेतृत्वको सरकारले माइती नेपालकी अध्यक्षसमेत रहेकी कोइरालालाई प्रदेश नम्बर ३ को प्रमुखमा प्रस्ताव गरेपछि विवादमा तानिएकी हुन् । सात प्रदेशमध्ये प्रदेश तीनकी प्रमुखका रुपमा नियुक्ति गर्ने सरकारका तयारीबीच उनीमाथि अङ्गीकृत नागरिक भएको आरोप लागेको हो । उनको माइती दार्जीलिङ भएको भन्दै नेपाल आएपछि अङ्गीकृत नागरिकता लिएको व्यक्तिलाई प्रदेश प्रमुख जस्तो उच्च तहको जिम्मेवारी दिन नहुने आवाज उठेको हो । मन्त्रिपरिषद्ले कोइरालालाई प्रदेश नम्बर ३ को प्रमुख तोकिनस्कदै उनीबारेको विवाद सामाजिक सञ्जालमा पोखिन थालेका छन् । एक मात्र महिला प्रदेश प्रमुखको जिम्मेवारी पाउन लागेकी उनीबारेमा पूर्वमन्त्री तथा मधेसवादी नेतृ सरिता गिरीले गम्भीर प्रश्न उठाउँदै सामाजिक सञ्जालमा आफ्नो धारणा राखेकी छन् । उनले अनुराधालाई प्रदेश प्रमुख बनाउन लागिएकोबारेमा आफुले राज्यसँगै संवाद गर्ने बताएकी छन् । 'अनुराधाजीको नाम प्रदेश प्रमुखमा आइरहेको छ । उनीविरुद्धमा मैले भन्नुपर्ने केही छैन । उहाँ अन्तराष्ट्रिय ख्याति प्राप्त महिला हुनुहुन्छ । धेरै महिलाको उद्धार गर्नुभएको छ । तर मैले राज्यसँग संवाद गर्नु पर्दछ', उनले पहिलो ट्विटमा भनेकी छन् । त्यसपछि पनि उनले अन्य ट्विटमा अनुराधाबारेमा गम्भीर प्रश्न उठाएकी छन् । मैले जाने अनुसार उहाँ दार्जीलिङको हुनुहुन्छ । विवाहपछि नेपाली नागरिक हुनुभएको हो । म गल्ती पनि हुन सक्छु। तर यदि यो सत्य हो भने नागरिकता कानुनको सम्बन्धमा राज्यको द्वैध नीति पुनः प्रमाणित भएको छ। गिरीले अर्को ट्विटमा अनुराधालाई राष्ट्रपतिले प्रदेश प्रमुखमा अनुमोदन गर्ने नगर्ने कुरा आफूले हेरिरहेको बताउँदै त्यसपछि अर्को प्रतिक्रिया दिने पनि बताएकी छन् । सरकारले भने अनुराधासँग वंशजकै नेपाली नागरिकता रहेकाले प्रदेश प्रमुखमा नियुक्त गर्न लागेको दाबी गरेको छ । बुधबार बिहान पत्रकारहरुसँग बोल्दै सञ्चारमन्त्री मोहन बस्नेतले सबै प्रक्रिया पुरा भइसकेकाले अब सातै प्रदेशमा प्रमुखहरु नियुक्त गर्ने बताएका थिए । प्रधानमन्त्री तथा मन्त्रिपरिषद्को कार्यालयले प्रदेश प्रमुखमा नियुक्तिकालागि अनुराधाले वंशजकै नागरिकता पेश गरेको जनाएको छ । कोइरालासँगै अन्य ६ प्रदेशमा पनि सरकारले प्रदेश प्रमुख तोक्दैछ । के छ संविधानमा ? नेपालको संविधान २०७२ को धारा २८९ मा राष्ट्रपति, प्रधानमन्त्रीसहित ९ पदमा अंगीकृतलाई सधैंका लागि रोक लगाइएको छ । पदाधिकारीको नागरिकतासम्बन्धी विशेष व्यवस्था अन्तरगत नयाँ संविधानको धारा २८९ को उपधारा (१) मा यस्तो भनिएको छ, 'राष्ट्रपति, उपराष्ट्रपति, प्रधानमन्त्री, प्रधानन्यायाधीश, प्रतिनिधिसभाका सभामुख, राष्ट्रियसभाका अध्यक्ष, प्रदेश प्रमुख, मुख्यमन्त्री, प्रदेशसभाको सभामुख र सुरक्षा निकायको प्रमुखको पदमा निर्वाचित, मनोनित वा नियुक्त हुन वंशजको आधारमा नेपालको नागरिकता प्राप्त गरेको हुनु पर्नेछ ।"
मन्त्रिपरिषद् बैठक : प्रदेश प्रमुख र अस्थायी केन्द्र तोक्ने तयारी,"काठमाडौं : मन्त्रिपरिषद् बैठकले प्रदेश प्रमुख र अस्थायी केन्द्र तोक्ने तयारी गरेको छ । प्रधानमन्त्रीनिकट स्रोतका अनुसार अाज १० बजे बस्ने मन्त्रिपरिषद् बैठकले प्रदेश प्रमुख तोक्नुका साथै प्रदेशको कार्य सञ्चालन गर्ने गरी अस्थायी केन्द्र तोक्न लागेको हो। प्रधानमन्त्री शेरबहादुर देउवाले राजनीतिक सहमतिका आधारमा प्रदेश प्रमुख र अस्थायी केन्द्र तोक्ने बताउँदै आए पनि सहमति जुट्न नसकेपछि यी दुवै निर्णय आफैँ गर्न लागेका हुन्। यही निर्णय गर्न देउवाले आज नौ बजे मन्त्रिपरिषद् बैठक डाकेका हुन् । मंगलबार दिउँसो चार बजे मन्त्रिपरिषद्को आकस्मिक बैठक बोलाइए पनि अन्तिममा स्थगित भएको थियो । निर्वाचन आयोगले सोमबार पत्रकार सम्मेलन गर्दै माघ ४ सम्म प्रदेश प्रमुख नतोके माघ २४ गतेको राष्ट्रियसभा निर्वाचन प्रभावित हुने चेतावनी दिएपछि सरकारले बुधबारनै यो काम सक्न लागेको हो। कानुन न्याय तथा संसदीय मामिलामन्त्री यज्ञबहादुर थापाले मन्त्रिपरिषद् बैठकले प्रदेश प्रमुख तोक्ने तयारी गरेको जानकारी दिए । प्रदेश प्रमुख तोक्न गृहकार्य पूरा भएको छ, बुधवारको मन्त्रिपरिषद् बैठकले प्रमुख तोक्ने निश्चित हो', उनले भने। प्रदेश प्रमुख कसलाई बनाउने भन्ने लगभग तय भइसकेको छ। प्रधानमन्त्री तथा मन्त्रिपरिषद् कार्यालयका अनुसार प्रदेश प्रमुखमा पूर्वसचिव एवं निर्वाचन आयोगका पूर्वआयुक्त दोलखबहादुर गुरुङ, मोहनराज मल्ल, अनुराधा कोइराला, रत्नेश्वरलाल कायस्थ, उमाकान्त झा, दुर्गाप्रसाद खनाललगायतलाई सिफारिस गर्ने गरी प्रस्ताव तयार पारेको बताइएको छ ।"
मन्त्रिपरिषद् बैठक स्थगित : प्रदेश प्रमुख र केन्द्र तोक्न हम्मेहम्मे,काठमाडौं : कांग्रेसकै मन्त्रीको आन्तरिक विवादका कारण प्रदेश प्रमुख र अस्थायी केन्द्र तोक्न सरकार असफल भएको छ। बिहान साढे १० देखि सुरु भएको मन्त्रिपरिषद् बैठक विना निष्कर्ष टुंगिएको हो। सरकार निर्णयमा पुग्न नसकेपछि दिउँसाे तीन बजे पुनः मन्त्रिपरिषद् बैठक बस्ने भएको छ। मन्त्रीपिच्छे प्रस्ताव आउन थालेपछि सरकारले प्रदेश प्रमुख र अस्थायी केन्द्र तोक्ने विषयमा निर्णयमा पुग्न नसकेको हो। कांग्रेसकै मन्त्रीहरुबाट प्रमुख र केन्द्रको फरकफरक नाम प्रस्ताव गरिएपछि आन्तरिक विवादका कारण मन्त्रिपरिषद् बैठक निर्णयमा पुग्न नसकेको बताइएको छ। सरकारका प्रवक्ता मोहनबहादुर बस्नेतले आज दिउँसाे तीन बजे बस्ने बैठकले प्रदेश प्रमुख र अस्थायी केन्द्र तोकिने जानकारी दिए। फेरी थप छलफल गरी निर्णयमा पुग्ने छौं' उनले भने। तीन बजेको बैठकले भने प्रदेश प्रमुख र केन्द्र तोक्ने निश्चित भएको उनले जानकारी दिए। निर्वाचन आयोगले माघ ४ गतेसम्म प्रदेश प्रमुख तोक्न नसके समस्या पर्ने सरकारलाई चेतावनी दिइसकेको छ।
चुनाव खर्च विवरण बुझाउन अटेरी,"पोखरा : प्रदेश र प्रतिनिधिसभा चुनावमा आफूले गरेको खर्च विवरण बुझाउन कास्कीका ३७ उम्मेदवारले अटेरी गरेका छन्। निर्वाचन कानुनअनुसार मत परिणाम घोषणा भएको ३५ दिनभित्र बुझाउनुपर्ने विवरण उक्त म्याद कटेको ५ दिन बितिसक्दा पनि नबुझाएका हुन्। उक्त निर्वाचनमा कास्कीका ३ प्रतिनिधि तथा ६ प्रदेशसभा क्षेत्रमा १३ दलका ९५ उम्मेदवार प्रतिस्पर्धामा थिए। तीमध्ये ६४ जनाले खर्च विवरण पेस गरेको क्षेत्रीय निर्वाचन कार्यालयका प्रमुख गंगालाल सुवेदीले जानकारी दिए। उनकै भनाइमा ठूला दलका मुख्य उम्मेदवारहरू प्रायःले विवरण बुझाएका छन्। विवरण नबुझाएका कांग्रेस नेता तथा कास्की २ क' का उम्मेदवार गुरु बरालले जिम्मेवारी सुम्एिका कार्यकर्ताबाट ढिलाइ भएको सुनाए। बुझाउनलाई सबै विवरण लिएका साथी निर्वाचन कार्यालय जान केही ढिला भएछ, अब बुझाउनुहुन्छ', उनले भने। कास्कीका सबै निर्वाचन क्षेत्रको चुनावी मतपरिणाम मंसिर २४ गते प्रकाशित भएको थियो। त्यसयताको समयले ३५ दिनको नेटो काटिसकेको छ। विवरण नबुझाउनेमध्ये प्रदेश सभातिरका १२ जना र प्रतिनिधिसभाका २५ उम्मेदवार छन्। पहिला पनि सबैलाई फोनै गरेर विवरण बुझाउन ताकेका गरेका थियौं', निर्वाचन अधिकारी सुवेदीले भने, अझै फेरि ताकेता गर्छाैं।' उनकै भनाइमा बाँकी उम्मेदवारलाई प्रस्टीकरण लिन सक्ने नजिर पुराना चुनावको छ। तर उनले यसपालिको कानुनले खर्चको सीमा बराबरकै रकम जरिवाना लगाउने र ६ वर्षसम्म उम्मेदवार हुन नपाउने गरी दण्डित गर्नेसम्मको प्रावधान राखेको छ। निर्वाचन कानुनअनुसार यो चुनावमा प्रदेशसभा उम्मेदवारले १५ र प्रतिनिधिसभा उम्मेदवारले २५ लाख रुपैयाँसम्म खर्च गर्न पाउने सीमा थियो। त्यस्तो सीमा प्रतिनिधि तथा प्रदेशसभा ऐन २०७४ को दफा ७२ ले तोकेको हो। कास्कीमा सबैभन्दा पहिला प्रतिनिधिसभा सदस्य खगराज अधिकारीले चुनावी खर्च विवरण पेस गरेका थिए। उनले १८ लाख ४२ हजार खर्चेको विवरण दिएका छन्। आइसकेको विवरणअनुसार सबैभन्दा धेरै प्रतिनिधिसभातर्फ संघीय समाजवादी फोरमका डिलबहादुर नेपालीले २४ लाख ७० हजार रुपैयाँ खर्च गरेका छन्। त्यतिका खर्च भएको विवरण पेस गरेका नेपालीले ३ सय ४७ मतमात्रै प्राप्त गरेका थिए। सबैभन्दा कम खर्च भएको विवरण नेकपा मालेबाट कास्की २ मा उम्मेदवार बनेका टेकनाथ भण्डारीले पेस गरेका छन्। ३४ हजार १ सय रुपैयाँमात्रै चुनाव खर्च भएको उनको विवरणमा उल्लेख छ। प्रदेशसभातिर संघीय समाजवादी फोरमकै चीनबहादुर नेपालीले सबैभन्दा धेरै १४ लाख ६१ खर्चेको विवरण पेस गरेका छन्। उनले ३ सय मत ल्याएका थिए। सबैभन्दा कम प्रदेशसभामा विवेकशील साझाका उम्मेदवार नवराज खनालले खर्चेको विवरण पेस भएको छ। कास्की १ क' का उम्मेदवार उनले २२ हजार खर्चेको विवरण पेस गरेका छन्। उनले ४ सय ७५ मत ल्याएका थिए। उम्मेदवारहरूले कार्यकर्ता प्रशिक्षण, गोष्ठी र परिचालनमा बढी खर्च भएको विवरण दिएका छन्। निर्वाचन आयोगले तोकेको सीमा पनि त्यही शीर्षकमा बढी खर्च गर्न सक्ने बनाएको थियो। तर उम्मेदवारहरूले बुझाएको विवरण सत्य हो होइन भन्ने जाँच भने आयोगले गर्न सक्नेछ। शंका लागेमा आयोगले अडिट गर्न सक्छ', निर्वाचन अधिकारी सुवेदीले भने।"
"प्रदेश राजधानी तोकियो : कतै दीपावली कतै आन्दोलन, कुन प्रदेशमा के भयो ?","काठमाडौं : बुधबार सरकारले सात प्रदेशको अस्थायी राजधानी तोकेपछि कतै दीपावली भएको छ भने कतै आन्दोलन चर्किएको छ। बुधबार दिउँसो बसेको मन्त्रिपरिषदको बैठकले सातै प्रदेशको अस्थायी राजधानीको टुंगो लगाएको हो । प्रदेश १ को राजधानी विराटनगर तोकिएपछि त्यहाँ दीपावली भएको छ भने धनकुटामा प्रधानमन्त्री शेरबहादुर देउवाको पुत्ला जलाइएको छ। प्रदेश १ को राजधानीको रुपमा यसअघि इटहरी र धरानकोसमेत चर्चा थियो। प्रदेश २ को राजधानी जनकपुर तोकेपछि वीरगन्ज अशान्त बनेको छ। वीरगञ्जमा लामो सयमदेखि राजधानीको माग गर्दै अन्दोलनमा बसेका नेता कार्यकर्ता र स्थानीयवासी आक्रोशित भएका हुन्। बुधबार साँझ सडक प्रदर्शन गरेका उनीहरुले बिहीबार बन्दको घोषणासमेत गरेका छन्। सँगै प्रदेश राजधानीको विषयमा चुपचाप रहेका मधेसवादी दललेमसेत जनपुरलाई प्रदेश २ को अस्थायी राजधानी बनाउने सरकारको निर्णयविरुद्ध प्रधानमन्त्रीको पुत्ला जलाएका छन्। प्रदेश ३ को राजधानी हेटौंडा तोकिएपछि हेटौंडामा खुशीयाली मनाइएको छ। चर्चामा भक्तपुर, बनेपा, ललितपुर रहे पनि सरकारले अन्तिम समयमा हेटौंडालाई प्रदेशको अस्थायी राजधानी तोकेको हो। प्रदेश १ र २ मा जस्तो ३ मा भने आन्दोलन भएको छैन। प्रदेश ४ राजधानी पोखरा भने निर्विकल्प देखिएको छ। यसअघि नै सबैले प्रदेश ४ को राजधानीको रुपमा पोखरालाई स्वीकार गरिसकेकाले विवाद छैन। प्रदेश ५ को अस्थायी राजधानी बुटवल तोकिएपछि दाङमा आक्रोश बढेको छ। स्थानीयवासीमात्र नभएर प्रदेश ५ का मुख्यमन्त्री दाबेदार एमाले नेता शंकर पोखरेल स्वयम्ले सरकारको अविवेकी निर्णय भनेका छन्। त्यसैगरी माओवादी केन्द्रका नेता एवम् दाङका प्रतिनिधिसभा सदस्य कृष्णबहादुर महरालेसमेत सरकारको निर्णयप्रति आपत्ति जनाएका छन्। बुटवलमा भने खुशीयाली मनाइएको छ। बुटवलमा भने दीपावली गरिएकाे छ । प्रदश ६ को अस्थायी राजधानी सुर्खेत तोकिएको छ। अन्य क्षेत्रमा राजधानी विवाद देखिए पनि प्रदेश ४ जस्तै ६ शान्त छ। प्रदेश ७ को राजधानी कैलालीको धनगढी तोकिएपछि दिपालयमा आन्दोलन चर्किएको छ। धनगढीमा भने सरकारको निर्णयको स्वागत गरिएको छ। प्रदेश नम्बर ७ को राजधानी दिपायलमा नबनाएको विरोधमा डोटी कांग्रेसद्वारा पार्टी सदस्यता परित्याग गर्ने निर्णय गरेको छ । नेपाली कांग्रेस डोटीको कार्यसमितिको बैठकबाट नेपाली कांग्रेसकै सरकार हुँदा पनि प्रादेशिक राजधानी डोटी नबनाएको विरोधमा डोटीका सबै नेता कार्यकर्ताले साधारण सदस्यसमेत नरहने गरी पार्टी सदस्यता परित्याग गर्ने निर्णय गरेको हो । सरकारले तोक्यो सातै प्रदेशको अस्थायी राजधानी धनकुटामा देउवाको पुत्ला जलाइयो, अनिश्चिकालिन बन्द प्रदेश राजधानी विवाद : वीरगन्जको आन्दोलन उग्र, बिहीबार बन्द घोषणा दाङ प्रदेश ५ को राजधानी नबन्दा कृष्णबहादुर महराको यस्तो आक्रोश शंकर पोखरेलको आरोप: जनमत गुमाएको सरकारले विवेक पनि गुमायो प्रादेशिक राजधानी विवादः पार्टी परित्याग गर्ने डोटी कांग्रेसको निर्णय प्रदेश सातको राजधानी धनगढी : दिपायल हेरेको हेर्यै"
सरकारले तोक्यो सातै प्रदेशको अस्थायी राजधानी,"काठमाडौँः सरकारले सातवटै प्रदेशको अस्थायी राजधानीको टुंगो लगाएको छ । बुधबार दिउँसो बसेको मन्त्रिपरिषदको बैठकले सातै प्रदेशको अस्थायी राजधानीको टुंगो लगाएको हो । महिला तथा समाज कल्याण मन्त्री विक्रमबहादुर थापाका अनुसार मन्त्रिपरिषदले प्रदेश नम्बर १ को राजधानी विराटनगर, प्रदेश २ को जनकपुर, ३ को हेटौंडा, ४ को पोखरा, ५ को बुटवल, ६ को सुर्खेत र ७ को धनगढीलाई तोकेको छ।"
यी हुन् सात प्रदेश प्रमुख : को कस्ता ?,"काठमाडौं : सरकारले सातवटै प्रदेश प्रमुख तोकेको छ । बुधबार दिउँसो बसेको मन्त्रिपरिषद् बैठकले प्रदेश प्रमुख तोकेको हो । प्रदेश १ मा गोविन्द सुब्बा, प्रदेश २ मा रत्नेश्वर कायस्थ, प्रदेश ३ अनुराधा कोइराला, प्रदेश ४ मा बाबुराम कुँवर, प्रदेश ५ मा उमाकान्त झा, प्रदेश ६ दुर्गाकेशर खनाल र प्रदेश ७ मा मोहनराज मल्ललाई तोकेको महलिा बालबालिका तथा समाज कल्याण मन्त्री विक्रमबहादुर थापाले जानकारी दिए । प्रदेश नम्बर १ : गोविन्द सुब्बा प्रदेश नम्बर २ : रत्नेश्वरलाल कायस्थ प्रदेश नम्बर ३ : अनुराधा कोइराला प्रदेश नम्बर ४ : बाबुराम कुँवर प्रदेश नम्बर ५ : उमाकान्त झा प्रदेश नम्बर ६ : दुर्गा खनाल प्रदेश नम्बर ७ : मोहनराज मल्ल प्रदेश प्रमुख को कस्ता ? सरकारले आफैले बनाएको मापदण्ड विपरित राजनीतिक दलमा प्रत्यक्ष रुपमा संलग्न भएका व्यक्तिहलाई प्रदेश प्रमुख वनाएको छ।प्रदेश प्रमुखको नियुक्ति हेर्दा सरकारले प्रदेश प्रमुखको योग्यता सम्बन्धमा वनाएको प्रदेश प्रमुख सम्बन्धी ऐन २०७४ विपरित प्रदेश प्रमुखको नियुक्ति गरेको पाइएको छ। सो ऐनमा प्रदेश प्रमुखमा नियुक्ति हुँदाका वखत कुनै राजनीतिक दलको सदस्य नरहेको व्यक्तिलाई प्रदेश प्रमुख नियुक्ति गर्नु पर्ने व्यवस्था छ। तर, सरकारले प्रदेश नं ३ मा प्रदेश प्रमुखको रुपमा नियुक्त गर्न सिफारिस गरिएकी अनुराधा कोइराला केही समयअघि मात्रै टीका लगाएरै नेपाली कांग्रेसमा प्रवेश गरेकी थिइन्। प्रदेश प्रमुखमा नियुक्त भएकाहरु काग्रेस र राष्ट्रिय जनता पार्टी र समाजवादी फोरमबीच भागवण्डा भएको छ। कोइरालाले समाजसेवामा भने राम्रो छवि बनाउदै आएकी छिन्। उनी चेलिबेटी बेचविखनविरुद्ध कार्यरत माइती नेपालकी संस्थापक अध्यक्ष हुन्। प्रदेश नं १ को प्रदेश प्रमुखमा सिफारिस भएका गोविन्द सुबवा विभिन्न आइएनजिओ र एनजिओमा कार्यरत छन्। धनकुटा निवासी उनी अंग्रेजी विषयका प्राध्यापक हुन्। सुरुमा कम्युनिष्ट राजनीतिमा सक्रिया उनी जनतम संग्रहपछि काग्रेसमा प्रवेश गरेका थिए। प्रदेश नं २ को प्रमुखमा नियुक्त भएका रत्नेश्वरलाल कायस्थ नेपाल सरकारका पुर्व सचिव हुन्।उनी महोत्तरी बासी हुन्। राष्ट्रिय योजना आयोगका पूर्वसदस्य समेत रहेका उनी संघीय समाजावदी फोरमको समानुपातिक सांसदका उम्मेदवार थिए। यसैगरी, प्रदेश नं ४ को प्रदेश प्रमुखको लागि सिफारिस भएका बाबुराम कुवँर पूर्वमहान्यायधिवक्ता हुन्। अर्घाखाँचीका कँुवर तत्कालीन सुशील कोइराला नेतृत्वको सरकारका महान्यायधिवक्ता हुन्। यसैगरी प्रदेश नं ५ को प्रदेश प्रमुखमा सिफारिस भएका उमाकान्त झा पूर्वसिचाई तथा ऊर्जा सचिव हुन्। उनी खिलराज रेग्मीको नेतृत्वमा रहेको दोस्रो संविधान सभा निर्वाचन गराउने चुनावी सरकारमा ऊर्जा मन्त्री थिए। झा राष्ट्रिय जनता पार्टी अध्यक्ष मण्डलका नेता महन्थ ठाकुरका सम्धी हुन्। यस्तै प्रदेश नं ६ को प्रमुखमा सिफारिस भएका दुर्गा किशोर खनाल पुराना कांग्रेस नेता हुन्। सुर्खेत निवासी खनाल पूर्व शिक्षक हुन् भने बहुदल आएपछि उनी कांग्रेस वाट राष्ट्रिय सभा सदस्य बनेका थिए। यसैगरी प्रदेश ७ को प्रमुखको लािग सिफारिस भएका मोहनराज मल्ल पूर्व राष्ट्रिय पञ्चायतका सदस्य थिए। कैलाली निवासी मल्ल केहि समय अघि मात्रै्र राष्ट्रिष्य प्रजातन्त्र पार्टी वाट काग्रेसमा प्रवेश गरेका थिए।"
प्रादेशिक राजधानी विवादः पार्टी परित्याग गर्ने डोटी कांग्रेसको निर्णय,"डोटीः प्रदेश नम्बर ७ को राजधानी दिपायलमा नबनाएको विरोधमा डोटी कांग्रेसद्वारा पार्टी सदस्यता परित्याग गर्ने निर्णय गरेको छ । नेपाली कांग्रेस डोटीको कार्यसमितिको बैठकबाट नेपाली कांग्रेसकै सरकार हुँदा पनि प्रादेशिक राजधानी डोटी नबनाएको विरोधमा डोटीका सबै नेता कार्यकर्ताले साधारण सदस्य समेत नरहने गरी पार्टी सदस्यता परित्याग गर्ने निर्णय गरेको छ । अहिले कांग्रेस सरकारमा रहेकाले कांग्रेस डोटीलाई ठूलो दबाब र नैतिक संकट रहेको छ, नेपाली कांग्रेस डोटीका सचिब नारायण जोशीले भने, सरकारबाट डोटीको पक्षमा निर्णय नआएकाले अझै कठोर निर्णय लिन डोटी कांग्रेस अगाडि बढ्ने छ । मंगलबार बसेको सर्वपक्षीय भेलामा नेपाली कांग्रेस बाहेक अन्य दलका नेता कार्यकर्ताहरुले समेत यदि दिपायलबाहेक अन्यत्र राजधानी बनाए पार्टीको सदस्य नरहने गरी पार्टी सदस्यता परित्याग गर्ने र स्वतन्त्र नागरिक आन्दोलन गरी डोटी राजधानी कायम गर्न लाग्ने बताएका थिए । त्यसैगरी सरकारले दिपायलबाहेक अन्यत्र राजधानी कायम गरे डोटेलीले नेपाली नागरिकता जिल्ला प्रशासनमार्फत सरकारलाई बुझाउने समेत सर्वपक्षीय भेलाबाट निर्णय गरिएको छ । स्थानीय दललले जारी गरेको संयुक्त विज्ञप्तीमा प्रदेश नम्बर ७ को राजधानी दिपायलमा नबनाई अन्यत्र बनाउने गतिबिधि भएकोप्रति सशंकित र दुखी भएका जनाइएको छ । सरकारबाट यदि डोटीको पक्षमा निर्णय नआए भने सबै दलले कडा भन्दा कडा कदम चाल्ने समेत बिज्ञप्तीमा भनिएको छ । प्रदेश नम्बर ७ को माघ २४ गते हुने राष्ट्रिय सभा सदस्य निर्वाचन सरकारले डोटीमा गर्ने निर्णय गरेको छ । तर डोटीमा राजधानी कायम नगरिए कुनै हालतमा उक्त निर्वाचन हुन नदिने बताइएको छ । त्यसैगरी डोटीका स्थानीय तहका प्रमुख तथा उपप्रमुखहरु समेत आन्दोलनमा उत्रेका छन् । उनीहरुले आन्दोलनमा ऐकेबद्धता रहेको भन्दै यदि डोटीमा राजधानी नबनाए पदबाट राजीनामा दिएर आन्दोलनमा निस्कने र राष्ट्रिय सभा सदस्यनिर्वाचन बहिस्कार गर्ने बताएका छन् । दिपायलमा राजधानी कायम नगरिए दिपायलस्थित क्षेत्रीय कार्यालयहरुलाई समेत कब्जामा लिने समेत सर्वपक्षीय भेलाबाट निर्णय गरिएको छ ।"
राष्ट्रिय सभामा सिट फाँडफाँट टुंग्याउन वाम कार्यदलको बैठक,"काठमाडौं : राष्ट्रिय सभा निर्वाचनका लागि सिट फाँडफाँट लगायतका विषय टुंग्याउन वाम गठबन्धनले बनाएको कार्यदलको बैठक बुधबार बस्दैछ। दिउसो १ बजे सिंहदरबारमा तोकिएको बैठकले आसन्न राष्ट्रिय सभा निर्वाचनका लागि उम्मेदवार तय गर्ने विषयमा छलफल हुने कार्यदलमा रहेका माओवादी केन्द्रका नेता मात्रिका यादवले जानकारी दिए। निर्वाचन आयोगले माघ २४ गते हुने राष्ट्रिय सभा सदस्यको निर्वाचनका लागि माघ १० गते मनोनयन दर्ता र माघ १५ गते उम्मेदवारको अन्तिम नामावली प्रकाशन गर्ने कार्यतालिका सार्वजनिक गरिसकेको छ। मनोनयनको मिति नजिकिँदै जाँदा वाम गठबन्धनको कार्यदलले एकता संयोजन समितिलाई प्रतिवेदन बुझाउने गरी काम थालेको हो। नेकपा एमाले र नेकपा माओवादी केन्द्रबीच एकताका लागि गठित पार्टी एकता संयोजन समितिले गत पुस २५ गते कार्यदल गठन गरेको थियो। कार्यदलले राष्ट्रियसभासहित प्रदेशसभाका सभामुख, उपसभामुख र प्रदेशका मुख्य मन्त्री तथा मन्त्रीहरूको पद बाँडफाँट गर्नेछ। पढ्नुस् : वाम कार्यदलले बनायो बाँडफाँट मापदण्ड कार्यदलमा एमालेका तर्फबाट सुवासचन्द्र नेम्वाङ, शंकर पोख्रेल, सुरेन्द्र पाण्डे छन् भने माओवादी केन्द्रका तर्फबाट रामबहादुर थापा बादल, वर्षमान पुन र मातृका यादव छन्। सरकारले प्रदेश प्रमुख नियुक्ति तथा प्रदेशहरूको अस्थायी मुकाम तोक्न ढिलाई गरेपछि प्रदेश सभा निर्वाचनमा विजयी भएका जनप्रतिनिधिको सपथ हुन सकेको छैन। प्रदेश प्रमुख र अस्थायी मुकाम तोक्न बुधबार बिहान बसेको मन्त्रिपरिषद बैठक अनिर्णीत भएको छ। बैठक दिउसो पुनः बस्नेगरी स्थगित भएको हो। यता आयोगले संवैधानिक कारण देखाउँदै प्रतिनिधिसभा निर्वाचनको समानुपातिक तर्फको मतपरिणाम राष्ट्रिय सभा निर्वाचनपछि मात्र सार्वजनिक गर्ने भनिसकेको छ। यो पनि पढ्नुस् : फुर्सदिला भए वाम नेता आयोगले मंगलबारमात्र पाँच राजनीतिक दलहरूसँग राष्ट्रिय सभा निर्वाचनबारे परामर्श गरेको थियो। राष्ट्रियसभा निर्वाचनका लागि अध्यादेश पारित भइसके पनि नियमावली र निर्देशिकाको तयारी गरेको आयोगले त्यस विषयमा पनि दलहरूको सुझाव मागेको थियो। पढ्नुस् : राष्ट्रियसभा निर्वाचनका लागि चार बेग्लाबेग्लै मतपत्र"
राष्ट्रिय सभामा वाम गठबन्धनको सिट बाँडफाँट,"काठमाडौँः नेकपा एमाले र नेकपा माओवादी केन्द्रको वाम गठबन्धनले राष्ट्रिय सभा निर्वाचनका लागि सिट बाँडफाँट गरेको छ । सिंहदरबारस्थित नेकपा एमालेको संसदीय दलको कार्यालयमा बुधबार दिउँसो भएको बैठकपछि दुई दलले राष्ट्रिय सभाको सिट बाँडफाँटको टुंगो गरेका हुन् । नेकपा एमालेका नेता सुवासचन्द्र नेम्बाङका अनुसार वाम गठबन्धनले ४३ सिटमा उम्मेदवारी दिने सहमति भएको हो । हामीले ४३ सिटमा उम्मेदवारी दिने गरी सिट बाँडफाँट गरेका छौँ, नेता नेम्वाङले भने, ७० र ३० को अनुपातमा दुई दलबीच सिट बाँडफाँट भएको हो । दुई दलको संयुक्त कार्यदलले ४३ सिटमा वाम गठबन्धनको जित पक्का भएको भन्दै भागवण्डा मिलाएको हो । राष्ट्रिय सभामा जम्मा ५९ सिट हुने व्यवस्था रहेको छ । बाँकी रहेका १३ सिटमा मधेसवादीसहितका दलसँग परामर्श गरेर उम्मेदवारी तय गरिने नेम्वाङले बताए । राष्ट्रिय सभामा तीन सिट भने सरकारले मनोनयन गर्न पाउने व्यवस्था छ ।"
संवैधानिक समस्या देखाएर जनादेशलाई पछि पार्न खोजिँदै : महरा,पोखरा : नेकपा माओवादी केन्द्रका नेता एवं पूर्व उपप्रधानमन्त्री कृष्णबहादुर महराले सरकारले संवैधानिक समस्या देखाएर जनादेशलाई पछि पार्न खोजेको बताएका छन्। प्रेस सेन्टर कास्कीले बुधबार पोखरामा गरेको पत्रकार सम्मेलनमा नेता महराले दुइवटै पार्टीको बीचमा कुनै पनि समस्या पैदा नहोस् भन्ने सोचका साथ राष्ट्रियसभाको निर्वाचनपछि सरकार बनाउने गरी तयारी गरेको बताए। सरकारको आजभोलि नै प्रदेश प्रमुख र अस्थायी राजधानी तोक्ने हल्ला गरेको भए पनि उसको नियत राम्रो नदेखिएको उनले बताए। निर्वाचनको जनादेशअनुसार दुई पार्टी मिल्नुको विकल्प नभएको बताउँदै उहाँले यसका लागि दुवै पार्टीका अध्यक्षबीच कुराकानी भएको र पार्टी संयोजन समितिको पनि बैठक बसी छलफल गरिएको उल्लेख गरे। सो अवसरमा पूर्व सभामुख एवम् माओवादी केन्द्रकी नेत्री ओनसरी घर्तीले आफू तत्कालीन अवस्थामा सभामुख जस्तो पदीय जिम्मेवारीमा रहेका कारण प्रत्यक्षतर्फबाट चुनाव नलडेको बताइन्।
"आयल निगमले फेरि पेट्रोल, डिजल र मट्टीतेलको मुल्य बढायो","काठमाडौं : नेपाल आयल निगमले बुधबार मध्य रातिदेखि लागु हुने गरी फेरि पेट्रोल, डिजेल र मट्टितेलको मूल्य समायोजन गरेको छ। अन्तर्राष्ट्रिय बजारमा इन्धनको मुल्य वृद्धि भएपछि निगमले तीन प्रकारको इन्धनको मुल्य समायोजन गरेको हो। निगमले बुधबार समायोजन गरेको मुल्य अनुसार पेट्रोलमा प्रति लिटर एक, डिजेल र मट्टितेलमा दुई रुपैयाँ गरेको छ। जसअनुसार अब पेट्रोलको प्रति लिटर एक सय तीन, डिजेल र मट्टितेलको ८१ रुपैयाँ पुगेको हो । यसअघि पेट्रोलको प्रति लिटर एक सय दुई, डिजेल र मट्टितेलको ७९ रुपैयाँ मूल्य कायम गरिएको थियो। मूल्य समायोजन पश्चात पनि निगमले अहिले १५ दिनमा १९ करोड मूल्यबराबरको घाटा व्यहोर्न बाध्य छ। अन्तर्राष्ट्रिय मूल्यको आधारमा इण्डियन आयल कर्पोरेशन(आईओसी) ले १६ तारिखमा पठाएको नयाँ मूल्य सूचीअनुसार तीन प्रकारको इन्धनको मूल्य समायोजन भएको आयल निगमले जनाएको छ। खाना पकाउने ग्यास र हवाई इन्धनको मूल्य समायोजन गरिएको छैन। आईओसीले भारतको नयाँ दिल्लीलगायतका सहरमा पेट्रोलको मूल्य प्रति लिटर ७१ रुपैयाँ ३९ पैसा र डिजेलको मूल्य ६२ रुपैयाँ ६ पैसा भारतीय रुपैयाँ कायम गरेको छ। भारतभन्दा नेपालमा इन्धनको मूल्य सस्तो छ।"
प्रदेश राजधानी माग गर्दै दाङ अनिश्चितकालीन बन्द,"दाङ : प्रदेश राजधानीको माग गर्र्दै बुधवारदेखि दाङमा अनिश्चितकालीन बन्द गरिएको छ। ५ नं प्रदेशको राजधानी दाङमा हुनुपर्ने माग गर्दै दाङ राजधानी सरोकार समितिको सक्रियतामा अनिश्चितकालीन बन्द आह्वान गरिएको समितिका सदस्य सचिव सविन प्रियासनले जानकारी दिए। बन्दका कारण बिहानैदेखि जिल्ला ठप्प रहेको छ। पूर्वपश्चिम राजमार्गको सवारी आगागमन पनि ठप्प भएको छ। जिल्लामा उद्योग कलकारखाना, यातायात, शिक्षण संस्था, व्यापार व्यवसाया बिहानैदेखि बन्द रहेका छन्। सरकारले उच्च अदालत भएको जिल्ला छोडेर राजनीतिक पहुँचका आधारमा रुपन्देहीमा प्रादेशीक मुकाम तोक्न थालेको भन्दै दाङमा नै प्रदेश मुकाम तोकिनुपर्ने माग राखेर मंगलबार देखि आन्दोलन सुरु भएको थियो। बुधवार आन्दोलनलाई अझ कडा बनाइएको सचिव प्रियासनले जानकारी दिए। प्रदेश मुकामका लागि सबै पूर्वाधार, भौगोलिक अवस्था र आधारहरु दाङमा तयार भइरहेको र प्रदेशको मुख्य केन्द्रमा रहेको दाङ छोडेर भारतसँग जोडिएको रुपन्देहीको लुम्बिनी क्षेत्रमा मुकाम तोक्ने तयारी सरकारबाट हुनु जनताको भावना विपरित भएको जिल्लाका सरोकारवालाहरुले बताएका छन्। दाङ प्रादेशीक राजधानी सराकार समिति, नागरिक समाज, राजनीतिक दल, उद्योगी व्यवसायीलगायत दर्जन बढी सामाजिक संघ संस्थाको आन्दोलनमा सहभागिता रहको छ। माग सुनुवाई नभएसम्म आन्दोलन फिर्ता नहुने नागरिक समाज दाङका संयोजक टिकाराम रेग्मीले बताए। राजधानी दाङ घोषणा नभए राष्ट्रिय सभा निर्वाचन कार्यतालिका सञ्चालन गर्न नदिने तयारी समेत भएको समितिले जनाएको छ। दाङलाई प्रदेश नम्बर ५ को राजधानी नबनाउने चलखेल बढेको र राजनीतिक पहुँचका आधारमा एक कुनामा राजधानी राख्न थालिएको भन्दै उक्त कार्य कदापी हुन नदिने नागरिक समाजका संयोजक रेग्मीले बताए। हाम्रो यो सांकेतिक आन्दोलन मात्रै हो, यो माग सुनुवाई भएनन् भने सडकमै सहादत प्राप्त गर्न तयार छौं, तर राजधानी छोडने वाला छैनौ। राजधानी बनाएर छोड्छौ' उनले भने। वर्तमान सरकारले प्रदेशको अस्थायी राजधानी तोक्दा गुल्मीदेखि बर्दिया, रुकुमदेखि नवलपरासीसम्मका नागरिकलाई पायक पर्ने स्थानको खोजी गरिनुपर्ने र त्यो उपयुत्त स्थान दाङ नै भएको दाबी समितिले गरेको छ।"
जनकपुरलाई अस्थायी राजधानी बनाएपछि मधेसी दल पनि सडकमा,"वीरगन्ज : वीरगन्जलार्इ राजधानी बनाउन माग राख्दै विगत दुई सातादेखि हुँदै आएको आन्दोलनलाई नौटंकीको संज्ञा दिएका मधेसी दल पनि बुधबारदेखि सडक संघर्षमा उत्रिएका छन् । राजधानीका लागि पुस तेश्रो सातादेखि वीरगन्जमा भइरहेको आन्दोलनलाई नौटंकीको सज्ञा दिदँ उक्त आन्दोलनमा सहभागी नभएका संघीय समाजवादी फोरम नेपाल र राजपाका नेता कार्यकर्ता बुधबार सरकारले जनकपुरलाई अस्थायी तोकेपछि त्यसको विरोधमा आन्दोलनमा उत्रिएका हुन् । उनीहरुले सरकारी निर्णयको विरोध गर्दै बुधबार साँझ वीरगन्जको माइस्थान चोकमा प्रधानमन्त्री शेरबहादुर देउवाको पुत्ला जलाउदै सरकार र सत्ता नेतृत्वकर्ता दल कंँग्रेसको विरोधमा नाराबाजी पनि गरेका थिए । फोरम नेपाल पर्साका उपाध्यक्ष सुन्दर कुर्मी र राजपाका महासचिव शिव पटेलको नेतृत्वमा मधेसी दलका नेता कार्यकर्ताले माइस्थान चोकमा प्रदर्शन गरेका हुन् । सरकारले आफ्नो निर्णय सच्याएर वीरगन्जलाई अस्थायी राजधानी नतोकेसम्म फोरम नेपाल र राजपाले छुट्टै आन्दोलन गरिरहने फोरम नेपाल पर्साका उपाध्यक्ष कुर्मीले बताए । यसैबीच फोरम नेपाल र राजपाको मधेसी गठबन्धन पर्साले बुधबार बेलुकी प्रेस विज्ञप्ति जारी गर्दै मन्त्रिपरिषदको बुधबार बसेको बैठकले मधेस आन्दोलनको मर्म एवं मधेसी जनताको भावना विपरीत प्रदेश नम्बर २ को अस्थायी राजधानी जनकपुरलाई घोषणा गरेको आरोप लगाएको छ । फोरम नेपालका पर्सा जिल्ला अध्यक्ष तथा सांसद प्रदिप यादव र राजपाका महासचिव शिव पटेलद्वारा संयुक्त रुपमा जारी प्रेस विज्ञप्तिमा सरकारको उक्त निर्णय अबिलम्ब सच्याएर वीरगन्जलाइ राजधानी घोषण गर्न मागसमेत गरिएको छ । प्रदेश नम्बर २ को स्थायी राजधानी वीरगन्जलाई बनाउनका लागि मधेसी गठबन्धनका सम्पूर्ण नेता तथा निर्वाचित प्रतिनिधि र प्रदेशसभा सदस्यले अब संसद र सडकमा संघर्ष गर्ने निर्णय पनि फोरम नेपाल र राजपाको गठबन्धनले गरेको विज्ञप्तिमार्फत् जानकारी गराइएको छ । प्रदेश राजधानी विवाद : वीरगन्जको आन्दोलन उग्र, बिहीबार बन्द घोषणा"
दाङ प्रदेश ५ को राजधानी नबन्दा कृष्णबहादुर महराको यस्तो आक्रोश,"काठमाडौं : प्रदेश ५ को राजधानी दाङ नतोकिएको भन्दै माओवादी केन्द्रका नेता एवम् दाङका सांसद कृष्णबहादुर महराले आक्रोश व्यक्त गरेका छन्। प्रदेश ५ को राजधानी बुटवल तोकेपछि महराले विज्ञप्ति सार्वजनिक गरेर आक्रोश व्यक्त गरेका छन्। उनले कांग्रेस सभापति एवम् प्रधानमन्त्री शेरबहादुर देउवाले असन्तुलित, अविवेकी, अदूरदर्शी, असंवेदनशील र असक्षम निर्णय गरेको आरोप लगाएका छन्। देउवा सरकारको यो असन्तुलित, अविवेकी, अदूरदर्शी, असंवेदनशील र असक्षम निर्णय हो। म यो निर्णयको विरोध र घोर भत्र्सना गर्दछु, महराले विज्ञप्तिमा भनेका छन्, यसबाट देउवाको उत्पीडित क्षेत्रको सन्तुलित विकास गर्ने खोक्रो आदर्श उदाङ्गिएको छ र यो निर्णय उत्पीडकहरुको स्वार्थद्वारा प्रेरित भएको पुष्टि हुन्छ। महराले सरकारले प्रदेशको अस्थायी राजधानी तोक्दा प्रशासन पुनःसंरचना आयोगको सिफारिस विपरित काम गरेको र मनोमानी ढंगले निर्णय गरेको समेत आरोप लगाएका छन्। प्रशासन पुनःसंरचना आयोगको सिफारिस, कतिपय सरकारी उच्च निकाय र राष्ट्रियअन्तर्राष्ट्रिय सुझाव र सल्लाहलाई समेत लत्याउँदै गरिएको सरकारको यो निर्णय मनोमानी र स्वार्थप्रेरित हुन पुगेको छ, महराले थप भनेका छन्। आफ्नो निर्वाचन क्षेत्रसमेत रहेको दाङ सुरक्षित र सन्तुलित हुने दाबी गर्दै उनले सरकारलाई उक्त निर्णय सच्याउन समेत अनुरोध गरेका छन्। ५ नम्बर प्रदेशको राजधानी दाङ सुरक्षित, समदूरी र पूर्वाधारसहित पर्याप्त स्थान भएकाले उचित र सन्तुुलित हुनुपर्दछ भनी त्यस क्षेत्रका जनसमुदायले गरिरहेको आन्दोलनको म दृढतापूर्वक समर्थन गर्दछु र सरकारलाई तुरुन्त निर्णय सच्याउन अनुरोध गर्दछु, विज्ञप्तिमा भनिएको छ।"
प्रदेश राजधानीको माग राख्दै डोटी अनिश्चितकालिन बन्द,डोटी : डोटीमा बुधबारदेखि फेरि अनिश्चितकालिन आम हड्ताल सुरु गरेको छ। प्रादेशीक राजधानीको माग राख्दै विगत २१ दिनदेखि आन्दोलनमा होमिएको डोटी फेरि आन्दोलित भएको छ। प्रदेश नम्बर ७ को राजधानी डोटीको दिपायल कायम हुनुपर्ने माग राख्दै शान्तिपूर्ण आन्दोलन बुधबारदेखि सुरु भएको छ। बन्दका कारण यातायात पूर्ण रुपमा बन्द भएका छन् भने कार्यालय तथा बजार समेत खुल्न सकेको छैन। मंगलबार राति अबेरसम्म बसेको संघर्ष समितिसहित सर्वपक्षीय भेलाले बुधबारदेखि कडारुपमा आन्दोलनमा जाने निर्णय गरेको थियो। संघर्ष समितिले बिहानैदेखि डोटी बन्द गराएको छ भने प्रदेश नम्बर ७ का सात वटै पहाडी जिल्लामा जाने नाका समेत बिहानैदेखि बन्द गरिएको छ। संघर्ष समितिले मंगलबार रातिनै क्षेत्रीय प्रशासन कार्यालय अगाडि राँके जुलुसको आयोजना गरेको थियो। सरकारलाई नागरिकता बुझाउनेदेखि पार्टीलाई सदस्यता बुझाउनेसम्मका निर्णय मंगलबार बसेको सर्वपक्षीय भेलाबाट प्रदेश नम्बर ७ को राजधानी दिपायलमा नबनाई अन्यत्र बनाउने गतिविधि भएकोले आन्दोलन गर्नुपर्ने भएको हो।यदि दिपायल बाहेक अन्यत्र राजधानी कायम गरे डोटेली जनताले नेपाली नागरिकता त्यागेर सरकारलाई बुझाउने सर्पपक्षीय भेलाबाट निर्णय गरिएको छ। डोटीस्थित राजनीतिक दलका प्रमुख एवं प्रतिनिधिले यदि सरकारले डोटीको विरुद्धमा निर्णय गरेको खण्डमा आआफ्ना पार्टीलाई पार्टीको साधारण सदस्य समेत नरहनेगरी राजीनामा दिने र शसक्त आन्दोलनमा हामिने बताएका छन्। पार्टीले संयुक्त विज्ञप्ती जारी गर्दै विज्ञप्तीमा प्रदेश नम्बर ७ को राजधानी दिपायलमा नबनाई अन्यत्र बनाउने गतिविधि भएको प्रति हामी डोटीस्थित राजनीतिक दलहरु शसंकीत एवं दुखित भएका छौं साथै दिपायल राजधानी तोक्ने कार्य बिलम्ब भएको प्रति पनि हामी सचेत भएका छौं भनिएको छ। सरकारबाट यदि डोटीका पक्षमा निर्णय आएन भने सबै दलहरु कडाभन्दा कडा कदम चाल्ने समेत विज्ञप्ती मार्फत भनिएको छ। प्रदेश नम्बर ७ को माघ २४ गते हुने राष्ट्रिय सभा सदस्य निर्वाचन सरकारले डोटीमा हुने निर्णय गरेको भएपनि यदि डोटीमा राजधानी कायम नगरिए कुनै हालतमा पनि उक्त निर्वाचन हुन नदिने बताइएको छ। त्यसैगरी डोटीका स्थानीय तहका प्रमुख तथा उपप्रमुखहरु समेत आन्दोलनमा उत्रेका छन्। उनीहरुले आन्दोलनमा आफ्नो एकेवद्धता रहेको भन्दै यदि डोटीमा राजधानी नबनाए पदबाट राजीनामा दिएर आन्दोलनमा निस्कने र राष्ट्रिय सभा सदस्य निर्वाचन समेत बहिस्कार गर्ने बताएका छन्।सरकारले दिपायलमा राजधानी कायम नगरिए बुधबारबाटै शसक्त आन्दोलन सुरु गरिने र दिपायलस्थित क्षेत्रीय कार्यालयलाई समेत कब्जामा लिने समेत सर्वपक्षीय भेलाबाट निर्णय गरिएको छ।
बाधा अड्काउ फुकाउने आयोगको प्रस्ताव अस्वीकार,"काठमाडौं : निर्वाचन आयोगले प्रतिनिधिसभाको समानुपातिकतर्फको नतिजा सार्वजनिक गर्न संवैधानिक कठिनाइ परेको भन्दै बाधा अड्काउ फुकाउ आदेशका लागि गरेको प्रस्ताव वाम गठबन्धनले ठाडै अस्विकार गरेको छ। प्रतिनिधिसभाको नतिजा रोकेको ४० दिनपछि आयोगले बाधा अड्काउ फुकाउको प्रस्ताव दलहरूसमक्ष गरेको हो। आयोगले संविधानको धारा ८४ (८) ले प्रतिनिधिसभाको समानुपातिकतर्फको नतिजा प्रकाशित गर्न संवैधानिक अप्ठ्यारो परेको भन्दै बाधा अड्काउ फुकाउको प्रस्ताव गरेको हो। ५ दलसँग मंगलबार भएको छलफलमा प्रमुख निर्वाचन आयुक्त अयोधीप्रसाद यादवले बाधा अड्काउ फुकाउ आदेशको प्रस्ताव गरेका हुन्। दलहरू र सरकार मिले बाधा अड्काउ फुकाउन सकिन्छ', प्रमुख आयुक्त यादवको भनाइ उद्धृत गर्दै स्रोतले भन्यो, त्यस्तो आदेश भयो भने आयोगले नतिजा सार्वजनिक गर्न मिल्छ।' सरकारले राष्ट्रियसभाको निर्वाचन गराउन आवश्यक पहल नगरेको, प्रदेश प्रमुख र अस्थायी राजधानी तोक्न सरकारले ढिलाइ गरेको भन्दै आयोगले बाधा अड्काउ फुकाएर अघि बढ्न सकिने प्रस्ताव गरेको थियो। तर बैठकमा सहभागी एमाले नेता एवं पूर्वसभामुख सुवास नेम्बाङ र अग्नि खरेलले प्रमुख आयुक्त यादवको प्रस्ताव ठाडै अस्विकार गरेका थिए। संविधानमा स्पष्ट व्यवस्था भएको विषयमा के को बाधा अड्काउ ? कहाँबाट, कसको प्रस्ताव हो ? ', नेम्बाङले प्रश्न गरेपछि प्रमुख आयुक्त यादवले विषय मोड्न खोजेका थिए। बाधा अड्काउ फुकाउको पनि चर्चा छ। यो विकल्पमा पनि जान सकिन्छ कि भन्ने प्रस्ताव हो', यादवले भनेका थिए। समानुपातिकको नतिजा रोक्दा सरकार गठनमा विलम्ब भइरहेको भन्दै एमाले आयोगप्रति असन्तुष्ट छ। पहिलो पटकलाई प्रतिनिधिसभा र राष्ट्रियसभा जोडिए पनि यसभन्दा पछिका कुनै पनि चुनावमा यी दुई सभाको भेट नहुने देखेर आयोगका तर्फबाट बाधा अडकाउ फुकाउको प्रस्ताव गरिएको हो', आयोगका एक जना आयुक्तले भने, यसका लागि दलहरू र सरकारबीच सहमति भयो भने आयोग अघि बढ्न तयार छ भन्ने हाम्रो भनाइ हो।' संविधानको धारा ८८ को उपधारा (८) मा संघीय संसदमा महिलाको ३३ प्रतिशत महिला निर्वाचित हुनुपर्ने र कुनै दलको एक तिहाइ महिला नपुगे समानुपातिकबाट पुर्याउनुपर्ने संवैधानिक व्यवस्था रहेको भन्दै आयोगले राष्ट्रियसभाको निर्वाचनपछि मात्र प्रतिनिधिसभाको समानुपातिकको नतिजा प्रकाशन गर्ने भन्दै रोकेको छ। नयाँ सरकार गर्ने तयारीमा रहेको एमाले आयोगको उक्त तर्कसँग सहमत छैन। संविधानअनुसार प्रतिनिधिसभाको समानुपातिकतर्फको नतिजा रोकेर राख्न नमिने हाम्रो तर्क यथावत छ', एमाले नेता खरेलले भने। आयोगका पदाधिकारी पनि राष्ट्रियसभा र प्रतिनिधिसभा अलग अलग भएको स्वीकार्दै समाधानमा जान सकिने तर्क गर्छन्। राष्ट्रियसभा स्थायी सदन भएको र त्यसका एक तिहाइ सदस्यको पदावधि २२ वर्षमा समाप्त हुन्छ', एक आयुक्तले भने, भविष्यमा राष्ट्रियसभा र प्रतिनिधिसभा चुनाव एकैपल्ट नहुने भएकाले अहिले बाधा अड्काउ फुकाएर अघि बढन सकिन्छ।' दलहरूसँग मंगलबार छलफलका क्रममा प्रमुख आयुक्त यादवले साँझ प्रदेशसभाको नतिजा प्रकाशन गर्ने वचन दिएका थिए। तर मन्त्रिपरिषद्को बैठक सरेपछि आयोगले बुधबार प्रदेशसभाको नतिजा सार्वजनिक गर्ने जनाएको छ। प्रदेश प्रमुख नियुक्ती अन्योलमा सरकारले प्रदेश प्रमुखमा प्रस्ताव गरेका विज्ञहरूले छोटो समयका लागि' मात्र पदमा नजाने अडान लिएपछि सरकार अप्ठ्यारोमा परेको छ। सरकारले नियुक्त गरेका प्रदेश प्रमुखलाई नयाँ सरकारले हटाउने संवैधानिक व्यवस्थाका कारण प्रस्तावित विज्ञहरूले नै प्रदेश प्रमुख हुन अस्विकार गरेको मन्त्रीहरूको भनाइ छ। सरकारले त्रिभुवन विश्वविद्यालयका पूर्वकुलपति केदारभक्त माथेमा, समाजसेवी अनुराधा कोइराला, पूर्वप्रधानसेनापति रुक्मांगद कटवाल, राष्ट्रिय योजना आयोगका पूर्वउपाध्यक्ष जगदीशचन्द्र पोखरेल लगायतलाई प्रदेश प्रमुखमा प्रस्ताव गरेको छ। उनीहरूले गठन हुने नयाँ सरकारले हटाउने भए पद स्वीकार नगर्ने भन्दै राजनीतिक सहमतिमा मात्र पद सम्हाल्ने जवाफ सरकारलाई दिएका छन्। उहाँहरूलाई सर्वसम्मतीले प्रदेश प्रमुख बनाउन प्रयासरत छौं', वाणिज्यमन्त्री मीनबहादुर विश्वकर्माले भने, पहिले के हो, के हो भन्ने थियो। तर अहिले उहाँहरू सर्वसम्मत हुने अवस्था बन्दैछ।' दलहरूसँग सहमतिका लागि भन्दै सरकारले प्रदेश प्रमुख नियुक्तिमा ढिलाइ भएको बताए पनि छोटो समयका लागि मात्र' त्यस्तो पदमा नजाने प्रस्तावित व्यक्तिहरूको अडानले सरकार अप्ठ्यारोमा परेको स्रोतले बतायो। एमाले अध्यक्ष केपी ओली र माओवादी केन्द्रका अध्यक्ष पुष्पकमल दाहालले संवैधानिक व्यवस्थाअनुसार नियुक्ति गर्न सरकारसँग आग्रह गरिसकेका छन्। कांग्रेसले नियुक्ती गरोस् भन्ने उहाँहरू (ओली र दाहाल) को चाहना भए पनि सर्वसम्मत निर्णयका लागि प्रधानमन्त्रीज्यूले पहल गरिरहनु भएको छ', मन्त्री विश्वकर्माले भने, इतिहासमा पहिलोपटक हुन लागेका प्रदेश प्रमुखको नियुक्ति विवादमा नपरोस्, सर्वसम्मत होस् भन्ने सरकारको चाहना छ।'"
राष्ट्रियसभा निर्वाचनका लागि चार बेग्लाबेग्लै मतपत्र,"काठमाडौं : निर्वाचन आयोगले माघ २४ मा हुने राष्ट्रियसभाको निर्वाचनका लागि बेग्लाबेग्लै चार प्रकारका मतपत्र बनाउने भएको छ । मतपत्रको प्रारम्भिक डिजाइन तयार पारिसकेको आयोगले यसबारे दलहरूसँग मंगलबार राय सुझाव लिएको थियो । आयोगले राष्ट्रियसभाको चुनाव तयारीबारे जानकारी दिन र आवश्यक राय सुझाव लिन मंगलबार पाँच राजनीतिक दलका प्रतिनिधिलाई आयोगमै डाकेको थियो । राजनीतिक दलका प्रतिनिधिहरूले पनि चार प्रकारका मतपत्र बनाउन उपयुक्त हुने सुझाव दिएपछि आयोगले सोहीअनुसार मतपत्र बनाउने निष्कर्षमा पुगेको हो । आयोगले मतपत्रको प्रारम्भिक डिजाइन देखाएर दलका प्रतिनिधिसँग सुझाव मागेकोमा मतभारका लागि फरकफरक रंगका मतपत्र बनाउन उपयुक्त हुन्छ भन्ने सुझाव उहाँहरूले दिनु भएको छ, निर्वाचन आयोगका प्रवक्ता नवराज ढकालले भने । राजनीतिक दलका प्रतिनिधिले मतपत्र ढाँचाजस्तो प्राविधिक विषयमा अब सुझाव दिइरहनु नपर्ने र त्यसमा आयोग निर्णय नै मान्य हुने बताएका थिए । आयोगले चार प्रकारका अलगअलग मतपत्रको डिजाइन तयार गरेको छ । महिला, दलित, अपांग र अल्पसंख्यक समूह गरी चार वटा मतपत्र हुने भएको छ । एउटा मतदाताले चार ठाउँमा भोट हाल्नु पर्नेछ । मतपत्र पनि दुई रंगको हुने भएको छ । गाउँपालिकाका अध्यक्ष र उपाध्यक्ष, नगरपालिकाका प्रमुख र उपप्रमुखले प्रयोग गर्ने एउटा रंगको र प्रदेशसभाका सदस्यले प्रयोग गर्ने मतपत्र अर्काे रंगको हुनेछ । स्थानीय तह र प्रदेश गरी एउटा प्रदेशमा दुई वटा मतदान केन्द्र हुने छन् । कस्तो रंगको मतपत्र बनाउने आयोगले छिट्टै निर्णय गर्नेछ, आयोगका उपसचिव देशबन्धु अधिकारीले भने । राजनीतिक दलका प्रतिनिधिहरूले चार प्रकारका मतपत्र बनाउन उपयुक्त हुने सुझाव दिएपछि निर्वाच आयोग सोहीअनुसार मतपत्र बनाउने निष्कर्षमा पुगेको छ । राष्ट्रियसभा निर्वाचनका लागि गाउँपालिका अध्यक्ष र उपाध्यक्ष तथा नगरपालिकाका प्रमुख र उपप्रमुखको मतभार १८ तथा प्रदेशसभाका सदस्यको मतभार ४८ कायम गरिएको छ । माघ १५ मा उम्मेदवारको अन्तिम नामावली प्रकाशन भएपछि राष्ट्रियसभामा सहभागी हुने दलको चिह्न र उम्मेदवारको नामसहितको मतपत्र छापिने छ । करिब १० हजार मतपत्र छाप्ने आयोगको तयारी छ । राष्ट्रियसभा निर्वाचनका लागि प्रदेशसभाका ५ सय ५० सदस्य तथा ७ सय ५३ स्थानीय तहका प्रमुख र उपप्रमुख १ हजार ५ सय ६ गरी २ हजार ५६ जना मतदाता हुनेछन् । एकल संक्रमणीय र बहुमतीय प्रणालीबाट राष्ट्रियसभाको निर्वाचन हुँदैछ । राष्ट्रियसभामा प्रत्येक प्रदेशबाट ३ महिला तथा ११ दलित र अपांगता वा अल्पसंख्यकसमेत गरी ८८ जनाका दरले ५६ जना निर्वाचित हुने संवैधानिक व्यवस्था छ । ५९ सदस्यीय राष्ट्रियसभामा सरकारको सिफारिशमा राष्ट्रपतिबाट १ महिलासहित ३ जना मनोनयन गर्ने व्यवस्था छ । आयोगले तालिम दिने आयोगले एकल संक्रमणीय प्रणालीबारे दलका प्रतिनिधिहरूलाई तालिम दिने भएको छ । राजनीतिक दलका प्रतिनिधि र आयोगका प्रमुख आयुक्त अयोधीप्रसाद यादव र आयुक्तसहित आयोगको टोलीबीच मतगणना र व्यवस्थापकीय तयारीका साथै निर्देशिका र नियमावली बनाउने विषयमा पनि छलफल भएको कांग्रेस नेता रमेश रेखकले बताए । समानुपातिकतर्फ एकल संक्रमणीय प्रणालीमा मतदान र मतप्रणालीसम्बन्धमा भएको छलफलमा दलका प्रतिनिधिलाई त्यसबारे छिट्टै प्रदेश स्तरमा तालिम दिने आयोगले जानकारी दिएको उनले बताए । छलफलमा एमाले नेताहरू सुवास नेम्बाङ र अग्नि खरेल, कांग्रेसका बालकृष्ण खाँड, माओवादी केन्द्रका नारायणकाजी श्रेष्ठ, देव गुरुङ, रामनारायण बिडारी, संघीय फोरमका राजेन्द्र श्रेष्ठ र राजपा नेपालका महन्थ ठाकुरलगायत नेताहरू सहभागी थिए । राष्ट्रियसभा निर्वाचनका लागि अध्यादेश पारित भइसके पनि नियमावली र निर्देशिकाको तयारी गरेको आयोगले त्यस विषयमा पनि दलहरूको सुझाव मागेको थियो । नियमावली र निर्देशिकाको मस्यौदा अध्ययन गरेपछि सुझावका लागि आयोगसँग बस्ने निष्कर्ष निस्क्यो, माओवादी नेता बिडारीले बताए । तर राजनीतिक दलका प्रतिनिधिले पहिले त्यसको ड्राफ्ट हेरेर सुझाव दिने एमाले नेता नेम्बाङले बताए । आयोगले मस्यौदा पठाएर मात्र दललाई सुझावका लागि डाक्नु पर्नेमा उल्टो काम गरेको उनले टिप्पणी गरे । राजनीतिक दलले दिएका सुझाव महत्वपूर्ण छन् । ती सुझावलाई आधार बनाएर मतगणनालगायत व्यवस्थापन आयोगले थाल्ने छ, प्रवक्ता नवराज ढकालले बताए । राष्ट्रियसभाको निर्वाचन तयारीबारे छलफल भइरहँदा आयोगमा समानुपातिक मत परिणाम सार्वजनिक नगरिएको भन्दै राजनीतिक दलका प्रतिनिधिहरूले आयोगको काम कारबाहीप्रति असन्तुष्टि प्रकट गरे । छलफलमा प्रतिनिधिसभातर्फ समानुपातिकको मत परिणाम सार्वजनिक गर्न पनि आग्रह गरेको एमाले नेता नेम्बाङले बताए । निर्वाचित भएको ४० दिन भइसक्यो । हामीलाई नै जनताले बिर्सन्छन् कि जस्तो भयो । जनादेशलाई दराजमा थन्क्याएर राख्न मिल्दैन । आयोगले मत परिणाम छिटो सार्वजनिक गरोस्, उनले भने । आयोगले प्रदेशतर्फको समानुपातिक मतपरिणाम सार्वजनिक गर्ने तयारी गरेको छ । आयोग स्रोतका अनुसार राजपाले नामावली नसच्याए पनि उसको सीट खाली नै राखेर भए पनि १२ दिनमै सबै मत परिणाम सार्वजनिक गर्ने भएको छ ।"
कांग्रेस केन्द्रीय समिति बैठक बिहीबार : नेताका आआफ्नै दाउ,"काठमाडौं : वरिष्ठ नेता रामचन्द्र पौडेल समूहको दबाबपछि पार्टी सभापति एवं प्रधानमन्त्री शेरबहादुर देउवाले कांग्रेस केन्द्रीय समिति बैठक बोलाएका छन्। देउवाले बिहीबार प्रधानमन्त्रीको सरकारी निवास बालुवाटारमा पार्टी केन्द्रीय समिति बैठक बोलाएका हुन्। सभापति देउवाले राष्ट्रियसभा चुनावबारे छलफल गर्न केन्द्रीय समिति बैठक बोलाए पनि पौडेल समूहले भने चुनावी समीक्षा सकेर मात्रै राष्ट्रियसभाको अनिवार्य एजेन्डामा प्रवेश गर्नुपर्नेमा जोड दिएको छ। सोमबार बसेको कांग्रेस पदाधिकारी बैठकमा पौडेल पक्षले केन्द्रीय समिति बैठक बोलाउन प्रधानमन्त्री देउवामाथि दबाब बढाएका थिए। कांग्रेसभित्रै कोइराला परिवारका नेता हस्तीले पनि पार्टी संस्थागत रूपमा नचलेको, नेतृत्व कमजोर भएको जस्ता आरोप लगाउँदै केन्द्रीय समिति बैठक माग गर्न थालेपछि देउवाले केन्द्रीय समिति बैठक बोलाएका हुन्। केन्द्रीय समिति बैठक बोलाउनुअघि मंगलबार पनि देउवाले वरिष्ठ नेता पौडेल, महामन्त्री डा शशांक कोइराला, नेता कृष्ण सिटौलालगायत शीर्ष नेतासँग अनौपचारिक छलफल गरेका थिए। त्यसपछि उनले केन्द्रीय समिति बैठक बोलाएका हुन्। बिहीबारको बैठक तत्काल राष्ट्रियसभा निर्वाचन केन्द्रित हुने र तत्पश्चात् मात्रै चुनाव पराजयको गम्भीर समीक्षा हुने कांग्रेस प्रवक्ता विश्वप्रकाश शर्माले बताए। प्रवक्ता शर्माले भने, बैठकको प्रमुख एजेन्डा राष्ट्रियसभाको निर्वाचन नै हो। त्यसपछि चुनावमा पराजयबारे गम्भीर समीक्षा हुनेछ।' तर, पौडेल पक्षले भने अबको केन्द्रीय समिति बैठकलाई राष्ट्रियसभा निर्वाचनमा मात्रै केन्द्रित गर्न चाहेको छैन। देउवा पक्ष : केन्द्रीय समिति बैठक राष्ट्रियसभा चुनाव केन्द्रित गर्ने र त्यसपछि मात्रै पार्टी पराजयको समीक्षामा क्रमशः प्रवेश गराउने। पौडेल पक्ष : पार्टी पराजयलगायत समग्र विषयमा पहिले गम्भीर समीक्षा गर्ने र त्यसपछि मात्रै राष्ट्रियसभा चुनावको छलफल गर्दै महासमिति बैठक बोलाउनुपर्ने। युवा नेता : पराजय समीक्षा गर्न महासमिति हुँदै विशेष महाधिवेशन वा शीघ्र महाधिवेशन बोलाउनुपर्ने। प्रतिनिधिसभा तथा प्रदेशसभा निर्वाचन लगत्तैदेखि कांग्रेसमा चुनावी समीक्षाका लागि केन्द्रीय समिति बैठकको माग भए पनि यसअघि बसेको एउटा बैठक समानुपातिक उम्मेदवारका विषयमा मात्र केन्द्रित हुन पुगेको थियो। बिहीबारका लागि बोलाइएको बैठक पनि कतै त्यसैगरी राष्ट्रियसभा चुनावमा मात्र केन्द्रित गरेर सभापतिले टुंग्याउने त होइन भन्ने आशंका पौडेल पक्षको छ। पौडेल पक्षले राष्ट्रियसभा चुनाव छलफलको अनिवार्य एजेन्डा भएका कारण उक्त एजेन्डा अगाडि नै पार्टीको समग्र समीक्षा हुनुपर्नेमा जोड दिने तयारी गरेको छ। पौडेल पक्षीय केन्द्रीय सदस्य नवीन्द्रराज जोशीले बैठकमा पार्टी पुनःसंरचनाको मुद्दालाई प्राथमिकतासाथ उठाइने जानकारी दिए। उनले अन्नपूर्णसँग भने, पार्टी पुरानै संरचनाबाट अगाडि बढ्न सक्दैन, गाउँ तहदेखि नै अब पार्टीमा आमूल परिवर्तन हुनु जरुरी छ। यसका लागि हामी बैठकमा विशेष रूपमा प्रस्तुत हुन्छौं।' उनले विधानविपरीत गठित समिति भंग गर्दै विधानअनुसार नयाँ समिति गठन गर्ने विषयमा केन्द्रीय समिति बैठकमा माग गर्ने बताए। ११ सदस्यीय हुनुपर्ने संसदीय बोर्ड कति सदस्यीय छ हामीलाई थाहा छैन, कार्यसम्पादन समितिको हातल पनि यस्तै छ,' नेता जोशीले भने, यस्ता विधानविपरीत बनाइएका समिति विघटन हुनुपर्छ।' केन्द्रीय समितिको बैठकलगत्तै महासमिति बोलाउनसमेत पौडेल पक्षले सभापति देउवालाई दबाब दिँदै आएको छ। पार्टी पराजयपछि नेतृत्व हस्तान्तरणको मुद्दालाई अभियानकै रूपमा अगाडि बढाइरहेका कांग्रेसका केही युवा नेताले विशेष महाधिवेशनको माग गर्दै आएका छन्। सभापति देउवा भने केन्द्रीय समितिपछि महासमिति बैठक बोलाउने मनस्थितिमा छन्। कोइराला त्रयको भेट संस्थागत रूपमा पार्टी सञ्चालन नगरेको र कांग्रेसलाई कमजोर बनाएको निष्कर्षसहित कांग्रेसभित्र बलियो रहेको कोइराला परिवारका तीन नेताले पनि आफ्नो सक्रियता बढाएका छन्। महामन्त्री डाशशांक कोइराला, नेताद्वय डाशेखर कोइराला र सुजाता कोइरालाले आफूहरू एकढिक्का रहेको र कांग्रेस पुनर्जागरणका लागि मिलेरै अगाडि आउन खोजेको सन्देश दिन चाहिरहेका छन्। सभापति देउवाले केन्द्रीय समिति बैठक बोलाएकै दिन एकढिक्का रहेको सन्देश दिन कोइराला परिवारका नेता हस्ती छलफलमा थिए। नेत्री सुजाताको मण्डिखाटारस्थित निवासमा लन्चसहित बसेको नेता त्रयको छलफलमा चुनावी समीक्षाका साथै पार्टीमा मौलाउँदो गुट अन्त्यबारे छलफल भएको बैठकमा सहभागी नेता शेखरका स्वकीय सचिव दिनेशचन्द्र थपलियाले जानकारी दिए। उनका अनुसार चुनावपछि पहिलो पटक भएको तीन कोइरालाबीचको भेटमा चुनावमा पार्टी पराजयबारे लामो छलफल भएको थियो। पार्टी पराजयको गम्भीर समीक्षा हुनुपर्नेमा नेता त्रयले जोड दिएको थपलियाले जनाए। पार्टी संस्थागत रूपमा पनि चल्न नसकेको उनीहरूको बुझाइ छ। पार्टी नेतृत्व कमजोर बन्दा राष्ट्रिय राजनीतिमा पनि कांग्रेसको भूमिका कमजोर बनेको उनीहरूको निष्कर्ष छ। साथै, उनीहरूले केन्द्रीय समिति हुँदै महासमिति बैठक बोलाएर कांग्रेसभित्रको समस्या समाधान खोजी गर्नुपर्नेमा जोड दिएका छन्। पछिल्लो समय भ्रातृसंस्थाभित्र देखिएको विवादले कांग्रेसलाई थप कमजोर बनाएको भन्दै उनीहरूले आफ्नो तहबाट पार्टीलाई एकढिक्का बनाउन पहल गर्नेबारे छलफल भएको थियो। कोइराला त्रयले यसअघि पनि साउन पहिलो साता कांग्रेसभित्रको आन्तरिक जीवनमा केन्द्रित रहेर छलफल गरेका थिए। बीपीपुत्र महामन्त्री शशांक कोइराला निवास टोखामा त्यसबेला पनि नेता त्रयले ब्रेकफास्टसहितको छलफल गरेर आफूहरूको भेट भएको फोटो सार्वजनिक गराएका थिए।"
