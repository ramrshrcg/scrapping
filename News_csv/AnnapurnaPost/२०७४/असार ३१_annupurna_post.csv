शीर्षक,विवरण
राप्रपा विभाजनको संघारमा,"काठमाडौं : पार्टीभित्र एक्लिँदै गएका अध्यक्ष कमल थापाले शुक्रबार एकतर्फी रूपमा केन्द्रीय सदस्यमा ४२ जनालाई मनोनयन गरी निर्वाचन आयोगमा सूची पठाएपछि पाँच महिनाअघि मात्र एकीकरण भएको राष्ट्रिय प्रजातन्त्र पार्टी विभाजनको संघारमा पुगेको छ । एकीकरणपूर्वको अध्यक्षसमेत रहेका वरिष्ठ नेता पशुपतिशम्शेर राणाले एकतर्फी रूपमा भएको मनोनयनलाई षड्यन्त्रको संज्ञा दिनुभएको छ भने उहाँकै नेतृत्वमा अन्य प्रभावशाली नेताहरू थापाको प्रतिकारमा जुटेका छन् । परिआए थापालाई अध्यक्ष पदबाट हटाउने रणनीतिमा नेता लागेका छन् । थापाले एकपक्षीय रूपमा केन्द्रीय सदस्य मनोनयन गरेपछि राणाले एकीकृत पार्टी सञ्चालनका लागि षड्यन्त्र होइन, राजनीति गर्न चुनौती दिनुभएको छ । राणाले शुक्रबार एक विज्ञप्ति जारी गर्दै भन्नुभएको छ, पहिलो र दोस्रो स्थानीय तहको चुनावको समीक्षा गर्न, २ नं प्रदेशमा हुने स्थानीय तहको निर्वाचन रणनीति तय गर्न र समसामयिक विषयमा छलफल गरी निर्णय लिन ४ साउनमा केन्द्रीय समितिको बैठक डाकिसकेको अवस्थामा केन्द्रीय तहका नेताहरूलाई सुइँकोसम्म नदिई एक्कासि केन्द्रीय समिति विस्तार गरिएको घटनाले केन्द्रीय समिति र केन्द्रीय कार्यसम्पादन समितिको अस्तित्व र उपस्थितिलाई नकारेको छ । राप्रपालाई अध्यक्षको एकल बिर्तामा रूपान्तरण गरिएको सन्देश प्रवाहित गराइएको छ । म यस कार्य र प्रवृत्तिको घोर निन्दा र भत्र्सना गर्दछु', राणाले एकांगी रूपमा गरिएको निर्णय तत्काल फिर्ता लिएर पार्टीलाई विग्रह तथा प्रत्युत्पादक आन्तरिक द्वन्द्वमा फस्नबाट बचाउन आग्रह गर्नुभएको छ । अध्यक्ष थापाले केन्द्रीय समितिमा नेपालको राजनीतिका शिखर पुरुष विश्वबन्धु थापा, भाष्कर भद्रा, लक्ष्मीप्रसाद संग्रौला, मधु अधिकारी, मुकुन्दश्याम गिरी, पुष्करराज जोशी, हिक्मत ढकाल, हिक्मतसिंह भण्डारी, इन्द्र चित्रकार, रमानन्द न्यौपाने, रविन चाम्लिङ, लालध्वज लामा, नारायण श्रेष्ठ, जनक कुँवरलगायतलाई मनोनयन गर्नुभएको हो । यसैगरी, किरण गिरी, प्रदीप उदय, मदनबहादुर कार्की, धनबहादुर थापा, बाबुकाजी प्रधान, दिलीपबहादुर बस्नेत, पुष्पराज पुरुष, कर्णबहादुर बुढा, धर्मराज जोशी, अर्जुन राई, सुरेन्द्र केसी, रामेश्वर थापा, उज्वलविक्रम थापा, पतिराम चुनार, बिन्दा गिरी, पवित्रा सुब्बा श्रेष्ठ, सरस्वती केसी, भरत पाठक, ओमप्रकाश आजाद, तीर्थराज चटौत, पदमबहादुर बस्नेत, वसन्तमानसिंह अधिकारी, भूपाल किराँती, रोहित राजवंशी, राजकुमार पोखरेल, विश्वेश्वर शर्मा, डा विष्णु भण्डारी र राजेन्द्रवीर रायलाई थापाले मनोनयन गर्नुभएको छ । यसैबीच, चुनावको समीक्षा गर्न बसेको राष्ट्रिय प्रजातन्त्र पार्टीको शुक्रबारको उपत्यकाव्यापी भेला वरिष्ठ नेता पशुपतिशमशेर समूहले बहिष्कार गरेको छ । भेला बहिष्कार गर्ने नेतामा दीपक बोहरा, सुनील थापा, विक्रम पाण्डेलगायत छन् । थापाको हैकमवादी नीतिको विरोध गर्दै डा प्रकाशचन्द्र लोहनीले एकता महाधिवेशनलगत्तै पार्टी परित्याग गर्नुभएको थियो । डा लोहनीले अध्यक्ष थापाले पार्टीलाई प्राइभेट लिमिटेड कम्पनी बनाएको, चुनाव चिह्न गाई' राखेकोलगायत आरोप लगाउँदै पार्टी त्याग्नुभएको थियो । थापाको वरिष्ठ नेता केशरबहादुर बिष्टसँग पनि लामो समयदेखि अन्तद्र्वन्द्व रहँदै आएको थियो । अन्ततः डा लोहनी र विष्टले राप्रपा राष्ट्रवादी नामक नयाँ दल बनाउनुभएको छ । राप्रपामा देखिएको विवाद शृंखलाको प्रमुख कारण भने संविधान संशोधन नै हो । ३७ सांसद रहेको पार्टी यथास्थितिमा संविधान संशोधनको पक्षमा जानसक्ने अवस्थामा छैन । १७ वैशाखमा पार्टी निर्देशनविपरीत दर्जन सांसद संविधान संशोधनको पक्षमा भोट हाल्न संसद् बैठक नगएपछि थापामाथिको अविश्वास छताछुल्ल भएको थियो । कतिपय सांसद संशोधनको विरोधमा लागिरहँदा अध्यक्ष थापाले वर्तमान सरकारमा सहभागी हुने निर्णय गर्न सकिरहनुभएको छैन । समझदारी खोज्दै थापाका दूत राप्रपा संसददीय दलको शुक्रबार बसेको बैठकमा अध्यक्ष थापाले केन्द्रीय कार्यसमितिमा गरेको ४२ जनाको मनोनयनमा उत्पन्न विवाद एवं शीर्ष नेताहरूमा परेको भ्रम निवारण गर्न दीपक बोहरा र विक्रम पाण्डेलाई खटाउनुभएको छ । अध्यक्ष थापाले ४२ जनाको मनोनयनका सम्बन्धमा आफ्ना धारणा व्यक्त गर्दै भन्नुभयो, यो निर्णय सच्याइँदैन । शीर्ष नेतृत्वलाई कुनै अप्ठ्यारो परेको भए आगामी मनोनयनमा उहाँहरूको कुरा सुनुवाइ हुनेछ ।' बिहीबार साँझ राणानिवास महाराजगन्जमा दीपक बोहरा, विक्रम पाण्डे र सुनीलबहादुर थापाको गोप्य बैठक भएको स्रोतले जानकारी दिएको छ । सांसद परशुराम तामाङले ४२ जनाको केन्द्रीय समितिमा भएको मनोनयनका कारण पार्टीमा विभाजन नआउने दाबी गर्नुभयो । उहाँले भन्नुभयो, पार्टीमा देखिएको अन्तद्र्वन्द्वलाई निकास दिन दुबै पक्ष संंयमित हुनुपर्छ ।' नेता दिलनाथ गिरीले अध्यक्षले विधानमा रहेको अधिकार प्रयोग गरी ४२ जनाको मनोनयन केन्द्रीय समितिमा गरेको विषयमा विवादको अर्थ नहुने धारणा व्यक्त गर्नुभयो ।"
सहिदको सालिक अनावरण रोक्न उजुरी,"वीरगन्ज, : मधेस आन्दोलनको क्रममा वीरगन्जमा प्रहरीको गोलीबाट मारिएका पर्साको पकाहा मैनपुरका सहिद शत्रुधन पटेलको सालिक अनावरण कार्यक्रम विवादास्पद बनेको छ । पकाहा मैनपुरमा निर्माण गरिएको सहिद पटेलको सालिक अनावरणका लागि राष्ट्रिय जनता पार्टीले शनिवार आयोजना गरेको कार्यक्रम विवादास्पद बनेको हो । सहिद पटेलकी आमा कुशमी देवीले शनिवार बिहान पर्साका प्रमुख जिल्ला अधिकारी केशवराज घिमिरेलाई भेटेर सालिक अनावरण कार्यक्रम रोक्न राष्ट्रिय जनता पार्टी बिरुद्ध लिखित उजुरी नै दिएपछि कार्यक्रम विवादास्पद बनेको हो । पकाहा मैनपुरमा निर्माण गरिएको शहिद पटेलको शालिकको राष्ट्रिय जनता पार्टीका अध्यक्ष महन्थ ठाकुरले शनिवार अनावरण गर्ने कार्यक्रम छ । शहिद पटेलकै आमा कुशमी देवीले भने शालीक अनावरण कार्यक्रममा आफु सरिक नहुने भन्दै कार्यक्रम नै रोक्नका लागि प्रमुख जिल्ला अधिकारीलाइ राजपा विरुद्ध उजुरी दिनु भएको हो । मसंग र मेरो परिवारसंग सल्लाह नै नगरी कसैले आफुखुशी मेरो छोराको सालिक बनाएको छ, सालिकको अनुहार पनि मेरो छोरासंग फिटिक्कै मिल्दैन,मेरो छोराको अनुहार चाइनिज मान्छेको अनुहार जस्तो बनाई दिएका छन्, शनिवार जिल्ला प्रशासन कार्यालयमा भेटिनु भएकी सहिद पटेलकी आमा कुशमी देवीले भन्नु भयो , शहादत प्राप्त गरेका बेला उसको दाह संस्कारमा सबै मधेसी दलका नेताहरु आएका थिए, तर आज एउटा कुनै पार्टी विशेषले मेरो छोराको मुर्ति बनाएर राजनीति गर्न खोज्दैछ, मलाई मन्जुर छैन् । सहिद पटेलका दाजु तेजा पटेलले पनि आफुहरुको सहमति बिना गर्न लागिएको सालिक अनावरण कार्यक्रममा आफुहरु सामेल नभएको बताउनु भयो । सालिक अनावरण कार्यक्रम रोक्न भन्दै सहिद पटेलकी आमा कुशमी देवीले उजुरी दिएपछि पर्साका प्रमुख जिल्ला अधिकारी घिमिरेले यसलाई आफुले गम्भीर रुपमा लिएको प्रतिक्रिया दिनु भयो । जो आमाको छोरा मारिएका छन् उनैले असहमति जनाएपछि सालिक अनावरण गर्ने कार्यक्रमको कुनै तुक देखिदैन, प्रमुख जिल्ल अधिकारी घिमिरेले भन्नु भयो , सहिद पटेलकी आमाले सालिक अनावरण कार्यक्रम रोकि दिनु परयो भनेर लिखित निवेदन नै दिनु भएको छ, यस बारेमा मैले कार्यक्रमका आयोजक दलका नेताहरुलाइ जानकारी गराइसकेको छु, सहिद परिवारको असन्तुष्टि सबैले सुनिदिनु पर्छ । तर राजपाका नेताहरुले भने सहिद पटेलका परिवारलाइ संघीय समाजवादी फोरम नेपालका स्थानीय नेताहरुले उचाल्ने काम गरेर सहिदको नाममा फोहोरी खेल खेल्न खोजेको आरोप लगाएका छन् । सहिद पटेलकी आमाको भावनाको आफनो दल राजपाले सम्मान गर्ने भन्दै राजपाका महासचिव शिव पटेलले भन्नु भयो,तर बुझ्नु पर्ने के हो भने सहिद कुनै ब्यक्ति वा दल विशेषको मात्रै हुदैनन्,समग्र देश र समाजका लागि धरोहर हुन्, यदि कसैले उनको सम्मान गर्न खोज्छ भने यसलाइ सहिद परिवारले पनि सहज रुपमा ग्रहण गर्नु पर्छ तब मात्र सहिदको बलिदानीको सम्मान गरिएको ठहर्छ ।"
माओवादीलाई मधेसको आस,"काठमाडौं : माओवादी केन्द्रले प्रदेश २ को स्थानीय निर्वाचनका लागि केन्द्रीय तहबाटै अभियानात्मक तयारी' गर्ने भएको छ । २ साउनदेखि सुरु हुने केन्द्रीय सचिवालयको विस्तारित बैठकलगत्तै पार्टी अध्यक्ष पुष्पकमल दाहालसहितका शीर्षनेताले मधेसमै झरेर निर्वाचन तयारी गर्न लाग्नुभएको हो । मधेसमा कांग्रेसएमालेभन्दा ठूलो शक्ति बन्न माओवादीले विशेष कार्ययोजना अगाडि बढाउने जनाएको छ । विशिष्टीकृत योजना नबनाउँदा पार्टी यसअगाडिका निर्वाचनमा पराजित भएकाले यसपटक सबै शीर्ष नेता मधेसमै परिचालित हुनेगरी योजना बनाउन लागेको प्रदेश नम्बर २ का इन्चार्ज मात्रिका यादवले बताउनुभयो । अब शीर्ष नेता पनि मधेसको निर्वाचनमा पूरै खटिनुहुन्छ,' यादवले भन्नुभयो, जित्ने सम्भावना भएका स्थानीय तह पहिचान गरी अध्यक्षदेखि सबै शीर्ष नेतालाई फिल्डमै उतार्दै छौं ।' हेडक्वार्टरकै केही नेता भने मधेसमा खटिइसकेका छन् । पर्सामा उर्मिला अर्याल, रौतहटबारामा प्रभु साह, महोत्तरी र सर्लाहीमा गिरिराजमणि पोखरेल, धनुषामा मात्रिका यादव तथा सिरहा र सप्तरीमा विश्वनाथ साह जिम्मेवारीसहित खटिनुभएको हो । मधेसका ८ जिल्लाका १२७ स्थानीय तहमा २ असोजमा निर्वाचन हुँदै छ । यसअघि निर्वाचन भएका ६ प्रदेशका ६१७ स्थानीय तहमध्ये माओवादीले ८४ वटा प्रमुख पद जितेको थियो । सीमित मात्र नगरपालिकामा जिते पनि अहिलेसम्म उपमहानगर र महानगरपालिकामा भने उसले जित हात पारेको छैन । भरतपुर महानगरमा प्रतिस्पर्धामा रहे पनि पार्टी कार्यकर्ताबाटै मतपत्र च्यातिएपछि त्यहाँको नतिजा अन्योलमा छ । प्रदेश नम्बर २ मा एक महानगरपालिका र तीन उपमहानगरपालिका छन् । तीनवटा उपमहानगरमध्ये कम्तीमा एउटामा जित हासिल गर्ने लक्ष्य माओवादीले राखेको छ । केन्द्रीय सचिवालयको बैठक सकेको कम्तीमा सातादस दिनभित्र अध्यक्ष दाहाललाई नै मधेसका जिल्लामा लैजाने माओवादीको योजना छ । अध्यक्षलाई आठवटै जिल्लाका कार्ययोजनामा प्रत्यक्ष सहभागी गराई चुनावी योजना बनाउँदै छौं,' प्रदेश २ कै नेता युवराज भट्टराईले भन्नुभयो, सचिवालयको विस्तारित बैठक सकेलगत्तै अध्यक्ष मधेस झर्नुहुन्छ ।'  दाहाल आफैँ मधेस झर्ने  साउन दोस्रो साताबाट प्रशिक्षण चलाउने  अन्य पार्टीका प्रभावशाली व्यक्तिलाई तान्ने माओवादीले साउन दोस्रो साताबाट मधेसमा पार्टी प्रशिक्षण पनि चलाउने भएको छ । पार्टी पंक्तिलाई बलियो बनाउन र निर्वाचन तयारी गर्न प्रशिक्षण चलाउने योजनामा हामी छौं,' भट्टराईले अन्नपूर्णसँग भन्नुभयो । ०७० को संविधानसभामा देशैभर प्रत्यक्षतर्फ २६ स्थान जित्दा माओवादीले मधेसबाटै ८ स्थान हात पारेको थियो । अहिले संसद्मा यस क्षेत्रबाट माओवादीका १८ सांसदले प्रतिनिधित्व गर्छन् । मधेसकेन्द्रित दल राजपा, संघीय समाजवादीलगायत पार्टीले उठाउँदै आएको मागमा कांग्रेसएमालेभन्दा बढी आफ्नो पार्टी उदार रहेको, संविधान संशोधनका लागि निर्णायक पहलकदमी लिइरहेकाले पनि मधेसी जनताले माओवादीलाई जिताउने नेता यादवको आकलन छ । मधेसीको माग सम्बोधनमा कांग्रेस, एमालेभन्दा बढी हामी उदार भएर मधेसी जनतासँग जोडिएका छौं,' यादवले भन्नुभयो, मधेसी जनताले विश्वास गर्ने आशा लिएका छौं ।' त्यस्तै, निर्वाचनकै मुखमा मधेसको राजनीतिमा प्रभाव राख्ने कतिपय व्यक्तिलाई पार्टी प्रवेश गराएको कारण मधेसमा पार्टीले रामै्र नतिजा ल्याउने विश्वास माओवादी नेताले गरेका छन् । जित्ने सम्भावना भएका स्थानीय तह पहिचान गरी अध्यक्षदेखि सबै शीर्ष नेतालाई फिल्डमै उतार्दै छौं ।'  मात्रिका यादव, इन्चार्ज, प्रदेश २ यसबीचमा माओवादीले नयाँ शक्ति, नेत्रविक्रम चन्दमा लागेका केही नेताकार्यकर्तालाई पार्टीमा पुनः फर्काएको छ । २६ असारमा मात्रै नयाँशक्तिमा रहेका पूर्वसभासद् शिवचन्द्र कुसवाहलाई माओवादीले पुनः पार्टीमा फर्काएको थियो । त्यस्तै, कांग्रेस महासमिति सदस्य तथा जनकपुर क्षेत्रका लोकतान्त्रिक आन्दोलनका कमान्डर ललन चौधरी र मधेसका अर्का स्थापित नेताका रूपमा चिनिने डा जितेन्द्र महासेठलाई पनि माओवादीले पार्टीमा भित्र्याएको छ । महासेठ ०४२ सालको चर्चित बमकाण्डका कमान्डरमध्येका हुन् ।"
किन भएन नवराज सिलवालको बढुवा ?,"काठमाडौं : ज्येष्ठता र कार्यसम्पादन मूल्यांकन (कासमु) मा आफू पहिलो नम्बरमा रहेको भन्दै महानिरीक्षक (आईजी) बनाइनुपर्ने दाबीसहित सर्वोच्च अदालत पुगेका प्रहरी नायब महानिरीक्षक (डीआईजी) नवराज सिलवाललाई बढुवा समितिले अतिरिक्त महानिरीक्षक (एआईजी) मा बढुवा गरेन। गृहसचिव अध्यक्ष, महानिरीक्षक सदस्यसचिव र प्रधानमन्त्री तथा मन्त्रिपरिषद् कार्यालयका सचिव सदस्य रहेको बढुवा समितिले ११ जना डीआईजीलाई एआईजीमा बढुवा सिफारिस गर्दा सरकारसँग मुद्दा खेपिरहेका सिलवाल समेटिएनन्। तत्कालीन आईजी उपेन्द्रकान्त अर्यालसहित सबै एआईजी (प्राविधिकबाहेक) ले सेवा अवधिका कारण एकसाथ अवकाश पाएपछि डीआईजी सोझै आईजी बन्ने अवस्था आएको थियो। सरकारले चौथो नम्बरका डीआईजी जयबहादुर चन्दलाई आईजी नियुक्ति गरेपछि सिलवाल ज्येष्ठता र कासमुलाई मिचेर नियुक्ति भएको भन्दै आफूलाई बनाइनुपर्ने दाबीसहित सर्वोच्च पुग्नुभएको थियो। सर्वोच्चले चन्द नियुक्तिको निर्णय बदर गर्दै घुमाउरो पारामा सिलवाललाई नै नियुक्त गर्न आदेश दिएको थियो। तर, आफ्नो पनि कासमु हेरिनुपर्ने भन्दै डीआईजी प्रकाश अर्याल सर्वोच्च पुगेपछि आईजी नियुक्ति प्रकरणले नयाँ मोड लिएको थियो। सरकारले कासमुमा डीआईजी प्रकाश अर्याल पहिलो नम्बरमा रहेको बताउँदै आइजीमा बढुवा गरेको थियो। सत्ता साझेदार कांग्रेस सभापति शेरबहादुर देउवा चन्दलाई आईजी बनाउनुपर्ने पक्षमा हुनुहुन्थ्यो। चन्द आईजी नहुने अवस्था आएपछि देउवा कुनै पनि हालतमा सिलवाललाई आईजी बनाउन नहुने अडानमा रहनुभएको थियो। सरकारले अर्याललाई आईजी बनाईएपछि सिलवाल पुनः सर्वोच्च पुग्नुभएको छ। सिलवालले कासमु किर्ते गरी सर्वोच्चमा पेस गरेको भन्दै सरकारले छानबिन गरेको थियो। सिलवाल प्रकरणमा तत्कालीन प्रधानन्यायाधीश सुशीला कार्कीविरुद्ध संसद्मा महाभियोग प्रस्ताव दर्ता भएको थियो। तर, पछि यो प्रस्ताव फिर्ता भयो। सिलवालको मुद्दा सर्वोच्चमा विचाराधीन छ। प्रहरी नायब उपरीक्षक (डीएसपी) देखि प्रहरी उपरीक्षक (एसपी) मा बढुवा हुँदा पहिलो नम्बरमा रहेका सिलवाल एसएसपी र डीआईजीमा बढुवा हुँदा एक नम्बरमै थिए। विवाद मात्र गरिरहने हो भने यसले दूरगामी असर पुयाउने निश्चित छ, एक पूर्वआईजी भन्छन्, यहाँ प्रहरी वा प्रहरी संगठनले मात्र राम्रो काम गरेर केही हुँदैन। प्रहरी संगठनलाई नेतृत्व गर्ने सरकार र सरकारलाई नेतृत्व गर्ने राजनीतिक दलको रुचि निर्णायक हुन्छ। बढुवा सिफारिस विषयमा कुरा गर्न खोज्दा आईजी प्रकाश अर्याल र गृहप्रवक्ता दीपक काफ्ले सम्पर्कमा आउनुभएन। गृहसचिव लोकदर्शन रेग्मीले आफ्नो सम्पर्क नम्बर पीएसओलाई दिएर सम्पर्कविहीन हुनुभयो। डीआईजी सिलवालले बढुवा समितिको सिफारिसमा आफू केही नबोल्ने प्रतिक्रिया दिनुभएको छ। मेरो मुद्दा अदालतमा विचाराधीन रहेकाले अहिले म यो विषयमा केही बोल्दिनँ। जुन दिन अदालतले फैसला गर्छ, त्यो दिन म बोल्छु चाहे जितौं वा हारौं, अन्नपूर्णसँग सिलवालले भन्नुभयो। उहाँले आफ्नो लडाइँ आईजीका लागि भएकाले त्यसबाहेक अरू केही नसोचेको बताउनुभयो। आईजी नियुक्त हुनुपर्छ भनेर म मुद्दा लडिरहेको छु। यो बाहेकका विषयमा मैले प्रतिक्रिया जनाउनु छैन, उहाँले भन्नुभयो।"
संविधान संशोधन गरेर मात्रै २ नम्बर प्रदेशमा चुनाव,"घोराही : उपप्रधान तथा परराष्ट्रमन्त्री कृष्णबहादुर महराले संविधान संशोधन गरेर मात्रै २ नम्बर प्रदेशमा स्थानीय तहको निर्वाचन गर्नुपर्ने बताउनु भएको छ । निर्वाचनको सहजता र मधेशीदलहरुको सहभागिताको लागि पहिले संशोधन अनि निर्वाचन गर्नुपर्ने भन्दै सरकारले समेत त्यसको तयारी गरिरहेको उहाँले बताउनु भयो । संविधान संशोधनपछि मात्र दुई नम्बर प्रदेशको निर्वाचन गर्न सजिलो हुन्छ उपप्रधानमन्त्री महराले दाङमा भन्नु भयो, सरकार पनि त्यसमा लागि परेको छ । महराले दुई सय ४० क्षेत्रलाई नै निर्वाचन क्षेत्र मानेर जाने प्रस्ताव उपयुक्त नहुने टिप्पणी समेत गर्नु भयो । उहाँले नयाँ संरचना अनुसार निर्वाचन क्षेत्र विभाजन गर्नु पर्ने पक्षमा आफु रहेको बताउनु भयो । निर्वाचन क्षेत्र दुई सय ४० ओटा बनाउने कांग्रेस माओवादी गठबन्धको सहमति नभएको उहाँले स्पष्ट पार्नु भयो । यस विषयमा औपचारिक रुपमा कुनै छलफल भएको छैन,अनौपचारीक रुपमा केही चर्चा चलेको हो, महराले भन्नु भयो म संविधानले तोके अनुसार एक सय ६५ निर्वाचन क्षेत्र हुनुपर्छ भन्ने पक्षमा छु । प्रेस सेन्टर दाङले शनिवार घोराहीमा आयोजन गरेको पत्रकार सम्मेलनमा महराले पाँच नम्बर प्रदेशको अस्थायी राजधानी दाङमा तोक्न सरकार सकरात्मक भएको बताउनु भयो । यसको विषयमा सरकारले आधिकारिक निर्णय नगरेकाले थप बोल्न मिल्दैन उहाँले भन्नु भयो तर सरकार प्रदेश मुकाम दाङ तोक्ने तयारी गर्दै छ । पाँच नम्बर प्रदेशको अस्थायी राजधानी दाङमा तोक्न सरकार सकरात्मक छ , त्यो हुन्छ पनि उहाँले थप्नु भयो । प्रदेशको राजधानी निर्वाचत प्रदेश सभाले तोक्ने भए पनि त्यस अघि सम्मका लागि कार्य सञ्चालन गर्न सरकारले अस्थायी राजधानी तोक्ने तयारी गरेको महराले बताउनुभयो ।"
