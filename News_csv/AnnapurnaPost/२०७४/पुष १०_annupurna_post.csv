शीर्षक,विवरण
सामाजिक सुरक्षा भत्तामा बेथिति,"हुम्लाका साविकका गाउँ विकास समितिमा वृद्धभत्ताका नाममा सरकारी रकमको चरम दुरुपयोग भएको खुलासा भएको छ। वृद्धवृद्धाको फर्जी नाउँ तयार गरेर, मृत्यु भएका व्यक्तिको समेत नक्कली विवरण बनाएर सरकारी रकम दुरुपयोग गरिएको खबरले देशभर सामाजिक सुरक्षा भत्ताका नाममा यस प्रवृत्तिका अनियमितता बढिरहेको हुन सक्ने संकेत गर्छ, जसमाथि गहिरो खोजबिन हुन आवश्यक छ। सामाजिक सुरक्षा भत्ता नेपाली वृद्धवृद्धा, असक्त र एकल महिलाका लागि महŒवपूर्ण सरकारी व्यवस्था हो। सरकारले व्यवस्था गरेको भत्ताले कयौं वृद्धवृद्धा र एकल महिलाको जीवन निकै हदसम्म सहज र सम्मानित बनाएको छ। तर विकट जिल्लाका वृद्धवृद्धाले पाउने भत्तामा यो हदसम्मको भ्रष्टाचार हुनुले यसको प्रभावकारी उपयोगितामा गम्भीर प्रश्नचिह्न उठाएको छ। वृद्धवृद्धाको सम्मानमा गरिएको यो व्यवस्थामाथि गिद्देदृष्टि राख्ने व्यक्तिहरूमाथि कडा कारबाही हुनुपर्छ। यसका लागि हुम्लाका गाउँमा भएका अनियमिततामाथि मात्रै होइन, सम्पूर्ण रूपमै सामाजिक सुरक्षा भत्ताको सदुपयोगदुरुपयोगमाथि नियमन र छानबिन हुन आवश्यक छ। दस वर्षअघि मृत्यु भएका व्यक्तिका नाममा नक्कली विवरण तयार पारेर सरकारी कर्मचारीले सुरक्षा भत्ता खाइदिएका तथ्य उजागर भएको छ। दूरदराजका निम्छरा, गरिब, एकल महिला र निरक्षर व्यक्तिको सुधोपनाको फाइदा उठाउँदै सरकारले पठाएको भत्तासमेत आफैंले लिएर यसपटक सरकारले भत्ता पठाएन भनेर जनतालाई ठग्ने गरेको देखिन्छ। सामाजिक सुरक्षा भत्ता लिन योग्य र प्रमाण पुग्ने व्यक्तिलाई समेत सूचीमा नाम नभएको भन्दै ठगिएका दृष्टान्त छन्। उसो त वृद्धभत्तामा यस्ता खालका दुरुपयोगका केही घटना पहिले पनि सार्वजनिक भएका हुन्। दुरुपयोग रोक्न सरकारले बैंकमार्फत भत्ता दिने व्यवस्था गरेको पनि हो। तर वृद्धभत्ता लिन लामो दूरीको यात्रा तय गरेर सहर र सदरमुकामका बैंकसम्म वृद्धवद्धा पुग्न नसक्ने भन्दै सरकारी कर्मचारीले नै वृद्धवृद्धालाई घरसम्म भत्ता पुर्याइदिनुपर्ने आवाज उठे। कतिपय ठाउँमा अहिले वृद्धवृद्धाकै हातमा भत्ता पुर्याउने अभ्यास चलिरहेको छ। कर्णालीजस्ता जिल्लाका असक्त र वृद्धवृद्धाका हकमा बैंकमा गएर पैसा झिक्ने व्यवस्था आफैंमा अव्यावहारिक छ। त्यसो हुँदा सरकारले गाउँटोलमै स्थापित सहकारीमा वृद्धभत्ता पठाउने व्यवस्था गरे पनि सीधै अर्काको नामको भत्ता कर्मचारीले हात लगाउन पाउने थिएनन्। सामाजिक सुरक्षा कार्यक्रम सञ्चालन कार्यविधिको दफा ९ को उपदफा ९ च को १ मा भत्ता वृत्ति गर्दा कम्तीमा पाँचजना स्थानीय राजनीतिक दल एवं समुदायमा आधारित संघसंस्थाका प्रतिनिधि र स्थानीय भद्रभलाद्मीको रोहबरमा भत्ता वितरण गरेको मुचुल्का तयार गर्नुपर्ने उल्लेख छ। सो मुचुल्का स्थानीय तहको सूचना पाटीमा टाँस्ने र एक प्रति लेखा परीक्षणको लागि भर्पाइसँग टाँस्ने व्यवस्था छ। यही सामान्य व्यवस्थालाई नमान्दा भत्तामाथि ब्रह्मलुट चलेको हो। लोकतन्त्रमा पारदर्शिता अपरिहार्य हुन्छ। चौमासिक रूपमा भत्ता प्राप्त गर्ने व्यक्तिको विवरण सबै स्थानीय सरकारी कार्यालय तथा विद्यालयलाई समेत पठाउने अर्को अभ्यास गर्न सके पनि त्यसले पनि अनियमितता रोक्न सहज हुन सक्छ। जन्मदर्ता र मृत्युदर्ताका बारेमा आम जनता उति सचेत नभएकाले पनि त्यसको गलत फाइदा उठाएका हुन् कर्मचारीले। मृत्यु हुनेबित्तिकै सो विवरण तत्कालै सरकारी कार्यालयमा दर्ता गराउन सके पनि यस खालको अनियमितताको अन्त्य हुने थियो। भ्रष्टाचार रोक्ने सबैभन्दा सशक्त निकाय नागरिक हुन्। आम नागरिक र नागरिक समाजले हरदम खबरदारी गर्ने हो भने यस्ता खालका भ्रष्टाचार हुन पाउँथेनन्। सूचनाको हकको प्रत्याभूति गरिएको आजको समयमा हिजोका दिनमा जस्तो कर्मचारीले कुनै सार्वजनिक विवरण लुकाउन मिल्दैन। यसर्थ वृद्धभत्ताबारे सरकारी छानबिन त जरुरी छँदै छ, त्यसका अलावा यस्ता घटनामा नियमित नागरिक अनुगमनको पनि उत्तिकै खाँचो छ।"
पहिला सरकार त्यसपछि पार्टी एकता : श्रेष्ठ,"गोरखा : नेकपा माओवादी केन्द्रका बरिष्ठ नेता नारायणकाजी श्रेष्ठ(प्रकाश)ले पार्टी एकता भन्दा पहिल्यै सरकार बन्न सक्ने तर्क गरेका छन्। सोमबार गृहजिल्ला गोरखाका पत्रकारहसँगको भेटघाट कार्यक्रममा बोल्दै उनले सरकार गठन गर्नुभन्दा अघि नै पार्टी एकता गर्नु राम्रो हुँदाहुदै पनि प्राविधिक कारणले सरकार गठन गर्नुलाई प्राथमिकता दिनु परेको तर्क गरे। एकीकृत पार्टीले सरकार सञ्चालन गर्नु सबैभन्दा राम्रो हो, त्यसकारण पार्टी एकताको प्रक्रियालाई छिटोभन्दा छिटो निश्कर्षमा पुर्याउने र पार्टी एकताको घोषणा गर्ने प्रतिवद्धता हाम्रो छ,उनले भने छिटो भन्दा छिटो हामी एकता गर्न चाहन्छौं तर सरकार गठनभन्दाअघि नहुन सक्छ।' सरकार गठनको आफ्नै संवैधानिक, कानूनी प्रक्रिया छ। सरकार बन्ने जुनदिन ढोका खुल्छ त्यो दिन सरकार बनाइहाल्नु पर्छ। त्यसैले निश्चित विन्दुसम्म नपुगुञ्जेल पार्टी एकताको प्रक्रियाको घोषणा हुन सकेन भने पनि सरकार गठन रोकिनु हुँदैन र रोकिदैन पनि।' कांग्रेसले प्रस्ताव गरेको एकल संक्रमणीय प्रणालीका लागि आवश्यक लचकता अपनाउन आफ्नो पार्टी तयार रहेको उनले बताए। विज्ञहरुले यदि एकल संक्रमणीय प्रणालीमा जान सकिने सुझाव दिए भने त्यसदिशामा जान आफ्नो पार्टी तयार रहेको उनले बताए। यदि विज्ञहरुले अहिलेको प्रतिनिधित्व प्रणालीमा पनि एकल संक्रमणीय पद्धति लागु हुन सक्छ भन्नु भयो भने हामी त्यसमा जानै हुन्न भन्ने पक्षमा छैनौं।' श्रेष्ठले भने त्यसमाथि पनि राजनीतिक सहमतिको पनि आवश्यकता होला। अहिलेको परिस्थितिमा एकल संक्रमणीय प्रतिनिधित्व प्रणाली लागु हुन सक्छ कि सक्दैन भन्नेबारे विज्ञहरुको सल्लाह अनुसार स्पष्ट भएपछि हामी आवश्यक लचकताका साथ सम्झौता र सहमतिको स्पिरिट अनुसार निकास निकाल्न हामी प्रतिवद्ध छौं' उनले भने। उनले अहिले राजनीतिक गतिरोध एकल संक्रमणीय कि बहुमतीय भन्ने विषयमा नभै अध्यादेशको गाँठोमा अल्झेको उनले तर्क गरे। कुरो एकल संक्रमणीय प्रणालीमा हैन, चुनाव घोषणा गरिसकेपछिको कामचलाउ सरकारले राजनीतिक पार्टीहरुसँग सल्लाह नगरी कुनै अध्यादेश पेश गर्न मिल्छ कि मिल्दैन भन्नेमा अड्केको छ' उनले भने लोकतान्त्रिक मान्यता र विधिविपरीत चुनावको घोषणा गरिसकेको सरकारले पहिले राजनीतिक सहमतिमा ल्याएको विधेयकको मर्म र भावनाविरुद्ध अध्यादेश पेश नमिल्ने दावी गरे। उनले कांग्रेस लोकतान्त्रिक विधि र मान्यताभन्दा बाहिर गएको दाबी समेत गरे।"
"कर्फ्यू हटाइयो, पीडितको धर्ना कायमै","सुर्खेतः कालिकोटमा तीन दिनदेखि जारी कर्फ्यू हटाइएको छ। शनिवार दिउँसोबाट सदरमुकाम मान्ममा लगाइएको कर्फ्यू सोमबार बिहानबाट हटाइएको हो। कर्फ्यू फिर्ता लिए पनि जिल्ला प्रशासन र प्रहरी कार्यालय वरपरको दुई सय मिटरसम्मको क्षेत्रमा निषेधाज्ञा भने कायमै छ। प्रहरीको गोली लागेर शुक्रबार म्यादी प्रहरी विवेक ऐडीको ज्यान गएपछि कालिकोटमा तनाव उत्पन्न भएको थियो। घटनाको विरोधमा म्यादी र स्थानीय बासिन्दाले प्रदर्शन चर्काएपछि प्रशासनले कर्फ्यू लगाएको थियो। घटनाको छानबिनका लागि सरकारले गठन गरेको उच्च स्तरीय छानबीन टोली सोमबार बिहान कालिकोट पुगेको छ। अवस्था सामान्य बन्दै गएको भन्दै प्रशासनले कर्फ्यू फिर्ता लिएको हो। कर्फ्यू फिर्ता भएपछि मान्म बजार खुलेको छ। तीन दिनदेखि जारी तनाव पनि बिस्तारै कम हुँदै गएको हो। कर्णाली राजमार्गमा पनि यातायातका साधन सञ्चालन भएका छन्। छानबिन टोली पुगेको र वार्ताको प्रयास जारी रहेको भन्दै प्रमुख जिल्ला अधिकारी बद्रीनाथ गैरेले अवस्था सामान्य बनाउन कर्फ्यू लाई खुकुलो बनाइएको जनाए। उनका अनुसार प्रशासन र प्रहरी कार्यालय वरपर भने निषेधाज्ञा कायमै छ। कर्फ्यू हटेपछि चहलपहल सुरु भएको छ। मृतक विवेक ऐडीका आफन्तले भने प्रशासन अगाडि बहिानैबाट धर्ना सुरु गरेका छन्। सरकारले छानबिन समिति गठन र १० लाख क्षतिपूर्ती दिने निर्णय गरे पनि पीडित परिवारले मृतकलाई सहिद घोषणा र गोली चलाउने प्रहरी, जिल्लाका सीडीओ र डीएसपीलाई तत्काल कारबाही नभएसम्म शव नबुझ्ने अडान लिएका छन्। घटनाको छानबिनका लागि गृहमन्त्रालयका सहसचिव मानबहादुर विश्वकर्मा नेतृत्वको उच्च स्तरीय छानबीन टोली सोमबार बिहान हेलिकोप्टरबाट कालिकोट पुगेको हो। आइतबार सुर्खेत आइपुगेको टोलीमा नेपाल प्रहरीका डीआईजी रमेश खरेल, सशस्त्र प्रहरीका डीआईजी प्रविण श्रेष्ठ र अनुसन्धान विभागका निर्देशक लक्ष्मण गुरुङ्ग रहेका छन्। टोलीले अहिले जिल्ला प्रशासन कार्यालयमा छलफल सुरु गरेको छ।"
"नेपाली कांग्रेसको बैठकमै कुटाकुट, तीनजना गम्भीर घाइते","भवानी अधिकारी स्याङ्जा । निर्वाचनको समिक्षा गर्न वालिङमा बसेको बैठकका क्रममा नेपाली कांग्रेसका कार्यकर्ताबीच कुटाकुट हुँदा तीनजना घाइते भएका छन् । नेपाली कांग्रेस स्याङ्जा क्षेत्र नम्बर २ द्वारा सोमबार आयोजित चुनावी समिक्षा बैठकमा कुटाकुट हुँदा नेताहरु भेषराज अर्याल, कमल ढकाल र सुशील काफले घाइते भएका हुन् । घाइतेमध्ये भेषराज अर्यालको काठमाडौंस्थित बयोधा अस्पताल, कमल ढकालको पोखरास्थित गण्डकी मेडिकल हस्पिटल र सुशीलको स्याङ्जाम उपचार भइरहेको छ । वालिङको पतञ्जली हलमा जारी समिक्षा बैठकमा प्रतिनिधिसभा तथा प्रदेशसभा निर्वाचनमा सहयोग नगरेकाले कांग्रेसका उम्मेदवार पराजित भएको भन्दै उनीहरुमाथि हातपात गरिएको घाइते भेषराज अर्यालका भाइ शोभाकान्त अर्यालले जानकारी दिए । कांग्रेसको राम्रो पकड भएको त्यस क्षेत्रमा नेपाली कांग्रेसका उम्मेदवारलाई हराउँदै वाम गठबन्धनका उम्मेदवारले ३७ सय भन्दा बढी ल्याई विजयी भएका थिए । अनपेक्षित मतपरिणाम आएपछि अन्तर्घातका कारण पराजय भोग्नु परेको कुराले कांग्रेसबृत्तमा विवाद चल्दै आएको छ ।"
राष्ट्रियसभा विवाद : एकल संक्रमणीयमा सहमतिको संकेत,"काठमाडौं : कांग्रेसएमालेबीच विवाद देखिएको राष्ट्रियसभा निर्वाचन विधिमा मध्यमार्गी धारबाट सहमतिको खोजी सुरु भएको छ । राष्ट्रियसभा निर्वाचन बहुमतीय प्रणालीमा गर्ने वा एकल संक्रमणीय प्रणालीका आधारमा गर्ने भन्नेमा विवाद बढेपछि राष्ट्रपतिसमक्ष पुगेर थन्किएको अध्यादेशको भविष्य र नयाँ सरकार गठनमा निरन्तर अवरोध देखिन थालेपछि दलहरू मध्यमार्गी बाटोबाट सहमतिको खोजीमा लागेका हुन् । राष्ट्रियसभामा कांग्रेसको स्थानलाई पनि सुरक्षित राख्ने गरी सहमति खोजीका लागि माओवादी अध्यक्ष पुष्पकमल दाहालले एमाले अध्यक्ष केपी ओलीसँग आग्रह गरेका छन् । गृहजिल्ला चितवनमा रहेका दाहालले आइतबार बिहान एमाले अध्यक्ष ओलीसँग टेलिफोन वार्ता गरी राष्ट्रियसभा निर्वाचन विवादलाई अब धेरै दिन लम्ब्याउन नहुने भन्दै राष्ट्रियसभामा प्रतिपक्ष पनि चाहिने र कांग्रेसलाई सुरक्षित हुन सक्ने गरी लचकता प्रदर्शन गरेरै भए पनि जानुपर्ने बताएको जनाएका छन् । प्रतिपक्ष पनि सशक्त रहे मात्र राष्ट्रियसभा प्रभावकारी हुन्छ । त्यसो हुँदा त्यहाँ कांग्रेस भएन भने अप्ठ्यारो हुन्छ कि भनेर मैले ओलीजीलाई सोचौं भनेको छु, दाहालले चितवनको एक कार्यक्रममा भने, अब यो विषयमा विवाद गरिरहनु हँुदैन, हल हामीले निकाल्नै पर्छ । त्यसो त दाहालले शनिबार बेलुकी पनि एमाले अध्यक्ष ओलीसँग टोलिफोन वार्ता गरेका थिए । आइतबारको टोलिफोन वार्ता भने आधा घन्टाभन्दा लामो समय भएको थियो । दुई दिन चितवनमै कार्यक्रम बनाएका दाहालले ओलीलाई आफू तुरुन्तै काठमाडौं आउनुपर्ने भए पनि आउने तर समस्याको समाधान खोज्नुपर्ने बताएका थिए । जवाफमा ओलीले आफ्नो कार्यक्रम सकेर काठमाडौं आउँदा हुन्छ भनेर दाहाललाई भनेका थिए । माओवादीले अब यो विवादलाई धेरै लम्ब्याउन चाहिरहेको छैन । संसद्मा प्रतिनिधित्व गर्ने ५ दलमध्ये तीन दल (कांग्रेस, संघीय समाजवादी फोरम र राष्ट्रिय जनता पार्टी) एकल संक्रमणीय, एमाले बहुमतीय र माओवादी यो विषयमा मौन बस्दै आएको छ । बहुमतीय प्रणालीअनुसार राष्ट्रियसभा निर्वाचन भए एमालेमाओवादी गठबन्धन हाबी हुने र कांग्रेससहित अन्य लोकतान्त्रिक गठबन्धनलाई घाटा पुग्ने देखिएपछि कांग्रेसले राष्ट्रियसभा गठनसम्बन्धी अध्यादेश जारी भएपछि मात्रै सरकार छाड्ने सर्त राखेको छ । एकल संक्रमणीय प्रणालीमा राष्ट्रियसभा गठन हुँदा एमाले २६, माओवादी १२, कांग्रेस १२ देखि १४, संघीय समाजवादी र राजपाले दुईदुई जना प्रतिनिधित्व पाउनेछन् । तर, बहुमतीय प्रणालीमा जाँदा एमालेमाओवादी गठबन्धनले ४८ र कांग्रेससहित फोरम र राजपाको गठबन्धन निर्माण भए ८ जना प्रतिनिधित्व हुने देखिन्छ । यो कुल ५६ सदस्यको परिणाम हो । ५९ सदस्यीय राष्ट्रियसभामा थप तीन जना भने मन्त्रिपरिषद्को सिफारिसमा राष्ट्रपतिले मनोनीत गर्ने व्यवस्था संविधानमा छ । एकल संक्रमणीयमा जाँदा राष्ट्रियसभामा झन्डै आठ जना सांसद बढी पठाउन सकिने देखेपछि कांग्रेसले अहिले राष्ट्रियसभा गठन एकल संक्रमणीय प्रणालीका आधारमा गर्न चाहेको छ । कांग्रेसले उक्त अडान छाड्ने कुनै संकेत नगरेपछि माओवादीले बीचको बाटो खोज्न आफ्नै गठबन्धन दलका अध्यक्ष ओलीसँग आग्रह गरेको हो । राष्ट्रियसभा विवाद अब हल हुन्छ, ओलीजी र मेरा बीचमा लामै छलफल भएको छ । हल निकाल्ने विकल्पबारे हामीले छलफल गरेका छौं, चितवनमा दाहालले भने । राष्ट्रियसभा निर्वाचनसम्बन्धी ऐनको मस्यौदा सुरुमा निर्वाचन आयोगले बनाएको थियो । ड्राफ्ट बनाउने बेला बहुमतीय प्रक्रियामार्फत गठन गर्ने गरी बनेको थियो । त्यसबेला प्रधानमन्त्री थिए, माओवादी अध्यक्ष दाहाल । कांग्रेससमेत सम्मिलित त्यसबेलाको मन्त्रिपरिषद्ले सर्वसम्मत रूपमा बहुमतीय प्रणालीमार्फत राष्ट्रियसभा गठन हुने गरी विधेयक बनाउन स्वीकृत गरेर संसद्मा पठाएको थियो । त्यसलाई व्यवस्थापिका संसद्अन्तर्गत राज्यव्यवस्था समितिले समेत सर्वसम्मत पारित गरेको थियो । तर, स्थानीय तहको पहिलो चरणको निर्वाचन परिणामपछि दलबीच यो विषयमा विमति देखिएर संशोधन प्रस्ताव आई एकल संक्रमणीय प्रणालीको विषय पेचिलो रूपमा उठ्न थाल्यो । जसकारण विवाद बल्झिएर व्यवस्थापिकाले बनाउनुपर्ने महत्वपूर्ण कानुन निर्माण गर्न सकेन । संसद्को आयु सकिएपछि सरकारले मुख्य दल एमाले र माओवादीसँग छलफलसमेत नगरी एकल संक्रमणीय प्रणालीका आधारमा राष्ट्रियसभा गठन हुने गरी अध्यादेश राष्ट्रपतिकहाँ पठाएको थियो । एकल संक्रमणीय प्रणाली अवलम्बन गर्ने विषयमा ०४८ को जस्तो संविधानमै व्यवस्था अहिले छैन । प्रतिनिधिसभा, प्रदेशसभा र गाउँपालिका, नगरपालिकाका अध्यक्ष, उपाध्यक्षको मतभार फरक हुने व्यवस्था अहिले भएका कारण एकल संक्रमणीय प्रणालीमा जाँदा जटिलता आउने र तीन जना (महिला, दलित, अपांग र पिछडिएको क्षेत्र) को सदस्य निर्वाचित गर्दा भने समस्या आउने देखिन्छ । तर, यो विषयको सम्बोधन नगरी एकलमा जान पनि दललाई समस्या देखिन्छ । अध्यादेशको व्यवस्थापन कसरी गर्ने, निर्वाचन विधि कसरी बनाउने भन्ने विषयमा पहिले दलहरू बसेर छलफल गरेपछि न समस्याको समाधान निस्कन्छ, माओवादी केन्द्रका सचिवालय सदस्य शक्तिबहादुर बस्नेतले अन्नपूर्णसँग भने, सबै विषयमा खुला भएर छलफल भएपछि मात्र समस्याको समाधान निस्कन्छ । त्यसका लागि छलफलमा बस्नुपर्छ । अबको बाटो के ? मुख्य दल कांग्रेसएमालेबीच राष्ट्रियसभा गठन कसरी हुने भन्ने विवाद मिलाउन विभिन्न विकल्पमा छलफल चलेको माओवादी अध्यक्ष पुष्पकमल दाहालले खुलाएका छन् । सहमतिको मिलनबिन्दुको खोजीका लागि वाम गठबन्धन दल एमालेमाओवादीभित्रै पनि विकल्पमा छलफल चलेको छ । निर्वाचनबाट जितेर आएको एमाले र प्रतिपक्षी बेन्चमा बस्न लागेको कांग्रेसले पनि जितेको देखाउने गरी दुवैको वीनवीन अवस्था निकाल्ने गरी मध्यमार्गी प्रस्तावमा छलफल चलेको माओवादी स्रोतको भनाइ छ । त्यसैमध्येको एउटा विकल्प हो, राष्ट्रपतिकहाँ अहिले रहेको अध्यादेश सरकारले फिर्ता लिने, एकल संक्रमणीय प्रणालीमै जाने तर त्यसभन्दा अगाडि एकल संक्रमणीयमा जाँदा आउन सक्ने अप्ठ्यारा विषयमा दलीय सहमति खोजी गर्ने । एकल संक्रमणीय प्रणालीमा जाँदा मतभार, एउटै उम्मेदवारको निर्वाचनजस्ता अप्ठ्यारालाई कसरी समाधान गर्ने भन्नेमा दलीय सहमति खोज्ने र सहमतिकै आधारमा पुनः राष्ट्रपतिकहाँ पठाउने विकल्पमा दलबीच छलफल चलेको छ । पहिले संवादमा बसेर व्यवस्थापनको खोजी गर्नुपर्छ, दीर्घकालीन नजिर रहने, नरहने निर्वाचन विधिलाई कसरी टुंग्याउने, बहुमतीय नटुंगिएर के गर्ने ? लगायत विषयमा केन्द्रित रही विकल्पको खोजी गर्नुपर्छ, माओवादी नेता बस्नेतले भने ।"
"शेरधन राई भन्छन: केपी ओली प्रधानमन्त्री, म मुख्यमन्त्री","काठमाडौं: नेकपा एमालेका नेता शेरधन राईले अबको दुई हप्तामै केपी शर्मा ओलीको नेतृत्वमा नयाँ सरकार गठन हुने दाबी गरेका छन् । वाम गठबन्धनले सरकार बनाउने गृहकार्य सुरु गरिसकेको छ, उनले भने, हामी साना दलहरुलाई समेत समेट्ने गरी गृहकार्यमा जुटेका छौं, अबको दुई हप्ताभित्र नयाँ सरकार बन्छ। सोमबार एक साक्षात्कारमा बोल्दै भोजपुरबाट प्रदेश सभामा निर्वाचित राईले अबको सरकारको नेतृत्व कसले गर्छ भन्ने प्रश्न नै अब सान्दर्भिक नरहेको जिकिर गरे । सरकारको नेतृत्व कसले गर्छ भन्ने प्रश्न अब प्रश्न रहेन, दुनियाँलाई थाहा भएको कुरा हो नि, यो त चुनावअघि नै अनुमान गरेको, बुझेको कुरा हो नि, उनले भने, यसमा अब कुनै विवाद, शंका वा द्धिविधा भन्ने कुरा छैन, हाम्रो पार्टीका अध्यक्ष केपी ओलीले सरकारको नेतृत्व गर्नुहुन्छ। साक्षात्कारमा बोल्दै उनले पार्टी एकताको कारणले सरकार गठनमा कुनै ढिलाई नहुने समेत जिकिर गरे । तत्काल पार्टी एकता हुँदैन, अहिले हाम्रो ध्यान सरकार गठनमा केन्द्रित छ, सरकार गठनको काम टुंगोमा पुगिसकेपछि हामी एकता प्रक्रियाको लागि जुट्छौं, राईले भने, त्यसैले सरकार गठनपूर्व पार्टी एकता नहुन पनि सक्छ । यद्यपि नेता राईले जनताले पार्टी एकताका लागि जनमत दिएको उल्लेख गर्दै पार्टी एकता पनि तत्काल सुरु हुने विश्वास दिलाए । को कहाँ बस्ने ? वा नेताहरुको व्यवस्थापन भन्ने कुरा यो नितान्त प्राविधिक विषय हो, यसलाई हामी बडो ईमानदारीपूर्वक र समझदारीपूर्वक टुँग्याउँछौं, उनले भने । सरकारको नेतृत्व एमाले र माओवादी केन्द्रवीच आलोपालो भन्ने विषयमा अहिले कुनै निश्कर्ष ननिस्किएको समेत उनले स्पष्ट पारे । आलोपालोको विषयमा पनि छलफल चलिरहेको छ, अहिले नै यही हुन्छ भन्न सकिने अवस्था छैन, राईले भने तपाईं प्रदेश नम्बर १ को मुख्यमन्त्री बन्ने कुरा पनि छ नि ? भन्ने प्रश्नमा उनले भने, हो, म प्रदेश नं १ को मुख्यमन्त्रीको बलियो दावेदार हुँ । म केन्द्रीय प्रतिनिधिसभा र संविधानसभामा दुईपटक जितेर संसद्मा महत्वपूर्ण भूमिका खेलिसकेको, संसद्को सुशासन तथा अनुगमन समितिजस्तो महत्वपूर्ण समितिको सभापति समेतको जिम्मेवारी सफलतापूर्वक सम्हालिसकेको व्यक्ति हुँ । उनले आफूलाई भावी मुख्यमन्त्रीका रूपमा हेरिनु विल्कुल स्वाभाविक भएको स्पष्ट पार्दै भने,म आफैँमा बलियो इच्छाशक्ति भएको, काम गर्न सकिन्छ र सक्छु भन्ने दृढ भावना र संकल्प बोकेको, कुनै लोभ र स्वार्थ मनमा नभएको एक स्वच्छ एवम् निष्कलंकित राजनीतिकर्मी र जनप्रतिनिधि हुँ ।"
पञ्चेश्वर बहुउद्देश्यीय आयोजना मेरो प्राथमिकता',"जितलाई कसरी लिनु भएको छ ? बैतडेली जनताले अत्यन्त सम्मानपूर्वक मलाई मत दिएर जिताएका छन्। यो जित समग्र बैतडी जिल्लाको हो। तमाम शोषित, उत्पीडित, दलित र पछाडि परेका समुदायको जितको रूपमा मैले लिएको छु। जुन भूमिकामा बैतडेली जनताले मलाई पुर्याएका छन्। त्यसलाई म इमानदारीपूर्वक पूरा गर्नेछु। यो जितलाई मैले ऐतिहासिक मानेको छु। किनभने हामी प्रतिनिधि र प्रदेशसभामा वाम गठबन्धनका उम्मेदवारले जितेका छौं। यसको अर्थ हामीलाई जनताले अत्यन्त ठूलो कार्यभार दिएर पठाएका छन्। त्यो पूरा गर्न म सधैं अग्रमोर्चामा रहनेछु। तपाईंका प्राथमिकताका क्षेत्र के के हुन् ? बैतडी प्रदेश ७ कै प्रशस्त सम्भावना बोकेको क्षेत्र हो। धार्मिक पर्यटनका कुरादेखि लिएर तमाम प्राकृतिक स्रोत यस जिल्लामा छन्। यी सम्भावनाको उजागर गरी समस्या समाधानका लागि पहल गर्नेछु। यसका साथै लामो समयदेखि चर्चामा रहेको राष्ट्रिय गौरवको आयोजना पञ्चेश्वर बहुउद्देश्यीयको कामलाई अघि बढाउन हरदम प्रयत्न गर्नेछु। अब बन्ने सरकारले पञ्चेश्वरको कामलाई प्राथमिकतामा राख्नेछ। यस्तै, शिक्षा, स्वास्थ्य, कृषि, आयआर्जनका क्षेत्रमा देखिने गरी काम गर्छु। सरकारले प्रदान गर्ने सेवा र विकास निर्माणमा आम नागरिकको पहुँच पुर्याउने हिसाबले म काम गर्नेछु। जनमतको सम्मान गर्दै जिल्लामा आर्थिक समृद्धिका कार्यक्रमहरू सञ्चालन गर्न मेरो ध्यान केन्द्रित रहनेछ। अबका दिनमा कसरी अघि बढ्नुहुन्छ ? निर्वाचनका बेला हामी राजनीतिक दलहरूका बीचमा प्रतिस्पर्धा भयो। जनताले वाम गठबन्धनका उम्मेदवारहरूलाई भारी मतका साथ विजयी गराएका छन्। यसको अर्थ जनताले समृद्धि र विकास चाहेका छन्, कारण अब यो पार्टी त्यो पार्टीभन्दा पनि हामी सबै एकै ठाउँमा उभिएर काम गर्नुपर्छ। म जनप्रतिनिधिको हैसियतले विकासमा कसैलाई काखापाखा गर्दिनँ। तपाईंहरू स्थिर भएर काम गर्नुस् सबैलाई मिलाएर अघि बढ्नोस भन्ने जनादेश छ। यो जनादेशअनुसार मैले काम गर्नुपर्ने हुन्छ। म त्यसमा दृढ रहनेछु। म जनमतको कहिल्यै पनि अपमान हुन दिन्नँ। समृद्धिका पक्षमा मेरो प्रयास जारी रहन्छ। म जनताकै बीचमा रहेर काम गर्छु। प्रस्तुति : भगीरथ अवस्थी"
राष्ट्रियसभा अध्यादेश जारी गर्नुहोस् : यादव,"काठमाडौं : संघीय फोरम अध्यक्ष उपेन्द्र यादवले राष्ट्रपति विद्यादेवी भण्डारीसँग राष्ट्रियसभा निर्वाचनसम्बन्धी अध्यादेश यथाशीघ्र जारी गर्न आग्रह गरेका छन्। राष्ट्रपति कार्यालय शीतल निवासमा आइतबार बिहान भण्डारीसँगको भेटवार्तामा अध्यक्ष यादवले राष्ट्रियसभा निर्वाचनसम्बन्धी अध्यादेश जारी गर्न सुझाव दिएका हुन्। विगतको परम्परा र संवैधानिक व्यवस्थाअनुसार सरकारले पठाएको कुनै पनि अध्यादेश राष्ट्रपतिले जारी गर्नुपर्छ, रोक्न मिल्दैन', अध्यक्ष यादवको भनाइ उद्धृत गर्दै उनका प्रेस सल्लाहकार महेश चौरसियाले भने। छिटोभन्दा छिटो अध्यादेश जारी गरेर राष्ट्रियसभा निर्वाचनको बाटो खोल्नु विद्यमान समस्याको उपयुक्त विकल्प हुनेमा यादवले जोड दिएका थिए। यादवले शुक्रबार प्रधानमन्त्री शेरबहादुर देउवाले बोलाएको ५ दलको बैठकमा पनि राष्ट्रियसभा अध्यादेश जारी गर्नुको विकल्प नरहेको धारणा राखेका थिए। राष्ट्रपतिले यादवसँगको भेटमा राष्ट्रियसभा निर्वाचनका लागि दलहरू मिल्नुको अर्को विकल्प नभएकोमा जोड दिएको जानकारी राष्ट्रपतिका प्रेस सल्लाहकार माधव शर्माले दिए। कांग्रेसले एकल संक्रमणीय आधारमा राष्ट्रियसभा निर्वाचन गर्नुपर्ने प्रस्तावसहित अध्यादेश कात्तिक १ मा राष्ट्रपति कार्यालय पठाएको थियो। राजनीतिक परामर्शका नाममा राष्ट्रपतिले अध्यादेश रोकेर राखेपछि विवाद चुलिएको छ। एमालेले अध्यादेश संविधानविपरीत रहेको भन्दै अध्यादेश स्वीकार्न नसक्ने धारणा सार्वजनिक गर्दै आएको छ। राष्ट्रपतिले शुक्रबार नै कांग्रेसका शीर्ष नेताहरूसँग परामर्श गरेकी थिइन्। संघीय फोरम अध्यक्ष यादवले ताजा जनादेशअनुसार सरकारले संसद्मा रहेका दलहरूको परामर्शमा मात्रै प्रदेश प्रमुख नियुक्त गर्नुपर्ने धारणा राखेको दाबी समाचार स्रोतले गरेको छ। संसद्मा प्रतिनिधित्व गर्ने दलहरूको सल्लाह र सहमतिमा प्रदेश प्रमुख नियुक्ति हुनुपर्ने संघीय फोरमको मात्र नभएर ताजा जनादेशको सन्देशसमेत रहेकोमा यादवले जोड दिएका थिए। राष्ट्रपतिले राज्य सञ्चालनका क्रममा अपनाइने कुनै पनि विधि र प्रक्रिया सहमतिमै हुनुपर्ने आफ्नो पनि मान्यता रहेको धारणा राखेकी थिइन्। अध्यादेश जारी गर्न कांग्रेस महिला नेत्रीहरूको आग्रह कांग्रेससम्बद्ध नेपाल महिला संघका नेत्रीहरूले राष्ट्रपति भण्डारीसँग राष्ट्रियसभा निर्वाचनबिना सरकार गठन हुन नसक्ने भएकाले तत्काल सो अध्यादेश जारी गर्न आग्रह गरेका छन्। एक दर्जन नेत्रीले आइतबार आग्रह गर्दै भनेका छन्, संविधानको धारा ८३ मा प्रतिनिधिसभा र राष्ट्रियसभा दुई सदन सहितको एक संघीय व्यवस्था हुनेछ, जसलाई संघीय संसद् भनिनेछ' भन्ने संवैधानिक व्यवस्था छ। त्यसैले राष्ट्रियसभाको निर्वाचनबिना अर्को सरकार गठन हुन सक्दैन र निर्वाचन प्रक्रिया पनि पूरा हुँदैन।' डा डिला संग्रौला, दिव्यश्वरी शाह, ओमकला गौतम, ललितकला गुरुङ, निर्मला क्षेत्री, नानु बास्तोला शिवाकोटी, महिन्द्रा लिम्बू, मधु शाही ठकुरी, रंगमती शाही, उषा भण्डारी, प्रसिस महरा र कमला राईलगायत महिला नेत्रीले राष्ट्रपतिसँग अध्यादेश जारी गर्न माग गरेका हुन्। राष्ट्रियसभाको निर्वाचन सम्पन्न नभई प्रतिनिधिसभाको समानुपातिकतर्फबाट संसद्का महिला सदस्य निर्वाचित गर्न र संख्या निर्धारण गर्न सम्भव नहुने महिला नेत्रीहरूले उल्लेख गरेका छन्। संवैधानिक व्यवस्था दृष्टिगत गरी राष्ट्रियसभा निर्वाचनसम्बन्धी अध्यादेश करिब दुई महिनादेखि नै राष्ट्रपतिसमक्ष पेस भइसकेको अवस्थामा राष्ट्रियसभा निर्वाचनका लागि सम्माननीय राष्ट्रपतिबाट अध्यादेश तुरुन्त जारी गरी मार्गप्रशस्त गर्न नेत्रीरूले आग्रह गरेका छन्। समानुपातिक निर्वाचन परिणाम अन्तिम चरणमा आइपुग्दा पनि अध्यादेश जारी नहुँदा संवैधानिक जटिलता देखा परेकाले राष्ट्रियसभाको निर्वाचन सम्पन्न नहुँदासम्म संघीय संसद्ले पूर्णता नपाउने, प्रतिनिधिसभाले पनि पूर्णता पाउन नसक्ने, महिलाको एक तिहाइ प्रतिनिधित्व सुनिश्चित नहुने र नयाँ सरकार गठन प्रक्रियासमेत अवरुद्ध हुने भएकाले तत्काल अध्यादेश जारी गरी राष्ट्रियसभा निर्वाचनको सहज राजनीतिक निकास दिन राष्ट्रपतिसमक्ष जोडदार माग गरेको आग्रहमा उल्लेख छ।"
"रेशमलाई सांसद बन्न अप्ठेरो, आत्मसमर्पण गरे प्रमाणपत्र","काठमाडौं : कैलाली१ बाट प्रतिनिधिसभामा निर्वाचित रेशम चौधरीले अदालतमा आत्मसमर्पण नगरी विजयी सांसदको प्रमाणपत्र लिन नपाउने भएका छन् । उनले प्रमाणपत्र प्राप्तिका लागि सर्वोच्च अदालतमा पेस गरेको रिट निवेदनसमेत दर्ता नहुने निर्णय दिँदै कर्तव्य ज्यान मुद्दामा फरार रहेका चौधरीलाई पहिले अदालतमा समर्पण गर्न भनिएको छ ।सर्वोच्चको आदेशले चौधरीले आफैं अदालतमा समर्पण नगरे प्रहरीलाई पक्राउको बाटोसमेत खोलिदिएको छ । वारेसमार्फत उम्मेदवारी दर्ता गर्दै निर्वाचन लडेका चौधरी प्रतिनिधिसभा सदस्यमा विजयी बनेका थिए । तर, जिल्ला निर्वाचन कार्यालय र मुख्य निर्वाचन अधिकृतले टीकापुर घटनालाई लिएर अदालतमा चलेको मुद्दामा वारेन्ट जारी भएको अवस्थामा विजयीको प्रमाणपत्र दिन नमिल्ने भन्दै अस्वीकार गरेपछि चौधरी वारेसमार्फत रिट लिएर सर्वोच्च पुगेका थिए । उम्मेदवारी दर्ता गर्न दिने तर प्रमाणपत्र नदिने निर्वाचन अधिकृतको निर्णयले आफूमाथि अन्याय भएको दाबी चौधरीको थियो । प्रमाणपत्र प्राप्त गर्न दिएको रिट दर्ता हुने वा नहुने विषयमा निर्णय दिँदै अदालती प्रक्रियालाई छलेर कसैले संविधान र कानुनले प्रदान गरेका सुविधा नपाउने निक्र्योलमा सर्वोच्च पुगेको हो । दोस्रो चरणको प्रतिनिधिसभा निर्वाचनमा प्रतिनिधिसभा सदस्य निर्वाचन तथा प्रदेशसभा सदस्य निर्वाचन निर्देशिका, २०७४ को दफा १५० बमोजिम निर्वाचन अधिकृतले घोषणा गरेको निर्वाचन परिणामबमोजिम प्रतिनिधिसभा सदस्यमा निर्वाचित चौधरीले प्रमाणपत्र पाउनुपर्ने विषय विवादित नरहे पनि हालको स्थिति विवाद रहेको अवस्थामा पहिले अदालती प्रक्रियाबाट छिनोफानो हुनुपर्ने निष्कर्षमा सर्वोच्च पुगेको छ । चौधरी आफैंले रिटमा एक नाबालक र एसएसपीसहित सात सुरक्षाकर्मीको ज्यान गएको घटनालाई लिएर आफूउपर अभियोग लागेको भन्दै उल्लेख गरेको र सर्वोच्चमा पेस भएका कागजबाट पनि चौधरीविरुद्ध कैलाली जिल्ला अदालतमा कर्तव्य ज्यान मुद्दा दायर भएको अवस्था सर्वोच्चले दर्शाएको छ । यस्तो मुद्दामा मुलुकी ऐन, अदालती बन्दोबस्ती महलको, ९४ नम्बरअनुरूप फरार अभियुक्तविरुद्ध वारेन्ट र म्यादी पुर्जी जारी हुने आदेशमा उल्लेख छ । वारेन्ट जारी भएको अवधिमा पक्राउ नपरेका अभियुक्तविरुद्ध म्यादी पुर्जीसमेत जारी हुन्छ, जसअनुसार फरारी अभियुक्तलाई प्रहरीले जहिलेसुकै पक्राउ गरी अदालतमा दाखिल गर्ने प्रावधान हो, सर्वोच्चका न्यायाधीश टंकप्रसाद मोक्तानको एकल इजलासले गरेको आदेशमा उल्लेख छ, आफूविरुद्ध कर्तव्य ज्यान मुद्दा दायर भएको जानकारी राख्ने यी निवेदकले अदालतबाट जारी भएको वारेन्ट तथा म्यादी पुर्जीसमेतको अवज्ञा गरिरहेको प्रस्ट देखिन्छ । अदालती प्रक्रियालाई छलेर कसैले पनि संविधान एवं प्रचलित कानुनले प्रदान गरेको सुविधा उपभोग गर्न पाउँछ भन्नु कदाचित मिल्दैन । सर्वोच्चले अभियोग लागेका व्यक्तिले कानुनबमोजिम सफाइ लिनुपर्ने र त्यसका लागि अदालती प्रक्रिया अपनाउनुपर्ने भए पनि चौधरीले त्यसो नगरेको सर्वोच्चको निर्णयमा उल्लेख छ । आफूविरुद्ध लगाइएको अभियोग झुटा भए अदालती प्रक्रियामा समाविष्ट भई कानुनी प्रक्रियाबमोजिम नै सफाइ लिनुपर्ने सर्वोच्चले जनाएको छ । अभियोग लागेका व्यक्तिले जानीजानी अदालती प्रक्रियालाई अवज्ञा गरी वा छली राज्यद्वारा प्रदान गरिने सुविधा वा हक उपभोग गर्न गैरबाटो प्रयोग गर्न दिइने हो भने देशमा दण्डहीनताको स्थिति सिर्जना हुन जान्छ, आदेशमा भनिएको छ । सर्वोच्चले वारेसमार्फत रिट दायर गर्न सकिने भए पनि कानुनका पूर्वसर्तहरू भने पालना भएकै हुनुपर्ने व्याख्यासमेत गरेको छ । यसअघि वारेसमार्फत दर्ता गर्न लगेको रिटलाई फिर्ता गर्ने गरी मुख्य रजिस्ट्रार नहकुल सुवेदीद्वारा भएको मंसिर २९ गतेको निर्णयलाई मोक्तानको इजलासले सही ठहर्याएको छ । यो आदेशअनुरूप चौधरीले अदालतमा उपस्थित भएर कानुन पालना नगरेसम्म जिल्ला निर्वाचन कार्यालयबाट प्रतिनिधिसभा सदस्यमा निर्वाचित भएको प्रमाणपत्र नपाउने भएका छन् । सर्वोच्चले यसअघि कैलाली जिल्ला अदालतमा चौधरीविरुद्ध चलेका मुद्दाको सबै फेहरिस्त झिकाएको थियो । फरार रहेकै बेला प्रतिनिधिसभा सदस्यमा निर्वाचित चौधरीलाई वारेसमार्फत प्रमाणपत्र दिनुपर्ने मागसहित पेस भएको रिटलाई सर्वोच्च अदालतले दर्ता गर्न अस्वीकार गर्दै फिर्ता पठाएपछि पुनः दिएको अर्को निवेदनका आधारमा चौधरीमार्फत नै मुद्दाको सबै फेहरिस्त पेस गर्न भनिएको थियो। दुई बर्र्से बालक र प्रहरीका एसएसपी लक्ष्मण न्यौपानेसहित आठ जना सुरक्षाकर्मीको ज्यान जाने गरी भएको टीकापुर घटनामा चौधरी मुख्य अभियुक्त रहेको दाबीसहित धनगढी जिल्ला अदालतमा दायर अभियोगपत्र मुल्तवीमा छ । ०७२ भदौ ७ गते भएको उक्त घटनामा चौधरीलगायतविरुद्ध कर्तव्य ज्यानसहित तीन मुद्दा अदालतमा विचाराधीन छन् । त्यतिबेला सुरक्षा निकायको छानबिनले समेत दंगा भड्काएर टीकापुर नरसंहार भएको निष्कर्षसहित चौधरीलाई प्रमुख योजनाकारको सूचीमा दर्ज गरेको छ । अदालत र प्रहरीबाट पक्राउ वारेन्ट जारी भएको अवस्थामा उनले वारेसमार्फत मनोनयन दर्ता गराउँदै चुनाव लडेर विजयी बनेका थिए । टीकापुर घटनाको विषयमा अभियोग स्वीकार गर्दै वारेसमार्फत रिट दिएको अवस्थामा मुलुकी ऐन, अदालती बन्दोबस्तको ६५ (१) नं बमोजिम वारेससमेत नलाग्ने निर्णय सर्वोच्च प्रशासनले दिएको छ । अदालती बन्दोबस्तको ९४ नम्बरमा पनि अभियुक्तलाई वारेन्ट जारी भएका मुद्दामा वारेसको सुुविधा नपाउने व्यवस्था छ । प्रहरी प्रतिवेदनअनुरूप जिल्ला सरकारी वकिल कार्यालय कैलालीले चौधरीविरुद्ध सर्वस्वसहित जन्मकैदको माग गर्दै जिल्ला अदालतमा मुद्दा दायर गरेको छ । यता, टीकापुर घटनाका घाइतेका तर्फबाट चौधरीलगायत व्यक्तिविरुद्ध दिएको किटानी जाहेरीका आधारमा ज्यान मार्ने उद्योगअन्तर्गत भिन्नै मुद्दा चलाइएको छ । त्यस्तै, मारिएका प्रहरीको एसएलआर तथा पेस्तोल कब्जामा लिएको भन्दै डाँका चोरी मुद्दासमेत दर्ता भएको छ । सर्वोच्च अदालतका पूर्वन्यायाधीश बलराम केसीले सर्वोच्च अदालतको असाधारण अधिकारक्षेत्रभित्र आइसकेपछि सर्वोच्चले दिएको आदेश उचित रहेको बताए । विधिको शासनमा कानुनी प्रक्रियालाई सबैले मान्नुपर्छ । निर्वाचनमा उठ्ने बेला निर्वाचन आयोगलाई जानकारी नहुन पनि सक्छ, न्यायाधीश केसीले भने, एकातर्फ वारेन्ट जारी भएर अदालतमा अनुपस्थित हुने तर अर्कातर्फ कानुनबमोजिम सुविधा पनि लिने हुन सक्दैन । संविधानतः अदालतका आदेश त सबैले कार्यान्वयन गर्नुपर्छ । सम्बन्धित निकायबाट हुने कानुनी उपचारमा चित्त नबुझे फेरि पनि अदालतको ढोकामा आउने कानुनी अधिकार सुरक्षित रहेको पनि केसीले बताए । चौधरीले अदालतमा आत्मसमर्पण नगरे प्रहरीलाई पक्राउको बाटोसमेत सर्वोच्चले खोलिदिएको छ ।"
कांग्रेसको नेतृत्व फेर्ने प्रस्तावविरुद्ध किन उभिए विश्वप्रकाश ?,"काठमाडौं: नेपाली कांग्रेसका युवा नेता विश्वप्रकाश शर्माले अहिलेका अवस्थामा कांग्रेसको नेतृत्व परिवर्तन असान्दर्भिक भएको बताएका छन् । गगन थापा, नवीन्द्रराज जोशी र प्रदीप पौडेल लगायतका युवाले विशेष अधिवेशन बोलाएर नेतृत्व परिवर्तन गर्नुपर्ने आवाज उठाइरहेका बेला शर्माले नेतृत्व परिवर्तनको खुलेर विरोध गरेका छन् । सभापति शेरबहादुर देउवाको असक्षम नेतृत्वका कारण पार्टीले लज्जास्पद हार बेहोरेको एकथरी नेताले आरोप लगाइरहेका बेला विश्वप्रकाश भने त्यसको विपक्षमा उभिएका हुन् । मंसिर १० र २१ गतेको प्रतिनिधि सभा तथा प्रदेश सभा निर्वाचनको प्रत्यक्षतर्फ कांग्रेसले कुल १६५ सिटमा २३ सिट मात्र जितेको छ । अन्नपूर्ण पोस्ट् डटकमसँग कुराकानी गर्दै युवा नेता शर्माले निर्वाचनमा पराजित भएको अवस्थामा नेतृत्व परिवर्तन भन्दा पार्टीलाई आधुनिक बनाउन जरुरी रहेको बताए । उनले भने, अहिले नेतृत्व परिवर्तन गर्न जरुरी छैन । हामी सबै दोषी छौँ, कसैले कसैलाई आरोप लगाएर कोही पन्छन सक्दै सक्दैनौँ, उनले भने, सबैले धेरथोर जिम्मेवारी लिनुपर्छ, उनले भने । कांग्रेसलाई पुर्नजीवित गर्न देश दौडाहामा निस्किएका युवा नेता शर्माले समानुपातिकको मत परिणाम आएपछि केन्द्रीय समितिको बैठक बसेर गम्भीर समिक्षा गरिने बताए । उनले पार्टीको पराजयमा आन्तरिक र बाह्य कारण रहेको बताउँदै सभापति देउवा, वरिष्ठ नेता पौडेलदेखि आफू स्वयम् पनि उत्तिकै जिम्मेवार रहेको बताए । हामी सबै दोषी छौँ, कसैले कसैलाई आरोप लगाएर कोही पन्छन सक्दै सक्दैनौँ, उनले भने, सबैले धेरथोर जिम्मेवारी लिनुपर्छ, उनले भने । शर्माले कांग्रेसले मुलुकको परिवर्तनमा खेलेको भूमिका जनता बुझाउन नसक्नु कमजोरी भएको बताए । शान्ति प्रक्रिया, संविधान निर्माण र मधेस मुद्दामा कांग्रेसले गरेको निर्णायक भूमिका क्यास गर्न नसक्नु हारको एउटा कारण रहेको उनले बताए । शर्माले निर्वाचनको मुखका अप्रत्यासित एमाले र माओवादीको गठबन्धन हुनुले गणितीय रुपमै कांग्रेस कामजोर भएको बताए । शर्माले अब कांग्रेसको भूमिका प्रमुख प्रतिपक्षका रुपमा हुने पनि प्रष्टोक्ति दिए । युवा नेता शर्माले संगठनात्मक स्वरुपमा परिवर्तन गरी आधुनिक कांग्रेसमा रुपान्तरण गर्ने ऐतिहासिक अवसरको रुपमा आफूले लिएको बताए । उनले भने, यो कांग्रेसको लागि ऐतिहासिक मोड हो, अब हामी बदलिन्छौ र कांग्रेसलाई बदल्छौ भन्नेमा लाग्नुपर्छ । विश्वप्रकाश भन्छन्ः अस्पताल पुगेको कांग्रेस सानोतिनो उपचारले निको हुँदैन"
सुरक्षा काबुमा रहँदै गोली चल्यो',"सुर्खेत : कालिकोटमा सुरक्षा अवस्था आफ्नो काबुमा रहँदै सुरक्षाकर्मीले हतारमा गोली चलाएको खुलासा भएको छ । एक जना म्यादी प्रहरीको ज्यान जाने गरी भएको घटनामा सुरक्षाकर्मीले माथिको आदेश' नपर्खी गोली चलाएको खुलेको हो । आफूहरूले आदेश नदिँदै ड्युटीमा खटिएका सुरक्षाकर्मीबाट गोली चलेको दाबी जिल्ला प्रहरी प्रमुख डीएसपी सुवासचन्द्र बोहोराले गरेका छन् । निर्वाचनमा खटिँदाको ज्याला कम भएको गुनासो गर्न शुक्रबार जिल्ला प्रहरी कार्यालय पुगेका म्यादी प्रहरीमाथि सामान्य विवादमै प्रहरीले लाठीचार्ज गरेको थियो । लाठीचार्जपछि आक्रोशित बनेका म्यादीमाथि प्रहरीले एकाएक अन्धाधुन्द गोली चलाउँदा म्यादी प्रहरी विवेक ऐडीको ज्यान गएको थियो । जिल्ला सुरक्षा समितिका संयोजक प्रमुख जिल्ला अधिकारी र आफूले आदेश नदिँदै गोली चलेका कारण घटना हुन पुगेको डीएसपी बोहोराले बताए । प्रमुख जिल्ला अधिकारी बद्रीनाथ गैरेले भने यो घटनामा ढुंगाले लागेर म्यादीको मृत्यु भएको' बताउँदै आएका छन् । उनले गोली चलेको नै अस्वीकार गर्दै आएका छन् । प्रदेश ६ का प्रहरी प्रमुख एआईजी रणबहादुर चन्दले पनि गोली चलाउन आफूहरूले कुनै आदेश नदिएको बताए । प्रहरीबाट फायर नै नभएको उनले दाबी गरे । घटनाका प्रत्यक्षदर्शीले भने प्रहरीले अन्धाधुन्द गोली चलाएको बताएका छन् । घटनाको सत्यतथ्य बाहिर आइहाल्छ, छानबिन टोली पनि आउँदै छ', कालिकोटका प्रहरी प्रमुख डीएसपी सुवासचन्द्र बोहोराले भने, हामीले आदेश दिएका थिएनौं, ड्युटीमा रहेको सिपाहीले हाम्रो आदेश कुर्नुपर्छ भन्ने पनि छैन । आत्मरक्षाका लागि उसले गोली चलाउन सक्छ, कसैको आदेश पर्खनु पर्दैन ।' प्रहरीले गोली नै नचलाएको प्रमुख जिल्ला अधिकारी र प्रदेश प्रहरी प्रमुखको दाबी । अवस्था सामान्य हुँदाहुँदै प्रहरीले गोली चलाएर ज्यादती गरेको भन्दै स्थानीय आन्दोलनमा छन् । घटनापछि सदरमुकाम मान्म तनावग्रस्त छ । प्रदर्शन उग्र भएपछि स्थानीय प्रशासनले शनिबारदेखि कफ्र्यु जारी राखेको छ । प्रदर्शनमा नेत्रविक्रम चन्द (विप्लव) नेतृत्वको नेपाल कम्युनिस्ट पार्टीका कार्यकर्ताको घुसपैठ भएको र हिंसा भड्किनसक्ने भन्दै कफ्र्यु लगाइएको प्रमुख जिल्ला अधिकारी गैरेले बताए । नेकपाका जिल्ला तहका नेताकार्यकर्ताले प्रदर्शनमा आफ्नो समर्थन रहेको र न्यायका लागि अन्तिमसम्म लड्ने अभिव्यक्ति सामाजिक सन्जालबाट सार्वजनिक गरेपछि स्थानीय प्रशासन थप सशंकित भएको छ । प्रजिअ गैरेले पीडितसँग वार्ता भइरहेको र अवस्था सामान्य बन्दै गएको बेला विप्लवका कार्यकर्ताको घुसपैठ भएको र हिंसा बढ्ने आशंकामा कफ्र्यू जारी नै राखिएको बताए । प्रदर्शनका कारण तीन दिनदेखि सदरमुकाम मान्म बजार बन्द छ । कर्णाली राजमार्गको कालिकोट खण्डमा यातायात अवरुद्ध छ । घटनाको छानबिनका लागि गृह मन्त्रालयका सहसचिव मानबहादुर विश्वकर्माको नेतृत्वमा उच्चस्तरीय छानबिन टोली गठन भएको छ भने मृतकका आफन्तलाई १० लाख रुपैयाँ क्षतिपूर्ति दिने निर्णय भएको छ । गृह मन्त्रालयका सहायक प्रवक्ता उमेश ढकालले उच्चस्तरीय छानबिन टोली आइतबार साँझ नै हेलिकप्टरमार्फत कालिकोट पुगिसकेको जानकारी दिएका छन् । स्थानीयवासीले मृतकलाई सहिद घोषणा र गोली चलाउने प्रहरी, जिल्लाका सीडीओ र डीएसपीलाई तत्काल कारबाही नभएसम्म शव नबुझ्ने अडान लिएका छन् । समस्या समाधानका लागि कालिकोट पुगेका क्षेत्रीय प्रशासक सुरेश प्रधानले छानबिन टोली कालिकोट पुगेपछि पीडितसँग वार्ता हुने जनाए । आफन्तले शव बुझेर आन्दोलन फिर्ता लिएपछि मात्र कफ्र्यु हट्ने उनले जानकारी दिए ।"
