शीर्षक,विवरण
कतारमा नेपाली,"खाडी मुलुकहरूमा अहिले अचानक उत्पन्न तनावका कारण कतार एक्लिएको छ । त्यहाँका छ मुलुकहरूले सम्बन्ध बिच्छेद र आर्थिक नाकाबन्दीपछि त्यहाँको अर्थतन्त्र, व्यापार र सुरक्षामा प्रतिकूल परिस्थिति उत्पन्न हुने संकेतहरू देखा परेका छन् । खाडी क्षेत्रमा बढी समृद्ध र आफ्नो आर्थिक सम्पन्नताका कारण बाह्य जगत्मा उपस्थिति बनाउन सफल कतारका लागि यो शुभ संकेत हैन । जुन आरोप अर्थात आतंकवादी शक्तिलाई प्रोत्साहित गरेको आरोप लागेको छ, त्यसबाट आगामी वर्षहरूमा कतारले विश्व समुदायलाई आश्वस्त गर्न नसके ऊ एक्लिने र अन्य कडा कारबाही खेप्नुपर्ने सम्भावना त्यत्तिकै बढ्दोछ । रोजगारी र केही आम्दानीको सुनिश्चितताका लागि कतार नेपालीहरूको आकर्षणको केन्द्र बन्दै आएको छ, विगत दुई दसकयता । अहिले त्यहाँ करिब ५ लाख जति नेपाली कामदार रहेको अनुमान छ । कतारले अहिले भोगेको प्रतिकूल परिस्थितिका कारण आउने दिनमा रोजगारीका हिसाबले आम कामदारहरूले नयाँ समस्या भोग्नुपर्ने छ । आगामी ओलम्पिक (२०२२ सन्) को प्रस्तावित आयोजकका रूपमा अति उत्साहसँगै रोजगारीका अतिरिक्त अवसर जुराएको थियो । विगत दुई वर्षमा बढी नेपालीहरूले कतारलाई आफ्नो कर्मथलो बनाउनुको कारण पनि त्यही थियो । नेपाल सरकारले अहिलेसम्म कतारमा नेपालीहरूले केही समस्या नझेलेको दाबी गरे पनि सरकारले परिस्थितिको नियमित आकलन गर्नुका साथै परिआएमा आपत्कालीन उद्धार अभियानका लागि तयार हुनु आवश्यक छ ।कतार एयरलाइन्सको उडान अहिले यथावत छ नेपालमा, तर नाकाबन्दीको सामना गरिरहेको मुलुकले कहिलेसम्म त्यसलाई नियमितता दिन सक्छ, ढुक्क हुने अवस्था छैन । पक्कै पनि कतारको वर्तमान भोगाइका अन्तर्राष्ट्रिय आयाम छन् र त्यसले विश्वको वा अन्य ठूला शक्तिलार्ई ध्रुवीकृत गर्ने सम्भावना छ । परिस्थितिले मुलुकभित्र र बाहिर कता कोल्टे फेर्ला त्यो एउटा पाटो हो, तर कतारमा अहिले रहेका नेपालीको जिउधनको सुरक्षा सबै नेपालीको चासो बन्न पुगेको छ, जसलाई आधिकारिक र निर्णायक रूपमा नेपाल सरकारले प्रतिनिधित्व गर्नु र उचित कदम उठाउनु आवश्यक छ । त्यहाँको परिस्थितिले कुन रूप लेला भन्न सकिने अवस्था नरहेकाले सुरक्षापूर्ण फिर्ति प्रक्रिया सुरु गर्न ढिलाइ भएमा त्यसले अनपेक्षित दुष्परिणाम ल्याउन सक्नेछ र त्यसको ठूलो दोष सरकारले लिनुपर्ने छ ।"
देउवाका चुनौती,"शेरबहादुर देउवाले मुलुकका चालीसौं, ०४६ को परिवर्तनपछिका पच्चीसौं र २०६३ को आमूल परिवर्तन' पछिका दसौं प्रधानमन्त्रीका रूपमा जिम्मेवारी सम्हाल्नुभएको छ । विगत २३ वर्षमा उहाँले चौथोपटक मुलुकको कार्यकारी प्रमुख बन्ने दुर्लभ अवसर पनि पाउनुभएको छ । कुनै पनि जिम्मेवारी जवाफदेहिता र चुनौतीबिना आउँदैन । त्यसैले भविष्यमा देउवाको यसपटकको नेतृत्वको सफलता र असफलता केही महत्ववपूर्ण मुद्दालाई यो सरकारले कुन रूपमा सम्बोधन गर्यो या त्यसको लागि प्रयास गर्यो, त्यसबाट जाँचिनेछ । त्यसको गणना विश्लेषणको प्रक्रिया आजैबाट सुरु भएको छ, शीतलनिवासमा शपथ लिएलगत्तै । यो गठबन्धन सरकार हो, त्यसैले एकल दलको सरकारले जसरी सहजरूपमा निर्णय लिन कठिन हुनेछ, प्रधानमन्त्रीको लागि । तर सरकार र संसदभित्र र बाहिर रहेका सबै दलहरू नेपालको संविधानसँगै मुलुकको सार्वभौमसत्ता तथा स्वतन्त्रताप्रति बफादार हुनैपर्ने हुन्छ । त्यसैले यो सरकारको पहिलो दायित्व मुलुकको आन्तरिक राजनीतिबाट बाह्य शक्तिलाई बाहिर राखी त्यसको स्वतन्त्र सञ्चालन देउवा नेतृत्वको सरकारको पहिलो दायित्व हो । आन्तरिक रूपमा स्थायी, स्वतन्त्र र स्वाभिमानी सरकार र जनताले मात्र विदेशसँगको नीति र सम्बन्धलाई सन्तुलित राख्न सक्छन् । पूर्व प्रधानमन्त्री तथा सत्ता गठबन्धनमा रहेका माओवादी अध्यक्ष पुष्पकमल दाहालले जाँदाजाँदै नेपाल सरकारले दुई विशाल छिमेकीसँग सन्तुलित र समदूरीको सम्बन्ध स्थापित गरेको स्वागतयोग्य दाबी गरे पनि भावी दिनमा सरकारका व्यवहार र कारबाहीबाट त्यसको पुष्टि हुन आवश्यक छ । सरकार गठन र संविधान कार्यान्वयनको लागि विदेशी दूतावास धाउने परम्परामा ब्रेक लाग्नु त्यो दाबीको सफलताको पहिलो प्रयास हुनेछ । सरकारको नेतृत्व राष्ट्रियता र प्रजातन्त्रका वाहक शक्तिहरूबीचको सहकार्यमा विश्वास राख्ने नेपाली कांग्रेसले गरेको छ । त्यसले अर्को चुनौती थप गरेको छ देउवामाथि । संविधानको स्वरूप सुनिश्चित गर्न र त्यसको स्वीकार्यता स्थापित गर्न राष्ट्रियता र प्रजातन्त्रका शक्तिहरूलाई फराकिलो पार्नु र मुलुकमा सबै क्षेत्र, वर्ग, लिंग, जातजाति र भाषाभाषीलाई सम्मानित र समान नागरिक भएको अनुभूति गराउनु हो । राजनीतिक परिवर्तन र शान्ति प्रक्रियाबीच अन्योन्याश्रित सम्बन्ध छ । तर राजनीति तथा सत्ता केही नेताहरूको एकाधिकारमा रहेको अनि शान्ति प्रक्रिया अगाडि नबढेको अवस्थामा दुई प्रक्रियाबीच असन्तुलन बढेको छ । राजनीति सत्तासँग जोडिएको छ र सत्ता दुई दलको नियन्त्रणमा आएको छ । त्यससँगै राज्यका संवैधानिक निकायहरू नेपाली जनताभन्दा केही नेता, दल र दाताहरूको नियन्त्रणमा पुगेको अवस्था छ । ती संस्थाहरूलाई नेपाली जनताको बृहत् हितमा नल्याएसम्म राज्य र राज्यका संस्थाहरूको विश्वसनीयता स्थापित हुन सक्दैन । भूकम्पपछिको पुनर्निर्माण, विकास परियोजनाको समयमै कार्यान्वयन, भ्रष्टाचारमाथि देखिने नियन्त्रण शैक्षिक तथा सामाजिक हिसाबले पछाडि परेकाहरूका लागि सकारात्मक कार्यक्रम र राजनीतिमा कोही निषेधित नभएको सन्देश पठाउनु देउवाको चुनौती र अवसर पनि हो ।"
