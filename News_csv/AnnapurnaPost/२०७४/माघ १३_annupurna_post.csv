शीर्षक,विवरण
कांग्रेसले पाँच वर्ष प्रधानमन्त्री बन्न प्रस्ताव गरेको प्रचण्डको खुलासा,"काठमाडौं : माओवादी केन्द्रका अध्यक्ष पुष्पकमल दाहाल प्रचण्डले वाम गठबन्धन भत्काउन आफूलाई पाँच वर्ष प्रधानमन्त्री दिने प्रस्ताव गरेको खुलासा गरेका छन्। शनिबार दिउँसो एकीकृत अखिल नेपाल शिक्षक संगठनको आठौं चितवन जिल्ला सम्मेलनको उद्घाटन समारोहमा बोल्दै प्रचण्डले यस्तो खुलासा गरेका हुन्। कांग्रेसको नाम नलिई प्रचण्डले आफूलाई एक शक्तिले पाँच वर्ष प्रधानमन्त्री बन्न प्रस्ताव गरेको खुलासा गरेका हुन्। जनताले पार्टी एकतालाई अनुमोदन गरिसकेका छन्। हामीसँग एकताको कुनै विकल्प छैन। तर, यस बीचमा पार्टी एकताको प्रयासमा मैले निकै ठूला चूनौतिको सामना गरेँ, प्रचण्डले भने, एउटा शक्तिले वाम गठबन्धन भत्काउन मलाई पाँच वर्षकै प्रधानमन्त्री दिने प्रस्ताव गर्यो, मैले त्यसलाई इन्कार गरेँ। प्रचण्डले त्यो शक्ति अहिले फेरि गठबन्धन भत्काउन अर्कोतिर लागेको बताए। उनले एकतालाई जसरी पनि सफल पार्न सबैको सहयोग आवश्यक भएको बताए। फेरि त्यो शक्ति एकता भत्काउन अर्कोतिर लागेको छ। एकता हुन नदिन निकै ठूला प्रयास भइरहेका छन्, प्रचण्डले भने, हामीले एकतालाई जसरी पनि सफल पार्नुपर्छ, त्यसका लागि तपाईहरुजस्तो बौद्धिक समूहको सहयोग चाहिन्छ। आफ्नो स्वभावबारे बोल्दै प्रचण्डले परिस्थिति नयाँ ठाउँमा पुगेपछि पुरानै ठाउँमा नबस्ने आफ्नो विशेषता नै भएको बताए। कैयौं मान्छेले मलाई अस्थिर पनि भन्छन्। तिनै मान्छेहरु मलाई गतिशील पनि भन्छन्। म परिस्थिति नयाँ ठाउँमा पुगेपछि पुरानै ठाउँमा बस्दिनँ। परिस्थितिको मागअनुसार अघि बढ्छु, प्रचण्डले भने, परिस्थिति हेरेर निर्णय लिने मेरो विशेषता हो। तर, म कहिल्यै पनि रणनीतिक लक्ष्यविरुद्ध जाने गरेको छैन। आफ्नो स्वाद पर्दा त्यही निर्णय गतिशील हुने र नपर्दा अस्थिर हुने बिचित्रको विश्लेषण पनि हामीकहाँ छ। तर, जनताको अभिमत र चाहनाविरुद्ध हामीले कुनै निर्णय गर्नु हुँदैन। विरोधीका चुनौतिलाई पन्छाएर एकता सफल पार्नैपर्छ। समाजवादको आधारशिला खडा गर्ने महत्वपूर्ण जिम्मेवारी आएको प्रचण्डको भनाइ छ। उनले पहिला महाराजा हुने स्थानमा जनप्रतिनिधि पुगेकाले अब परिस्थिति सहज हुने बताए। शिक्षा समाजवादको आधारशिला खडा गर्ने निकै महत्वपूर्ण खुड्किलो हो। हिजो हामीकहाँ राजा महाराजा थिए। तर, अहिले हामीले नै चुनेका जनप्रतिनिधि छन्, प्रचण्डले भने, अहिले पनि हामीले सुशासनको पक्षमा, समृद्धिको पक्षमा, विकासको पक्षमा काम गरेनौँ भने कसलाई दोष दिने ? अब अरुलाई दोष दिएर उम्कने ठाउँ छैन। तपाई हामी सबै आफ्नो जिम्मेवारीलाई निष्ठापूर्वक पुरा गर्नैपर्छ। शिक्षा क्षेत्र पनि त्यसबाट मुक्त छैन, तपाईहरु पनि त्यसविरुद्ध लड्नुहोस्।"
प्रदेश ७ को मुख्यमन्त्रीमा प्रकाश शाहको दाबी,"प्रदेशका मुख्यमन्त्रीबारे वाम गठबन्धनले अन्तिम गृहकार्य गरिरहेका बेला एमाले केन्द्रीय सदस्य प्रकाश शाहले प्रदेश नम्बर ७ को मुख्यमन्त्रीमा दाबी प्रस्तुत गरेका छन्। कैलालीको धनगढीमा प्रदेशको अस्थायी राजधानी तोकिएपछि ७ नम्बर प्रदेशका पहाडी जिल्लाले विरोध गरिरहेका छन्। बाजुराका बासिन्दा शाह पहाड र तराईको भावनात्मक एकताले मात्र ७ नम्बर प्रदेशको सम्वृद्धि र विकास हुने तर्क गर्छन्। भन्छन्, हिजो पनि सबै साधन स्रोत तराई (कैलाली र कञ्चनपुर) मा मात्र थन्कियो भन्ने पहाडी जिल्लाको मनोविज्ञान छ। संघीयताले पहाडलाई न्याय दिन सकेनौ भने जनताले त्यसको प्रत्यक्ष अनुभव गर्न नपाउने निश्चित छ। ६ र ७ नम्बर प्रदेशको मुख्यमन्त्री माओवादी केन्द्रलाई दिने चर्चा चलेपछि असन्तुष्ट शाहले भने, राप्ती पारिको सबै क्षेत्र माओवादीलाई दिन मिल्दैन। त्यो जनताको जनादेश र जनताको भावना विपरित हुन्छ। एमाले केन्द्रीय सदस्य प्रकाश शाहसँग नरेन्द्र साउदले गरेको कुराकानी : ७ नम्बर प्रदेशको मुख्यमन्त्रीमा एमालेको दाबी हो र ? प्रदेशसभाको निर्वाचनको नजिता हेर्नुहोस् ७ नम्बरमा एमालेको वर्चश्व छ। स्थानीय र राष्ट्रिय निर्वाचनको परिणामले पनि एमाले पहिलो पार्टी हो। एमालेले चार प्रदेशको मुख्यमन्त्री पाउने हो भने जनताको जनमत अनुसार एमालेले ७ नम्बर प्रदेशको मुख्यमन्त्री पाउनुपर्छ। ६ नम्बर प्रदेशमा माओवादीको दाबेदारी छ, त्यो बेग्लै कुरा हो। तर, ६ र ७ दुवै प्रदेशको सरकारको नेतृत्व माओवादीलाई दिने कुरा न्यायसंगत हुँदैन। नेतृत्वले ६ नम्बरदेखि ७ नम्बर क्षेत्रसम्मको सबै भूभागको नेतृत्व माओवादीलाई बुझाउँछ भन्नेमा मलाई विश्वास छैन। हिजोको मध्यपश्चिम र सुदूरपश्चिम दुवैको नेतृत्व माओवादीलाई दिने कुरा न्यायका दृष्टिकोणले पनि उचित हुंदैन भन्ने मेरो भनाइ हो। ७ नम्बर प्रदेशको ५३ सदस्यमध्ये एमालेका २५ सांसद छन्। माओवादीसँग १४ मात्र छन्। मुख्यमन्त्रीमा तपाईको दाबेदारी किन ? प्रदेशसभामा एमालेबाट म मात्र केन्द्रीय नेता हो। पदीय जिम्मेवारी र अनुभवका हिसाबले पनि म मुख्यमन्त्रीको दाबेदार हुँ। ७ नम्बर प्रदेश हिजोको सुदूरपश्चिमको मुख्य समस्या भनेको गरिबी र बेरोजगारी हो। यो संगै जातीय र क्षेत्रीय संकीर्णयता पनि समस्या हुन्। तर, तत्काललाई समस्याका चाङ देखिए पनि सम्भावना थुप्रै छन्। समस्याको समाधानसहित दिगो आर्थिक विकाससहित ७ नम्बर प्रदेशलाई समुन्नत बनाउने मेरो उदेश्य हो। त्यसैले मुख्यमन्त्रीको दाबेदार हुँ। मुख्यमन्त्रीका रुपमा एजेण्डा के ? ७ नम्बर प्रदेशमा जलश्रोत र पर्यटनको विकास गर्न सकियो भने अरु सबै प्रदेश भन्दा समुन्नत र विकसित बनाउन सकिन्छ। कर्णालीदेखि पञ्चेश्वर र पश्चिम सेती जस्ता ठूला जलविद्युत आयोजनाको विकास गर्न सकियो भने त्यो प्रदेशले मात्र होइन, देशले नै मुहार फेर्छ। साना र मझौला सयौँ जलविद्युत योजना निर्माण गर्न सकिन्छ। ती योजनामा स्थानीयवासीकोसमेत लगानी जुटाएर अघि बढने हो भने सेयरबाट हुने आम्दानीले मात्र पनि त्यस क्षेत्रका जनताको जीवनस्तरमाथि उठ्छ। खप्तड, रामारोशन जस्ता सुन्दर पर्यटकीय क्षेत्र छन्। ७ नम्बर प्रदेशको विकास गर्ने भनेको धार्मिक पर्यटनबाट हो। बढीमालिका, निंगलासैनी, उग्रतारा, शैलीश्वरी जस्ता धार्मिक स्थानको प्रचारप्रसार र विकास गर्न सक्याँै भने धार्मिक पर्यटनले राम्रो आम्दानी गर्न सकिन्छ। चीनको प्रसिद्ध मानसरोवर जाने सबैभन्दा छोटो मार्ग भनेको ७ नम्बर प्रदेश भएर हो। बझाङ्गको चैनपुर, ताक्लाकोट हुंदै मानसरोवर जाने बाटोको विकास गर्न सक्यौ भने लाखौँ भारतीय पर्यटकलाई यो बाटो भएर भित्र्याउन सकिन्छ। यसका साथै जडीबुटी प्रशोधन केन्द्र खोलेर औद्योगिक विकास गर्न सकिन्छ। हिजो सुदूरपश्चिमका नाममा राज्यबाट जाने सबै साधन स्रोत तराईका दुई जिल्लामा मात्र थन्कियो भन्ने आरोप पहाडी जिल्लाको छ। तराईमै प्रदेशको अस्थायी राजधानी तोकिएपछि यसबारे तपाईको धारणा के ? सरकारले अस्थायी राजधानी तोकेको हो। स्थायी राजधानीको निर्णय प्रदेशसभाले गर्नेछ। तर, राजधानी तोक्दा विकासको समूचित वितरण र घर दैलोमा सरकार पुगेको अनूभूति हुने गरी गर्नुपर्छ। हिजो थारुवान र अखण्डका लागि भएको आन्दोलनबाट जनतामा वैमनस्यता र पीडा मेटिएका छैनन्। यसमा तपाईको भूमिका के रहन्छ ? निश्चय नै, थारुवान र अखण्ड सुदूरपश्चिम आन्दोलनका कारण पहाडी र थारु समुदायबीच सामाजिक सद्भाव खल्बलिने काम भएको थियो। अब त्यो पीडालाई बिर्सने गरी नेतृत्वले काम गर्नुपर्छ। थारु समुदायको संवदेशिलता बुझने नेतृत्व हुनुपर्छ। उनीहरुका संस्कृति, भेषभुषा र भाषाको संरक्षण गर्र्ने, महत्वपूर्ण जिम्मेवारीमा थारु समुदायलाई स्थान दिने काम गर्नुपर्छ। त्यसका लागि मेरो प्रयास हुनेछ। राजनीतिको मुल प्रवाहीकरणमा थारु समुदायलाई ल्याउने काम गर्न जरुरी छ। अर्को कुरा, पहाड र तराईको सन्तुलन मिलाउन सक्नुपर्छ। अस्थायी राजधानी तराईमा भएपनि मन्त्रालय र महत्वपूर्ण सरकारी विभागहरु पहाडी जिल्लामा राख्नुपर्छ। गौरीफण्टा र गड्डाचौकी नाकाबाट दैनिक भारत पस्ने यी हजाराँै युवालाई प्रदेशमै रोजगारी दिने योजना के छन् ? ९१० कक्षा पढने विद्यार्थी नै विद्यालयको ड्रेसमा गौरीफण्टा र गड्डाचौकी नाकाबाट भारतमा निम्नस्तरको काम गर्न बाहिरिने गरेका छन्। यो हाम्रा लागि लज्जाको विषय हो। अव मुलुकभित्र रोजगारी सिर्जना गर्न सकेनौ भने जनताले हामीलाई विश्वास गर्ने आधार समाप्त हुन्छ। मैलेअघि नै भनिसके, ७ नम्बर प्रदेश जलविद्युत आयोजना निर्माणका दृष्टिकोणले अति उत्तम क्षेत्र हो। राष्ट्रियअन्र्तराष्ट्रिय लगानी भित्र्याएर आयोजना निर्माण गर्ने, खप्तड र रामारोशन जस्ता पर्यटकीय क्षेत्रको विकास गर्ने, धार्मिक पर्यटनलाई अघि बढाउने हो भने रोजगारीका केही क्षेत्रको उत्पादन हुनेछ। ७ नम्बरमा शिक्षा र स्वास्थ्य क्षेत्रमा पनि राज्यको ध्यान पुर्याउनुपर्नेछ।"
कुन्ता शर्मा आठ वर्षपछि एमालेमा फर्किइन्,"काठमाडौ : साहित्यकार कुन्ता शर्मा एमालेमा फर्किएकी छन्। एमाले उपाध्यक्ष बामदेव गौतमले शनिबार टीका लगाएर शर्मालाई पार्टीमा फर्काएका हुन्। शर्मा २०३२ सालदेखि नै तत्कालिन मालेमा आबद्ध थिइन्। एमालेबाट २०५६ मा सुनसरी क्षेत्र नम्बर १ बाट प्रतिनिधि सभामा शर्मा निर्वाचित भएकी थिइन्। २०६४ सालमा शर्मा माओवादी प्रवेश गरेकी थिइन। मैले पनि अर्को पार्टी बनाएको थिए,पछि फर्के आएँ, कतिपय मेरो पछाडी चलाउन नसकेर आयो पनि भने, तर मेरो अगाडि भन्ने हिम्मत कसैले गरेनन्, तपाई पनि त्यो कुरा आउन सक्छ तर त्यसले केही फरक पार्दैन, एमाले उपाध्यक्ष गौतमले आफुले पार्टी छोडेको प्रसंग कोट्याउदै भने,दिउँसो चर्न गएको जन्तु अबेर राति घर आएजस्तो हो, म पनि फर्किएँ, तपाईँ पनि फर्कनुभयो । कुन्तासहितका नेतालाई माओवादीले सल्लाहकार समितिमा मात्रै राखेको थियो । शर्मा एमालेसँग असन्तुस्टि जनाउँदै २०६६ सालमा माओवादीमा प्रवेश गरेकी थिइन् । अन्य नेताहरुसहित माओवादी बनेकी उनी त्यहाँ जिम्मेवारीविहीन अवस्थामा थिइन् ।"
बाबुरामका कारण गोरखासँग मेरो सम्बन्ध सुमधुर भएन : नारायणकाजी,"गोरखा : निर्वाचनको समीक्षाको क्रममा शनिबार गोरखा आएका माओवादी नेता नारायणकाजी श्रेष्ठले आफू पूर्व सहकर्मी बाबुराम भट्टराईका कारण जिल्लाको र आफ्नो सम्बन्ध सुमधुर हुन नसकेको खुलासा गरेका छन्। जिल्लासँग कम सम्बन्ध र सम्पर्क भएकाले पराजित भएको तर्कको जवाफ दिदै उनले यस्तो रहस्य खोलेका हुन्। तपाइँहरुले मलाई हिजोको दिनमा जिल्ला आउने काम कम भयो भन्नुभयो। तपाइँहरुले भन्नु भएको कुरा एक अर्थमा सही नै हो तर त्यसभित्र लुकेका सबै कथाव्यथा चाहिँ म बताउन चाहन्न, बाबुरामका कारण आफू जिल्ला आउन नसकेको इंगित गर्दै उनले भने। म एउटा मात्रै घटना सुनाउन चाहन्छु। म माओवादी पार्टीको उपाध्यक्ष, बाबुरामजी नि उपाध्यक्ष। एकचोटी गोरखाको माओवादी पार्टीले के निर्णय गर्यो भने जिल्ला परिषदको उद्घाटन सँधै एउटा उपाध्यक्षलाई मात्र किन गर्न लगाउने ? अर्को उपाध्यक्ष पनि हुनुहुन्छ भनेर मलाई बोलाउने निर्णय गर्यो। तर, बाबुरामजी हुलहुज्जत, जत्थाबत्था लिएर बलजफ्ती मञ्चमा पसेर म भीमसेन थापा झै सेरिएर मर्न तयार छु, तर छोड्दिन भनेर आफैले उद्घाटन गरेर जानुभयो। बाबुराम भट्टराईसंगको टकरावका कारण आफू जिल्ला कम आउने बाध्यतामा परेको उनको भनाइ थियो। मेरो चिन्तन अली फरक छ। पार्टी आफ्नै हो। बेकारको छिनाझप्टी किन गर्ने ? लौ गरिखाऊ भनेर मैले छोड्दिएको हुँ, श्रेष्ठले आफ्नो पीडा थप पोख्दै भने, के के गर्न आएको जस्तो, भाग छोप्न आएको जस्तो किन गर्ने ?, श्रेष्ठले भने। उनले अब भने राष्ट्रिय आवश्यकताले पनि जिल्लाको आवश्यकताले पनि गोरखाको क्रान्तिकारी वामपन्थीको नेतृत्व आफूले नै गर्नुपरेको बताए। यो आम नेपाली, आम गोरखालीको आशा र आकांक्षा हो, यसमा कहिल्यै तुषारापात हुन दिन्न। अबदेखि म निक्कै घनिभूत सम्पर्कमा रहनेछु, छलफलमा रहनेछु, यसकै आधारमा काम गर्ने मेरो प्रतिवद्धता छ, उनले भने, निर्वाचनको पराजयपछि अब झन वैचारिक, राजनीतिक र सांगठिनक सुदृढीकरणका लागि तीब्र रुपमा लाग्नु पर्नेछ। उनले गोरखा २ मा संगठनै नभएकाले आफूले पराजय बेहोर्नु परेको खुलाए। पहिलो कुरा, गोरखा २ मा हाम्रो त संगठनै रहेनछ उनले जिल्ला नेतृत्वतर्फ इङ्गित गर्दै भने वैचारिक, राजनीतिक कुरा प्रष्ट पार्न र त्यसको आधारमा संगठन निर्माण गर्न, अनुशासित पार्न, विस्तार गर्न, विकास गर्न, सुदृढ पार्न र व्यवस्थित पार्नु पहिलो आवश्यकता हो। त्यसलाई पहिलो लक्ष्य बनाएर अब निरन्तर गोरखा आउनेछु।"
बन्दुक पड्काएर र मान्छे मारेर समाजवाद आउने दिन गए : वामदेव,"काठमाडौं : एमाले उपाध्यक्ष वामदेव गौतमले चुनाव हारेका प्रधानमन्त्री शेरबहादुर देउवाले कांग्रेसलाई समाप्त पारिरहेको बताए ।प्रदेश सभा सदस्य तथा स्थानीय तहमा निर्वाचित प्रमुख र उपप्रमुख महिलाको बधाई तथा शुभकामना र प्रशिक्षण कार्यक्रममा बोल्दै एमाले उपाध्यक्ष गौतमले भने, सरकारको गरेको निर्णयले हामीलाई केही फरक पदैन, यसले शेरबहादुर र कांग्रेसलाई नै समाप्त पार्छ, देउवाका कारण कांग्रेस खुइलिरहेको छ । उनले देउवा सरकारले जनता र राष्ट्रकाविरुद्ध षडयन्त्र गरिरहेको बताए । गौतमले देउवा सरकारले भ्रष्ट्राचार, दुराचार र राज्यको कोषको व्यापक दुरुपयोग गरिरहेको आरोप लगाए। उनले देउवा सरकारले राज्य ढिकुृटी रित्तो बनाएर सरकार सुम्पिन खोजेको बताए । उनले देउवाले चाहेर पनि अब सत्ता लम्ब्याउन नसक्ने जिकिर गरे । उनले राष्ट्रिय सभाको निर्वाचनपछि सत्ता हस्तान्तरण गर्नुकाे विकल्प देउवासँग नरहेको बताए । उनले निर्वाचन आयोगलाई हतियार बनाएर सत्ता लम्ब्याउन दिन अन्त्य हुन लागेको बताए । उपाध्यक्ष गौतमले भने,संविधानको गतल व्याख्या गरेर, निर्वाचन आयोगलाई हतियार बनाएर चुनाव हारेका देउवाले यति दिन त सरकार लम्ब्याए तर अब राष्ट्रिय सभाको निर्वाचनपछि लम्ब्याउने ठाउँ नै छैन। उनले फागुनको पहिलो सत्ता नयाँ सरकार बन्ने घोषणा गरे । 'विकास कस्तो हुनुपर्छ हामी देखाइदिन्छौ' एमाले उपाध्यक्ष गौतमले नयाँ नेपाल कस्तो हुन्छ भनेर पाँच वर्षभित्र देखाइदिने बताए । उनले भने, नयाँ नेपाल कस्तो हुन्छ, विकास कसरी हुन्छ त्यो हामी देखाइदिन्छौँ । उनले मुलुकमा विकासको अधिवेरी ल्याइदिने बताए । उनले १० वर्ष मा मार्क्स र एंगेल्सले कल्पना गरेको समाजवाद ल्याएर देखाइदिने बताए । मार्क्स र एंगेल्सले परिकल्पना गरेको, पुष्पलाल, मदन भण्डारी र मनमोहन अधिकारीले सोचेको समाजवाद ल्याएर देखाइदिने छौँ, एमाले उपाध्यक्ष गौतमले भने । बन्दुक पड्काएर र मान्छे मारेर समाजवाद नआउने एमाले उपाध्यक्ष गौतमले बन्दुक पड्काएर र मान्छे मारेर समाजवाद नआउने बताए । उनले माओवादी केन्द्रले सञ्चालन गरेको जनयुद्धप्रति इंगित गर्दै भने, अब बन्दुक पड्काएर, मान्छे मारेर समाजवाद आउँछ भन्ने दिन समाप्त भए, शान्तिपूर्ण ढंगबाट चुनावका माध्यमबाट समाजवाद ल्याउन सक्छौं त्यो हामी देखाइदिन्छौं । एकतामा केही समस्या एमाले उपाध्यक्ष गौतमले वाम एकतामा केही प्राविधिक समस्यादेखिकाले एमाले, माओवादी एकतामा ढिलाई भएको बताए । उनले भने, केही समस्या देखिएको छ, त्यसको समाधान गरेपछि पार्टी एकता हुन्छ । उनले के समस्या हो भन्ने कुरा स्पष्ट पारेनन् ।उपाध्यक्ष गौतमले सरकार निर्माण अघि वा पछि पार्टी एकता हुने बताए । उनले भने, १०१५ दिनमा नै एकता हुन सक्छ, एकडेढ महिना पनि लाग्न सक्छ,तर एउटै कम्युष्टि पार्टी बन्छ । प्रतिपक्षमा कांग्रेस काफी एमाले उपाध्यक्ष वामदेव गौतमले कांग्रेस इतरका सबै पार्टीलाई सरकारमा गोलबन्द हुन आह्वान गरेका छन् । उनले भने, प्रतिपक्षमा कांग्रेस काफी छ, देश निर्माणको लागि कांग्रेस बाहेक सबै दल गोलबन्द हुनुपर्छ। उनले गैर कम्युनिष्टलाई पनि सरकारमा ल्याउन प्रयत्न हुने बताए ।"
राष्ट्रिय सभा सदस्य रामबहादुर थापाको उम्मेदवारी खारेज,"पोखरा : प्रदेश नम्बर ४ बाट राष्ट्रिय सभाका लागि अपांग कोटामा एमालेबाट परेको रामबहादुर थापाको उम्मेदवारी खारेज भएको छ । उनीसँग नयाँ कानुनअनुसार अपांग परिचयपत्र नभएको भन्दै निर्वाचन आयोगले उम्मेदवारी शनिबार खारेज गरेको हो । स्याङ्जाका थापाले २०६२३२७ मा लिएको अपांग परिचयपत्र आयोगमा पेस गरेका थिए । तर सरकारले अपांगता भएको व्यक्तिको परिचयपत्र वितरण सम्बन्धमा २०६५ सरकारले जारी गरेको निर्देशिका अनुसारको परिचयपत्र थापाले पेस नगरेको हुँदा उम्मेदवारी खारेजीमा परेको आयोगले जनाएको छ । थापाले २०५७ सालको नियमानुसारको परिचयपत्र लिएका थिए । ६५ मा सरकारले अघिल्लो नियम खारेज गरेको थियो । थापाको उम्मेदवारीविरुद्ध तनहुँका कांग्रेस प्रकाश पन्थले माघ ११ गते उजुरी गरेका थिए । उजुरी परेको भोलिपल्टै थापाले नयाँ परिचयपत्र लिएका थिए । तर, आयोगले उम्मेदवारी दिएको मितिभन्दा पछि परिचयपत्र लिएको हुँदा मनोनयन खारेजीको निर्णय गरेको हो । १० गते उम्मेदवारी दर्ताको मिति थियो । थापाले भने १२ माघमा नयाँ परिचयपत्र लिएर आफूविरुद्ध परेको उजुरीको स्प्रष्टीकरण पेस गर्दा सँगै उक्त परिचयपत्र उपलब्ध गराएका थिए । एमाले उम्मेदवार थापा खारेजीमा परेपछि कांग्रेसलाई राष्ट्रिय सभामा थप १ सिट मिल्ने भएको छ । राष्ट्रिय सभा सदस्य निर्वाचन नियमावली, २०७४ को नियम १६ खण्ड (च) मा अध्यादेशको दफा ३ को उपदफा (१) को खण्ड (ग) बमोजिमको पदको लागि उम्मेदवारी दिने अपाङ्गता भएको व्यक्तिले नेपाल सरकारको अधिकारप्राप्त निकायले दिएको अपाङ्गताको प्रमाणित प्रतिनिपि पेश गर्नुपर्ने व्यवस्था रहेको सन्दर्भमा निज रामबहादुर थापाले मनोनयन पत्रसाथ पेश गरेको अपांगताको परिचयपत्र तत्काल प्रचलित कानुनी व्यवस्था बमोजिम नभएकोले निजको उम्मेदवारी रद्ध गर्न सम्बन्धिन निर्वाचन अधिकृतलाई दिनेशन दिने, आयोगको पत्रमा भनिएको छ।"
राजधानी ताक्दै वीरगन्ज : प्रदेशसभाको पहिलो बैठकबाट स्थायी राजधानी बनाउने,"वीरगन्ज : अस्थायी प्रदेश मुकाम जनकपुरमा प्रदेशसभा सदस्यले शपथ लिइसके पनि वीरगन्जको आन्दोलन भने रोकिएको छैन। सरकारले अस्थायी मुकाम (राजधानी) मात्र तोकेकाले स्थायी राजधानी भने प्रदेशसभाको पहिलो बैठकले तोक्ने भन्दै वीरगन्जमा आन्दोलन जारी रहेको हो। प्रदेश राजधानी माग गर्दै पुस २१ गतेदेखि घन्टाघर चोकमा रिले अनशनसहित वीरगन्ज राजधानी संघर्ष समितिले आन्दोलन गर्दै आएको छ। संघर्ष समितिले माघ २१ गते आमहडताल गर्ने घोषणा गरेको छ। वीरगन्जमा बसेको बैठकले प्रदेशसभाको पहिलो बैठक बस्ने दिन नै आमहडताल गर्ने निर्णय गरेको हो। समितिले त्यसअघि १९ गते आमसभा र २० गते मसाल जुलुस प्रदर्शन गर्ने निर्णय पनि गरेको छ। प्रदेशसभाको पहिलो बैठकले वीरगन्जलाई स्थायी राजधानी तोक्ने निर्णय नगरे पर्सा र बाराबाट निर्वाचित सांसदलाई वीरगन्ज प्रवेश निषेध गर्ने चेतावनी समितिले दिएको छ। शनिबार विरोध प्रदर्शनपछि घन्टाघर चोकमा आयोजित सभा सम्बोधन गर्दै संघर्ष समितिका अगुवाले प्रदेशसभाको पहिलो बैठकबाट वीरगन्जलाई स्थायी राजधानी बनाउने निर्णय नभए सांसदलाई वीरगन्ज प्रवेश गर्न नदिने चेतावनी दिएका हुन्। संघर्ष समितिका सदस्य एमाले युवा नेता मनोज चौधरीले सरकारले अस्थायी राजधानी जनकपुरलाई तोकेर वीरगन्जमाथि कुठराघात गरिसकेको गुनासो गरे। अब जिम्मेवारी प्रदेशसभा सदस्यको हातमा आएकाले स्थायी राजधानी वीरगन्जलाई बनाउने निर्णय नगरे वीरगन्ज प्रवेश निषेध गर्ने चेतावनी उनले दिए। आन्दोलनमा सहभागिता नजनाएका दलका नेतालाई लक्ष्य गरी उनले भने, वीरगन्ज राजधानी बन्न सकेन भने तिनै नेताका सन्ततिले उनीहरूलाई धिक्कार्नेछन्। मधेस आन्दोलन र निर्वाचनका बेला वीरगन्जलाई राजधानी बनाइदिने नारा अघि सारेर जनमत बटुलेका मधेसकेन्द्रित दलले अहिले वीरगन्जलाई बिर्सिएको उनको भनाइ थियो। तरुण दल बाराका अध्यक्ष लोकेश सिंहले प्रदेशसभा बैठकमा सशक्त आवाज उठाएर वीरगन्जलाई स्थायी राजधानी बनाए पर्साबाराका सांसदलाई एक हजार किलोको माला लगाइदिने बताए। वीरगन्जलाई राजधानी बनाउन सफल हुन्छन् भने यहाँका प्रदेशसभा सदस्यहरूलाई यहाँका जनता ५१ किलो होइन, एक हजार किलोको माला लगाइदिन तयार छन्, उनले भने, वीरगन्जलाई राजधानी बनाउन सकेनन् भने उनीहरूलाई यहाँका जनताले फूल त होइन, अरू नै चिजको माला लगाइदिन्छन्। नेत्री अनिता रौनियारले पर्सा र बाराबाट निर्वाचित मधेसकेन्द्रित दलका सांसदहरूले अहिले आएर वीरगन्ज र वीरगन्जवासीलाई धोका दिइरहेको आरोप लगाइन्। चुनावका बेला वीरगन्जलाई राजधानी बनाउँछौं भनेर भोट मागे। जनताले भोट दिएर जिताए पनि, उनले भनिन्, तर, अहिले तिनै नेता राजधानीका लागि भइरहेको आन्दोलनका बारेमा अनेक कुरा बोल्दै हिँडेका छन्। सभामा संघर्ष समितिका सहसंयोजक राजकुमार गुप्ता, सदस्यहरू बसरुद्दिन अन्सारी, अरविन्द गुप्ता, शम्भु गुप्ता, वृजलाल पासवान, वीरगन्ज महानगरपालिका वडा नम्बर १५ का अध्यक्ष गजेन्द्र पटेललगायतले सम्बोधन गरेका थिए। घन्टाघर चोकमा रिले अनशन पनि जारी छ। २४ औं दिन शनिबार नेपाल विद्यार्थी संघका नेता बद्रीनारायण तिवारीको नेतृत्वमा रोशन सिंह, विकास साह, शशी काफ्ले, चन्दन सहनी, मुनराज तिवारी, विकास मेहता, मनीष यादव, अनुराग तिवारी, शर्मा पटेल र शम्भु साह अनशन बसेका छन्।"
'एमालेमाओवादीको वैचारिक र राजनीतिक मतभेद लुकाएर लुक्दैन',"गोरखा : दुई पार्टी एमाले र माओवादीका बीचमा एकताको चर्चा चलिरहेका बेला माओवादी केन्द्रका नेता नारायणकाजी श्रेष्ठले एमालेमाओवादी बीचमा वैचारिक र राजनीतिक मतभेद रहेको खुलासा गरेका छन्। नियमित गृहजिल्ला आउने क्रममा शनिबार गोरखा आएका श्रेष्ठले एमाले पार्टी कार्यालयमा आयोजित कार्यक्रममा बोल्दै यस्तो बताएका हुन्। यो कुरा लुकाएर लुक्ने होइन। के कुरा सत्य हो भने एमाले र माओवादी बीचमा अहिले वैचारिक र राजनीतिक मतभेदहरु छन्, नेता श्रेष्ठले भने, मतभेद भएका कुरालाई अन्तरिम समयका लागि थाती राख्दै, मध्यमार्गी बाटो अपनाउँदै महाधिवेशनमा गएर समाधान गर्ने गरी अघि बढ्नु पर्छ। पार्टी एकताचाहिँ हुने, तर दुवै पार्टीका नेता, कार्यकर्ताको आत्मीयता एकता हुन सकेन भने एकताको घोषणाले पनि पार्टीलाई शक्तिशाली नबनाउने उनको भनाइ छ। त्यसैले दुवै पार्टीका नेता कार्यकर्ताले आफूलाई सम्मान भएको, देश र जनताको सेवा गर्नका निम्ति आफूले उपयुक्त भूमिका पाएको वातावरण निर्माण गर्नुपर्छ, उनले भने, त्यसैले अहिले हामी संगठनात्मक एकीकरणको नीति बनाउने चरणमा छौँ। सांगठनिक र प्राविधिक कारणले एकता हुँदैन कि भन्ने चर्चा, परिचर्चा धेरै गरिएको पनि उनले उल्लेख गरे। भागबण्डा नमिलेर एकता हुँदैन कि भन्ने चर्चा, परिचर्चा धेरै गरिएको छ। यस्ता चर्चाको महत्व छैन भन्न खोजिएको होइन, उनले भने, तर, यी विषयमा विचार, छलफल, बहस गर्दै मतभेद समाधान गरेर अघि बढ्छौँ र पार्टी एकतालाई सुनिश्चित गर्छौं। माघमा सरकार, फागुनमा पार्टी एकता नेता श्रेष्ठले सरकार गठन गरेर फागुनमा पार्टी एकता गर्ने तयारी भएको जानकारी गराए। अहिले पार्टी एकीकरण घोषणाको तयारी जोडतोडका साथ भइरहेको उनको भनाइ छ। सरकार गठन फागुनमा पुगेको कारणले हाम्रो लक्ष्य के छ भने सकेसम्म हामी सरकार गठन हुनुभन्दा अगाडि नै पार्टी एकताको घोषणा गर्छौं, एमाले, माओवादीको संयुक्त कार्यक्रममा बोल्दै उनले भने, तर, कथंकदाचित पार्टी एकता त्यो भन्दा अघि नै घोषणा गर्न सकिएन भने सरकार गठन हुनुअघि नै वैचारिक, राजनीतिक लाइनका आधारमा, यो संगठनात्मक नीतिको आधारमा पार्टी एकता हुने निश्चित भयो भनेर प्रारुप तयार पार्छौं। एकीकृत पार्टीको घोषणा चाहिँ सरकार गठन भएपछि गर्ने उनले प्रष्ट पारे। प्राविधिक रुपले सरकार गठन गर्ने ठाउँमा पुगेपछि सरकार गठन गर्नुपर्ने बाध्यात्मक अवस्था रहेको भन्दै उनले पार्टी एकीकरणको प्रक्रियाको ढिलाइले सरकार गठनमा ढिलाइ गर्न नहुने बताए। पार्टी एकताको प्रयास भाँड्न देशी, विदेशी शक्ति लागि परेको उनले खुलाए। पार्टी एकीकरण हुन्छ, यसमा ढुक्क हुनुहोस्, नेता श्रेष्ठले भने, तर, वामपन्थी सरकार बन्न नदिन, वाम एकता भत्काउन, भाँड्न विभिन्न देशी, विदेशी प्रतिक्रियावादी शक्तिहरु लागिरहेका छन्, अझै लाग्नेछन्। नेता श्रेष्ठले वाम एकता रोक्ने दुष्प्रयात्न भने असफल हुने दाबी गरे।"
संविधान संशोधनको पर्खाइमा मधेसी,"काठमाडौं : प्रतिनिधि तथा प्रदेशसभा निर्वाचनमा सहकार्य गरेका दुई मधेसवादी शक्ति संविधान संशोधनको मुद्दालाई किनारा लगाउने रणनीतिमा जुटेका छन् । संशोधनको आफ्नो मागलाई केन्द्रमा राखेर संघीय समाजवादी फोरम नेपाल र राष्ट्रिय जनता पार्टी (राजपा) नेपाल तीन ठूला दल कांग्रेस, एमाले र माओवादी केन्द्रसँग औपचारिकअनौपचारिक छलफल गरिरहेका छन् । विगतमा संविधान संशोधनको मुद्दालाई एमालेले प्राथमिकतामा नराखेको भन्दै मधेसी दलले उसलाई दूरीमा राख्दै आएका थिए । तर, प्रदेश तथा प्रतिनिधिसभा चुनावपछि एमालेको पक्षमा जनमत देखिएपछि मधेसी दलले उसलाई हेर्ने दृष्टिकोणमा पनि केही परिवर्तन ल्याएका छन् । सरकारको नेतृत्व लिने तयारीमा रहेका एमाले अध्यक्ष केपी ओलीले मधेसी दल तथा उनीहरूले उठाउँदै आएको संशोधनका विषयमा गरेको टिप्पणीले उनीहरूलाई झस्काएको छ । पोखरामा आयोजित एक सार्वजनिक कार्यक्रममा एमाले अध्यक्ष ओलीले भनेका छन्, संविधान संशोधन हुन्छ भन्ने डरले मधेसकेन्द्रित दलहरू कांग्रेससँग मिल्न गए । संविधान संशोधन हल्ला गर्ने विषय होइन । संविधानमा कुनै विभेद छ भन्ने आउनुहोस् छलफल गरौं । तत्काल हटाइन्छ, संशोधन गरिन्छ । संशोधन भयो भने मुद्दा नै सकिन्छ, त्यसैले तपाईंहरू एमालेसँग निकट हुन चाहनुहुन्न । ओलीको अभिव्यक्तिप्रति टिप्पणी गर्दै राजपा अध्यक्षमण्डलका नेता राजेन्द्र महतोले भने, एमालेले पाएको ताजा जनादेशअनुसार संशोधन प्रस्ताव ल्याएर पारित गरी देखाउनुपर्छ । गर्छु, गरिन्छ भन्ने कुराले कुनै अर्थ राख्दैन । संशोधनका लागि एमालेले राजपासँग गम्भीर वार्ता नगरेको जनाउ दिँदै महतोले अन्नपूर्णसँग भने, कुराले मात्र हुँदैन । कामले देखाएर परिणाममा पुग्न सके मुलुकले नै निकास पाउँछ । राजपा कसैको निकट वा टाढा नरहेको उनले बताए । उनले भने, मधेसीको मुद्दामा जसले सहकार्य गर्छ, उसैसँग निकट भइन्छ । संशोधनको पक्षमा मतदान गरेपछि नै कांग्रेस र माओवादीसँग मधेसी दल निकट भएको दृष्टान्त उनले सुनाए । संघीय फोरमका नेता अशोक राईले एमालेले राष्ट्रियसभा निर्वाचनमा सहकार्यको प्रस्ताव राखेपछि आफूहरूले संशोधन मुद्दा राखेको जानकारी दिए ।ओलीका विशेष दूतका रूपमा आएका सुवास नेम्बाङ र अग्निप्रसाद खरेलले संशोधनका ठोस विषय भन्दा पनि गोलमटोल विषयमा कुराकानी ल्याएको राईले बताए । ओलीको प्रस्तावबारे राईले भने, अर्ति, उपदेश र झालझेलका शब्द उल्लेख थिए । आवश्यक र औचित्य हेरी मधेसवादीको मुद्दा संशोधन गर्ने उल्लेख थियो । जालझेलका कुरा आएपछि वाम गठबन्धनसँग मधेसवादी दलको चुनावी गठबन्धन हुन नसकेको राईले स्पष्ट पारे । उनले भने, संविधान संशोधन प्राविधिक प्रश्न मात्र नभई राजनीतिक विषय पनि भएकाले कांग्रेस, एमाले र माओवादीको सहमतिबाटै समाधान हुनुपर्छ । मुलुकमा सहमतिको वातावरण झन् अपरिहार्य रहेको महसुस मैले गरेको छु । राजपा अध्यक्षमण्डलका अर्का नेता महेन्द्रराय यादवले राजपा र फोरम मधेसी मुद्दामा एक भएपछि उनीहरूका मुद्दा सम्बोधन गर्ने उद्देश्यसाथ एमाले आउन नसकेको टिप्पणी गरे । उनले अन्नपूर्णसँग भने, एमालेको घुमाउरो कुरा हामीले बुझेनौं । राज्यपुनःसंरचना आयोगको बहुमत सदस्यले दिएको रायअनुसार बनेको प्रतिवेदन कार्यान्वयन गर्न माग गर् यौं । एमालेका प्रतिनिधिले त्यसलाई अस्वीकार गरेकाले निर्णायक वार्ता अघि बढ्न सकेन। यता, वाम गठबन्धनको अर्को दल माओवादी केन्द्रका अध्यक्ष पुष्पकमल दाहाल भने वाम गठबन्धनले मधेसका मुद्दालाई सम्बोधन गर्न प्रयासमा रहेको जनाउ दिएका छन् ।मधेसलाई विकास र समृद्धि चाहिएको छ, अब बन्ने वाम सरकारले ती विषयमा जोड दिनेछ । त्यसका लागि संविधानको दायराबाट अघि बढ्छौं, दाहालले भने । उनले संशोधनको मुद्दालाई वाम गठबन्धनले चासोसाथ हेरिरहेको धारणा व्यक्त गरे ।"
प्रदेश ५ को पहिलो संसद बैठक माघ २१ गते,"बुटवल : प्रदेश नम्बर ५ को पहिलो बैठक माघ २१ गते हुने भएको छ । प्रदेश प्रमुख उमाकान्त झाले शपथ ग्रहण भएको साता दिनपछि माघ २१ का लागि बैठक बोलाएका हुने। बैठकको सार्वजनिक सूचना भने आइतबार मात्रै प्रकाशित हुनेछ । प्रदेश सचिव सनत दुवाडीले २१ गते बैठक बोलाउने गरी आइतबार सूचना प्रकाशित हुने बताए । प्रदेशको पहिलो बैठक बुटवल उद्योग वाणिज्य संघका सभाहलमा हुनेछ । संसद भवन निर्माणका लागि आइतबारदेखि काम सुरु हुने रुपन्देहीका प्रमुख जिल्ला अधिकारी हरिप्रसाद मैनालीले बताए । संसद बैठक उद्योग वाणिज्य संघको हलमा हुने भएको छ । भोली (आइतबार) देखि डेकोरेशनको काम सुरु हुनेछ, उनले भने । मुख्यमन्त्रीको भवनका लागि श्रम कार्यालय, अख्तियार र तापतौल कार्यालयको भवन मध्ये एउटा प्रयोग गर्ने तयारी भएको छ । मुख्यमन्त्री कार्यालयका सचिव शंकर पाठकको सल्लाह बमोजिम कार्यालय तोकिने बताइएको छ ।"
"ओली र प्रचण्डबीच गोप्य वार्ता, भोलि कार्यदल बस्ने","काठमाडौं: पार्टी एकतालाई निचोडमा पुर्याउन एमाले अध्यक्ष केपी शर्मा ओली र माओवादी केन्द्रका अध्यक्ष पुष्पकमल दाहाल प्रचण्डबीच शुक्रबार राति गोप्य वार्ता भएको छ । पोखरामा भएको सामुदायिक रेडियो प्रसारक संघको कार्यक्रमलाई सम्बोधन गरेर एमाले अध्यक्ष ओली काठमाडौँ फर्किएपछि शुक्रबार राति दुई नेताबीच गोप्य वार्ता भएको हो । एमाले अध्यक्ष ओली र माओवादी अध्यक्ष प्रचण्डले एकता संयोजन समितिका सदस्यहरु सुवास नेम्बाङ र रामबहादुर थापा 'बादल' बाट ब्रिफिङ लिएपछि दुई नेताबीच राजधानीको गोप्य स्थानमा वार्ता भएको हो । संयोजन समितिमा रहेका दुवै नेताले ब्रिफिङ गरेपछि ओली र प्रचण्डबीच शुक्रबारै राति गोप्य वार्ता भएको स्रोतले जनाएको छ । दुई नेताबीच भएको वार्ताबारे दुवै पार्टीका नेताहरुले केही खुलाएका छैनन् । तर, पार्टी एकतालाई निचोडमा पुर्याउन भन्दै दुई नेताबीच छलफल भएपछि प्रचण्ड शनिबार बिहान चितवन लागेका छन् । ओली भने शनिबार दिउँसो काठमाडौँमै पार्टीको एउटा कार्यक्रम सहभागी भएका छन् । कार्यदल आइतवार बस्दै यी दुई नेताको छलफलपछि राष्ट्रियसभा निर्वाचन र प्रादेशिक सरकार गठनका लागि सहमति खोज्ने जिम्ममा पाएको वाम गठबन्धनको कार्यदल बैठक आइतबार बिहान बस्दैछ । प्रदेश सरकारको मुख्यमन्त्री टुंग्याउन कार्यदल बस्न लागेको हो । दुई शीर्ष नेताले निर्देशन दिएपछि एमाले र माओवादी केन्द्रको कार्यदल बस्न लागेको हो । यो कार्यदलले यसअघि राष्ट्रियसभा निर्वाचनको सिट बाँडफाँट सहमतिबाटै टुंग्याएको थियो । अब प्रादेशिक सरकार गठन समेत सहमतिबाटै टुंग्याउने जिम्मा कार्यदलले पाएको छ। सिंहदरबारस्थित एमाले संसदीय दलको कार्यालयमा बिहान ११ बजे बस्ने कार्यदलको बैठकले प्रदेश सभाका मुख्यमन्त्री बाँडफाँट गर्ने बताइएको छ । एमालेले प्रदेश १, प्रदेश ३, प्रदेश ४ र प्रदेश ५ मा मुख्यमन्त्रीको दाबी गरेको छ । माओवादीले भने प्रदेश ६ र ७ मा मुख्यमन्त्री आफ्नो पार्टीबाट हुनुपर्ने अडान लिएको छ । एमालेको प्रदेश ६ स्तरीय कमिटिले भने यहाँ पनि आफूले मुख्यमन्त्रीको दाबी गरेको छ । प्रदेश सरकारका लागि कार्यदलले चुनावी परिणामपछिको स्थिति, उम्मेदवारको योग्यता र जातीय सन्तुलन पनि ध्यान दिँदै मुख्यमन्त्रीको टुंगो गर्ने बताइएको छ। प्रदेश मुख्यमन्त्रीसँगै कार्यदलमाथि प्रदेश सभामुख, उपसभामुख र मन्त्रीको टुंगो गर्ने जिम्मेवारी पनि छ । दुई दलीय कार्यदलले यसअघि नै प्रदेशमा रहेका कुल सांसदको १० प्रतिशतको मात्र प्रदेश मन्त्रिमण्डल गठन गर्ने सहमति जुटाएको थियो । सातवटा प्रदेशमा प्रादेशिक सरकार हुने भएकाले आर्थिक भार सकेसम्म कम गर्ने रणनीति अनुरुप कार्यदलले मन्त्रिमण्डल सानो बनाउने सहमति गरेको हो । एमाले अध्यक्ष ओली र माओवादी केन्द्रका अध्यक्ष दाहालले कार्यदलमा रहेका सदस्यहरुलाई बोलाएर प्रदेश सरकार निर्माणका लागि आवश्यक काम थाल्न शुक्रबार साँझ निर्देशन दिएका थिए । पार्टी एकताको गतिलाई सघाउने गरी कार्यदलले मुख्यमन्त्री र अन्य पदहरुको बाँडफाँट गर्ने तयारी गरेको छ ।"
मन्त्रीको खल्तीका सहिद,"काठमाडौं : मुलुकका लागि जीवन उत्सर्ग गरेका व्यक्तिहरूलाई अवमूल्यन गर्दै सरकारले आफूखुसी सहिद घोषणा गर्न थालेको छ । कामचलाउ सरकारले कुर्सी छाड्नुअघि मन्त्रीको गोजीबाट नाम निकाल्दै सहिद घोषणा गर्न अग्रसर रह्यो । गृह मन्त्रालयका सहायक प्रवक्ता उमेश ढकालले मापदण्ड नै नभएकाले सहिद घोषणा प्रक्रिया वैज्ञानिक र वस्तुनिष्ठ हुन नसकेको स्वीकार गरे । शेरबहादुर देउवा नेतृत्वको सरकारले आठ महिनाको अवधिमा २ सय ६६ जनालाई सहिद घोषणा गरिसकेको छ । तीमध्ये १ सय ९० जनालाई गत पुस ३ मा एकैदिन सहिद घोषणा गरिएको हो । पछिल्लोपटक बिहीबार बसेको मन्त्रिपरिषद् बैठकले ५६ जनालाई सहिद घोषणा गरेको छ । साउन १२ मा आठ जनालाई र साउन ५ मा १२ जनालाई सहिद घोषणा गरिएको थियो । पुस ३ को निर्णय भने सरकारले गोप्य राखेको थियो । प्रधानमन्त्री कार्यालयका अनुसार उक्त दिन तीन दर्जन व्यक्तिलाई मात्रै सहिद घोषणा गर्ने प्रस्ताव गृहबाट आएकोमा मन्त्रीका गोजीबाट नाम थपेर १ सय ९० जना पुर्याइएको थियो। प्रधानमन्त्री कार्यालयले १ सय ९० जनालाई सहिद घोषणा गरिएको चिठी झन्डै एक महिनापछि गृहमा पठाएको थियो । राणाशाहीविरुद्ध लड्ने हुँदा फाँसीमा चढाइएका गंगालाल श्रेष्ठ, धर्मभक्त माथेमा, शुक्रराज शास्त्री र दशरथ चन्दको सम्झना अहिले पनि गरिन्छ । पहिलो र दोस्रो जनआन्दोलनमा मारिनेप्रति पनि स्मरण र सम्मान उत्तिकै रूपमा गर्ने गरिन्छ । पञ्चायतकालमा भएका छिन्ताङ, पिस्कर, सुर्खेतको दशरथपुर घुम्नेकाण्ड लगायत स्थानमा भएका हत्याकाण्डमा मारिएकालाई पनि सहिदकै रूपमा मानिँदै आएको छ । यद्यपि ती घटनामा मारिएकामध्ये केही सहिद घोषणा भइसकेका छन् । पञ्चायती व्यवस्थाविरुद्ध लड्दा सहादत प्राप्त गर्ने धनकुटा छिन्ताङका नागरिकलाई सरकारले झन्डै चार दशकपछि सहिद घोषणा गरेको थियो । २०३१ सालमा सोलुखुम्बुको टिमुरबोटेमा मारिएका ४७ जनामध्ये केहीलाई सहिद घोषणा गरिएको हो । जनआन्दोलन २०६२६३ पछि सहिद घोषणा हुने क्रम निकै बढेको गृहका सहायक प्रवक्ता ढकालले जानकारी दिए । दोस्रो जनआन्दोलन यता सहिद हुने क्रम लगातार बढेकाले हालसम्म कति जना सहिद भए भन्ने तथ्यांकसमेत गृहसँग छैन । गृह मन्त्रालयको प्रस्तावमा करिब चार सय जना सहिद घोषणा भएका छन् । शान्ति तथा पुनर्निर्माण मन्त्रालयको प्रस्तावमा केही समयअघि ठूलो संख्यामा सहिद घोषणा गरिएको भए पनि त्यो सूची हालसम्म प्राप्त नगरेको गृहका अधिकारीहरूले जनाएका छन् । गृह स्रोतका अनुसार विभिन्न आन्दोलनमा सहादात प्राप्त गरेका र सहिद हुनैपर्ने खालका केही व्यक्तिको हकमा न्याय भए पनि त्यससगै अन्य केही व्यक्ति भने हचुवाको आधारमा सहिद घोषणा भएका छन् । पुस ३ मा सहिद घोषणा गरिएकामध्ये आधाजति सहिदको वास्तविक परिभाषामै नअटाउने गृह मन्त्रालयले जनाएको छ । तत्कालीन माधवकुमार नेपाल नेतृत्वको सरकारले मोदनाथ प्रश्रितको अध्यक्षतमा सहिद मापदण्ड निर्माणसम्बन्धी कार्यदल बनाएको थियो । त्यसले विभिन्न अन्तर्राष्ट्रिय प्रचलनअनुसार सहिदको परिभाषा र मापदण्ड बनाएर सरकारलाई प्रतिवेदन बुझाए पनि त्यसै थन्किँदै आएको छ । २०६८ सालमा पनि सरकारले सहिदको मापदण्ड बनाउन भन्दै नवराज सुवेदीको संयोजकत्वमा अर्को कार्यदल बनायो तर त्यसको प्रतिवेदन पनि त्यसै थन्किएको छ ।"
धनराज गुरुङको प्रश्न: नेपाल आमाको छातीमा विदेशीसँगै परेड खेल्नेलाई कसरी नेपाली भनौँ ?,"काठमाडौं : कांग्रेस नेता धनराज गुरुङले वीरगञ्ज महानगरपालिका १ भारतसँग सीमा जोडिएको छपकैयामा नेपाली सीमा मिचिएको विषयलाई लिएर कडा टिप्पणी गरेका छन्। भारतले नेपाली सीमा मिचेको क्षेत्र छपकैयामा पुगेको तस्बिर ट्विटरमा सार्वजनिक गर्दै गुरुङले सीमा मिचिएको सन्दर्भमा राज्यको जिम्मेवार निकायमा गुपचुप रहेकोप्रति आक्रोश व्यक्त गरेका छन्। उनले जिम्मेवार निकायका अधिकारीलाई सीमा क्षेत्रमा पुगेर यथार्थ बुझ्न चेतावनीसमेत दिएका छन्। नेता गुरुङले काठमाडौंमा बसेर लैनचौर दरबारसँगै बोली मिलाएर दलाली गर्नेहरुले एकपल्ट वीरगन्जको छपकैयाको सिर्सेया खोला किनार पुगेर नयाँ सीमा स्तम्भ हेर्ने पर्ने दाबी गरेका छन्। वीरगन्जमा सीमा मिचिएको सन्दर्भमा काठमाडौंमा बसेर लैनचौर दरबारसँगै बोली मिलाएर दलाली गर्नेहरुले एक पल्ट वीरगन्ज छपकैयाको सिर्सैया खोला किनार पुगेर नयाँ गाडिएका सीमा स्तम्भ सम्बन्धि यथार्थ बुझुन्, गुरुङले ट्वीटरमा लेखेका छन्, नेपाल आमाको छातीमाथि विदेशीसँगै परेड खेल्न खोज्नेहरुलाई म कसरी नेपाली भनौँ। भारतले सीमा मिचेको सरकार किन देख्दैन ? विद्यार्थी नेतालाई देउवाले भने : नेपालको भूमि एक इन्च पनि मिच्न दिन्न नयाँ पिलर राख्दा १२ नेपालीको ३० बिघा नम्बरी जग्गा भारतमा !"
सरकार गठन भन्दा अगाडि पार्टी एकता : प्रचण्ड,"चितवन : माओवादी केन्द्रका अध्यक्ष पुष्पकमल दाहाल प्रचण्डले सरकार गठनभन्दा पहिला एमालेमाओवादीको पार्टी एकता टुङ्ग्याउने बताएका छन्। शनिबार प्रेस सेन्टर चितवनले गरेको पत्रकार सम्मेलनमा बोल्दै प्रचण्डले सरकार गठनभन्दा पहिला पार्टी एकता होस् भनेर आफू लागि परेको समेत प्रष्ट पारे। मेरो कोशिस भन्नुहुन्छ भने त सरकार गठन भन्दा अघिनै पार्टी एकता हुनु जनभावनाअनुसार पनि हुन्छ। हामीले गरेको प्रतिबद्धता अनुसार पनि हुन्छ, प्रचण्डले भने। पार्टी एकताको विषयमा आज अर्थात् भोलि नै टुंगो लाग्ने दाबी प्रचण्डको छ। उनले राष्ट्रिय सभाको निर्वाचन लगत्तै सरकार गठनको बो खुल्ने प्रष्ट पारे। प्रचण्डले कांग्रेस सभापति शेरबहादुर देउवा नेतृत्वको सरकार कामचलाउ भइसकेकाले गम्भीर प्रकृतिका निर्णय गरेर गल्ती नगर्न सुझाव दिए। पछिल्ला राजनीतिक निर्णयले कांग्रेसको लोकतान्त्रिक चरित्रमाथि नै प्रश्न चिन्ह खडा भएको समेत बताए।"
ओलीदाहाल गोप्य छलफलमा,"काठमाडौं : एमाले नेता सुवास नेम्बाङ संयोजकत्वको कार्यदलको ब्रिफिङपछि एमाले अध्यक्ष केपी ओली र माओवादी केन्द्रका अध्यक्ष पुष्पकमल दाहाल शुक्रबार गोप्य छलफलमा बसेका छन् । पार्टी एकता निर्णायक मोड मा पुगेको भन्दै ओली र दाहाल वान टु वान वार्तामा बसेको ओलीनिकट स्रोतले जानकारी दियो । पोखराबाट फर्किएलगत्तै ओली निवासमा कार्यदलका संयोजक नेम्बाङ र माओवादी केन्द्रका नेता रामबहादुर थापाले ओली र दाहाललाई कार्यदलको ब्रिफिङ गरेका थिए । कार्यदलले प्रदेशका मुख्यमन्त्री र सभामुखको बाँडफाँटबारे भएको प्रगतिको जानकारी गराएको थियो । हामीले कार्यदलको ब्रिफिङ गर् यौं र त्यसपछि नेताहरू गोप्य छलफलमा जुट्नुभयो, संयोजक नेम्बाङले भने । पार्टी एकताबारे ओली र दाहालबीच गत शुक्रवार ४ घण्टा लामो वार्ता भएको थियो । त्यसको भोलिपल्ट पनि दुई नेताबीच छलफल भएर राष्ट्रियसभाको उम्मेदवारी दर्तापछि पुनः छलफलमा जुट्ने सहमति भएको थियो ।"
