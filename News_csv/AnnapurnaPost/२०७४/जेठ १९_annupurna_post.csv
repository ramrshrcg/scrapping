शीर्षक,विवरण
अन्याय र यातना,"'कानुनको नजरमा सबै समान हुन्छन्' भन्ने मौलिक मान्यता हरेक प्रजातान्त्रिक र कानुनमा आधारित राज्य व्यवस्थामा हुन्छ । नागरिकका हक बहुजन हित र ठूलो कारणको लागि कानुनद्वारा नियन्त्रित र केही समयको लागि निलम्बित गर्न सकिन्छ, यद्यपि हरेक नागरिकसँग त्यस्ता निषेध या कानुनलाई अदालतमा चुनौती दिने अधिकार सुरक्षित हुन्छ । तर बहुजन हिताय या बृहत् हितको लागि कसैको अधिकार कुण्ठित गर्दा पनि 'कानुनको नजरमा सबै समान छन्' भन्ने मान्यताविपरीत राज्य जान सक्दैन । नयाँ वर्ष (विसं) देखि कार्यान्वयन हुने गरी सरकारले ध्वनि प्रदूषण नियन्त्रण गर्ने उद्देश्यका साथ सबै खालका वाहनले हर्न बजाउन नपाउने आदेश जारी गर्यो । अधिकांशले त्यसको पालना गरेका छन्, तर सरकारले त्यसमा कानुनको केन्द्रीय मर्मको थिचोमिचो गरेको छ । हरेक वाहनलाई हर्न निषेध गर्दा पनि उसले अति विशिष्ट व्यक्तिहरूको आवतजावतमा साइरन निषेध गरेको छैन । साइरनले 'हर्न' भन्दा बढी नै हल्ला मच्चाउँछ, तर राज्यले व्यवहारतः विशिष्ट व्यक्तिहरूलाई कानुनभन्दा माथिको हैसियतमा राखेको छ व्यवहारमा, आपत्तिजनक तरिकाले । खासगरी सर्वोच्च अदालतमा च्याउ उम्रेजसरी बढेका सार्वजनिक सरोकारका नाममा मुद्दा हाल्नेहरू कुनै आग्रह र अदालतसँगको साँठगाँठमा त्यसो गर्न थालेको देखिएको छ, हालैका केही महत्र्वपूर्ण राजनीतिक सन्देश बोकेका मामिला हेर्दा । तर तीमध्ये कसैले पनि आम नागरिक र विशिष्ट व्यक्तिप्रति राज्यले गरेको भेदभावलाई अदालतमा चुनौती दिएको छैन । 'हर्न निषेध' निर्णय कार्यान्वयनमा प्रहरी सक्रियता बढेको छ, देखिने गरी । स्वाभाविक पनि हो त्यो । आदेशपालनको लागि उनीहरू त्यहाँ छन् । न्याय र विवेक प्रयोग गर्ने छुट हुँदैन उनीहरूलाई, किनकि आदेश र कानुनको पालनामा खटिएका हुन्छन् उनीहरू । त्यही आदेश र कानुनकै कारण उनीहरू 'साइरन' हल्ला नरोक्न विवश हुन्छन् । अहिले प्रहरीको सडक सक्रियताकै कारण 'जेब्रा क्रसिङ' बाहेक अन्य ठाउँबाट सडक काट्नेहरू गिरफ्तार हुने क्रम बढ्दो छ । अस्पतालका कुरुवाहरू प्रहरी ठानामा पुगेका छन्, गल्ती ठाउँबाट बाटो काटेको आरोपमा । कानुन र आदेशको पालना व्यवस्थित समाजको पूर्वसर्त हो, तर राज्यको असफलताको दण्डको भागी सामान्य नागरिकलाई बनाउनु राज्यबाट हुने अर्को अपराध हो । कति न्यूनतम दूरीमा 'जेब्रा क्रसिङ' या 'ओभर हेड ब्रिज' हुनुपर्छ, त्यसबारे सरकारको नीति के र ती सुविधाबाट वञ्चित नागरिक बाटो काट्न कति टाढा जानुपर्ने ? सम्भवतः यो प्रहरी र नगरपालिकासँगै योजना आयोग तथा सरकारले पनि स्पष्ट पार्नुपर्ने विषय हो । नियम र आदेशपालन हुनुपर्छ, तर अतिशयोक्ति, अव्यावहारिक र अन्यायपूर्ण तरिकाले हैन । 'हर्न निषेध' आदेश जनताले जुन रूपमा स्वीकार गरिरहेका छन्, अहिले 'साइरन संस्कृति' को निरन्तरताकै बीचमा पनि त्यो आफैंमा सराहनीय र न्यायप्रति जनताको सम्मानको सूचक हो ।"
"नयाँ प्रधानमन्त्री चयनका लागि उम्मेदवारी आज, मतदान भोलि","काठमाडौं : संसद्को अवरोध हटाएर मात्र प्रधानमन्त्रीको निर्वाचन प्रक्रिया सुरु गर्न प्रमुख विपक्षी एमालेसहित विपक्षी गठबन्धनको मागलाई बेवास्ता गर्दै सभामुख ओनसरी घर्तीमगरले सूचनाद्वारा प्रधानमन्त्री निर्वाचनको कार्यतालिका सार्वजनिक गर्नुभएको छ ।भरतपुर महानगरपालिकाको अवरुद्ध मतगणना सञ्चालनको माग गर्दै विपक्षी एमालेको अवरोध र निर्वाचन कार्यक्रम कसरी अघि बढाउने भन्ने अन्योलबीच सभामुख घर्तीमगरले सूचनाद्वारा शुक्रबार निर्वाचन कार्यक्रम सार्वजनिक गर्नुभएको हो । कार्यतालिकाअनुसार शनिबार बिहान ११ बजेदेखि दिउँसो ४ बजेसम्म प्रधानमन्त्री पदमा उम्मेदवारी दर्ताको समय निर्धारण गरिएको छ । सभामुखको निर्देशनमा संसद्का महासचिव मनोहरप्रसाद भट्टराईद्वारा जारी कार्यतालिकामा शनिबार साढे ४ बजे उम्मेदवारको सूची प्रकाशन गर्ने र आइतबार बिहान ११ बजे संसद् बैठकमा मतदानको कार्यक्रम तय गरिएको छ । कांग्रेससँगको आलोपालो सहमतिअनुसार माओवादी केन्द्रका अध्यक्ष पुष्पकमल दाहालले प्रधानमन्त्री पदबाट राजीनामा दिएपछि नयाँ प्रधानमन्त्रीका लागि निर्वाचन हुन लागेको हो । विपक्षी मोर्चाको विरोधबीच सूचनाद्वारा निर्वाचन कार्यतालिका प्रकाशित कांग्रेसमाओवादी गठबन्धनले कांग्रेस सभापति शेरबहादुर देउवालाई प्रधानमन्त्रीको उम्मेदवार बनाउने निर्णय गरिसके पनि विपक्षी मोर्चाले उम्मेदवारी दिनेनदिने निर्णय गरेका छैनन् ।संविधानको धारा २९८ को उपधारा (२) बमोजिम तोकिएको सात दिनको समयभित्र सहमतीय सरकार गठन नभएपछि राष्ट्रपति विद्यादेवी भण्डारीले सोही धाराको उपधारा (३) बमोजिम बहुमतीय सरकार गठनका लागि बिहीबार संसद्लाई पत्र पठाउनुभएको थियो । राष्ट्रपतिबाट पत्र प्राप्त भए पनि संसद् अवरोध नफुकाई निर्वाचन प्रक्रिया अघि नबढाउन विपक्षी एमालेसहितका दलले सभामुखसँग आग्रह गरेका थिए । सभामुख घर्तीले शुक्रबार बिहान बोलाउनुभएको कार्यव्यवस्था परामर्श समितिको बैठकमा एमालेसहित विपक्षी अन्य दल र तीन दलका प्रमुख सचेतकको बैठकमा एमालेले संसद् अवरोध फुकाएर मात्र निर्वाचन प्रक्रिया सुरु गर्नुपर्ने अडान राखेको थियो । तर, सत्तासीन कांग्रेस र माओवादी केन्द्रका नेताले भने सूचनाद्वारा निर्वाचन प्रक्रिया अघि बढाउन सक्ने विशेषाधिकार सभामुखलाई रहेको भन्दै सोहीअनुसार अघि बढ्न सुझाव दिएका थिए। 'हिजो र आज मैले दलहरूसँग छलफल गरें । सूचनाद्वारा निर्वाचन कार्यक्रम सार्वजनिक गर्न सकिने सुझाव आयो', सभामुख घर्तीमगरले सञ्चारकर्मीसँग भन्नुभयो, 'संविधान, ऐन, विधि र प्रक्रियाविपरीत म गएकी छैन ।' सभामुखको उक्त निर्णयप्रति विपक्षी दलहरूले भने असन्तुष्टि व्यक्त गरेका छन् । एमाले प्रमुख सचेतक भानुभक्त ढकालले संसद् अवरोध फुकाएर निर्वाचनमा जाँदा वातावरण सहज हुन सक्ने अवस्था रहँदा रहँदै सूचनाद्वारा निर्वाचन प्रक्रिया अघि बढाउनु संसदीय अभ्यासका लागि राम्रो नभएको तर्क गर्नुभयो । 'संसद्बाहिरै मनोनयन दर्ता गर्ने, निर्वाचन गर्ने र प्रधानमन्त्री छाने पनि केही आपत्ति छैन', ढकालले भन्नुभयो, 'तर सभामुखले प्रमुख विपक्षीले अवरोध गरेका बेला नियमापत्तिसमेत लाग्दैन भनेर आदेश दिनुभएका बेला संसद् अवरोधबीच प्रधानमन्त्रीको निर्वाचनजस्तो गम्भीर विषय अघि बढाउनु राम्रो भएन ।' माओवादी केन्द्रका सांसद रामनारायण विडारीले कार्यतालिका सार्वजनिक गर्ने सभामुखको विशेषाधिकार भएको दाबी गर्नुभयो । 'प्रधानमन्त्रीको निर्वाचन गर्ने दिन एमालेले संसद् अवरोध गर्नुहुँदैन', विडारीले भन्नुभयो,'संसद्को मुख्य काम भनेको सरकार गठन गर्ने हो । त्यो काम कसैले पनि रोक्न मिल्दैन ।' यस्तो छ निर्वाचन प्रक्रिया संसद्को कुनै पनि सदस्यले आफूलाई प्रधानमन्त्रीमा निर्वाचित गरियोस् भनी सूचना दर्ता गर्न पाउने व्यवस्था छ । एक मात्र सूचना परे पनि निर्विरोध निर्वाचन हुँदैन । एक मात्र उम्मेदवारीको सूचना परे पनि संसद्मा आफ्नो पक्षमा बहुमत सदस्य रहेको कुरा निर्वाचन प्रक्रियाद्वारा प्रमाणित गर्नुपर्छ । संसद्मा दुई वा दुईभन्दा बढीको उम्मेदवारीको सूचना परे उम्मेदवारीको सूचनामाथि संसद्मा सामूहिक छलफल गरी एकैसाथ निर्णयमा लगिन्छ । सभामुखले जो जसको पक्षमा मत दिन चाहन्छ, त्यसअनुसार राखिएको पुस्तिकामा हस्ताक्षर गर्न सांसदहरूलाई समय दिनुपर्छ । मत विभाजनद्वारा जसको पक्षमा बहुमत सदस्यको हस्ताक्षर जुट्छ, ऊ नै प्रधानमन्त्रीमा निर्वाचित भएको घोषणा गरिन्छ ।"
विप्लवका कार्यकर्ताले कैलालीका जिशिअलाई मोसो दले,धनगढी : नेत्रविक्रम चन्द विप्लव निकट अखिल क्रान्तिकारीले कैलालीका जिल्ला शिक्षा अधिकारी मानसिंह विष्टलाई मोसो लगाउने प्रयास गरेका छन्। शुक्रबार दिउँसो कार्यकक्षमा रहेका वेला आएका विप्लवका कार्यकर्ताले जिल्ला शिक्षा अधिकारी विष्टमाथि मोसो लगाउने प्रयास गरेका हुन्। कार्यालयमा रहेको अवस्थामा विष्टको शरीरमा मोविल फालिएको हो। अनुहारमा मोेसो लगाउने क्रममा शरीरमा मोविल फालिए लगत्तै विप्लव कार्यकर्ता भागेका थिए। घटनापछि भागेका विप्लव कार्यकर्ताको खोजी भइरहेको जिल्ला प्रहरी कार्यालय कैलालीका प्रहरी उपरीक्षक अर्जुन चन्दले जानकारी दिनुभयो। यता विप्लव निकटको अखिल क्रान्तिकारीका नेताले सहमति अनुसार कार्यालयको कामकाज अगाडी बढाउनुको सट्टा त्यस विपरित काम गरेकाले मोसो लगाउने प्रयास गरिएको जानकारी दिनुभयो। राजनीतिक आग्रह पूर्वाग्रहमा कार्यालयका विभिन्न काम गरेको आरोप जिल्ला शिक्षा अधिकारी विष्टमाथि लगाइएको ती नेताको भनाइ छ।
मतगणना सुचारु गर्न मसाल जुलुस,चितवन : भरतपुर महानगरपालिकाको मतगणना अघि बढाउन अनेरास्ववियु र युवा संघले मसाल जुलुस निकालेका छन् । भरतपुर महानगरपालिकाको मतगणना तत्काल सुरु गर्न माग गर्दै मसाल जुलुस निकालिएको अनेरास्ववियुका प्रवक्ता सुदीप शर्माले जानकारी दिनुभयो । प्रदर्शनी मार्गबाट सुरु भएको मसाल जुलुसमा अनेरास्ववियु र युवा संघका कार्यकर्ताले टिनको जस्तामा मत पत्र बनाई प्रदर्शन गरेका थिए । उनीहरुले कागजको मतपत्र असुरक्षित रहेको भन्दै फलामे जस्तामा मतपत्र बनाएर सांकेतिक विरोध गरेका थिए । भरतपुर महानगरपालिकाको मतगणना अन्तिम चरणमा रहेका बेला जेठ १४ गते माओवादीका कार्यकर्ताले मतपत्र च्यातेका थिए ।
कार्की अचानक सक्रिय,"काठमाडौं : अवकाशको एक साता रहेको र केही संवेदनशील राजनीतिक महत्वका मुद्दाहरू सर्वोच्चमा विचाराधीन रहेकै बेला प्रधानन्यायाधीश सुशीला कार्कीको सक्रियता बढेको छ । बुधवार सरकारी आवासमा एमाले र अन्तर्राष्ट्रिय दातृनिकायसँग नजिक मानिने दुई पूर्वप्रधानन्यायाधीश र कार्कीका विश्वासिला चार बहालवाला न्यायाधीशको उपस्थितिले उक्त सक्रियता पुष्टि गरेको हो । उत्तराधिकारी छनोटमा ढिलाइ भइरहेको, वरिष्ठतम न्यायाधीश गोपाल पराजुलीविरुद्ध शैक्षिक योग्यता र उमेर विवाद' उठाउँदै उहाँको नियुक्ति रोक्न परेको सार्वजनिक हितको मुद्दाले रहस्यमय प्राथमिकता पाएपछि बारमा उत्पन्न तनावको सेरोफेरोमा उक्त बैठक बसेको हो ।"
दरबार हत्याकाण्डका १६ वर्ष : किन मुख खोल्दिनन् देवयानी ?,"भारतको सर्वोच्च अदालतमा हालै एक रिट दायर भएको छ, जसको उद्देश्य ६९ वर्षअघि महात्मा गान्धीमाथि नाथुराम गोड्सेले प्रहार गरेका तीन वटाबाहेक चौथो गोली पनि उनको शरीरमा देखिएकोबारे छानविन गराउने हो । यस्तै, ५४ वर्षअघि भएको तत्कालीन अमेरिकी राष्ट्रपति जोन एफ केनेडी हत्याकाण्डको रहस्य सुल्झाउने प्रयास अमेरिकाले जारी राखेको छ । अनुसन्धानका क्रममा उनको शव दुई पटकसम्म उत्खनन् गरेर अनुसन्धानकर्मीले रहस्य पत्ता लगाउने प्रयास गरिसकेका छन् । १६ वर्षअघि भएको नेपालको तत्कालीन शाही परिवारको सामूहिक हत्याकाण्डको रहस्य खोतल्ने प्रयास भने कसैले गरेको छैन । हत्याकाण्डका धेरै साक्षी जीवित छन्, अझ तत्कालीन युवराज दीपेन्द्रसँग अन्तिम फोन संवाद गरेकी देवयानी राणासँग त्यसक्रममा भएको कुराकानी खोतल्ने प्रयाससमेत कसैले गरेको छैन । र, उनी आफैंले पनि त्यसबारे मुख खोलेकी छैनन् । आखिर किन मुख खोल्दिनन्, देवयानीले ? प्रश्न अनुत्तरित छ । उनीसँगै विवाह गर्न नपाएको झोंकमा युवराज दीपेन्द्रले तत्कालीन राजा वीरेन्द्र, रानी ऐश्वर्य, अधिराजकुमारी श्रुति, अधिराजकुमार निराजनलगायत आफूसहित शाही परिवारका १० सदस्यको ज्यान लिएको निष्कर्ष त्यतिबेलाका प्रधानन्यायाधीश केशवप्रसाद उपाध्यायको अध्यक्षतामा गठित दुई सदस्यीय छानविन समितिले निकालेको थियो । घटना हुनुअघि देवयानीले प्रयोग गर्ने ९८१०२४३३९ नम्बरको मोबाइलबाट युवराज दीपेन्द्रको साथमा रहेको ९८१०२१५१३ मा कुरा भएको कल डिटेल्सबाट देखिएको थियो । र, देवयानीको कोठामा रहेको ल्यान्डलाइन नम्बर ०१४२३०५१ बाट पनि दीपेन्द्रको मोबाइल नम्बरमा सम्पर्क भएको पाइएको थियो । घटनालगत्तै उनी भारतको नयाँदिल्ली पुगेकी थिइन् । त्यति ठूलो नरसंहारमा जोडिएकी उनी कसरी भारत पुगिन्पु पुरयाइन् भन्ने प्रश्न अझै अनुत्तरित छ । र, उनीसँग तत्कालीन शाही नेपाली राजदूत भेषबहादुर थापा र काउन्सिलर मोहनबहादुर सिलवालले नयाँदिल्लीस्थित दूतावासमै बयान लिएका थिए । बयानका क्रममा उनले आफू सन्चो नभएर उपचारका लागि नयाँदिल्ली आएको बताएकी थिइन् । उनीसँग बयान लिँदा एसके जैन नामक चिकित्सक पनि साथमा थिए । बयानका क्रममा अन्तिम फोन संवादको अधुरो प्रसंगमा मात्र राजदूत थापाले देवयानीसँग कुरा गरेका छन् । दीपेन्द्रसँगको उनको गहिरो सम्बन्ध, त्यसका कारण शाही परिवारमा उत्पन्न भएको असहज परिस्थितिलगायत कुनै विषयमा प्रवेश गरेका छैनन् । उनी रोएको कुराले राजदूत थापा पनि द्रवित भएको महशुस हुन्छ, रिपोर्ट पढ्दा । जबकि, शाही पाश्र्ववर्ती (एडीसी)हरू गजेन्द्र बोहरा र राजु कार्की मात्र होइन, स्वयं देवयानीका मातापिताले समेत उनको दीपेन्द्रसँग सम्बन्ध रहेको स्वीकारेका छन् । उनी आफैंले पनि बयानमा दीपेन्द्रसँगको सम्बन्ध स्वीकारेकी छन् । दीपेन्द्रकी घनिष्ठ मित्र बताइएकी सुप्रिया शाहले पनि सोही तथ्यमा जोड दिएकी छन् । दुई दिनपछि तालिमका लागि अमेरिका उड्न लागेका दीपेन्द्रका एडीसी राजु कार्की त्यस दिन छुट्टीमा थिए । साँझ देवयानीले फोन गरेर सरकार (युवराज)लाई जाँड लागेजस्तो छ, अफिस गइकन एकचोटि हेर्न अह्राएको कार्कीले समितिलाई दिएको बयानमा उल्लेख छ । उनकै आग्रहमा आफू बिदाको समयमा पनि युवराजको अवस्था थाहा पाउन दरबार पुगेको बयान उनले दिएका छन् । उनी दरबार पुग्दा भने बीभत्स हत्याकाण्ड भइसकेको थियो । एडीसी कार्कीले देवयानी करिब नौ वर्षदेखि दीपेन्द्रकी गर्लफ्रेन्ड रहेको बयानमा खुलाएका छन् ।दीपेन्द्रले नै आफ्नो निवासमा देवयानीलाई लिएर आउने गरेको पनि कार्कीले बताएका छन् । बयानका क्रममा दीपेन्द्रसँग घनिष्ठ सम्बन्ध रहेकी सुप्रियाले समितिलाई देवयानीसँगै विवाह गर्ने सोचमा उनी रहेको खुलाएकी छन् । र, देवयानीसँगै विस्तृत कुरा गर्न समितिलाई उनले आग्रह गरेकी छन् । समितिले देवयानीसँगको बयानका लागि अधिकार प्रत्यायोजन गरेका तत्कालीन राजदूत थापाले त्यसबारे प्रश्नसम्म सोधेका छैनन् । को हुन् देवयानी ? राप्रपा नेता पशुपतिशमसेर राणा र पत्नी उषाराजे सिन्धियाकी कान्छी छोरी हुन्, देवयानी । उषाराजेका बाबु भारत ग्वालियरका पूर्वमहाराजा जर्ज जीवाजी राव सिन्धिया हुन् । उनकी आमा विजयाराजे सिन्धिया पनि भारतकी चर्चित राजनीतिज्ञ थिइन् । राजस्थानकी मुख्यमन्त्री बसुन्धराराजे सिन्धिया देवयानीकी सानीआमा हुन् भने ३० सेप्टेम्बर २००१ मा हवाई दुर्घटनामा निधन भएका भारतका पूर्वमन्त्री माधवराव सिन्धिया एक मात्र मामा थिए । देहरादुनको वेल्ह्याम गल्र्स हाइस्कुल, अजमेरको मायो कलेज गल्र्स स्कुल र दिल्लीको लेडी श्रीराम कलेजमा पढेकी हुन्, उनले । काठमाडौं विश्वविद्यालयबाट स्नातकोत्तर उत्तीर्ण गरेकी छन् । सन् १९८७ देखि १९९० सम्म दीपेन्द्रले इंग्ल्यान्डको इटन कलेजमा अध्ययन गरेका थिए । त्यतिबेला उनका स्थानीय अभिभावक थिए, सर जेरेमी बाग्गे । बाग्गेकी छोरी देवयानीकी साथी थिइन् । उनकै घरमा देवयानीसँग पहिलो पटक भेटेका थिए, दीपेन्द्रले । त्यसपछि नै हो, उनीहरूबीच प्रेम अंकुराएको । यस हिसाबबाट दीपेन्द्र र देवयानीबीच करिब १२ वर्षदेखि प्रेम सम्बन्ध रहेको बुझ्न सकिन्छ । यद्यपि, रानी ऐश्वर्यको आपत्तिका कारण उनीहरूको विवाह हुन सकेन । साेही विवादका क्रममा राजदरबार हत्याकाण्ड हुन पुगेको शंका गर्ने गरिएको छ । घटनालगत्तै उनी भागेर नयाँदिल्ली पुग्नुले पनि शंकाको सुविधा दिएको छ । र, घटनाबारे मौन बसेर उनले त्यसैलाई बल पुयाइरहेकी छन् । ११ फागुन ०६३ मा भारत सिंग्रौलीका राजा भुपेन्द्रप्रसाद सिंहका पुत्र कुँवर ऐश्वर्य सिंहसँग उनको विवाह भयो । विवाह समारोहमा तत्कालीन भारतीय प्रधानमन्त्री मनमोहन सिंह, कंग्रेस आई अध्यक्ष सोनिया गान्धीलगायत वरिष्ठ मन्त्री र नेताहरू समेत उपस्थित थिए । कुँवर ऐश्वर्य भारतका पूर्वमानव संशाधनमन्त्री अर्जुन सिंहका छोरीतर्फका नाति पनि हुन् । विवाहलगत्तै काठमाडौं आएकी देवयानीले तत्कालीन प्रधानमन्त्री गिरिजाप्रसाद कोइरालासँग पतिसहित भेट गरेकी थिइन् । विवाहपछि केही समय संयुक्त राष्ट्रसंघीय विकास कार्यक्रम (यूएनडीपी)मा जागिर पनि खाइन् । विवाहको तीन वर्षपछि टेस्ट्युब प्रविधिबाट एक छोरालाई जन्म दिइन् । २०६४ सालमा सम्पन्न संविधानसभाको पहिलो निर्वाचनमा उनी बाबु पशुपतिशमसेरको सिन्धुपाल्चोकस्थित निर्वाचन क्षेत्रमा चुनावी अभियानमा सामेल भएकी थिइन् । त्यसलगत्तै भारत मध्यप्रदेशस्थित उनकी सासू बिना सिंहको चुनावी अभियानमा पनि देखिएकी थिइन् । संविधानसभाको दोस्रो निर्वाचनमा पनि उनी बाबुको क्षेत्रमा चुनावी अभियानमा जुटेकी थिइन् । केही समयअघि देवयानीले पतिसँग डिभोर्स गर्दै गरेका अपुस्ट खबर सार्वजनिक भएका थिए । यद्यपि, त्यसबारे उनको माइतीघर विजयवास या पति ऐश्वर्यले मुख खोलेका छैनन् । बरु, गत पुसमा एकता महाधिवेशनका लागि दोलखाको शैलुंगेश्वरबाट राप्रपाको जिल्ला प्रतिनिधि बनेकी थिइन्, उनी । नारायणहिटी संग्रहालयभित्र दरबार हत्याकाण्ड भएको क्षेत्र हेर्दै सर्वसाधारण । उम्मेदवार स्वयं उपस्थित हुनुपर्ने प्रावधानअनुसार उनी केन्द्रीय प्रतिनिधि भने बन्न सकिनन् । यसबाट के स्पष्ट हुन्छ भने उनी आगामी दिनमा नेपालमै बसेर बाबुको बिँडो थाम्ने योजनामा छिन् । सार्वजनिक भइसकेकै विषय हो, राणा परिवारमध्ये जुद्धशमसेर र चन्द्रशमसेरका खलकबीच चर्को द्वन्द्व छ । रानी ऐश्वर्य जुद्धशमसेरकी नातिनी हुन् भने पशुपतिशमसेर चन्द्रशमसेरका नाति । दीपेन्द्र र देवयानीबीच विवाह हुन नदिने अडानमा रानी ऐश्वर्य रहनुको एक कारण उक्त द्वन्द्व पनि मानिन्छ । देवयानीलाई बिहे गरे राजगद्दी खोस्ने चेतावनी रानी ऐश्वर्यले दिएको पनि त्यतिबेला अपुस्ट ढंगले सार्वजनिक भएको थियो । के त्यसो भए बाबुको हत्या गरेर राजा बन्ने अनि देवयानीसँग विवाह गर्ने सोचमा थिए दीपेन्द्र ? जवाफको आशा देवयानीबाटै गर्न सकिन्छ । यसरी भएको थियो घटना तत्कालीन प्रधानन्यायाधीश उपाध्यायको अध्यक्षतामा बनेको त्यतिबेलाका सभामुख तारानाथ रानाभाट सम्मिलित दुई सदस्यीय उच्चस्तरीय समितिले तयार पारेको प्रतिवेदनमा युवराज दीपेन्द्रले नै शाही संहार गरेको निष्कर्ष निकालिएको छ । घटनाका प्रत्यक्षदर्शी, घाइते, घटनास्थलको प्रकृति, चिकित्सक र घटनामा नाम जोडिएका एक सय १० जनासँग लिइएको बयानमा आधारमा समितिले यस्तो निष्कर्ष निकालेको थियो । नारायणहिटी राजदरबारमा हरेक महिनाको तेस्रो शुक्रबार राति नियमित पारिवारिक जमघट हुने गरेको थियो । १९ जेठ ०५८ मा त्यस्तो जमघट गराउने पालो युवराज दीपेन्द्रको थियो, जसमा राजपरिवारका सदस्य र नातेदार गरी २४ जनालाई आमन्त्रण गरिएको थियो । आमन्त्रितमध्ये अधिराजकुमारी प्रेक्षा, कुमार मोहनबहादुर शाही र राजकुमारी विमला सिंह भने त्यस जमघटमा उपस्थित भएनन् । तत्कालीन अधिराजकुमार ज्ञानेन्द्र (पछि राजा) भने काठमाडौंबाहिर रहेकाले उपस्थित थिएनन् । राजा वीरेन्द्रका हजुरबुवा त्रिभुवनको बासस्थल थियो, त्रिभुवन सदन । त्रिभुवनकी कान्छी रानी ईश्वरी राज्यलक्ष्मीको निधनपछि युवराज दीपेन्द्रलाई उक्त भवन उपलब्ध गराइएको थियो । शाही जमघट गराउने आफ्नो पालो भएकाले दीपेन्द्रले बाबुआमा, हजुरआमा रत्नलगायत सबै पाहुनालाई त्रिभुवन सदनमै आमन्त्रण गरेका थिए । छानविन समितिको प्रतिवेदनअनुसार शुरुमा दीपेन्द्र नै जमघट स्थलमा पुगेका थिए । त्यसपछि तत्कालीन मुमा बडामहारानी रत्नलाई आफैंले कारमा राखेर ल्याएका थिए । उनीसँगै तत्कालीन अधिराजकुमार हेलेन पनि आएकी थिइन् । सबै पाहुना आइसकेपछि राति साढे आठ बजे तत्कालीन राजा वीरेन्द्र जमघट स्थलमा आएका थिए । त्यसको एक घण्टाअघि नै दीपेन्द्रले फेमस ग्रस ब्रान्डको ह्विस्की पिइसकेका थिए । त्यतिमै शरीर थाम्न नसकी ढलपल गर्न थालेपछि भाइ निराजन, शाहज्यादा पारस, बहिनी श्रुतिका पति कुमार गोरख र शाही नातेदार डा राजीवले समातेर उनको खोपीमा पुर्याएका थिए । त्यसको केही समयपछि दीपेन्द्रले चुरोट मागे । र, एडीसीहरूले शाहज्यादा पारसमार्फत् गाँजा मिसिएको चुरोट पुर्याए । खोपीमा पुगेपछि बाथरुममा छिरेर बमिट गरेको तथा अर्दली र द्वारेआमालाई आआफ्नो कोठामा जान उनले अह्राएका थिए । त्यसपछि देवयानीसँग मोबाइलमा कुरा गरेर सैनिक कम्ब्याट पहिरिएका दीपेन्द्र दुईतिर राइफल र १२ बोर भिरेर जमघट स्थल बिलियार्ड हलमा प्रवेश गरेका थिए । त्यसपछि एमपी५के सबमेसिनगनबाट शुरुमा सिलिङ र त्यसपछि राजा वीरेन्द्रलाई गोली बर्साए । त्यसपछि बाहिरिएका उनले पुनः फर्केर राजा वीरेन्द्र, कुमार गोरख, काका धीरेन्द्र, कुमार खड्गविक्रम शाहमाथि गोली प्रहार गरे । त्यसपछि पछाडि सर्दै बहिनी श्रुति, फुपूहरू शारदा र शान्ति, शाहज्यादी जयन्ती शाहलगायतलाई प्रहार गरे । उनलाई लखट्दै गएकी आमा ऐश्वर्य र भाइ निराजनलाई जमघट स्थलको बाहिरपट्टि गोली प्रहार गरी हत्या गरे । त्यसको केही समयपछि ग्लक पेस्तोलबाट आफैंलाई गोली प्रहार गरेको अचेत अवस्थामा उनी फेला परेका थिए । गोली लागेकामध्ये राजा वीरेन्द्र, रानी ऐश्वर्य, युवराज दीपेन्द्र, अधिराजकुमार निराजन, अधिराजकुमारी श्रुति, अधिराजकुमारी शान्ति, अधिराजकुमारी शारदा, शाहज्यादी जयन्ती, कुमार खड्गविक्रम र धीरेन्द्र शाहको निधन भयो । समितिले देवयानीसँगको बयानका लागि अधिकार प्रत्यायोजन गरेका तत्कालीन राजदूत थापाले त्यसबारे प्रश्नसम्म सोधेका छैनन्। घाइते भएका तत्कालीन अधिराजकुमारी (पछि रानी) कोमल, अधिराजकुमारी शोभा, कुमार गोरख र केतकी चेस्टर लामो उपचारपछि घर फर्के । नेपाली सेनाका एक अवकाशप्राप्त जर्नेलको भनाइमा यस हत्याकाण्डका पछाडि बाबुलाई मारेर राजा हुने उद्देश्य देखिँदैन, दीपेन्द्रको । उनको उद्देश्य त्यही थियो भने पनि बाबुको हत्यापछि गरेको परिवारका अन्य सदस्यको हत्याले परिस्थिति उनकै काबुबाहिर गएको मान्न सकिन्छ । र, हीनताबोधका कारण आफैंलाई गोली हानेर आत्महत्या गरेजस्तो लाग्छ, ती जर्नेल भन्छन् । उनका अनुसार संसारमा रेगिसाइड भनिने यस्ता हत्याकाण्डका पछाडि तीन वटा कारण हुन्छन्, आफैंले शासन हत्याउने, सम्पत्ति हात पार्ने र राजनीतिमा प्रभाव जमाउने । दीपेन्द्रले गराएको घटना दुर्घटना मात्र भएको मान्न सकिन्छ, उनी भन्छन् । समितिको प्रतिवेदनलाई बारम्बार अध्ययन गरेका र अपराध अनुसन्धानमा पोख्त मानिएका नेपाल प्रहरीका एक डीआईजीको भनाइमा त्यति छोटो समयमा जति धेरै व्यक्तिहरूसँग समितिले बयान लिएको छ, उनीहरूबीच सल्लाह गरेर एउटै कुरा बोल्ने सहमति हुन सक्ने देखिँदैन । सबैका बयानलाई आपसमा जोडेर हेर्दा धेरै ठूलो रहस्यको आभास पाइँदैन, उनी भन्छन्, तर, वैज्ञानिक परीक्षण गराउने पक्षमा ठूलो कमजोरी भएको छ र घटना रहस्यमय बनेको देखिन्छ । उद्दण्ड युवराज नजिकबाट चिन्नेहरूले भन्ने गरेका छन्, युवराज दीपेन्द्र द्वैध चरित्रका थिए । उनको सार्वजनिक जीवन शान्त र भलाद्मी व्यक्तित्वका रूपमा थियो । दरबारभित्र भने उनी उद्दण्ड चरित्रका थिए । साँझ परेपछि बास बसेका परेवा, काग र सारस मार्थे, मुसा समातेर पुच्छरमा आगो सल्काउँदा रमाइलो मान्थे । बेलायतमा पढ्दै गर्दा मुम्बईबाट प्रकाशित हुने म्यागेजिन ब्लिजले उनी मदिरामा लठ्ठिएको तस्बिर प्रकाशित गरेको थियो । त्यसो त, बुढानीलकण्ठ स्कुलमा पढ्दैखेरी चुरोटका सौखिन देखिइसकेका थिए । उनी आर्थिक संकटमा रहने गरेको पनि सार्वजनिक भइसकेकै विषय हो । खर्च माग्नुपर्ने बाध्यताका कारण आमा ऐश्वर्यसँग सम्बन्ध राम्रो नरहेको निकटस्थहरूले बताउने गरेका छन् । रानी ऐश्वर्य कतिसम्म अपरिपक्व थिइन् भने राजा वीरेन्द्रको शुभराज्याभिषेक पार्टीमा स्वदेशीविदेशी विशिष्ट पाहुना उपस्थित थिए । जानकारहरूका अनुसार बालक दीपेन्द्र खुरुर्रर दौडेर उनको काखबाट टाढा पुगे, उनले समातेर सबै पाहुनाका अगाडि चड्कन लगाइन् । पाहुनाहरूले मुखामुख गरेर रानीको अपरिपक्वताप्रति आश्चर्य प्रकट गरे । बाबु राजपाठमै व्यस्त, आमासँग तनाबको सम्बन्धका बीच उनले मेन्टर पनि आफूभन्दा परिपक्व पाएनन् । एडीसीद्वय गजेन्द्र बोहरा र राजु कार्की उनकै उमेरका थिए । जबकि, राजा महेन्द्रले तत्कालीन युवराज वीरेन्द्रभन्दा परिपक्व व्यक्ति ईश्वरनरसिंह राणालाई उनको मेन्टर बनाएका थिए । एक पूर्वसैनिक सचिवका अनुसार दरबारको एडीसी दायित्वमा दुई वर्षका लागि पुगेका रतिन्द्र खत्रीले त्रिभुवन सदन र युवराज दीपेन्द्रको गतिविधि देखेर परिपक्व व्यक्तिको उपस्थिति अभाव औंल्याएका थिए । राजपरिवारका सदस्यहरुलाई दाहसंस्कारका लागि पशुपति आर्यघाट लगिँदै । ती पूर्वसैनिक सचिव भन्छन्, त्यसबारे राजा वीरेन्द्रलाई पनि महशुस थियो तर हेल्चेक्र्याईं गरियो । दरबारका पूर्वप्रमुख सचिव रेवतीरमण खनालले पनि आफ्नो आत्मकथा अनभूति र अभिव्यक्तिमा राजा वीरेन्द्रलाई दीपेन्द्रको उद्दण्डताबारे जाहेर गरेर पनि केही नभएको उल्लेख गरेका छन् । उनका एडीसीहरू उस्तै उमेरका रहेकाले उमेर पुगेको व्यक्तिलाई राख्न आग्रह गर्दा राजाले सुने पनि त्यसका लागि पहल नगरेको उनको पुस्तकमा उल्लेख छ । दीपेन्द्रलाई राजा हुनका लागि कसैले ट्रेन्ड गरिरहेको देखिएको थिएन । बाबुसँगको भेटघाटसमेत अन्तरंग कुराकानी हुने हिसाबले हुँदैनथ्यो । औपचारिक कार्यक्रममा औपचारिक उठबसजस्तो मात्र देखिन्थ्यो । यस पाटोमा राजा वीरेन्द्रले गल्ती गरेकै हुन्, तत्कालीन दरबारका एक कर्मचारी भन्छन्, छोराको मनोदशा बुझेर त्यसको समाधान गर्नेतिर राजाको ध्यान पुगेको देखिँदैनथ्यो । जानकारहरूका अनुसार राजा महेन्द्रले युवराज वीरेन्द्रले हतियार चलाएको थाहा पाए तत्काल कब्जामा लिन लगाएर कोतमा चाबी लगाएर राख्न लगाउँथे । दीपेन्द्रका हकमा हतियारको सहज उपलब्धता दरबारले गरेको ठूलो त्रुटि रहेको नेपाल प्रहरीका एक पूर्वडीआईजीको भनाइ छ । त्यसमाथि सेनाको खरिपाटी तालिम केन्द्रमा उनलाई सैनिक तालिम लिन पठाउनु अर्को त्रुटि रहेको उनी बताउँछन् । भन्छन्, दीपेन्द्रलाई राजा होइन, सैनिक बनाउन खोजियो । त्यसैको परिणाम हो, दरबार हत्याकाण्ड । अनुत्तरित प्रश्न युवराज दीपेन्द्रले नै शाही संहार गरेको निष्कर्ष निकाल्ने हो भने पनि घटनाबारे केही प्रश्न अनुत्तरित छन्, जुन गहन छानविनपछि सार्वजनिक हुनु जरुरी देखिन्छ । पहिलो त, उनीसँग नाम जोडिएकी देवयानी राणालाई त्रिभुवन विमानस्थलबाट तत्काल बाहिरिन कसले अनुमति दियो या फर्काउने प्रयास किन भएन भन्ने प्रश्नको जवाफ कसैले खोजेको छैन । जबकि, ठूला घटनामा मुछिएका व्यक्तिहरूलाई त्रिभुवन विमानस्थलबाटै फर्काइने गरेको थियो । जस्तो ः भ्रष्टाचार काण्डमा मुछिएका पूर्वमन्त्री स्वर्गीय रवीन्द्रनाथ शर्मालाई विमान चढ्दै गर्दा फर्काइएको थियो । देवयानीलाई भने रोक्ने कोही देखिएनन् । दोस्रो, छानविन समिति र त्यसले अधिकार प्रत्यायोजन गरेका भारतका लागि राजदूत थापाभन्दा माथिल्लो ओहोदाको व्यक्ति भएझैं गरी देवयानीसँग दूतावासमा बयान लिइयो, देशको एउटा नागरिकलाई स्वदेश फर्काएर बयान लिने प्रयाससम्म भएन । दरबारकै वरिष्ठ पदाधिकारीहरू, प्रधानमन्त्रीलगायत विशिष्ट व्यक्तित्वलाई घुमाइफिराइ प्रश्न सोधिएको समितिको प्रतिवेदनबाटै स्पष्ट हुन्छ । देवयानीका हकमा पूरै छुट किन दिइयो ? हत्याकाण्डको मोटिभ पत्ता लगाउने उद्देश्यले उनीसँग सवाफजवाफ किन गरिएन ? अझै पनि उनलाई बोलाएर बयान लिने र सत्यतथ्य खोतल्ने प्रयास किन भएको छैन ? तेस्रो, राजा वीरेन्द्रलगायत मृतकहरूको पोस्टमार्टम गराइएन । त्यतिबेलाका एक सुरक्षा प्रमुखका अनुसार सैनिक अस्पतालमा तत्कालीन अधिराजकुमार ज्ञानेन्द्रले प्रधानमन्त्री गिरिजाप्रसाद कोइराला लगायतसँग सबै कानुनी विधि र प्रक्रिया पूरा गराउनुपर्ने बताएका थिए । तथापि, कुनै एडीसीले मुमाबडामहारानी रत्नको नाम लिँदै राजाको शरीर चिरेर तमासा नदेखाउन निर्देशन भएको सन्देश दिए । प्रधानमन्त्री कोइरालाले पनि एडीसीको विश्वासमा पोस्टमार्टम नगराउने कुरामा सहमति जनाए । घटना भएपछि त्यसको कारण र परिणाम पत्ता लगाउने दायित्व राज्यको हो । तर, दरबार हत्याकाण्डमा अनुसन्धानको पाटो नै बन्द गराइयो, नेपाल प्रहरीका पूर्वडीआईजी हेमन्त मल्ल ठकुरी भन्छन्, फोरन्सिक टुल्स नै प्रयोग गर्न दिइएन । ब्यालेस्टिक जाँच पनि भएन । स्रोतका अनुसार तत्कालीन उपत्यका प्रहरी कार्यालयका डीआईजी ओमविक्रम राणा (पछि आईजीपी)ले पनि सैनिक उच्च अधिकृतहरूसँग पोस्टमार्टम गरेर कानुनी प्रक्रिया पूरा गर्नैपर्ने आग्रह गरेका थिए । तर, उनीहरूले मानेनन् । र, शवहरूको घटनास्थल मुचुल्कासम्म पनि तयार गरिएन । कतिसम्म भने कानुन कार्यान्वयनको दायित्व पाएको नेपाल प्रहरीलाई दिवंगत राजाको शवको तस्बिर खिच्न पनि दिइएन । प्रहरीले खिचेका अन्य तस्बिरसमेत रिलसहित दरबार लगियो । राजा भएको तीन वर्षपछि ०६१ सालको मध्यतिर ज्ञानेन्द्र शाहले घटनास्थल त्रिभुवन सदन भत्काउन लगाए । संसारका ठूला घटनामा घटनास्थलको प्रमाण नष्ट गर्ने शैली नै त्रिभुवन सदनमा पनि देखिनुले शंकाको अर्को सुविधा दिएको छ । नेपालमा जति पनि शंकास्पद मृत्यु भएका छन्, सबैमा आयोग या छानविन समिति गठन गरेर प्रहरीलाई अनुसन्धानको बाटो छेक्ने गरिएको छ । दरबार हत्याकाण्डमा पनि त्यही भयो । दुई सदस्यीय अध्ययन समिति गठन गरियो र प्रहरीलाई अनुसन्धानको जिम्मा दिइएन । पूर्वपरराष्ट्रमन्त्री रमेशनाथ पाण्डेले आफ्नो पुस्तक कूटनीति र राजनीतिमा पछिल्ला दिनमा राजा वीरेन्द्रले बोक्ने ब्रिफकेसमा पेस्तोल देखिने गरेको उल्लेख छ । मनमनै प्रश्न उठ्थ्यो दरबारभित्र राजालाई पेस्तोलको आवश्यकता किन परेको होला ? जवाफ पाउन्नथें । अनेक शंकाउपशंका उब्जिन्थे, पाण्डेले लेखेका छन् । जबकि, राजा वीरेन्द्रसँग सीधा भेट्न पाउनेमा रानी ऐश्वर्य, अधिराजकुमारी श्रुति र अधिराजकुमार निराजन मात्र थिए । युवराज दीपेन्द्र मात्र होइन, तत्कालीन अधिराजकुमार ज्ञानेन्द्रले समेत भेट्नु परे अपोइन्टमेन्ट लिनुपथ्र्यो । त्यति मात्र होइन, बाहिरबाट हेर्दा वीरेन्द्रलाई कुनै सुरक्षा जोखिम देखिँदैनथ्यो । छोरी श्रुतिको लाजिम्पाटस्थित घर जानु परे पनि उनी पैदल यात्रा गर्थे ।सोही प्रसंगमा पाण्डेले क्षेत्रीय खेलकुद महोत्सवका अवसरमा नासल चोकमा आयोजित स्वागत समारोहमा दीपेन्द्रले भनेका कुरा उद्धृत गरेका छन्, युवालाई विश्वास गर्नुपर्छ, लक्ष्यसहितको जिम्मा दिनुपर्छ, जस्तो काम पनि फत्ते हुन्छ । यो कुरा बुवालाई भन्नुपर्यो । के त्यसो भए दीपेन्द्रमा बाबु जीवित छँदै राजा हुने या अन्य कुनै जिम्मेवारी हात पार्ने महत्वाकांक्षा पलाएको थियो ? पाण्डेको पुस्तकले जिज्ञासा मात्र उत्पन्न गराउँछ । दरबारका पूर्वसैनिक सचिव विवेककुमार शाहले आफ्नो पुस्तक मैले देखेको दरबारमा पनि दीपेन्द्रका बदमासीहरूबारे उल्लेख गरेका छन् । र, उनमा परपीडक स्वभाव भएको बताएका छन् । दरबारमा उनलाई राजा बनाउने गरी यथेष्ट अभिभावकत्व र लालनपालन हुन नसकेको उनको जिकिर छ, पुस्तकमा । उनमा स्त्रीलम्पट स्वभाव विकास भएको र त्यसैमा खेलेर विदेशी शक्तिले दरबार हत्याकाण्ड गराएको उनको पुस्तकमा दाबी छ । तत्कालीन प्रधानमन्त्री गिरिजाप्रसाद कोइरालाले बाँचुन्जेल यसलाई ग्रान्ड डिजाइनअन्तर्गतको घटना भएको बताइरहे तर त्यसबारे खुलासा कहिल्यै गरेनन् । तत्कालीन परराष्ट्रमन्त्री तथा कांग्रेस नेता चक्र बाँस्तोलाले एक राष्ट्रिय दैनिकको विशेषांकमा कोइरालाको पनि हत्या गर्ने योजनामा दरबार हत्याकाण्ड भएको जिकिर गरेका थिए । कोइरालामाथि हत्या नै गर्ने मनसायले २० जेठ ०५८ मा दरबारबाट बालुवाटार जाने क्रममा सांघातिक आक्रमण नै भएको थियो । दरबारमा विदेशी चलखेल पछिल्ला दिनमा तत्कालीन राजदरबारका प्रसंगहरू समेत जोडिएका पूर्वमन्त्री पाण्डे र पूर्वसैनिक सचिव शाहका पुस्तकहरूले हत्याकाण्डमा विदेशी चलखेलको शंका गर्न छुटाएका छैनन् । पाण्डेले आफ्नो पुस्तकमा भारतका तत्कालीन विदेशमन्त्री जसवन्त सिंहको भनाइ उद्धृत गरेका छन्, जुन २ मा शुरु हुने रुसको औपचारिक भ्रमणमा जान लागेको थिएँ । बिहान सात बजेतिर फोनको घण्टी बज्यो नेपालका युवराजले चलाएको गोलीले राजा, रानीलगायत सम्पूर्ण परिवारको हत्या भएछ । नेपाल पहिले कहिल्यै अनुभव नभएको डरलाग्दो शोकमा परेको जानकारी पाएको केही बेरमै मनालीमा छुट्टी मनाउन बसेका प्रधानमन्त्री अटलविहारी बाजपेयीको फोन आयो नेपाल गहिरो संकटमा परेको छ । उहाँको छोटो कुरा सुनेपछि म मस्कोका लागि प्रस्थान गरेँ । निकटको छिमेकी गहिरो संकटमा परेको मूल्यांकन गर्ने सरकारका प्रधानमन्त्री छुट्टी मनाएर राजधानीबाहिर बस्ने, परराष्ट्र र रक्षामन्त्री जानकारी पाउनेबित्तिकै विदेश भ्रमणमा जानेजस्ता हलुका प्रतिक्रिया रहस्यपूर्ण रहेको पाण्डेले उल्लेख गरेका छन् । उनको पुस्तकमा उल्लेख छ, राति भएको घटनाको जानकारी नेपालमा सबैभन्दा ठूलो दूतावास भएको भारतका परराष्ट्रमन्त्रीले बिहान सात बजेतिर मात्रै पाउनु र उहाँभन्दा पहिले राजधानीबाहिर छुट्टी मनाइरहेका प्रधानमन्त्रीले पाउनु आश्चर्यजनक वा अर्थपूर्ण नै थियो । भारतले राजा वीरेन्द्रको हत्यापछि शोक सन्देश पठाउन पनि चार दिन लगायो । सोही प्रसंगमा पाण्डेले दरबार हत्याकाण्डबारे न्युयोर्क टाइम्सको विश्लेषण उल्लेख गरेका छन्, चीनसँग हतियार किनेकामा दण्ड दिन भारतले एक दशकपहिले नेपालमाथि आर्थिक नाकाबन्दी लगाएको थियो । हालै मात्र पनि भारतले नेपाललाई चीनको बढी नगीच गएको र आफ्नो भूमिमा पाकिस्तानी एजेन्टहरूलाई भारतविरुद्ध गतिविधि गर्न दिएको आरोप लगाएको थियो । पूर्वसैनिक सचिव शाहले त राजदरबार हत्याकाण्ड विदेशी षडयन्त्र नै भएको ठोकुवा गरेका छन् । संसारमा एउटा शक्तिले अर्कोलाई सिध्याउन अनेक किसिमका षडयन्त्र गरिएका छन् । शक्तिमा भएको कुनै व्यक्तिलाई अर्को शक्तिले सिध्याउनु छ भने पहिले त्यो व्यक्तिको कमजोर खोज्छ । दरबार हत्याकाण्डका पछाडि पनि गम्भीर षडयन्त्र छ भन्ने मेरो निक्र्योल छ, उनको पुस्तकमा उल्लेख छ, कमीकमजोरी दीपेन्द्रमा पनि थिए । उनको सबैभन्दा मुख्य कमजोरी महिला नै थियो । एउटा परिवारमा हुन सक्ने कलह वा झगडा राजा वीरेन्द्रको परिवारमा पनि थियो । दीपेन्द्रको विवाहका सन्दर्भमा दरबारभित्र उठेको किचलोमा उनलाई कुनै वैदेशिक शक्तिले खेलाएको अनुभव हुन्छ । यो मूलतः राजनीतिक षडयन्त्र थियो । दरबारसँग गठिलो सम्बन्ध भएका दुवैका पुस्तक खास तथ्य खोतल्न भने असफल छन् । छानविन समितिको प्रतिवेदनले त देशीविदेशी षडयन्त्रको आभाषसम्म दिँदैन । किनभने, त्यो विवरणात्मक मात्र छ, विश्लेषण शून्य छ । दरबारमा विदेशी चलखेलका नौलो विषय होइन । पूर्वसैनिक सचिव ऋषिकुमार पाँडेको जीवनीमा दरबारकै कर्मचारीले आफ्ना सहकर्मीहरूको व्यक्तिगत विवरण (सीभी) बनाएर लैनचौरस्थित भारतीय दूतावास पुर्याएको उल्लेख छ । पत्रकार जगत नेपालको हालै प्रकाशित बीपी, जीपी र गणतन्त्र शीर्षकको आलेखमा दरबारमा कार्यरत जर्नेल शेरबहादुर मल्लसँग बीपी कोइरालाले भनेको प्रसंग उल्लेख छ । एक दिन बीपीलाई थुनामा राखिएको प्रहरी तालिम केन्द्रको सुरक्षा पहरा हट्यो । क्षणभरमै आईजीपीका साथ जनरल शेरबहादुर मल्ल देखापरे । जनरल मल्लले भने, अहिलेको अवस्थामा राजा र तपाईंका बीच भेट हुनु दुवैको हितमा छैन । तपाईंको कुनै सन्देश छ भने मलाई भन्दा हुन्छ । बीपीले मल्लसँग भने, म राजाबाहेक अरू कसैसँग सन्देश पठाउँदिनँ । सत्तामा त्यस्ता निहित तŒव र विदेशी शक्ति पनि छन्, जो हाम्राबीच कुनै समझदारी चाहँदैनन् । हामीलाई विभाजित राखिराख्न चाहन्छन् । मलाई थाहा छ, राजाको वरिपरिका मानिसमध्ये धेरैले आफ्नो दुनो सोझिने हो भने देशलाई धोका दिन बेर लगाउँदैनन् । बीपीको निशाना उनै जर्नेल मल्ल थिए । मल्ल तिनै व्यक्ति हुन्, जो राजा महेन्द्रको निधन हुँदा रानी रत्नसँग थिए । राजा महेन्द्रको निधन प्राकृतिक हिसाबबाट भएको मान्दैनन्, इतिहासकारहरू । आत्महत्या या हत्याको आशंका गर्ने गरिएको छ । दरबारका पूर्वप्रमुख सचिव खनालको पुस्तकमा पनि दरबारमाथि विदेशी दबाब तीव्र हुने गरेको उल्लेख छ । ०४६ सालमा भारतको कुरा मान्नुभन्दा जनताको माग स्वीकार्ने निर्णयमा राजा वीरेन्द्र पुग्नुको कारण त्यही भएको बताएका छन्, खनालले । भारतको दबाब बढ्दै जाँदा वीरेन्द्रले ०४५ सालको परिवर्तन हुनु चार वर्षअघि नै चीनसँगको सम्बन्ध गठिलो बनाउँदै लगेका थिए । दरबार हत्याकाण्ड भएको सेरोफेरोमा पनि उनले चीन भ्रमण गरेका थिए । खासगरी, बोआओ फोरममा सहभागी हुने क्रममा उनले चीनमा उच्चस्तरीय भेटघाट गरेका थिए । र, माओवादी समस्या सैद्धान्तिक हो कि जनताले पीरमर्काका कारण उनीहरूको साथ दिएका हुन् भन्ने प्रश्न गरिरहन्थे भेटघाट हुने व्यक्तिहरूसँग । केचाहिँ सत्य हो भने नेपाल संघीय गणतन्त्रात्मक मुलुक बन्ने प्रस्थानविन्दु बन्यो, दरबार हत्याकाण्ड । दरबारियाहरूले अहिले प्रश्न गर्ने गरेका छन्, कतै उक्त हत्याकाण्ड राजतन्त्रको समाप्तिको पहिलो पाइला त थिएन ?"
माला लाउँदैमा कोही ठूलो मान्छे हुँदैन: ओली,"भक्तपुर: नेकपा एमालेका अध्यक्ष केपी शर्मा ओलीले आपराधिक मानसिकताका कारण भरतपुर महानगरपालिकाको मतगणनामा मतपत्र च्यातिएको आरोप लगाउनुभएको छ। सूर्यविनायकमा नारायणविलास जोशी स्मृति प्रतिष्ठान सार्वजनिकीकरण एवम् नवनिर्वाचित जनप्रतिनिधिलाई बधाई ज्ञापन समारोहमा उहाँले भन्नुभयो, भरतपुरको मतगणनामा उम्मेदवारको कारणले गाह्रो पार्यो, एमालेले अन्त पनि जितेको छ, तर भरतपुरमै चाहिँ किन च्यातियो, अन्त किन च्यातिएन ? समस्याको जड जनताले थाहा पाइसकेका छन्।' भरतपुरमा मतगणना हुनैपर्ने अडान दोहोर्याउँदै नेता ओलीले भन्नुभयो, 'अपराध कर्मबाट चुनाव जित्ने होइन, जनताको मन जितेर चुनाव जित्ने प्रयास गर्नुस्, अपराध कर्मबाट जिताए मान्दैनौँ, भरतपुरमा मतगणना हुनै पर्छ।' उहाँले मतगणना सुरु नगरिएसम्म संसद अवरुद्ध पार्ने चेतावनी दिनुभयो। संसद् प्रधानमन्त्री चुन्ने मात्रै नभई सबै समस्याको समाधान खोज्ने थलो पनि भएको बताउँदै पूर्वप्रधानमन्त्री ओलीले भन्नुभयो, भरतपुर घटना संसद्को विषय होइन भनिने सुनिँदैछ, त्यसो भए के संसद्को काम प्रधानमन्त्री छान्ने मात्रै हो? चुनावमा धाँधली भएको विषय संसद्को विषय होइन ? त्यसो भए अब हुने जुनसुकै निर्वाचनमा पनि जसले हार्न लाग्यो, त्यसैगरी मतपत्र च्यातिदिए भैगयो नि।' भरतपुरमा फेरि मतदान भए गलत नजिर बस्ने र आगामी निर्वाचनमा हार्ने पक्षले पटक पटक मतपत्र च्यात्ने र निर्वाचन गराइरहनुपर्ने अवस्था आउने उहाँको भनाइ थियो। उहाँले एमालेका तर्फबाट नवनिर्वाचित जनताका पक्षमा गम्भीर भएर काम गर्न निर्देशन दिनुभयो। 'हाम्रा अगाडि अहिले चारैतिरबाट वाणहरु खनिएका छन्, तपाईँहरुले नराम्रो नगरे पनि विरोधीहरुले कसरी कमजोर पार्ने भनेर दाउ खोजिरहेका हुन्छन्', ओलीले जनप्रतिनिधिलाई निर्देशन दिँदै भन्नुभयो, 'जुनसुकै काम गर्दा पनि मैले गरेको काम ठिक छ कि छैन, यो समयमा यो काम गर्न हुने हो कि नहुने हो, भन्ने सोचेर मात्रै काम गर्नुस्।' माला लाउँदैमा आफूलाई ठूलो मान्छे भए भनेर नसोच्न आग्रह गर्दै उहाँले भन्नुभयो, 'तपाईँलाई माला लाइदिएर ठूलो मान्छे बनाएको होइन, तपार्इँहरु भोट दिने प्रत्येक नागरिकको प्रतिनिधि हो, ती प्रतिनिधिको काम गर्नुस्, जनतालाई कसरी साथ लिएर जान सकिन्छ, कसरी उनीहरुको मन जितेर जान सकिन्छ भनेर अगाडि बढ्नु्स्।' त्यस अवसरमा नवनिर्वाचित जनप्रतिनिधिलाई सम्मान तथा स्मृति प्रतिष्ठानको सार्वजनिकीकरण गरिएको थियो। कार्यक्रममा सङ्घीय मामिला तथा स्थानीय विकास मन्त्रालयका सचिव दिनेशकुमार थपलिया, एमाले भक्तपुर जिल्ला अध्यक्ष राजेन्द्र राजथला, चाँगुनारायण नगर प्रमुख सोम मिश्र, प्रतिष्ठानका अध्यक्ष राजेन्द्रमान श्रेष्ठ, उपाध्यक्ष शशिजङ्ग थापा, सचिव महेन्द्रगोपाल कर्माचार्य, सदस्य कल्पना लुइँटेललगायतले नवनिर्वाचित जनप्रतिनिधिलाई जनताको हितमा काम गर्न सुझाव दिनुभएको थियो। रासस"
पैसा बाँडेर चुनाव जित्नेले पछुताउनु पर्नेछ : बिजुक्छे,"भक्तपुर : नेपाल मजदुर किसान पार्टीका अध्यक्ष नारायणमान बिजुक्छेले पैसा र सामान बाँडेर जितेको मतले चेतनाको स्तर नबढ्ने बताउनुभएको छ । नेमकिपाको भ्रातृ सङ्गठन नेपाल क्रान्तिकारी महिला सङ्घद्वारा आज आयोजित जिल्लास्तरीय बृहत् महिला भेलामा सांसद बिजुक्छेले भन्नुभयो, पैसा बाँडेर चुनाव जित्नेले पछि पछुताउनु पर्नेछ । त्यो एक प्रकारको अपराध हो । भेलामा महिला सङ्घका अध्यक्ष अनुराधा थापा मगर, नेमकिपा भक्तपुरका कावा अध्यक्ष सुरेन्द्रराज गोसाईं, भक्तपुर नगरका उपप्रमुख रजनी जोशी, नेत्रीहरु कमलमैयाँ सुवाल, मनशोभा त्वाती, गीता काफ्ले, कमला गिरी, नजरमाया बाटी र सुलोचना छ्वाजूले महिला सशक्तीकरणका बारेमा धारणा राख्नुभएको थियो। रासस"
अढाइ लाखको जागिर छाडेर उम्मेदवार,"प्युठान : मासिक दुई लाख रुपैयाँभन्दा बढी आम्दानी हुने जागिर छाडेर झिमरुक गाउँपालिका२ बादीकोट सिलिंगे प्युठानका चन्द्रकुमार महतरा स्थानीय तह निर्वाचनमा वडा अध्यक्षको उम्मेदवार बन्नुभएको छ । अबको जीवन राजनीतिक यात्रामा लागेर समाजको सेवा गर्ने उद्देश्यले उहाँ गाउँ फर्कनुभएको हो । पैसाभन्दा गाउँ प्यारो लाग्यो', उहाँले भन्नुभयो, सामाजिक क्षेत्रमै बाँकी जीवन बिताउने मन छ ।' नेकपा एमालेले महतरालाई गाउँपालिकाको २ नम्बर वडा अध्यक्षमा टिकट दिएको छ । ५३ वर्षीय महतराले बहराइनमा झन्डै १२ वर्षसम्म जागिर गर्नुभएको थियो । मासिक २ हजार २ सय ८० डलर तलब हुन्थ्यो', उहाँले भन्नुभयो, नेपालीमा २ लाख ४० हजार रुपैयाँ पुग्थ्यो ।' द्वन्द्वकालीन २०६३ सालमा उहाँ बहराइन जानुभएको थियो । डीएसएल कार्गो मल्टीनेसनल कम्पनी' मा कार्यरत महतराले अब विदेश नफर्कने गरी घर आएको जानकारी गराउनुभयो । कम्पनीमा राजीनामा दिएर आएको छुँ', उहाँले भन्नुभयो, फ्रि भिसामा विदेश गएको हुँ । सबै परिवार काठमाडौंमा छन् । गाउँमै बसेर समाजको सेवा गर्ने मन छ ।' महतराले भारतीय सेनाबाट समेत अवकाश पाइसक्नुभएको छ । १६ वर्ष भारतीय सेनामा कार्यरत रहेर उहाँले ३८ वर्षको उमेरमै अवकाश पाउनुभएको थियो । गाउँकै बलभद्र माविमा प्राथमिक तहसम्म पढ्नुभएका उहाँले स्नातकसम्मको अध्ययन पूरा गर्नुभएको छ । गाउँमा खानेपानीको चरम समस्या छ', उहाँले भन्नुभयो, अध्यक्षमा विजयी भएमा खानेपानीको सुविधामा जोड दिनेछु ।' गाउँमा सडक सञ्जाल र सामाजिक क्षेत्रमा सुधार गर्नेपर्ने थुप्रै विषय रहेकाले यसतर्फ विशेष जोड दिइने प्रतिवद्धता उहाँले जनाउनुभएको छ ।"
शेरबहादुरविरुद्ध वामदेवलाई उठाउँछौं,"काठमाडौं : प्रमुख प्रतिपक्षी दल एमालेका नेता शंकर पोखरेलले कांग्रेसमाओवादी केन्द्रबीचको गठबन्धनबाट कांग्रेस सभापति शेरबहादुर देउवाबाहेक अरु जो आएपनि प्रधानमन्त्री निर्वाचनमा आफ्नो पार्टीले समर्थन गर्ने स्पष्ट पार्नु भएको छ। शुक्रबार रिपोर्टर्स क्लब नेपालले गरेको साक्षात्कारमा बोल्दै पोखरेलले कांग्रेस र माओवादी केन्द्रको गठबन्धनबाट कांग्रेस सभापति शेरबहादुर देउवा प्रधानमन्त्रीमा उठे आफ्नो पार्टीले कुनै पनि हालतमा समर्थन नगर्ने बताउनु भएको हो। कांग्रेस सभापति देउवाजीलाई प्रधानमन्त्री बन्न हतारो छ, सत्ताको लागि उहाँलाई निकै हतारामा देखिनु भएको छ, त्यसैको उपज हो प्रधानमन्त्री प्रचण्डजीको गलत समयमा आएको राजीनामा, त्यसैले हामी यही गठबन्धनका तर्फबाट देउवाजी प्रधानमन्त्रीमा उठ्नुभयो भने हामी कुनैपनि हालतमा उहाँलाई समर्थन गर्न सक्दैनौं। कांग्रेस र माओवादीले देउवालाई नै प्रधानमन्त्रीको रुपमा अघि सारे एमालेले वामदेव गौतमलाई उठाउने तयारी गरेको समेत नेता पोखरेलले जानकारी दिनुभयो। नेता पोखरेलले भन्नुभयो, कांग्रेस र माओवादी केन्द्रको गठबन्धनबाट देउवाजीबाहेक अरु कोही वा विकल्प अघि सारिन्छ भने हामी समर्थन गर्छौं। कांग्रेस र माओवादी केन्द्रले देउवालाई नै प्रधानमन्त्रीको रुपमा अघि सारे एमालेले उपाध्यक्ष वामदेव गौतमलाई उठाउने प्रष्ट पार्नुभयो। हाम्रो तर्फबाट वामदेवजीको बलियो संभावना छ, हामी उहाँलाई नै प्रधानमन्त्रीमा उठाउँछौं, नेता पोखरेलले भन्नुभयो। पोखरेलले जनता निर्वाचनको पक्षमा रहेकोले दोस्रो चरणको निर्वाचन पनि समयमै हुनुपर्ने बताउनुभयो। नेपाली जनता चुनावको लागि तयार छन्, आँतुर हुनुहुन्छ, तर दोस्रो चरणको निर्वाचनको मिति पटकपटक सारिएकोले केही संशय समेत छाएको छ। पोखरेलले निर्वाचनमा भाग नलिने दलहरु जनतामा अधिकार पुर्याउने माध्यमबाट र जनतामा जाने अवसरबाट बञ्चित हुनेतर्फ समेत सचेत गराउनु भएको छ। उनले राजपा नेपाल पनि दोस्रो चरणको निर्वाचनमा सहभागी हुने विश्वास व्यक्त गरे। उनले भने, राजपा नेपाल पनि निर्वाचनमा सहभागी हुन्छ भन्नेमा म विश्वस्त छु, उहाँहरु आउनुहुुन्छ। उनले प्रधानमन्त्री प्रचण्डको राजिनामा अनुचित समयमा आएको भन्दै यो गलत भएको आरोप लगाए। उनले भने,राजिनामाको समय छनौट नै गलत भयो, यो अनुचित थियो, यो कुरा दुनियाँलाई नै थाहा भैसक्यो नि। उनले प्रचण्डलाई पदबाट राजीनामा गराउन दिन प्रतिदिन बाध्य पार्ने काम भएको समेत आरोप लगाए। उनले भने, अघिल्लो दिन राजीनामा दिने र भोलिपल्ट नीति तथा कार्यक्रम आउनु गलत भयो नि, तीन दिन पर्खिएको भए राम्रो हुन्थ्यो, पोखरेलले प्रधानमन्त्री दाहालको राजीनामा सत्ताको सौदावाजीको उपज भएको समेत आरोप लगाउनु भएको छ। नयाँ प्रधानमन्त्री चयन गर्ने प्रक्रिया रोक्न मिलदैन्, नेता पोखरेलले भन्नुभयो। उनले भने,देउवाजीले प्रस्ताव राख्नपनि सक्नुभएन्, किनकी उहाँलाई सत्ताको लागि हतारो छ।"
काठमाडौंलाई स्वर्ग बनाउँछु : मेयर शाक्य,"काठमाडौं : काठमाडौं महानगरपालिकाका नवनिर्वाचित मेयर विद्यासुन्दर शाक्यले काठमाडौं महानगरलाई धुलोरहित, धुवाँरहिते र सुन्दर र समृद्ध बनाउने विश्वास दिलाउनु भएको छ। शुक्रबार रिपोर्टस क्लबमा बोल्दै नवनिर्वाचित मेयर विद्यासुन्दर शाक्यले आफूले बोलेको कुरा पूरा गरेरै छाड्ने दाबी सेमत गर्नुभयो। म नसक्ने कुरा बोल्दिन्, सक्ने कुरा बोल्छु र बोलेका कुराहरु पूरा गराएरै छोड्छु, मेयर शाक्यले भन्नुभयो, सबैले साथ दिए काठमाडौंलाई स्वर्ग बनाउँछौँ। शाक्यले मतदाताहरुले दिएको जिम्मेवारी आफूले कुनै हालतमा पूरा गरेरै छाड्ने समेत उल्लेख गर्नुभयो। मतदाताले दिएको जिम्मेवारी पूरा गर्छु, हामीले कार्यभार सम्हालेलगत्तै महत्वपूर्ण ११ वटा निर्णयहरु समेत गरिसकेका छौं, मेयर शाक्यले भन्नुभयो, समय अत्यन्तै थोरै छ, छोटो समयमा पनि हामीले जनताको खासगरी महानगरवासीको मन जित्नुपर्ने छ। त्यस्तै उपमेयर हरिप्रभा खड्गीले पनि महानगरलाई धुलो तथा धुवाँरहित बनाउने अठोट व्यक्त गर्नु भएको छ। उहाँले मतदाताले दिएको विश्वासलाई कुनै पनि हालतमा धोका नदिने विश्वास दिलाउनु भयो। महिला सशक्तिकरणको लागि उहाँहरुलाई क्रियाशील बनाउनका लागि काम गर्नेछु, उपमेयर खड्गीले भन्नुभयो, धुलो र धुवाँरहित राजधानी बनाउने, महिला सशक्तिकरण र युवाहरुरुलाई स्वरोजगार सिर्जना गर्ने मेरा प्रमुख लक्ष्य हुन्। क्लबका अध्यक्ष धमलाले काठमाडौंका मेयर र उपमेयरलाई स्वागत गरेका थिए।"
प्रधानमन्त्री निर्वाचनको कार्यतालिका सार्वजनिक,काठमाडौं : व्यवस्थापिका संसद् सचिवालयले प्रधानमन्त्री चयनका लागि हुने निर्वाचनको कार्यतालिका सार्वजनिक गरेको छ। जेठ २० गते शनिबार उम्मेदवारी दर्ताका लागि बिहान ११ बजेदेखि साँझ ४ बजेसम्मको समय दिइएको छ। संसद सचिवालयले सार्वजनिक गरेको कार्यक्रम अनुसार शनिबार साँझ साढे ४ बजे उम्मेदवारको सूची प्रकाशित गर्नेछ भने २१ गते आइतबार निर्वाचन हुनेछ। व्यवस्थापिका संसदका सदस्यले नेपालको संविधानको धारा २९८ को उपधारा (३) बमोजिम प्रधानमन्त्री पदका लागि निर्वाचित गरियोस् भनी उम्मेदवारी दर्ता गराउन पाउने छन्।
बहुमतीय प्रधानमन्त्रीको प्रक्रिया सुरु,"काठमाडौं : प्रमुख विपक्षी एमालेले संसद् अवरोध गरिरहेका बेला राष्ट्रपति विद्यादेवी भण्डारीले बहुमतीय सरकार गठनका लागि संसद्लाई आह्वान गर्नुभएको छ । सहमतीय सरकारका लागि दिएको सात दिनको समयभित्र दलहरूबीच सहमति नजुटेपछि राष्ट्रपति भण्डारीले बिहीवार बहुमतीय सरकारका लागि आह्वान गर्नुभएको हो । संविधानको धारा २९८ को उपधारा (२) बमोजिम सहमतीय सरकार गठन नभए सोही धाराको उपधारा (३) मा बहुमतीय सरकार गठनको व्यवस्था छ । राष्ट्रपतिले बहुमतीय सरकारका लागि आह्वान गरे पनि संसद् अवरोधका कारण सरकार गठनको प्रक्रियामा अप्ठ्यारो पर्ने देखिन्छ । सभामुख ओनसरी घर्ती मगरले सरकार गठनको प्रक्रियाबारे छलफल गर्न शुक्रवार बिहान कार्यव्यवस्था परामर्श समितिको बैठक बोलाउनुभएको छ । 'आज मिति ०७४ साल जेठ १८ गते बिहीबारका दिन सम्माननीय राष्ट्रपति विद्यादेवी भण्डारीज्यूबाट संविधानको धारा २९८ को उपधारा (२) बमोजिम व्यवस्थापिका संसद्मा प्रतिनिधित्व गर्ने राजनीतिक दलहरूको सहमतिका आधारमा सात दिनभित्र प्रधानमन्त्रीको निर्वाचन सम्पन्न गरी निजको अध्यक्षतामा मन्त्रिपरिषद् गठन गर्नका लागि व्यवस्थापिका संसद्मा प्रतिनिधित्व गर्ने राजनीतिक दलहरूलाई संवत् २०७४ जेठ ११ गते आह्वान गरिएकोमा उल्लिखित समयावधिभित्र राजनीतिक सहमतिको आधारमा प्रधानमन्त्रीको निर्वाचन सम्पन्न हुन नसकेकाले नेपालको संविधानको धारा २९८ को उपधारा (३) बमोजिम व्यवस्थापिका संसद्को तत्काल कायम रहेका सम्पूर्ण सदस्य संख्याको बहुमतको आधारमा प्रधानमन्त्रीको निर्वाचन सम्पन्न गर्ने प्रक्रिया अघि बढाउनका लागि आह्वान गर्नुभएको छ', राष्ट्रपति कार्यालयद्वारा जारी विज्ञप्तिमा उल्लेख छ । 'प्रमुख विपक्षीको अवरोधबीच नियमापत्ति समेत लाग्दैन भनेर सभामुखज्यूले आजै (बिहीबार) संसद्मा रुलिङ गर्नुभएको छ', एमाले प्रमुख सचेतक भानुभक्त ढकालले भन्नुभयो, 'संसद् अवरोधबीच प्रक्रिया अघि बढाउन स्वयं सभामुखको रुलिङ नै बाधक देखिन्छ ।' एमालेले भरतपुर महानगरपालिको मतगणनाको माग गर्दै बुधबारदेखि संसद् अवरोध गर्दै आएको छ । बिहीवार माओवादी केन्द्रका सांसद रामनारायण विडारीले नियमापत्ति जनाउन खोज्दा सभामुख घर्तीले विपक्षीको अवरोधबीच नियमापत्ति नलाग्ने भन्दै विडारीलाई रोक्नुभएको थियो । तर सभामुख घर्तीले भने संसद् अवरोध भए पनि प्रधानमन्त्री पदका लागि निर्वाचन प्रक्रिया सूचना टाँसेर अघि बढाउने र जेठ २१ गते बस्ने संसद् बैठकमा मतदान गराउने कार्यतालिका तयार पारिरहेको स्रोतले बतायो । संसद् सचिवालयका अनुसार उम्मेदवारी मनोनयनका लागि सभामुख घर्तीले शनिबार तोक्ने तयारी गर्नुभएको छ । निर्वाचन प्रक्रिया सभामुखले सूचनाद्वारा अघि बढाउनु भए पनि प्रधानमन्त्री निर्वाचनका लागि भने संसद्को अवरोध हट्न जरुरी हुन्छ । एकमात्र उम्मेदवारी परे पनि संसद्को बैठकमा तत्काल कायम सदस्य संख्याको बहुमत आफूलाई रहेको कुरा प्रधानमन्त्रीका उम्मेदवारले मत विभाजनबाट देखाउन सक्नुपर्छ । माओवादी केन्द्रका अध्यक्ष पुष्पकमल दाहालले कांग्रेससँगको आलोपालो सहमतिअनुसार प्रधानमन्त्री पदबाट राजीनामा दिएपछि नयाँ सरकार गठनको प्रक्रिया सुरु भएको हो । माओवादी केन्द्रले कांग्रेस सभापति शेरबहादुर देउवाको नेतृत्वमा नयाँ सरकार गठन गर्ने औपचारिक जानकारी गराइसकेका कारण देउवा प्रधानमन्त्री बन्ने निश्चितप्रायः छ । हाल सत्तापक्षमा नै स्पष्ट बहुमत छ । विपक्षी एमालेले भने प्रधानमन्त्रीको उम्मेदवार बनाउने वा नबनाउने निर्णय गरेको छैन । सहमतीय सरकारका पक्षमा एमाले अध्यक्ष केपी ओलीले सार्वजनिक अभिव्यक्ति दिए पनि बहुमतीय प्रक्रियाबारे एमालेले के गर्ने भन्ने निर्णय गरेको छैन ।"
'उपेन्द्र यादवसँग सजग हुनुपर्छ',"वीरगन्ज : राष्ट्रिय जनता पार्टीका महामन्त्री जितेन्द्र सोनलले संघीय समाजवादी फोरम नेपालका अध्यक्ष उपेन्द्र यादवले मधेस र मधेसी जनतालाई पटकपटक धोका दिएकाले उनीप्रति सजग हुनुपर्ने बताउनुभएको छ । बाराको देवताल गाउँपालिकाको अमवामा बिहीबार आयोजित पार्टी प्रवेश कार्यक्रममा बोल्दै महामन्त्री सोनलले मधेस र मधेसीको अधिकारप्राप्तिको संघर्षमा रहेकै बेला उपेन्द्रले बीचबाटोमै छाडेर धोका दिएको जिकिर गर्नुभयो । 'आफूलाई मधेसको मसिहा भन्ने उपेन्द्रले २०६४ सालको मधेस आन्दोलनमा पनि मधेसी जनतालाई धोका दिएर सरकारसँग सम्झौता गरेका थिए, अब उनीबाट मधेसी जनता सजग र सतर्क हुनुपर्छ', उहाँले भन्नुभयो । मधेसको मुराठा बाँधेर ललिपप खानका लागि पहिलो चरणको चुनावमा भाग लिएका उपेन्द्रलाई पहाडका जनताले लोप्पा खुवाएर पठाइदिएको सोनलले बताउनुभयो । फोरम नेपालका अध्यक्ष उपेन्द्रले अहिले चुनाव चिह्न नपाएको बहानामा राष्ट्रिय जनता पार्टी चुनावमा जान नमानेको भन्दै भ्रामक प्रचार गरेको दाबी गर्नुभयो । 'राजपाको अहिलेको आन्दोलन चुनाव चिह्नका लागि होइन, मधेसको अधिकारका लागि हो', सोनलले भन्नुभयो, 'राजपासँग ६६ वटा चुनाव चिह्न छ, उपेन्द्रजीले राजपाको चुनाव चिह्नबारे तनाव लिनु पर्दैन ।' सोनलले सरकारले संविधान संशोधनको ग्यारेन्टी गरे राष्ट्रिय जनता पार्टी स्थानीय तह निर्वाचनमा जान तयार रहेको उहाँले बताउनुभयो । संविधान संशोधनको ग्यारेन्टी र सरकारले तत्काल गर्नुपर्ने काम गरिदिए असार १४ को चुनावमा राष्ट्रिय जनता पार्टी जान तयार रहेको पनि उहाँले स्पष्ट पार्नुभयो ।उहाँले भन्नुभयो, 'सरकारले संविधान संशोधनको ग्यारेन्टी गरोस्, मधेसमा जनसंख्या आधारमा स्थानीय तहको संख्या थप गरिदिओस्, झूटा मुद्दा फिर्ता र सहिद घोषणा प्रक्रिया अगाडि बढाओस्, हामी चुनावमा जान तयार छौं ।' केही दिनअघि सरकारले मधेसमा २२ वटा स्थानीय तहको संख्या थप गर्ने निर्णय लागू नहुनुमा एमाले नै मुख्य दोषी रहेको भन्दै उहाँले भन्नुभयो, 'संख्या थप्ने सरकारको निर्णयको विरोधमा सर्वोच्च अदालतमा रिट हाल्ने व्यक्ति, बहस गर्ने वकिल र अन्तरिम आदेश जारी गर्ने न्यायाधीश सबै एमाले नै हुन्, यसबाट पनि पुष्टि हुन्छ कि एमाले मधेसविरोधी दल हो, उसले मधेसीलाई अधिकारसम्पन्न बनाउन चाहँदैन ।'"
