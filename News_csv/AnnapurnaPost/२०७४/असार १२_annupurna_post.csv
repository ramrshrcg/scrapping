शीर्षक,विवरण
सावधानी आवश्यक,"मुलुक दोस्रो चरणको स्थानीय निर्वाचनमा प्रवेश गर्न दुई दिन मात्र बाँकी छ । पहिलो चरणमा देखिएको उत्साहले यसपटक पनि निरन्तरता पाएको छ जनस्तरमा । त्यो उत्साह निर्वाचित हुने प्रतिनिधिहरूको लागि अत्यन्त शुभसंकेत सावित हुनेछ यदि उनीहरूले जनताका विश्वास व्यावाहारिक र नीतिसम्मत आकांक्षा तथा चाहना पूरा गर्ने प्रेरणा लिए भने । तर जनताको उत्साहलाई मनपरी गर्ने लाइसेन्सका रूपमा निर्वाचित प्रतिनिधिहरूले लिए भने त्यसले वर्तमान राष्ट्रिय राजनीतिप्रति जस्तै निराशा र आक्रोश आकर्षित गर्नेछ जनस्तरमा। पहिलो चरणमा निवार्चन सम्पन्न र परिणाम घोषित २८२ स्थानीय निकायहरूमा यसअघि नै निर्वाचितहरूले केही अति उत्साही र केही विवादास्पद निर्णयहरू गरेका छन् । स्थानीय तहका अधिकार र कर्तव्य तथा निर्वाचितहरूको सेवा सुविधा आदिबारे कानुन निर्माणमा निश्चित प्रक्रिया छन् र प्रान्तीय संसद् त्यसको लागि मुख्य तथा जिम्मेवार मानिन्छ । त्यस हिसाबले प्रान्तीय सभाको निर्वाचन नभइसकेकाले निर्वाचित स्थानीय तहका अधिकार, कार्य सम्पादन तथा सञ्चालनसँगै निर्वाचितहरूको सेवा, सर्तबारे अहिले केही विवाद या अनिश्चितता अवश्य छन् । पहिलो चरणसँगै दोस्रो चरणमा प्रदेश नम्बर २ बाहेकका ३३४ क्षेत्रको परिणाम पनि आउँदा एक सातामा आउने अर्थात् त्यहाँ निर्वाचित प्रतिनिधिहरूले कार्यभार सम्हाल्ने अवस्था आउनेछ । स्थानीय निकाय निर्वाचन झन्डै दुई दशकदेखि जनताको उत्साहपूर्ण माग र संवैधानिक बाध्यता रहिआए पनि यसपटकको परिस्थिति भिन्न छ । मुलुकभरिका ७४४ स्थानीय निकायमध्ये अधिकांश निकाय र मेयर, उपमेयर तथा वडाध्यक्षहरूको लागि कार्यालय कहाँ हुने त्योसमेत व्यवस्था गरिएको छैन । अर्थात् अव्यवस्थाको बीचबाट निर्वाचितहरूले व्यवस्था बनाउनुपर्ने चुनौती छ । तर त्यो चुनौतीलाई सम्बोधन गर्ने नाममा निर्वाचितहरूले आफ्नो सेवा र सर्त आफैं बनाउने, त्यसअनुसार विनियोजित बजेट खर्च गर्ने या जबर्जस्त कुनै सार्वजनिक या निजी सम्पत्ति अतिक्रमण या अधिग्रहण गर्न पाउँदैनन् । त्यसो भएमा त्यसलाई आपराधिक या गैरन्यायिक कार्य मानिनेछ । निर्वाचित जनप्रतिनिधिहरूले आफ्नो जिम्मेवारीको सुरुआत त्यसरी गरे भने त्यसले स्थानीय निकायकै अवधारणा र कार्यपद्धति विवादमा ल्याउनेछ । काठमाडौंका मेयरले यसअघि नै निर्वाचित वडा सदस्यहरूलगायतलाई संस्थाको बजेटबाट 'मोबाइल' किन्ने निर्णय गरे । त्यसले आकर्षित गरेको आलोचनाका कारण निर्णय बदर गरे पनि हतारमा अनावश्यक र अति 'लोकप्रिय' निर्णय लिनु व्यवहार र विवेकसम्मत हुँदो रहेनछ भन्ने सन्देश यो एउटा कदमले सबैलाई दिएको छ । त्यस्तै अरू विभिन्न ठाउँबाट पनि भौतिक संरचनाविहीन स्थानीय निकायका निर्वाचित प्रतिनिधिहरूले केही भवनहरू नियन्त्रणमा लिने अभिव्यक्तिसमेत दिएका छन् । यो मामिला संघीय मामिला तथा स्थानीय विकास मन्त्रालय, स्थानीय प्रशासन र अन्य सम्बन्धित विभागहरूले कानुन र विधिसम्मत तरिकाबाट सम्बोधन गर्नु अत्यन्त आवश्यक छ । तर जनप्रतिनिधिलाई कानुन हातमा लिने अधिकार हुँदैन । यो सावधानी र चेतावनीविपरीत गएमा त्यसको गम्भीर परिणाम सम्बन्धित प्रतिनिधिहरूले भोग्नुपर्ने अप्रिय स्थिति आउनेछ ।"
भारतसँग जोडिएका सीमानाका ७२ घण्टा बन्द,"बैतडी: स्थानीय तहको निर्वाचनलाई मध्यनजर गरेर सोमबार बिहानदेखि भारतसँग सीमा जोडिएको झुलाघाट नाकामा आवतजावत बन्द गरिएको छ। निर्वाचन सुरक्षालाई ध्यानमा राखेर सीमा नाकामा आवतजावत बन्द गरिएको प्रमुख जिल्ला अधिकारी तुलसीराम पौडेलले जानकारी दिनुभयो। भारतसंग सीमा जोडिएको नाकाबाट चुनावी सुरक्षालाई प्रभाव पार्न सक्ने गतिविधि हुन सक्ने भन्दै सीमानाका बन्द गरिएको हो। उहाँले भन्नुभयो 'निर्वाचन सुरक्षालाई मध्यनजर गरेर भारतीय अधिकारीहरुसंग छलफल गरेर सीमा नाका बन्द गरेका हौं। बिरामी तथा अत्यावश्यक काम परेमा जिल्ला प्रशासनको सिफारिश लगेर नाकाबाट आवतजावत गर्न सकिन्छ।' निर्वाचन सुरक्षालाई ध्यानमा राखेर जिल्लाभरी सुरक्षाकर्मी परिचालन गरिएको उहाँले बताउनुभयो। १० ओटै स्थानीय तहमा प्रहरी निरीक्षकको कमाण्डमा प्रहरी खटिएका छन् भने म्यादी प्रहरीलाई पनि संगै खटाइएको छ। यस्तै बाहिर सुरक्षाका लागि सशस्त्र प्रहरी र नेपाली सेना खटिएको प्रमुख जिल्ला अधिकारी पौडेलले जानकारी दिनुभयो। उहाँले भन्नुभयो 'चुनावी सुरक्षाका लागि जिल्लाभरी आवश्यक मात्रामा सुरक्षाकर्मी परिचालन गरिएको छ। निर्भिकतापूर्व मतदान गर्न हामी सबै नागरिकलाई आग्रह गर्दछौं।' यस्तै पूर्वाञ्चलका सुरक्षा अधिकारीहरुले बुधबार हुने दोस्रो चरणको स्थानीय तह निर्वाचनका लागि सबै सुरक्षा तयारी पूरा भएको जनाएका छन्। प्रदेश नम्बर १ का १४ वटै जिल्लामा हुने निर्वाचनका लागि उचित सुरक्षा व्यवस्था मिलाएर सबै मतदान केन्द्रमा आवश्यक हातहतियार र वन्दोवस्तीका सामान सहित सुरक्षाकर्मी परिचालन गरिसकिएको अधिकारीहरुले जनाएका छन्। निर्वाचन नजिकिंदै जाँदा केही दिनदेखि पूर्वाञ्चलका विभिन्न स्थानमा बम फेला परेका र विष्फोट भएका खवरहरु सार्वजनिक भइरहँदा निर्वाचन विरोधी गतिविधी गर्ने जोकोहीलाई कुनै पनि अवस्था र बहानमा छुट नदिइने नीति रहेको सुरक्षा प्रमुखहरुले स्पष्ट पारेका छन् । तीन घेरामा निर्वाचनको सुरक्षा व्यवस्था मिलाइने छ । मतदान केन्द्र नेपाल प्रहरीको जिम्मामा छ । त्यस भन्दा बाहिर सशस्त्र प्रहरी र नेपाली सेनाले सुरक्षाको व्यवस्था मिलाउने छन्। पूर्व क्षेत्रीय प्रहरी प्रमुख डीआईजी रमेश भट्राईले भन्नु भयो, निर्वाचन सुरक्षाको सबै तयारी पूरा भएको छ । सबै मतदान केन्द्रमा आवश्यक सुरक्षाकर्मी परिचालन पनि गरिसकिएको छ।' निर्वाचनमा बेलामा कुनै मानविय क्षति नहोस, मतदान केन्द्र सुरक्षित रहोस, मतदाता एवं उम्मेदवारहरु सुरक्षित रहुन् र सुरक्षित तथा भयरहित वातावरणमा मतदान गर्ने अवस्थाको सिर्जना होस भनेर सबै ठाउँमा उच्च सुरक्षा सतर्कता अपनाइएको उहाँको भनाइ छ । भट्राईका अनुसार निर्वाचन विरोधी गतिविधी नियन्त्रण गर्न निर्वाचन हुने १४ वटै जिल्लामा सबै सुरक्षाकर्मीलाई हाईअलर्ट मा राखिएको छ । केही ठाउँमा निर्वाचन विरोधी गतिविधी पनि भइरहेका छन् । ठाउँ ठाउँमा सकेट र सुतली बम राख्ने नाममा आतंक सिर्जना गरेर मतदातालाई सशंकित पार्ने काम पनि भएका छन्, अन्नपूर्णसंग उहाँले भन्नु भयो, सबै संकास्पद र निर्वाचन विरोधी गतिविधी हुन सक्ने सम्भावित स्थानकोे पहिचान गर्दै नियन्त्रणमा लिएर मतदातालाई डर, त्रास र भयरहित वातावरणमा मतदानमा स्वतन्त्र पूर्वक रुपमा सहभागी हुने अवस्थाको सिर्जना गरिएको छ । निष्पक्ष रुपमा निर्वाचन सम्पन्न गर्न सबै ठाउँमा सुरक्षाकर्मीबाट निगरानी बढाउने काम पनि भइरहेको छ।' डीआईजी भट्राईले सबै सुरक्षा निकायबीचको समन्वयबाट बम राखिएको, विष्फोट गराइएको आदि कारणले मतदाता डराएर मतदानमै सहभागी नहुने स्थितीको भने अन्त्य गरिएको बताउनुभयो। बमका कारण निर्वाचनमा भाग लिने अधिकारबाट मतदाता बन्चित नहुन् भनेर सुरक्षा निकाय चनाखो भएको छ, उहाँले भन्नु भयो, कहींकतैबाट कुनै पनि बहानामा मतदानमा सहभागी हुन र मतदान गरेर फर्कनलाई अवरोध सिर्जना गर्ने काम भयो भने अवरोध गर्नेलाई तत्काल पक्राउ गरेर कारवाही अघि बढाइने छ।' निर्वाचनका लागि सुरक्षाका कुनै पनि कसर बाँकी नराखिएको एवं डर, त्रास र भय रहित वातावरणको सिर्जना गरिएको बताउँदै सुरक्षा अधिकारीहरुले मतदातालाई ढुक्कसंग मतदान प्रक्रियामा सहभागी हुन आब्हान पनि गरेका छन्। 'निर्वाचनमा सुरक्षाको उचित प्रबन्ध मिलाउने र सुरक्षाको ग्यारेन्टी लिने जिम्मेवारी एवं दायित्व सुरक्षाकर्मीको हो, डीआईजी भट्राईले मतदातालाई भन्नु भयो, ढुक्क भएर तपाईहरु मतदान गर्न जानुस्, हामी सुरक्षाको प्रत्याभूति दिलाउँछौं।' उहाँले कसैको डर, धम्की, त्रास र प्रलोभनमा नपरिकन स्वतन्त्र पूर्वक रुपमा मतदान गर्न पाउने आफ्नो अधिकारको प्रयोग गर्न पनि आग्रह गर्नु भयो । सुरक्षा अधिकारीहरुले निर्वाचनलाई लक्षित गरेर पैदल र मोवाइल गस्तीहरु पनि बढाइएको जनाएका छन् । मतदान स्थल र वरपर कुनै पनि अवरोध एवं उसृङखल गतिविधी हुन नपाओस भनेर सुरक्षाकर्मीको उपस्थिती सबै ठाउँमा बाक्लो बनाइएको छ । प्रहरीका अनुसार सुरक्षा अवस्थालाई मध्यनजर गर्दै यस अघि संचार सम्पर्क विहीन रहेका मतदान केन्द्रहरुलाई संचार सम्पर्क हुने व्यवस्था मिलाइएको छ। पूर्वाञ्चलका क्षेत्रीय प्रशासक राजेश्वरमान सिंहका अनुसार आपतकालिन अवस्थामा हवाई गस्तीको व्यवस्था गरिएको छ । हेलिकोप्टरमार्फत नियमित रुपमा गस्ती गर्ने काम केही दिनदेखि भइरहेको छ । संवेदनशील मतदान केन्द्रलाई लक्षित गरेर हवाई गस्ती बढाइएको हो, अन्नपूर्णसंग उहाँले भन्नु भयो, निर्वाचनमा अवस्था कावु भन्दा बाहिर गयो भने आपतकालिन अवस्थामा सुरक्षाकर्मी ओसार्न पनि हेलिकोप्टर तयारी अवस्थामा राखिएको छ। आवश्यकता अनुसार मतदान स्थलको रेकी गर्न र निर्वाचन सकिएपछि टाढा टाढाका मतदान केन्द्रबाट मतपेटिका ओसार्न पनि हेलिकोप्टरको प्रयोग गरिने छ।' आपतकालिन अवस्थामा र कावु भन्दा बाहिरको परिस्थिती सिर्जना भएमा त्यसलाई नियन्त्रणमा लिन नेपाल, सशस्त्र प्रहरी एवं नेपाली सेनाको विशेष टोली नै परिचालन गरिएको क्षेत्रीय प्रशासक सिंहको भनाइ छ । दोस्रो चरण अन्तर्गत प्रदेश नम्बर १ का झापा, इलाम, ताप्लेजुङ, पाँचथर, मोरङ, सुनसरी, धनकुटा, तेह्रथुम, संखुवासभा, भोजपुर, उदयपुर, ओखलढुँगा, खोटाङ र सोलुखुम्बुका स्थानीय तहमा निर्वाचन हुँदैछन्।"
बिप्लव र राजपा पनि चुनावको समर्थनमा : गृहमन्त्री,"तुलसीपुर : गृहमन्त्री जर्नादन शर्मा प्रभाकरले निर्वाचनको विरोधमा रहेका दुई दल नेत्रविक्रम चन्द विप्लवले नेतृत्व गरेको नेपाल कम्यूनिष्ट पार्टी र राष्ट्रिय जनता पार्टी नेपाल निर्वाचनको सर्मथनमा रहेको वताउनु भएको छ । उहाँले दोस्रो चरणको निर्वाचनबाट ती दुई दलले विरोधको एजेण्डा हटाएर चुनावी सर्मथनमा आएको बताउनु भयो । निर्वाचनको विरोध गर्ने दुबै दल घुमाउरो पाराले निर्वाचनमा सहभागी भएको भन्दै अव निर्वाचनको विरोध कतैबाट नभएको र सबैको सहमतिमा निर्वाचन हुन लागेको वताउनु भयो । जसले विरोध गरिरहेको छ उही निर्वाचनमा आएपछि निर्वाचन विरोधको के तुक रहयो र ? गृहमन्त्री शर्माले भन्नुभयो, विरोध गर्ने विप्लवदेखि राजपासम्म प्रक्रियामा आइसके । चुनावमा सहमति जनाई सके । सोमबार दाङको तुलसीपुरमा रिपोटर्स क्लवले आयोजना गरेको साक्षात्कार कार्यक्रममा गृहमन्त्री शर्माले त्यस्तो वताउनु भएको हो । निर्वाचन खारेजीको घोषणा गरिरहेकाहरुको कुरा नैतिक रुपमा समाप्त भइसकेको छउहाँले भन्नुभयोयो निर्वाचन सबैको सहभागितामा सफलता पुर्वक सम्पन्न हुदै छ । जनक्रान्तिको भेष्ट लगाएर थवाङ र पाखापानीमा निर्वाचनमा सहभागी भएको विप्लव र तराईमा स्तन्त्ररुपमा चुनावमा गएको राजपाले निर्वाचनमा सहमति देखाएको पुष्टि हुन्छ । कतै सहभागि हुने र कतै बहिस्कारको कुरा गर्नु नीतिगत रुपमा मिल्दैन । त्यसलाई सहभागिता कै रुपमा लिनु पर्ने उहाँले बताउनुभयो । सबै मिलेर निर्वाचन सम्पन्न गर्नुको विकल्प नरहेको भन्दै शन्ति सुरक्षामा कुनै कमि नरहने बताउनु भयो । निर्वाचनलाई शान्ति पूर्ण रुपमा सम्पन्न गराउनका लागि नेपाल प्रहरीलाई प्रमुख जिम्मेवारी प्रदान गरिएको र त्यसपछि सशस्त्र प्रहरी र नेपाली सेना समेत सुरक्षाको लागि परिचालन भएको बताउनुभयो । असार १४ गतेको दोस्रो चरणको स्थानीय तहको निर्वाचनमा निर्धक्क भएर मतदान गर्न उहाँले मतदातालाई आग्रह समेत गर्नुभयो । स्थानीय निर्वाचन सबैको सल्लाहले तीन चरणमा गर्न लागेको जानकारी गराउँदै मंसिर भित्रमा सबै तहको निर्वाचन गराउने तयारी सरकारले गरेको वताउनु भयो । उहाँले राजपाको सहमति र प्रस्तावमा दुई नम्बर प्रदेशको निर्वाचन असोजमा सारिएको वताउनु भयो । निर्वाचनमा जनताको उत्साहपूर्ण सहभागिता र दलहरुको स्वच्छ प्रतिस्पर्धा रहने निर्वाचन शान्तिपुर्ण रुपमा सम्पन्न हुने मन्त्री शर्माले वताउनु भयो । गृहमन्त्री शर्माले तुलसीपुरका व्यापारी राजकुमार श्रेष्ठ अपहरणको घटनालाई सरकारले अत्यन्तै गम्भीरताका साथ हेरेको र अनुसन्धानलाई सशक्त बनाएको वताउनु भयो । उहाँले यो घटनाको वारेमा छिट्टै सत्य तथ्य सार्वजनिक गरिने बताउनुभयो ।"
शान्तिपूर्ण रुपमा मतदान गर्ने वातावरण बनाउन अमेरीका र बेलायतको आग्रह,"काठमाडौं : दोस्रो चरणको स्थानीय तहको निर्वाचनमा मतदाताहरुले शान्तिपूर्णरुपमा मतदान गर्ने वातावरण निर्माण गर्न नेपालस्थित अमेरीकन र बेलायती दुतावासले आग्रह गरेका छन् । सोमवार छुट्टाछुट्टै विज्ञप्तीमार्फत यी दुई देशले प्रदेश १, ५ र ७ का नागरिकहरूलाई स्थानीय जनप्रतिनिधि चुन्नका लागि शान्तिपूर्ण रूपमा आफ्नो लोकतान्त्रिक अधिकार अभ्यास गर्ने अवसर प्रदान गर्न आग्रह गरेका हुन् । अमेरीकि दुतावासद्वारा जारी विज्ञप्तीमा भनिएको छ, स्थानीय तह निर्वाचनको दोस्रो चरणलाई स्वतन्त्र, स्वच्छ तथा पारदर्शी रूपमा सम्पन्न गर्नका निम्ति नेपाल सरकार, निर्वाचन आयोग, नागरिक समाज, राजनीतिक दल र नागरिक लगायत सबै सरोकारवालाहरूले गरेको प्रयत्नको संयुक्त राज्य अमेरिका उच्च मूल्याङ्कन गर्न चाहन्छ । निर्वाचनद्वारा नै नागरिकले आफ्नो राजनीतिक इच्छा व्यक्त गर्दछन् । यस अधिकारलाई नेपालको कानुन र संविधानका साथै मानव अधिकारको विश्वव्यापी घोषणाको धारा २१ मा प्रत्याभूत गरिएको छ । यस्तै बेलायती दुतावासद्वारा जारी विज्ञप्तीमा शान्तिपूर्ण रुपमा मतदान गर्ने नागरिकको अधिकारको सुनिश्चिता गर्न सरोकारवाला निकायसंग आग्रह गरिएको छ । साथै सुरक्षाकर्मीलाई पनि कर्तव्य पालना गर्दा संयम अपनाउन र प्रचलित राष्ट्रिय तथा अन्तर्राष्ट्रिय मापदण्डहरूको पालना गर्न आग्रह गरिएको छ । दुबै देशले शान्तिपूर्ण, समावेशी, व्यापक समर्थन(प्राप्त तथा विश्वसनीय निर्वाचन प्रक्रियाका लागि सबै सरोकारवालाहरूसँग सहकार्य गर्नका लागि प्रतिवद्ध रहेको जनाएको छन् ।"
विर्तामोडमा राखिएको बम आइइडि होः नेपाली सेना,"विर्तामोडः विर्तामोडमा दुईवटा स्थानमा भेटिएको बम इम्प्रिोभाइज्ड एक्सप्लोसिभ डिभाइसआइइडि भएको बम निस्क्रिय पार्न खटिएको नेपाली सेनाको टोलीले जानकारी दिएको छ । उक्त बम मान्छेले हातले बनाएको र पड्केको खण्डमा केही मानिस घाइते हुनसक्ने नेपाली सेनाको भनाइ छ । विर्तामोडमा सोमबार विहानैदेखि बम आतंक फैलिएको थियो । विहान हिँडडुल गर्ने मानिसहरुले कालो प्लास्टिकमा बेरिएको बाहिर तार निस्केको बस्तु देखेपछि प्रहरीलाई खबर गरेका थिए । प्रहरीले तत्काल बम भएका दुईवटै स्थानलाई खाली गराएको थियो । विहान करीब पाँच बजेदेखि ती स्थानहरुमा मानिसहरुको घुईंचो लागेको थियो । करीब १० बजे चारआलीमा रहेको नेपाली सेनाको कालीबहादुर गणबाट बम डिस्पोजल टोली आएर बम निस्क्रिय बनाउन काम सुरु गरेको थियो । अपरान्ह करीब साँढे एक बजेमात्र बमलाई निस्क्रिय बनाइसकिएको थियो । बिर्तामोड नगरपालिका६ स्थित देवी उच्च मावि नजिकै सडक छेउमा रहेका बम नेपाली सेनाले निस्क्रिय पारेको हो । मतदान केन्द्र रहेको देवी माविको करिब १५० मिटरनजिकै अज्ञात समूहले बम राखेको इलाका प्रहरी कार्यालय विर्तामोडका प्रहरी नायब उपरीक्षक केशवकुमार थेवेले जानकारी दिए । बिर्तामोडकै सुब्बाचोक नजिक रहेको अर्को बम पनि सेनाको डिस्पोजल टोलीले निस्क्रिय पारेको थियो । दुईवटै बम निस्क्रिय बनाउँदा पाँच पटक ठूल्ठूला आवाज सुनिएको थियो । सुब्बा चोक नजिकमा बम राखिएको स्थानसंगै रहेको घरमा नेकपा माओवादी केन्द्रकी विर्तामोड नगरपालिकाका लागि उपमेयरका उम्मेद्वार लक्ष्मी न्यौपाने सरुको डेरा रहेको छ । बम भेटिएको स्थानको २०० मिटर वरपर खाली गराएर नेपाली सेना, सशस्त्र र नेपाल प्रहरीले सुरक्षा दिएको थिए । निर्वाचन विरोधी समूहले त्रास फैलाउन बम राखेको हुनसक्ने अनुमान प्रहरीको छ । बम फेला परेपछि स्थानीय त्रसित भएका छन् ।"
एमाले कार्यकर्ताको खुकुरी प्रहारबाट कांग्रेस कार्यकर्ता गम्भीर घाइते,"मंगलसेन : अछामको मेल्लेख गाउँपालिकाको सरानी गाउँमा एमाले कार्यकर्ताको खुकुरी प्रहारबाट दुई कांग्रेस कार्यकर्ता गम्भीर घाइते भएका छन् । राजनीतिक आस्थाका आधारमा विवाद हुँदा एमालेका चार कार्यकर्ताले कांग्रेसका दुई कार्यकर्तालाई सोमबार बिहान खुकुरी प्रहार गरी गम्भीर घाइते बनाएको नेपाली कांग्रेस जिल्ला कार्यसमिति सदस्य समेत रहनु भएका स्थानीय पदम खड्काले जानकारी दिनुभयो । एमाले कार्यकर्ता हेमराज खडका, केशर खड्का, उमेश खड्का र कृष्ण खड्काले कांग्रेस कार्यकर्ता युवराज खड्का र प्रकाश खड्कालाई खुकुरी प्रहार गरी गम्भीर घाइते तुल्याएको महेशले जानकारी दिनुभयो । खुकुरी प्रहारबाट महेशको टाउकोमा छसात ठाउँमा चोटपटक लागेको र प्रकाशको पनि टाउकोमा चोट लागेको र बायाँ हात भाँचिएको प्रहरीले जानकारी दिएको छ । घाइतेद्वय सहोदर दाजुभाई हुन् । त्यस्तै ढुंगा प्रहारबाट महेश र प्रकाशको आमा ललितादेबि खड्कासमेत घाइते हुनुभएको छ । महेशले आफ्नो घरमासमेत रातभर ढुंगा प्रहार भएको जानकारी दिनुभयो । घाइतेको अवस्था गम्भीर रहेको र उपचारका लागि स्ट्रेचरमा हालेर मेल्लेखतर्फ ल्याउदै गरिएको प्रहरीले जनाएको छ । घाइतेसँगै कुटपिटमा संलग्न चारै जना र उनीहरुबाट बरामद गरिएको दुई थान तरबारसमेत प्रहरीले नियन्त्रणमा लिएको प्रहरी निरीक्षक प्रकाश खत्रीले जानकारी दिनुभयो । घटनास्थल पुगेर फर्किनु भएका खत्रीले आइतबार बेलुकीपख दुबै पक्षबीच झगडा भएको र बिहान एक्कासी आएर दुई भाईलाई खुकुरी प्रहार भएको प्रारम्भीक अनुसन्धानबाट खुलेको जानकारी दिनुभयो । खुकुरी प्रहार गर्नेको शरीरमासमेत सामान्य चोटपटक देखिएको जानकारी दिँदै खत्रीले दुबै पक्ष बीचमा छलफल गरेपछि मात्र बिस्तृत जानकारी हुने बताउनुभयो ।"
'सामाजिक सञ्जालबाट पनि हुँदैन',"काठमाडौं : प्रदेश नं १, ५ र ७ का ३५ जिल्लामा असार १४ मा हुने दोस्रो चरण निर्वाचनका लागि आइतबार राति १२ बजेबाट मौनअवधि सुरु भएको छ ।निर्वाचन आयोगले मौनअवधि सुरु भएदेखि ४८ घन्टाभित्र उम्मेदवारलाई सभा बोलाउन, जुलुस निकाल्न, नाराबाजी गर्न र कुनै पनि प्रचारप्रसार गर्न निषेध गरेको जनाएको छ । आयोग प्रवक्ता सूर्यप्रसाद शर्माका अनुसार मौन अवधिमा सामाजिक सञ्जाल (ट्विटर, फेसबुक) बाट पनि कसैको प्रचारप्रसार गर्न पाइने छैन । सामाजिक सञ्जालबाट निर्वाचन प्रचारप्रसार भएनभएको आयोगले अनुगमन गर्ने जनाइएको छ । पहिलो चरण निर्वाचनमा मौनअवधिमा सामाजिक सञ्जालमार्फत प्रचारप्रसार भएको पाइएपछि आयोगले केही व्यक्तिसँग स्पष्टीकरणसमेत सोधेको थियो । दोस्रो चरण निर्वाचनमा सामाजिक सञ्जालबाट हुने प्रचारप्रसार रोक्न कडाइ गरिने प्रवक्ता शर्माले बताउनुभयो । प्रचारप्रसार भएको पाइए आचारसंहिता उल्लंघनका रूपमा कारबाही गरिने उहाँले बताउनुभयो । मौनअवधि अनुगमनका लागि आयोगको छुट्टै टोलीसमेत सक्रिय रहने उहाँले जानकारी दिनुभयो । मौनअवधि अवज्ञा गर्दै निर्वाचन आचारसंहिताविपरीत कुनै पनि किसिमले निर्वाचन प्रचारप्रसार गरेको पाइएमा त्यस्ता दल, संस्था, उम्मेदवार वा व्यक्तिमाथि निर्वाचन आयोग ऐन २०७३ बमोजिम हदैसम्म कारबाही गर्ने आयोगले जनाएको छ ।"
सुनवल बम घटनाको अनुसन्धान गर्न चार पक्राउ,"नवलपरासी : नवलपरासीको सुनवलमा आइतबार मानवीय क्षति हुने गरी गराइएको बम विष्फोट घटनाको अनुसन्धान गर्न प्रहरीले चार जनालाई पक्राउ गरेको छ ।सनुवल नगरपालिकाका विभिन्न राजनीतिक दलले निकालेको चुनावी जुलसमा नेकपा माओवादी केन्द्रलाई लक्षित गरी आइतबार दिउँसो सोमनाथ पुलमा बम विष्फोट गराइएको थियो । प्रहरीले टाईम बम राखेर विष्फोट गराएको अनुमान गरेको छ । विष्फोटमा ६ जना घाइते भएका छन् । घाइते मध्ये सुनवल नगरपालिकाका लेखनाथ सुवेदीको अवस्था गंभीर रहेकाले उपचारका लागि काठमाण्डौं पठाइएको छ । अर्की गंभीर घाइते बेलकुमारी कठरियाको लुम्बिनी अञ्चल अस्पतालमा उपचार भइरहेको छ । विष्फोट नेत्रचन्द विक्रम विप्लव समूहले गराएको आशंकामा प्रहरीले चार जनालाई पक्राउ गरेको हो । पक्राउ परेका सबैलाई जिल्लाका विभिन्न स्थानमा भएका बम विष्फोट, सवारीसाधन माथिको आगजनीका बारेमा अनुसन्धान भइरहेको जिल्ला प्रहरी उपरीक्षक राजेन्द्र प्रसाद चौधरीले जानकारी दिनुभयो । पक्राउ पर्नेमा विनयीत्रिवेणी गाउँपालिका ३ का पुरुषोत्तम रेग्मी(५६), सरावल गाउँपालिका १ का कान्तीशंकर पराजुली (३९), सुनवल नगरपालिका१२ की दुर्गादेवी पाण्डे( ४०) र मध्यविन्दु नगरपालिका९ का धनबहादुर कुमाल(४२) छन् । उनीहरुले निर्वाचन विरोधी शंकास्पद गतिविधि गरेको अवस्थामा पक्राउ गरिएको प्रहरी उपरीक्षक चौधरीले बताउनुभयो । मनोनयन दर्तापछिको एक हप्ताको अवधिमा बर्दघाट र सुनवल नगरपालिकामा पाँच वटा विष्फोट र आगजनीका घटना भएका छन् । जसमा तीन वटा विष्फोट र दुई वटा सवारी साधन माथि आगजनी भएका छन् । घटनामध्ये चार वटा माओवादी केन्द्र माथि भएका छन् । एउटा विष्फोटको घटना एमालेका उम्मेदवारको घरमा गराइएको छ । सबै घटना विप्लव समूहले गराएको आशंकामा जिल्ला सुरक्षा समितिले उनीहरुमाथि निगरानी बढाउँदै आएको छ ।"
चुनावी सभामा ओली र पौडेलको जुहारी,"बुटवल : प्रदेश नं ५ मा दलहरूको प्रतिष्ठाको केन्द्र बनेको बुटवलमा दुई प्रमुख प्रतिस्पर्धी पार्टीले चुनावी सभा गरेका छन् । एमाले र कांग्रेसमाओवादी गठबन्धनले एक किलोमिटरको दूरीमा चुनावी सभा गरेका हुन् । बुटवलमा कांग्रेस र माओवादीले गठबन्धन बनाएर उम्मेदवारी दिएका छन् भने एमालेले एकल उम्मेदवारी दिएको छ । बुटवलको ट्राफिक चोकमा गरेको चुनावी सभामा एमाले अध्यक्ष केपी शर्मा ओली र कांग्रेस सभामा वरिष्ठ नेता रामचन्द्र पौडेलले सम्बोधन गर्नुभयो। अध्यक्ष ओलीले निर्वाचनमा सबै तहमा उम्मेदवारी दिन नसकेको कांग्रेससँग निर्वाचनमा उत्रिने हैसियत सकिएको बताउनुभयो । माओवादी केन्द्रसँग चुनावी तालमेल गरे पनि एमालेसँग टक्कर लिन नसक्ने उहाँको दाबी छ । कांग्रेस ऊ बेला बलियो थियो, अहिले बैंस सकियो', ओलीले कटाक्ष गर्नुभयो, भकिम्लाको कुहिएको दाउराजस्तो माओवादीले कांग्रेसको बूढो रूखलाई धान्न सक्दैन ।' कांग्रेस बूढो भइसकेको भन्दै उहाँले चुनाव जितेका पुराना इतिहास मात्रै सम्झन योग्य रहेको बताउनुभयो । नेता ओलीले नेपालमा भोट दिनुपर्ने एक मात्रै पार्टी एमाले भएकोसमेत दाबी गर्नुभयो । एमालेलाई भोट दिनु नपर्ने कुनै कारण छ ? ', उहाँले मतदातासँग प्रश्न गर्नुभयो । कांग्रेस चुनावमा आउन डराएर नै प्रदेश नं २ को चुनाव सारको उहाँले आरोप थियो । यी दुई चुनाव पनि गर्न उसको मनसाय थिएन, कठालामा समातेर घिसार्दै एमालेले ल्याएको हो', उहाँले भन्नुभयो, राजपालाई माध्यम बनाएर प्रदेश २ को चुनाव सारिएको छ ।' निर्वाचनमा पराजय हुने डरले कांग्रेस पछि हटेको उहाँले दाबी गर्नुभयो । माओवादीसँगको कांग्रेस गठबन्धन देशलाई विभाजन गर्ने उद्देश्यले भएको उहाँले बताउनुभयो । एमालेले संसदमा विरोध गर्यो, जनताले बुटवलको सडकमा उत्रिएर विरोध गरे', उहाँले भन्नुभयो, पहाड र तराईको सम्बन्ध टुक्र्याउन खोज्ने लाजबिना भोट माग्न आएका छन् ।' माओवादी केन्द्रसँग चुनावी तालमेल गरे पनि कांग्रेसले एमालेसँग टक्कर लिन सक्दैन । केपी शर्मा ओली अध्यक्ष, एमाले एमाले अधिनायकवाटी बाटोमा हिँडिरहेको छ, म उसलाई लोकतान्त्रिक बाटोमा आएर सच्चिन आग्रह गर्छु । रामचन्द्र पौडेल वरिष्ठ नेता, कांग्रेस नेता ओलीले राष्ट्रको समृद्धि, विकास र नेतृत्वका लागि एमालेको विकल्प नभएको दाबी गर्नुभयो । नेपालमा रेल ल्याउनेभन्दा खिसिट्युरी गर्नेहरूको घोषणापत्रको कभरमै रेलको तस्बिर देख्दा आफू खुसी भएको उहाँले बताउनुभयो । यता एमाले उपमहासचिव विष्णु पौडेलले भने बुटवलमा कांग्रेसले पराजय स्वीकारिसकेको दाबी गर्नुभयो । रूखमा भोट हाल्नु थियो भने १० वर्ष बन्दुक पड्काएर मान्छे किन मारियो ? जनले उत्तर खोजेका छन्', उहाँले भन्नुभयो । अर्का उपमहासचिव घनश्याम भुसालले अंग्रेजहरूलाई हराउने जितगढी किल्ला भएको स्थानमा कांग्रेसमाओवादीलाई जित्न छुट नभएको बताउनुभयो । एमाले अधिनायकवादी लाइनमा : पौडेल गठबन्धनको सभामा कांग्रेस उपसभापति रामचन्द्र पौडेलले एमाले अधिनायकवादी बाटोमा हिँडेको आरोप लगाउनुभएको छ । एमाले अधिनायकवाटी बाटोमा हिँडिरहेको छ, म लोकतान्त्रिक बाटोमा आउन आग्रह गर्छु', उहाँले भन्नुभयो । नेता पौडेलले हिमाल, पहाड र तराईको एकता नै राष्ट्रवाद भएको उहाँको भनाइ छ । जातिजाति र पहाड, तराईबीच विभाजनको रेखा कोर्ने पार्टी राष्ट्रवादी हुन नसक्ने भन्दै उहाँले एमालेको आलोचनासमेत गर्नुभयो । एमालेले पार्टीको चुनाव चिह्नसँगै राष्ट्रिय झन्डा प्रयोग गरेको आरोप लगाउनुभयो । राष्ट्रिय झन्डाको दुरुपयोग गरेर एमालेले के गर्न खोजेको हो ? ', उहाँले प्रश्न गर्नुभयो । एमालेमा अधिनायकवादी सोच हाबी रहेकाले उसले सर्वसत्तावादको बाटो त्यागी लोकतान्त्रिक हुन उहाँले सुझावसमेत दिनुभयो । राष्ट्रको विकासका लागि कांग्रेसको जित आवश्यक रहेको उहाँले बताउनुभयो । माओवादीकांग्रेस गठबन्धन प्रादेशिक र संघीय संसदको निर्वाचनसम्म मिलेर जाने उहाँको भनाइ छ । कार्यक्रममा माओवादी केन्द्रका नेता चन्द्रप्रकाश खनालले कांग्रेसमाओवादी गठबन्धन अझै पाँच वर्ष चल्ने दाबी गर्नुभयो । यो सम्बन्धलाई हामी अझ अघि लैजान चाहन्छौं', उहाँले भन्नुभयो, प्रदेश र केन्द्रको निर्वाचनसम्म गठबन्धन अगाडि बढ्छ ।' आगामी पाँच वर्ष अझै कांग्रेसमाओवादी सरकार चल्ने खनालको भनाइ छ । दुई पार्टीबीचको बगठबन्धन चुनाव जित्न मात्र नभई संविधान कार्यान्वयनका लागि रहेको उहाँले बताउनुभयो ।"
