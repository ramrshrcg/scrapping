शीर्षक,विवरण
प्रमोसनको अधिकार,"विगत ११ वर्षमा प्रशासनिक व्यवस्था ध्वस्त नभए पनि त्यसमा देखिने गरी दलीय राजनीति र अक्षमता प्रवेश गरेका छन् । राजपत्रांकित प्रशासनिक तहसम्मैलाई राजनीतिक दलहरूसँग आबद्ध ट्रेड युनियनमा लाग्ने छुट दिइएको छ भने उपल्लो तहका सहसचिवबाट सचिवमा पदोन्नति मन्त्री या दलहरूबीचको भागबन्डाबाट निर्धारण गर्ने परम्परा बसेको छ । दलीय ध्रुवीकरणबाट प्रशासनतन्त्रको निष्पक्ष चरित्र समाप्त हुँदा त्यसको प्रत्यक्ष प्रभाव 'सेवा प्रदान' मा देखा परेको छ । निजामती प्रशासनजसरी नै अब आम जनताको सुरक्षाको दायित्व बोकेको नेपाल प्रहरी पनि दलीय राजनीति, सरकारी हस्तक्षेप र उदासीनताको सिकार भएको छ, एकैचोटि । हालै प्रहरी नेतृत्वको छनोटमा सरकार, सत्ता तथा प्रतिपक्षी दलहरूसँगै सर्वोच्च अदालतले देखाएको चासोले प्रहरी संस्था कसरी विभिन्न शक्ति समूहहरूको भकुन्डो बनेको छ, त्यो आम जनताको नजरमा समेत छर्लंग भएको छ । खासगरी नेपाल प्रहरीजस्तो सुरक्षा निकायको दलीयकरणसँगै संस्थाको सक्षम सञ्चालनमा सरकारले देखाएको उदासीनताका कारण केही मौलिक प्रश्न उठाउनु जरुरी छ । राजनीतिक दलहरूबीचको खिचातानी र लेनदेनको राजनीतिका कारण प्रहरी नेतृत्वमा अपवादबाहेक कुनै प्रमुखले पूर्ण कार्यकाल पाएका छैनन् । दोस्रो सेना र सशस्त्रभन्दा फरक ढंगले नेपाल प्रहरीको सेवा, सर्त र अवकाशसम्बन्धी नियम राजनीतिक दल या विभिन्न सरकारका स्वार्थका कारण फेरबदल भइरहेका छन् । त्यति मात्र हैन, रिक्त पदहरूको प्रमोसनद्वारा पूर्ति नियम र ऐनभन्दा राजनीतिक दलसँगै गृहमन्त्री र गृहसचिवको चाहनाबाट निर्देशित हुने गरेका छन् । 'दरबन्दी' पाएका कुनै पनि पदहरू २० दिनभन्दा बढी राख्न नमिल्ने ऐन र यसअघिका प्रचलनहरू कार्यान्वयन नहुँदा योग्य, क्षमतावान् र उपयुक्त अधिकृतहरू प्रमोसन नपाई असमयमै सेवा निवृत्त हुन बाध्य भएका छन् । अहिले राजनीतिक खिचातानीबीच आईजीपी नियुक्ति विवादमा पर्दा एआईजीका पदहरू रिक्त रहिरहेका छन् । त्यसका कारण त्यसका दाबेदार डीआईजीहरूमा निराशा देखा पर्नु स्वाभाविकै हो । त्यस्तै आफ्नो क्षमता प्रदर्शन गरी एसएसपीमा निर्धारित अवधि पूरा गरेकाहरू डीआईजी दरबन्दी रिक्त रहँदा पनि पदोन्नतिबाट वञ्चित रहेका छन् । त्यसको असर प्रहरीका सबै 'चेन अफ कमान्ड' मा परेको छ । सम्भवतः 'पदोन्नति' अधिकार हो या सरकारको 'निगाह', यो विषयलाई नीतिगत रूपमा स्पष्ट गर्नु आवश्यक छ । सरकार यदि आफ्नो अस्थिरताका कारण उपयुक्त र योग्य अधिकृतहरूलाई पदोन्नतिबाट वञ्चित गरिरहन चाहन्छ भने त्यसले संस्थाका सबै तहमा मनोबल गिराउनुका साथै अकल्पनीय परिस्थितिमा विद्रोह जन्माउन सक्छ । त्यसैले यो अति संवेदनशील विषयमा सरकारले संवेदनशीलता र न्याय प्रदर्शन गर्नु अनिवार्य छ ।"
कैलाली घटनाका मुद्दा फिर्ता लिने निर्णयविरुद्ध रिट,"काठमाडौँ : कैलालीको टीकापुर घटनाका आरोपितको मुद्दा फिर्ता लिने सरकारको निर्णयविरुद्ध आइतबार सर्वोच्च अदालतमा रिट निवेदन दायर गरिएको छ । प्रधानमन्त्री तथा मन्त्रिपरिषद्को कार्यालय, नेपाल सरकार लगायतलाई विपक्षी बनाई अधिवक्ता कपिलदेव ढकाल, नेपाल सरकारका पूर्वसचिव द्वारिकानाथ ढुङ्गेल, डा जगदीशचन्द्र बरालले संयुक्तरुपमा मुद्वा दायर गर्नुभएको हो । रिट निवेदनमा कानुनी शासनको मूल सिद्धान्त नै आकर्षित हुने अत्यन्तै गम्भीर प्रकृतिको सार्वजनिक सरोकार, चासो र महत्वको विषय भएकाले कानुनको शासनमाथि नै प्रश्न उठ्ने सरकारको निर्णय भएको उल्लेख छ । स्वतन्त्र न्यायपालिकाको विश्वव्यापी मान्यता, विधिको शासन, न्यायिक सर्वोच्चताजस्ता विषयमा प्राथमिकरुपमा नै अपुरणीय क्षति हुने उल्लेख गर्दै रिट निवेदनमा अन्तरिम आदेशको माग गरिएको छ । मन्त्रिपरिषद्ले यही जेठ ४ गते टीकापुर घटनाका आरोपितलाई थरुहट र मधेस आन्दोलन राजनीतिक भएकाले त्यसक्रममा विभिन्न व्यक्तिमाथि चलाइएको मुद्दा फिर्ता लिने निर्णय गरेको थियो । कैलालीको टीकापुरमा २०७२ भदौ ७ गते दुई वर्षीय बालकसहित नेपाल प्रहरीका बहालवाला प्रहरी वरिष्ठ उपरीक्षकसहित आठजना प्रहरीमाथि अमानवीय तरिकाले हत्या भएको थियो । सो घटनाका सम्बन्धमा राष्ट्रिय मानवअधिकार आयोगले अनुसन्धान गरी दोषीउपर कारबाही गर्न २०७३ साल फागुन २४ गते नेपाल सरकारलाई सिफारिससमेत गरेको थियो । त्यसपश्चात् सरकारले घटनामा संलग्न उपर अदालतमा मुद्दासमेत दायर गरेको थियो । रिट निवेदनमा सो घटनामा संलग्नलाई अदालतमा मुद्दा दायर गरिएको र अहिले पनि आरोपितविरुद्ध दायर भएका मुद्दा अदालतमा विचाराधीन भएको अवस्थामा मुद्दा फिर्ता लिन नमिल्ने उल्लेख छ । रासस"
कान्छी निर्वाचित सदस्य भन्छिन् गाउँगाउँमा शिक्षाको चेतना फैलाउँछु,"गजुरी (धादिङ) : २० वर्षपछि भएको स्थानीय तहको निर्वाचनमा धादिङको गजुरी गाँउपालिकाबाट २२ वर्षीया कविता बराल महिला सदस्यमा विजयी हुनुभएको छ। स्थानीय तहको उम्मेदवार हुन २१ वर्ष पुरा हुनु पर्ने स्थानीय तह निर्वाचन सम्बन्धी ऐनले व्यवस्था गरेको छ। ऐनले व्यवस्था गरे बमोजिम बराल उम्मेदवारी दर्ता गर्ने दिन २०७४ वैशाख १९ गते २२ वर्ष १८ दिन पुग्नुभएको थियो। २०५२ साल वैशाख १ गणेश बराल र कृष्णकुमारी बरालकी जेठी छोरीको रुपमा जन्मिनुभएकी कवितालाई नेकपा एमालेले उम्मेद्वार बनाएको थियो। महिला सदस्य पदमा विजयी भएसँगै स्थानिय तहको निर्वाचनमा कविता कान्छी सदस्य भएको उनका बुबा गणेश बरालको दाबी छ। उहाँ अहिले किराञ्चोक माद्यामिक विद्यालय किराञ्चोमा कक्षा ११ मा अध्ययन गर्दै हुनुहुन्छ। स्थानीय तहबाट निर्वाचित जनप्रतिनिधिले गर्ने कामको बारेमा सबै जानकारी आफुलाई नभएपनि आफ्ना अग्रजहरुबाट सिक्दै गाउँको विकासमा लागि पर्ने बरालको भनाइ छ। धादिङ साक्षर जिल्ला घोषणा भइसकेपनि अझैपनि गाउँ गाउँमा अशिक्षित ब्यक्तिहरु रहेकाले आफू विजयी भएसंगै आफ्नो गाउँमा अशिक्षित रहेका व्यक्तिहरुलाई शिक्षित बनाउन पहिलो अभियान संचालन गर्ने उहाँको भनाइ छ। अहिले सानी नै छु, धेरै कुरा जानेको बुझेको छैन, विस्तारै सिक्दै जाने हो, आफ्नो गाउँमा भएका समस्याहरुलाई पालिकासम्म लगेर समाधानको पहल गर्छु, बरालले भन्नुभयो, गाउँमा भएका अशिक्षित ब्यक्तिहरुलाइ शिक्षाको बाटोमा लैजानको लागि काम गर्छु। गत वर्ष उहाँले गाँउकै सहदेव कुँवरसंग विवाह गर्नुभएको छ। बरालको माइती र घरपविार २०४७ सालपछि नेकपा एमालको शुभचिन्तक हुन्। परिवार नेकपा एमालेको पृष्ठभूमिको भएकाले आफूलाई एमालेले उम्मेद्वार बनाएको उहाँको भनाइ छ। अझ रोचक कुरा त के छ भने उहाँले उम्मेद्वारी दिनुभएको वडाबाट नेकपा एमालेको तर्फबाट कविता मात्रै विजयी हुनुभएको छ। गजुरी गाउँपालिका वडा नं ८ को वडा अध्यक्षसहित अन्य सदस्यमा नेकपा माओवादी केन्द्रका उम्मेद्वारहरु विजयी हुनुभएको भएपनि महिला सदस्यमा भने कविताले बाजी मार्नुभएको हो। मैले काम गर्न सक्ने देखेर, मलाई विश्वास गरेर मतदाताले भोट दिएर जिताउनुभएको छ, कविताले भन्नुभयो, आफ्नो वडामा एमालेको तर्फबाट आफू एक्लै विजय भएकाले थप जिम्मेवारी छ, निर्वाचनमा भोट माग्दा पार्टीले गरेको प्रतिवद्धता पूरा गर्नुपर्छ, त्यसका लागि भूमिका खेल्छु। यस अघि धादिङको थाक्रेमा ८६ वर्षीय चन्द्रमाया विक थाक्रे गाँउ पालिका वडा नं ५ बाट दलित महिला सदस्यमा विजय हुनुभएको थियो।"
जनप्रतिनिधिको स्वागतमा आतुर महानगर: मेयरका लागि पुरानो गाडी मर्मत,"पोखराः पोखरा महानगरपालिकाको अन्तिम मत परिणाम आउन बाँकी नै रहँदा महानगरपालिका भने अहिले जनप्रतिनिधि भित्राउन आतुर देखिएको छ। महानगरपालिकाले अब आउने निर्वाचित मेयर, उपमेयर र वडा अध्यक्षका लागि कार्यकक्षको व्यवस्थापनसँगै कार्यालय रंगरोगन गरेर सजाउन थालेको छ। महानगरका प्रमुख कार्यकारी अधिकृत दीर्घनारायण पौडेलका अनुसार, मेयरका लागि एटेज रुमसहित गोप्य बैठक कोठासहितको कार्यकक्ष तयार गरिएको छ। रंगरोगन र सजावट समेत भइसकेको यो कार्यकक्षामा यसअघि प्रमुख कार्यकारी अधिकृत सञ्चालन गर्दथे। यस्तै, उपमेयरका लागि एटेज रुम तयार पारिँदैछ। कार्यालयका सबै हाताभित्र रंगरोगनसहित सजावट र नयाँ फर्निचरका लागि मात्र ५ लाख बढी खर्च हुने अनुमान गरिएको प्रमुख कार्यकारी अधिकृत पौडेलले जानकारी दिनुभयो। पोखरा महानगरमा २०३३ सालमा बनेको कार्यालय भवन नै अहिलेसम्म संचालनमा छ। महानगरमा हाल ४ सय बढी कर्मचारी कार्यरत छन्। जनप्रतिनिधि आएपछि प्रशासनिक कार्यका लागि अर्को कार्यालय भवन बनाउने सोचमा महानगर छ। अहिले संचालनमा रहेको न्युरोड स्थित कार्यालयलाई व्यवसायिक भवनमा परिणत गर्ने सोच रहेपनि नयाँ आउने जनप्रतिनिधीको योजना अनुसार नै अघि बढ्ने पौडेलले बताउनुभयो। आगामी ५० बर्षका लागि महानगरभित्र रहेको शान्ति वन नजिकै वा नगर प्रशिक्षण केन्द्रलाई प्रशासनिक भवन बनाउनेबारे पनि विमर्श भइरहेको जनाएको छ। ५ तले प्रशासनिक भवनमा अन्डरग्राउण्ड पार्किङसहितको सुविधा सम्पन्न भवन बनाउने सोच रहेको महानगरका इञ्जिनियर सुरेन्द्र पौडेलले बताउनुभयो। पोखरालाई स्मार्ट सिटीको रुपमा विकास गर्न जनप्रतिनिधीले निर्वाचन र अन्य समयमा गरेका बाचा अनुसार नै प्रशासकिन भवन र विकास योजना बनाउने समेत बताइएको छ। यसअघिको भन्दा धेरै अधिकार रहने महानगरपालिकाका जनप्रतिनिधीले ल्याउने योजना अनुसार नै सबै काम अघि बढाउने कर्मचारीहरु बताउँछन्। जनप्रतिनिधीलाई स्वागत गर्न हामी आतुर छौँ, महानगरका प्रमुख कार्यकारी अधिकृत पौडेलले भन्नुभयो, सोही अनुसार तयारी गरिरहेका छौँ। झण्डै १९ बर्षपछि भएको स्थानीय निर्वाचन पश्चात पोखरा महानगरपालिकाको भने हाल मतगणना जारी छ। मत परिणाम आउँदासम्म जनप्रतिनिधीका लागि आवश्यक सबै व्ययवस्था पुरा गर्नेगरी तयारी गरिएको समेत प्रमुख कार्यकारी अधिकृत पौडेलले बताउनुभयो। यस्तै, महानगरको मेयरका लागि पुरानो गाडी मर्मत सम्भार गरिएको छ। मेयरका लागि महानगरको ग १ झ २२३ नम्बरको गाडीको व्यवस्था मिलाइएको छ भने उपमेयरले नगरपालिकामा रहेका अन्य गाडीमध्ये रोजेर चड्न सक्ने व्यवस्था गरिएको छ।"
भक्तपुरलाई देशकै नमुना नगर बनाउने मेयर प्रजापतिको उद्घोष,"भक्तपुर : भक्तपुर नगरपालिकाका नवनिर्वाचित प्रमुख सुनिल प्रजापतिले आफ्नै खुट्टामा उभिएर नगरको विकास गर्दै देशकै नमुना नगर बनाउने प्रतिबद्धता व्यक्त गर्नुभएको छ। स्थानीय तह निर्वाचनअन्तर्गत वैशाख ३१ गते भएको मतदानबाट निर्वाचित भक्तपुर नगरपालिकाका जनप्रतिनिधिहरुको आइतबार भएको सपथग्रहणपछि उहाँले भक्तपुर नपालाई आत्मनिर्भर बनाउने आफूहरुको प्राथमिकता हुने बताउनुभएको हो। भक्तपुर नगरमा विभिन्न दातृ निकायहरुले यहाँको पूर्वाधार विकासमा चासो देखाइरहेको अवस्थामा नवनिर्वाचित प्रमुख प्रजापति भन्नुभयो, हाम्रो भक्तपुर नगरको विकास हामीले नै गर्ने हो, विदेशीले बनाउने होइन। उहाँले केन्द्र सरकारले विनाभेदभाव र पक्षपात काम गर्न दिए भक्तपुरलाई देशमै नमुना नगर बनाउन धेरै समय नलाग्ने ठोकुवा गर्नुभयो। सरसफाई, शिक्षा, स्वास्थ्य र सम्पदा संरक्षणमा भक्तपुर अहिल्यै नमुना छ, उहाँले भन्नुभयो, सम्पूर्ण राजनीतिक दल, नगरवासी सबै एकजुट भएर अघि बढ्ने हो भने अझै नमुना बनाउन धेरै समय लाग्नेछैन। उहाँले भक्तपुर नगरपालिकालाई अझ समृद्ध, सबल र सक्षम बनाउन आफूहरु प्रतिबद्ध रहेको सुनाउनुभयो। सपथ देश र जनताको नाउँमा कार्यक्रममा भक्तपुरका मुख्य निर्वाचन अधिकृत भोजराज शर्माले नवनिर्वाचित प्रमुख प्रजापति, उपप्रमुख रजनी श्रेष्ठ जोशीसँगै १० वटा वडाका अध्यक्षहरुलाई सपथ ग्रहण गराउनुभएको थियो। सपथ ग्रहण गर्दा प्रमुख, उपप्रमुख र वडा अध्यक्षहरुले ईश्वरको नाउँमा सट्टा देश र जनताको नाउँमा सपथ खाएका थिए। त्यस्तै नवनिर्वाचित प्रमुख प्रजापतिले वडा समितिका निर्वाचित सदस्य, महिला सदस्य र दलित महिला सदस्यहरुलाई सपथ ग्रहण गराउनुभएको थियो। निर्वाचित सदस्यहरुले पनि देश र जनताकै नाउँमा सपथ खाएका थिए। भक्तपुर नगरपालिकामा कूल ५२ जना जनप्रतिनिधिहरु हुनुपर्नेमा ४८ जनामात्रै निर्वाचित भएका छन्। बाँकी चार जना दलित महिलाको उम्मेदवारी नै नपर्दा चुनिनबाट बञ्चित भएको हो। कार्यक्रममा भक्तपुर नपाका पूर्वप्रमुख एवं सांसद प्रेम सुवाल, प्रमुख जिल्ला अधिकारी द्रोण पोखरेल, स्थानीय विकास अधिकारी ध्रुवप्रसाद कोइराला, महानगरीय प्रहरी परिसर भक्तपुरका प्रमुख प्रहरी उपरीक्षक किरण राणालगायत सरकारी कार्यालयका प्रमुखहरुको उपस्थिति थियो। पहिलो बैठकबाट सहिदलाई श्रद्धाञ्जली सपथग्रहणलगत्तै आइतबार नै भक्तपुर नगरपालिका कार्यपालिकाको पहिलो बैठक बसेको थियो। बैठकले प्रातः स्मरणीय सहिदहरुप्रति श्रद्धाञ्जली अर्पण गर्ने निर्णय गरेको प्रमुख प्रजापतिले जानकारी दिनुभयो। उहाँका अनुसार बैठकले स्थानीय तहको निर्वाचनमा नेपाल मजदुर किसान पार्टीका सम्पूर्ण उम्मेदवारहरुलाई मतदान गर्नुहुन सम्पुर्ण भक्तपुर नगरवासीहरुमा आभार पनि व्यक्त गरेको छ। त्यस्तै निर्वाचन सफलतापूर्वक सम्पन्न गर्न सहयोग गर्ने सम्पूर्ण कर्मचारी र सुरक्षा निकायप्रति पनि धन्यवाद ज्ञापन गरिएको छ। बोर्ड बैठकपश्चात आइतबारदेखि नै प्रमुख र उपप्रमुखले नगरपालिकामा र वडाध्यक्षहरुले आआफ्ना वडा कार्यालयहरुमा गएर कार्यभार सम्हालेका छन्। आइतबार सपथग्रहणपछि सामूहिक फोटो खिचाउँदै भक्तपुर नपामा निर्वाचित जनप्रतिनिधिहरु। तस्बिर : ईश्वरकाजी खाइजू"
मतगणनास्थलबाट एमालेबाहेक दल बाहिरिए : पोखरामा पुनःनिर्वाचन गर्न कांग्रेसको माग,"पोखरा : स्वस्तिक छाप आकारको विषयमा विवाद हुँदा रोकिएको पोखरा लेखनाथ महानगरपालिकाको स्थानीय चुनावको मतगणना निर्वाचन आयोगको केन्द्रीय निर्देशानुसार सुचारु हुन लाग्दा एमालेबाहेक दलका प्रतिनिधि गणनास्थलबाट बाहिरिएका छन् । दुई आकारका स्वस्तिक छाप किन भेटिए रु भन्ने प्रश्नको जवाफ नपाएसम्म गणना स्वीकार्य नहुने कांग्रेस सांसद यज्ञबहादुर थापाले बताउनुभयो । सुरक्षाकर्मीको घेराबन्दीमा एकतर्फीरुपमा गणना गर्न थालिएको थापाले सुनाउनुभयो । कानुन देखाएर, डन्डा देखाएर गर्न लागिएको मतगणना हामीलाई मान्य छैन, उहाँले भन्नुभयो, हामीलाई चित्त बुझाएर मात्रै गणना हुनुपर्छ । निर्वाचन आयोगको केन्द्रीय निर्देशनानुसार फेरि मतगणना चालु गर्न बसेको सर्वपक्षीय बैठकले निष्कर्ष दिन नसकेपछि मुख्य निर्वाचन अधिकृत नागेन्द्रलाल कर्णले दलीय प्रतिनिधिहरुबिना पनि गणना हुने सूचना टाँसेका थिए । त्यसलगत्तै कांग्रेस कास्की सभापति कृष्ण केसीले निर्वाचन अधिकृतलाई पुननिर्वाचनको मागसहितको ज्ञापनपत्र बुझाउनुभएको थियो । ज्ञापनपत्रमा कांग्रेससहित माओवादी केन्द्र, नयाँशक्ति, संघीय समाजवादी फोरम, राप्रपा लगायत दलका नेता र स्वतन्त्र उम्मेदवारको पनि हस्ताक्षर छ । पोखराको मेयरमा माओवादी केन्द्रले कांग्रेसका उम्मेदवारलाई समर्थन गरेको थियो । शनिबार दिउसो ४ बजेदेखि यहाँको मतगणना स्थगित थियो । वडा नं १७ को १ हजार ५ सय मतगणना गरिसकेपछि मतपत्रका स्वस्तिक छाप ठूलो आकारको देखिएपछि त्यसलाई फर्जी भन्दै नेपाली कांग्रेस लगायत दलका प्रतिनिधिहरुले गणना रोक्न माग गरेका थिए । उनीहरुले नमानेपछि गणना स्थगित भएको थियो । ठूलो देखिएका स्वस्तिक छाप निर्वाचन आयोगकै भएको निर्वाचन अधिकृतले बताउँदा पनि त्यसलाई अस्वीकार गर्दै कांग्रेसले गणना रोक्नुपर्ने अडान छोडेको थिएन । उसको अडानकै कारण मतगणना स्थगित भएको थियो । आयोगले निर्वाचनमा ठूलो र सानो गरी दुई थरी नै स्वस्तिक छाप प्रयोग भएको बताइसकेको छ । पोखराका निर्वाचन अधिकृत नागेन्द्रलाल कर्णले यहाँको समस्याबारे आयोगको केन्द्रीय कार्यालयमा लेखी पठाएका थिए । आयोगको केन्द्रले मतगणना चालु गर्न आइतबार साँझ निर्देशन दिएको थियो । मतपत्रमा मतदान अधिकृतको हस्ताक्षर मिल्छ र आयोगबाट पठाएकै सामग्री प्रयोग भएको छ भने मतगणना अगाडि बढाउनू, आयोग केन्द्रीय कार्यालयका उपसचिव देशबन्धु अधिकारीले पठाएको लिखित निर्देशनमा भनिएको छ ।"
अझै सुरु भएन पोखरा महानगरको मतगणना,"पोखरा : स्वस्तिक छाप आकारको विषयमा विवाद हुँदा रोकिएको पोखरा लेखनाथ महानगरपालिकाको स्थानीय चुनावको मतगणना अझै सुचारु हुन सकेको छैन। निर्वाचन आयोगको केन्द्रीय निर्देशनानुसार फेरि मतगणना चालु गर्न अहिले सर्वपक्षीय बैठक बसिरहेको छ। आयोग केन्द्रको निर्देशनपछि यहाँका राजनीतिक दलहरु र निर्वाचन अधिकृतबीच बैठक बसेको हो। शनिबार दिउसो ४ बजेदेखि यहाँको मतगणना स्थगित थियो। वडा नं १७ को १ हजार ५ सय मतगणना गरिसकेपछि मतपत्रका स्वस्तिक छाप ठूलो आकारको देखिएपछि त्यसलाई फर्जी भन्दै नेपाली कांग्रेसका प्रतिनिधिहरुले गणना रोक्न माग गरेका थिए। कांग्रेसले नमानेपछि गणना स्थगित भएको थियो। ठूलो देखिएका स्वस्तिक छाप निर्वाचन आयोगकै भएको निर्वाचन अधिकृतले बताउँदा पनि त्यसलाई अस्वीकार गर्दै कांग्रेसले गणना रोक्नुपर्ने अडान छोडेको थिएन। उसको अडानकै कारण मतगणना स्थगित भएको थियो। त्यस विषयमा आइतबार बसेको सर्वपक्षीय बैठकले पनि कुनै निष्कर्ष निकाल्न सकेको थिएन। पोखराका निर्वाचन अधिकृत नागेन्द्रलाल कर्णले यहाँको समस्याबारे आयोगको केन्द्रीय कार्यालयमा लेखी पठाएका थिए। आयोगको केन्द्रले मतगणना चालु गर्न आइतबार साँझ निर्देशन दिएको थियो। मतपत्रमा मतदान अधिकृतको हस्ताक्षर मिल्छ र आयोगबाट पठाएकै सामग्री प्रयोग भएको छ भने मतगणना अगाडि बढाउनू, आयोग केन्द्रीय कार्यालयका उपसचिव देशबन्धु अधिकारीले पठाएको लिखित निर्देशनमा भनिएको छ। शुक्रबार १७ नम्बर वडासँगसँगै १६, १८ र १९ को मतगणना जारी थियो। कांग्रेसले १७ मात्रै नभई सबैको गणना रोक्न माग गरेपछि सबै स्थगित भएको हो। १५ वडाको पूर्ण र अरुको आंशिक नतिजा आउँदा मेयर उपमेयरका एमाले उम्मेदवारले अग्रता लिएका थिए। हाला कि बहुमत वडा भने कांग्रेसले जितेको छ। कास्कीका ४ गाउँपालिकामध्ये ३ वटामा एमालेले अध्यक्ष, उपाध्यक्ष जितिसकेको छ। एउटामा भने कांग्रेसले अध्यक्ष र एमालेले उपाध्यक्ष जितेको छ। जनप्रतिनिधि चुनिइसकेका रुपा, मादी, माछापुच्छे र अन्नपूर्ण गाउँपालिकामा सपथ भइसकेको छ। ती गाउँपालिकामा कार्यपालिका चयनका लागि प्रक्रिया अगाडि बढाइएको र ३ दिनभित्र उक्त कार्य पूरा हुने निर्वाचन अधिकृतहरुले जानकारी दिएका छन्।"
जनसरकार प्रमुख मेयरमा निर्वाचित,"जाजरकोट : कुनै समय विद्रोही सत्ताको प्रमुख भएर शासन सञ्चालनको अनुभव बटुल्नुभएका जाजरकोटका एक राजनीतिज्ञले अहिले वैधानिक सत्ताको बागडोर सम्हाल्ने अवसर पाउनुभएको छ। स्थानीय एक विद्यालयमा शिक्षण गर्दागर्दै माओवादी आरोपमा स्थानीय प्रशासनले गिरफ्तारको योजना बनाएको थाहा पाएपछि २०५२ सालमा भूमिगत राजनीतिमा होमिनुभएका ५९ वर्षीय टेकबहादुर रावल त्रिवेणी नलगाड नगरपालिकाको मेयरमा निर्वाचित हुनुभएको हो। २०५८ सालदेखि २०६२ सालसम्म तत्कालीन विद्रोही माओवादीले राज्यलाई चुनौती दिँदै गठन गरेको समानान्तर सत्ता (विद्रोही सत्ता)को जिल्ला जनसरकार प्रमुखको जिम्मेवारी सम्हालेका रावलले कांग्रेसका उम्मेदवार छवि पन्तलाई चार सय मतको फराकिलो अन्तरले हराउँदै त्रिवेणीनलगाड नगरपालिकाको पहिलो मेयर बन्नुभएको हो। बुलेटभन्दा ब्यालेटको राजनीति निकै सकसपूर्ण भए पनि माओवादीको आधार क्षेत्र भएकाले निर्वाचन जित्न खासै गाह्रो नभएको उहाँको भनाइ छ। विद्रोही सत्ताको प्रमुख हुँदा बजेटको खासै प्रबन्ध थिएन। गाउँघरका सामान्य बाटोघाटो, पुलपुलेसा, होलटाइमर कार्यकर्ता, जनमिलिसिया र विद्रोही सेनाले जन श्रमदान गरेर काम गराउँथ्यौं, उहाँले भन्नुभयो। नगरको विकासका लागि अवसर र चुनौती दुवै रहेको उहाँको विश्लेषण छ। नगरपालिका भएर पनि उहाँले जितेको नगरपालिकामा न त सडक यातायातको सुविधा छ न सञ्चार र विद्युत्को सुविधा नै। नाम मात्रको नगरपालिकालाई पूर्वाधार विकासका दृष्टिले सुविधासम्पन्न गराउनुपर्ने दायित्व उहाँकै काँधमा छ। २०३७ सालमा तत्कालीन जनमोर्चाको सदस्यता लिएर राजनीतिमा प्रवेश गर्नुभएका रावल निमावि तहको स्थायी शिक्षक हुनुहुन्थ्यो। माओवादी पार्टीमा संगठित भएको र तत्कालीन समयमा माओवादीले सञ्चालन गरेको सशस्त्र जनयुद्धलाई सहयोग गरेको आरोपमा प्रशासनको तारो बनेपछि उहाँले जागिर छाडेर राजनीतिमा होमिनुभएको हो।"
"'भोट खेर गयो भनेर नपछुताउनुस्, गाईले हारेको हैन, मतमात्रै कम आएको हो'","काठमाडौंः वैशाख ३१ मा ३४ जिल्लामा भएको पहिलो चरणको स्थानीय तहको निर्वाचनकाे मतपरिणाम अाउने क्रम जारी छ। तर, राष्ट्रिय प्रजातन्त्र पार्टीले साेचेजस्ताे अहिलेसम्म कुनै पनि प्रमुख पद हातमा जित हासिल गर्न सकेकाे छैन। डोल्पाको ठूलीभेरी नगरपालिकाको उपमेयरमा योगेन्द्रबहादुर शाही, धादिङको रुवीभ्याली गाउँपालिकाको प्रमुखमा चेरुङ तामाङ र उपप्रमुखमा विना लामा तथा काइके गाउँपालिकाको उपप्रमुखमा कुञ्जाङ बुढासहित केही ठाउँमा वडाध्यक्षबाहेकमा राप्रपाले जित हात पार्न सकेन। सोचेजस्तो परिणाम नआएपछि राप्रपाका अध्यक्ष कमल थापाले निर्वाचनबारे समिक्षा हुने बताइसक्नु भएको छ। सोचेअनुरुपको मतपरिणाम नआएपछि राप्रपाभित्र पनि यो विषय बहसको विषय बनेको छ। यसैक्रममा राप्रपाकी केन्द्रीय सदस्य कोमल ओलीले पनि भविष्यमा राम्रो नजिता ल्याउने प्रयास गर्ने भन्दै राप्रपाका उम्मेदवारलाई मत हाल्ने सबैलाई धन्यबाद दिनु भएको छ। नेतृ ओलीले स्थानीय तहको निर्वाचनमा राप्रपालाई आफ्नो अमुल्य मत दिने सवैलाई धन्यवाद दिँदै मत खेर गयो भनेर नपछुताउन पनि आग्रह गर्नु भएको छ। मत खेर गयो भनेर नपछुताउनु होला। हाम्रो पार्टी वा हाम्रो गाईँले हारेको हैन। अलिकति मत मात्रै कम आएको हो, ओलीले आफ्नो फेसबुकमा मतदातालाई धन्यवाद दिँदै स्ट्याटस लेख्नु भएको छ। उहाँले भविष्यमा राप्रपाले राम्रो गर्ने पनि उल्लेख गर्नु भएको छ। उहाँले पहिलो चरणमा ३४ जिल्लाको २८३ स्थानीय तहमा भएको निर्वाचनबाट विजयी हुने सम्पूर्ण जनप्रतिनिधिहरुलाई वधाईसमेत दिनु भएको छ। ओलीले निर्वाचित जनप्रतिनिधिहरुलाई पार्टीभन्दा माथि उठेर मातृभुमिको सेवा गर्न पनि कार्यकाल सफलताको कामना गर्नु भएको छ।"
कांग्रेस र एमालेबीच विवाद हुँदा हेटौंडा उपमहानगरको मतगणना स्थगित,हेटौंडा : हेटौंडा उपमहानगरपालिकाको मतगणनाका क्रममा विवाद हुँदा गणना स्थगित भएको छ। उपमहानगरपालिका वडा नम्बर ७ को मतगणनाका क्रममा कांग्रेसलाई प्राप्त मत निर्वाचन आयोगका अधिकारीले एमालेतर्फ राखिदिएको भन्दै कांग्रेसले आपत्ति जनाएपछि विवाद भएको हो। कांग्रेस र एमालेका प्रतिनिधिबीचको विवाद कार्यकर्तासम्म पुगेपछि केहीबेर चर्काचर्की भएको थियो। कांग्रेस र एमालेबीचको विवाद चर्किएपछि मतगणना स्थगित भएको हो। पछिल्लो मत परिणाम अनुसार कांग्रेसका मेयर उम्मेदवार आनन्द पराजुलीले १४ हजार ७ सय १९ मत ल्याउनु भएको छ भने एमालेका मेयर उम्मेदवार हरिबहादुर महतले १४ हजार ४ सय ८८ मत प्राप्त गर्नु भएको छ। माओवादीका उपमेयर बलराम बलले १० हजार ८ सय ३० मत ल्याउनु भएको छ भने एमालेकी उपमेयर उम्मेदवार मिना लामाले १४ हजार ५ सय ९ मत ल्याउनु भएको छ। राप्रपाकी मेयर उम्मेदवार मधु अधिकारीले ४ हजार ५ सय ९७ मत ल्याउनु भएको छ भने उपमेयर इन्दिरा न्यौपानेले ५ हजार २ सय ७७ मत प्राप्त गर्नु भएको छ। मतगणना स्थगित भएपछि सर्वदलीय बैठक बस्ने तयारी भइराखेको छ।
संसद्को बजेट अधिवेशन सोमबारदेखि,काठमाडौँ : व्यवस्थापिकासंसद्को तेस्रो अधिवेशन सोमबारदेखि सुरु हुने भएको छ । संसद् सचिवालयका प्रवक्ता डा भरतराज गौतमका अनुसार भोलीको बैठकमा बैठक आह्वानसम्बन्धी राष्ट्रपति विद्यादेवी भण्डारीबाट प्राप्त भएको पत्र वाचन गरेर सुनाउने कार्यक्रम रहेको छ । बैठक सोमबार १ बजेका लागि बोलाइएको छ । बजेट अधिवेशनका रुपमा लिइने बैठकमा सरकारको नीति तथा कार्यक्रम एवम् आर्थिक वर्ष २०७४७५ को बजेट समेत पेस गरिनेछ । प्रवक्ता गौतमका अनुसार यही जेठ ९ गते आगामी आवको बजेटको प्राथमिकता र सिद्धान्तका बारेमा छलफल हुनेछ । यस्तै जेठ ११ गते राष्ट्रपति भण्डारीले आगामी आवका लागि सरकारको नीति तथा कार्यक्रम पेस गर्ने कार्यक्रम रहेको छ । जेठ १२ र १३ गते नीति तथा कार्यक्रम माथि छलफल हुनेछ । कार्यक्रमअनुसार यही जेठ १५ गते संवैधानिक व्यवस्थाअनुसार आगामी आवको बजेट पेस गरिनेछ । मन्त्रिपरिषद्को आजको बैठकले सरकारको नीति तथा कार्यक्रम पारित गरेको छ । रासस
नीति तथा कार्यक्रमबारे राष्ट्रपतिलाई जानकारी,"काठमाडौँ : राष्ट्रपति विद्यादेवी भण्डारीसँग प्रधानमन्त्री पुष्पकमल दाहालप्रचण्डले भेट गरी आर्थिक वर्ष २०७४७५ को नीति तथा कार्यक्रमबारे जानकारी गराउनुभएको छ । राष्ट्रपति कार्यालय, शीतलनिवासमा आइतबार साँझ भएको भेटमा प्रधानमन्त्रीले नीति तथा कार्यक्रमबारे राष्ट्रपतिलाई जानकारी गराउनुभएको राष्ट्रपतिका प्रेस विज्ञ माधव शर्माले जानकारी दिनुभयो । भेटमा यही जेठ ११ गते संसदमा राष्ट्रपति भण्डारीले आगामी आवका लागि सरकारको नीति तथा कार्यक्रम पेस गर्ने कार्यक्रमका रहेकाले त्यसका लागि प्रधानमन्त्री दाहालले आमन्त्रण गर्नुभएको शर्माले बताउनुभयो । प्रधानमन्त्रीका साथमा उपप्रधानमन्त्री तथा गृहमन्त्री विमलेन्द्र निधि, उपप्रधानमन्त्री तथा अर्थमन्त्री कृष्णबहादुर महरासमेत सहभागी हुनुहन्थ्यो । सरकारले यही जेठ १५ गते आव २०७४७५ को बजेट ल्याउँदैछ । रासस"
भरतपुर मेयरमा रेणु दाहाल भन्दा देवी ज्ञवाली १६ सय २४ मतले अगाडि (अपडेट),चितवन : चितवन भरतपुर मेयरमा एमाले मेयर उम्मेदवार देवी ज्ञवालीको अग्रता कायमै छ। ज्ञवालीले अहिले माओवादी र कांग्रेस गठबन्धनकी मेयर उम्मेदवार रेणु दाहाल भन्दा १६ सय २४ मत बढी ल्याउनु भएको छ। निर्वाचन आयोगले दिएको पछिल्लो मत परिणम अनुसार एमाले मेयर उम्मेदवार ज्ञवालीले १९ हजार ८ सय ८१ मत ल्याउनु भएको छ भने माओवादीकी मेयर उम्मेदवार दाहालले १८ हजार २ सय ५७ मत पाउनु भएको छ। उपमेयरमा कांग्रेसकी पार्वती शाहले २१ हजार ३८ मत ल्याउनु भएको छ भने एमालेकी उपमेयर उम्मेदवार दिव्या शर्माको १७ हजार ३ सय ५२ मत पाउनु भएको छ।
मेयरको टिकट नपाएका पौडेलले छोडे कांग्रेस,"कुश्मा: नेपाली कांग्रेस पर्वत क्षेत्र नम्बर १ का क्षेत्रीय सभापति गंगाधर पौडेलले पदबाट राजीनामा दिनु भएको छ। हालै सम्पन्न स्थानीय तहको निर्वाचनमा कुश्मा नगरपालिकाको प्रमुख पदको आकांक्षी समेत रहनु भएका ६० वर्षीय पौडेलले नेपाली काँग्रेसले आइतबार कुश्मामा आयोजना गरेको विजयी सभामा पदबाट राजीनामा दिएको घोषणा गर्नु भएको हो। उहाँले आफ्नो राजीनामा पत्र कांग्रेसका जिल्ला सभापति खिमप्रसाद भुसाल र केन्द्रीय सदस्य तथा सांसद अर्जुनप्रसाद जोशीलाई बुझाउनु भएको हो। स्थानीय तहको चुनावमा कुश्मा नगरपालिकाको प्रमुख पदमा आफु आकांक्षी हुँदाहुँदै पार्टीले कनिष्ठ र आफ्नै नातेदार भाइलाई टिकट दिएको भन्दै उहाँले राजीनामा दिएको बताउनु भयो। ४० वर्षभन्दा लामो आफ्नो राजनीतिक बलिदानीलाई लत्याउँदै उक्त हर्कत सहन नसकेर आफुले कांग्रेसको साधारण सदस्यसमेत नरहने गरी राजीनामा दिएको उहाँले बताउनु भयो। उहाँले अब स्वतन्त्रपूर्वक रुपमा बाँकी जीवन बिताउने समेत बताउनुभयो। आफ्नो योगदान र त्याग जिल्ला कार्यसमिति र कांग्रेस केन्द्रलेसमेत बेवास्ता गरेको भन्दै अब कांग्रेससँग आफ्नो कुनै संलग्नता नरहेको स्पष्ट पार्नु भयो। उहाँले वैैशाख १८ गतेनै केन्द्रीय कार्यालयमा सभापति शेरबहादुर देउवालाई भेटेर राजीनामा दिएको तर, जिल्लामा चुनावी वातावरण खल्बलिन्छ भनेर चुपचाप बसेको र विजयी भइसकेपछि कुश्मा नगरपालिकाको विजयी सभामा राजीनामा बुझाएको बताउनुभयो। सांसद अर्जुनप्रसाद जोशीका बाबु स्वर्गीय अमृत जोशीकै कार्यकालदेखि सक्रिय राजनीति गर्दै आएको भएपनि पार्टीले आफ्नो राजनीतिक योगदानमाथि खेलवाड गरेको आरोप लगाउनुभयो। पौडेलले आफ्नो अन्तिम इच्छा नगरपालिकाको प्रमुख हुने रहेको भएपति त्यो पूरा हुन नसकेपछि पदमा बसिरहन आवश्यक नठानेर राजीनामा दिएको बताउनुभयो।"
दोस्रो चरणको चुनावमा मधेसी दलसँग तालमेल हुन्छ : प्रचण्ड,"जनकपुरधाम : प्रधानमन्त्री पुष्पकमल दहाल प्रचण्ड ले दोस्रो चरणको निर्वाचनलाई सफल बनाउन मधेसवादी दलसंग तालमेल मिलाउन सकिने बताउनु भएको छ। आइतबार जनकपुरमा एक पत्रिकाको वार्षिकोत्सव समारोहलाई सम्बोधन गर्दै प्रधानमन्त्री दाहालले पहिलो चरणको निर्वाचन अतिनै सौहार्दपूर्ण रुपले सम्पन्न भइसकेको अवस्थामा अब दोस्रो चरणको निर्वाचनका लागि संविधान संशोधनको पक्षमा रहेका राजनीतिक शक्तिबीच तालमेल बढाएर अघि बढ्न आह्वान गर्नुभएको हो । उहाँले मधेसी मोर्चा र गठबन्धनले उठाएको मागलाई सम्बोधन गर्न आफू पूर्ण प्रतिबद्ध रहेको बताउनुभयो । प्रधानमन्त्रीले आइतबार साँझ ६ बजे बस्ने मन्त्रिपरिषद् बैठकले स्थानीय तहको संख्या बढाउने महत्वपूर्ण निर्णय गर्ने खुलासा समेत गर्नु भएको छ। प्रधानमन्त्री दहालले भन्नुभयो, मधेस आन्दोलनको क्रममा सहिद भएकाको परिवारलाई क्षतिपूर्ति र घाइतेलाई उपचारको सम्पूर्ण जिम्मेवारी सरकारको छ । त्यसैगरी आन्दोलनको क्रममा परेका मुद्दालाई फिर्ता लिने निर्णय पनि सरकारले अगाडी बढाइसकेको छ र स्थानीय तहको संख्या बढाउने एतिहासिक निर्णय म आज गर्दैछु । यस्तो अवस्थामा अब संविधान संशोधनका लागि चाहिने दुई तिहाई बहुमतको लागि संशोधन पक्षधर सबै शक्ति एक हुनुको विकल्प छैन् । उहाँले सबै मिलेर आपसी तालमेल गरी निर्वाचन सफल बनाउनु पर्नेमा जोड दिनुभयो । संशोधनको पक्षमा भएका दलहरु नेपाली कांग्रेस, माओवादी केन्द्र, राप्रपा, संघीय समाजवादी फोरम र विजय गच्छदारले नेतृत्व गरेको लोकतान्त्रिक फोरम मिलेर दुई तिहाई बनाउन सक्ने उहाँको दाबी छ। कार्यक्रममा संघीय समाजवादी फोरम नेपालका अध्यक्ष उपेन्द्र यादवले संविधान संशोधन नभए पनि हालको अवस्थामा आफ्नो पार्टी चुनावमा जाने र राष्ट्रिय जनता पार्टी पनि चुनावमा जाने दाबी गर्नुभयो।"
आंशिक प्राध्यापकको पेन डाउन,"नेपालगन्ज : महेन्द्र बहुमुखी क्याम्पस नेपालगन्जका आंशिक प्राध्यापकहरुले आइतबार देखि करार नियुक्तिको माग राख्दै पेनडाउन गरेको छन् । नेपाल आँशिक प्राध्यापक संघ मब क्याम्पस इकाई समितिको नेतृत्व पेन अनिश्चितकालीन पेन डाउन गरिएको हो । त्रिभुवन विश्वविद्यालयमा बर्षौदेखि अध्यापनरत आंशिक प्राध्यापकहरुले उचित पारिश्रमिक पाउनु पर्ने, श्रमशोषण बन्द गर्नुपर्ने लगायत माग राखी आन्दोलनमा उत्रिएको आंशिक प्राध्यापक संघ महेन्द्र बहुमुखी क्याम्पस इकाई समिति नेपालगन्जका सचिव इश्वरी रिजालले जानकारी दिनुभयो । आजबाट पेन डाउन गरेका छौ, माग पुरा नभएसम्म जारी रहन्छ ।' उहाँले भन्नुभयो । आंशिक प्रध्यापकले पेन डाउन गरेपछि क्याम्पसको पठनपाठन प्रभावित भएको छ । महेन्द्र बहुमुखी क्याम्पस नेपालगन्जमा ७८ जना आंशिक शिक्षक कार्यरत छन् ।"
काठमाडौं महानगरपालिका: शाक्यलाई भेट्टाउन जोशीलाई मुस्किल (अपडेट),"काठमाडौं : काठमाडौं महानगरपालिकाको मेयरमा कांग्रेसलाई एमाले भेट्टाउन मुस्किल देखिएको छ। एमालेका उम्मेदवार विद्यासुन्दर शाक्यले आफ्नो अग्रता बढाउँदै लगेपछि कांग्रेसका उम्मेदवार राजुराज जोशी पछि पर्नु भएकाे छ। पछिल्लो मत परिणाम अनुसार जोशी शाक्य भन्दा झण्डै सात हजार मतले पछि हुनुहुन्छ। काठमाडौं महानगरमा दोस्रो स्थानका लागि कांग्रेस, विवेकशील र साझा पार्टीको त्रिपक्षीय भिडन्त भइरहेको छ । पछिल्लो मत परिणाम अनुसार कांग्रेस भन्दा एमाले ६ हजार ९ सय ७२ मतले अगाडि छ। एमालेका मेयर उम्मेदवार विद्यासुन्दर शाक्यले २४ हजार २२ मत ल्याउनु भएको छ भने कांग्रेसका राजुराज जोशीले १७ हजार ५० मत ल्याउनु भएको छ। उपमेयरमा भने कांग्रेसमाओवादी निक्कै अगाडि देखिएको छ । कांग्रेसकी उपमेयर उम्मेदवार हरिप्रभा खड्गीले २१ हजार ७ सय ३२ मत ल्याउनु भएको छ। एमाले र राप्रपाको गठबन्धनबाट उम्मेदवार बन्नुभएका राजाराम श्रेष्ठले १२ हजार ९ सय ८१ मत ल्याउनु भएको छ । विवेकशील पार्टीकी स्वतन्त्र मेयर उम्मेदवार रञ्जु दर्शनाले ९ हजार ६ सय ८८ मत ल्याउनु भएको छ भने साझा पार्टीका मेयर उम्मेदवार किशोर थापाले सात हजार तीन सय १४ मत ल्याउनु भएको छ। साझा पार्टीकी उपमेयर निरुपमा यादवले भने चार हजार ३ सय ९० मत ल्याउनु भएको छ। माओवादीका मेयर उम्मेदवार सर्वोत्तम डंगोलले २ हजार ६ सय ५३ मत ल्याउनु भएको छ भने उपमेयर सुशीला पौडेलले तीन हजार ६ सय ३९ मत ल्याउनु भएको छ। काठमाडौं महानगरमा अहिलेसम्म वडा नम्बर १, २, २५, २७ र २८ को परिणाम घोषणा भइसकेका छन् । ३, ४, ५, ६, ७, २२, २३, २४, २६, २९, ३०, ३१, ३२ अहिले मत गणना भइरहेको छ । १३ स्थानबाट मतगणना भइरहेको छ । आइतबार बिहानसम्म ६९ हजार ६५४ मत गनिसकिएको छ । काठमाडौं महानगरपालिकामा २ लाख ७४ हजार ४ सय ३८ मतदाता रहेका छन् । तर वैशाख ३१ गते भएको स्थानीय तहको निर्वाचनमा काठमाडौं महानगरका १ लाख ७२ हजारले मात्र मदादान गरेका थिए । मत गणना सुरु भएको एक हप्ता पुग्दासम्म एक चौथाई पनि मतगणना सकिएको छैन् । एक चौथाई मत मात्र गणनामा शाक्यले करिब ७ हजारले अग्रता लिएपनि उहाँको विजयी सुनिश्चित भने नभएको बताइन्छ ।"
अझै सुरु हुन सकेन चाँगुनारायण नगरपालिकाको मतगणना,"भक्तपुर : स्थानीय तह निर्वाचनअन्तर्गत भक्तपुरको चाँगुनारायण नगरपालिकाको मतगणना अझै सुरु हुन सकेको छैन। मत गणनामा बसेका कर्मचारीहरुले नेपाली कांग्रेस र नेपाल मजदुर किसान पार्टीलाई आएको मत एमालेका उम्मेदवारलाई चढाएको भन्दै शनिबार कांग्रेस र नेमकिपाले मत गणना बहिस्कार गरेका थिए। दलहरुले पाएको सदर मतसमेत बदरमा लगेर नगनिएको भन्दै शनिबार सबै मत एउटा कोठामा बन्द गरेर कांग्रेस, नेमकिपा, राप्रपा, माओवादी केन्द्र र नयाँ शक्तिलगायतका दलले सिलबन्दी लगाएका थिए। उनीहरुले चाँगुनारायण नगरपालिकाको वडा नं १ देखि नै मत गन्नुपर्ने माग गरेका छन्। चाँगुनारायण नपाको लागि नेपाली कांग्रेसका मेयर उम्मेदवार राजाराम खड्काले मत गणना रोकिएको २४ घन्टा बितिसक्दा पनि निर्वाचन अधिकृतको कार्यालयले कुनै चासो नदिएको भन्दै आक्रोश पोख्नुभएको छ। उहाँले निर्वाचन आयोग र स्थानीय निर्वाचन अधिकृतहरुको अकर्मण्यताले जनताले आफ्नो प्रतिनिधिहरुलाई दिएको मत गणना नभइरहेको बताउनुभयो। सँगै मत गणिएका ठाउँमा मत गणना सकिएर निर्वाचित जनप्रतिनिधिहरुले सपथ खाँदै पदभार ग्रहण गरिसके, मेयर उम्मेदवार खड्काले भन्नुभयो, तर चाँगुनारायण नपाको मत गणना रोकिएको रोकिएै छ। यता मुख्य निर्वाचन अधिकृतको कार्यालयले भने मत गणनाको लागि प्रयास भइरहेको जनाएको छ। प्रमुख निर्वाचन अधिकृत भोजराज शर्माले सबै दलहरुसँगको सल्लाहमा समस्या समाधानको लागि सर्वदलीय बैठक बस्ने पहल भइरहेको बताउनुभएको हो। मत भएको कोठामा सिलबन्दी गरेका दलका प्रतिनिधिहरुले भने एमालेका उम्मेदवारलाई जिताउन कर्मचारीहरुले जालसाझी गरेकाले तिनीहरुलाई कारबाही गर्न माग गरेका छन्। चाँगुनारायण नपा वडा नम्बर ३ र ४ को मत गणना गर्ने क्रममा कर्मचारीहरुले बदमासी गरेको उनीहरुको आरोप छ। उनीहरुले कांग्रेसको एकसय ८४ र नेमकिपाको एकसय १५ मत एमालेका उम्मेदवारहरुलाई दिएको आरोप लगाएका हुन्। ती वडामा एमालेका उम्मेदवार वडा अध्यक्षमा निर्वाचित भएको घोषणामात्रै गर्न बाँकी थियो। कांग्रेस, राप्रपा, नेमकिपा, माओवादी केन्द्र र नयाँ शक्तिले शनिबार संयुक्त विज्ञप्ति निकाल्दै पुनः मत गणनाको माग गरेका थिए। वैशाख ३१ गते भएको स्थानीय तह निर्वाचन अन्तर्गत चाँगुनारायण नपा ६ नगरकोटको एउटा मतदान केन्द्रमा नेमकिपाको चुनाव चिन्ह मादल नभएको २२ मत खस्दा रोकिएको मतगणना पुनः बिहीबार रोकिएको हो। उक्त केन्द्रको मतदान रद्द गरी निर्वाचन आयोगले जेठ ३ गते पुनः मतदान सम्पन्न भएपछि सुरु भएको मतगणना प्रभावित हुँदा अन्तिम परिणाम आउन थप समय लाग्ने भएको छ।"
"राष्ट्रसंघलाई सरकारको जवाफ, महाभियोग संवैधानिक","काठमाडौं : सरकारले प्रधानन्यायाधीश सुशीला कार्कीविरुद्ध संसद्मा विचाराधीन महाभियोग पूर्ण रूपमा संवैधानिक प्रावधानअनुसार भएको र त्यो न्यायपालिकाको स्वतन्त्रतामाथि कुनै किसिमको आक्रमण नभएको जिकिर गरेको छ ।राष्ट्रसंघीय एक वरिष्ठ अधिकारीले प्रधानन्यायाधीश कार्कीमाथि संसद्मा विचाराधीन महाभियोग प्रस्ताव फिर्ता लिन आग्रह गरी तीन साताअघि लेखेको पत्रको जबाफ दिँदै सरकारले यस्तो अडान राखेको छ । पत्रमा प्रधानन्यायाधीश कार्कीमाथिको महाभियोग संवैधानिक व्यवस्थाअनुसार विधिसम्मत रूपमा दर्ता भएको भन्दै राष्ट्रसंघीय अधिकारीसमक्ष उक्त कदमको सशक्त बचाउ गरिएको छ । परराष्ट्र मन्त्रालयले जेनेभास्थित नेपाली राष्ट्रसंघीय नियोगमार्फत राष्ट्रसंघीय अधिकारीलाई हालै दिएको जबाफमा संविधानमा भएको व्यवस्थाअनुसार नै प्रधानन्यायाधीशमाथि महाभियोग प्रस्ताव दर्ता भएको जिकिर गरिएको छ ।प्रधानमन्त्रीका विदेश मामिला सल्लाहकार ऋषिराज अधिकारीले संविधानमा भएको व्यवस्थाअनुरूप नै महाभियोग दर्ता भएको जबाफ राष्ट्रसंघीय अधिकारीलाई दिइएको जानकारी अन्नपूर्णलाई दिनुभयो । संसद्मा प्रस्ताव दर्ता भए पनि सर्वोच्च अदालतको फैसलाले कार्की पुनस्र्थापित भइसकेको समेत सरकारले पत्रमा उल्लेख गरेको छ । पत्रमा वर्तमान सत्तारूढ गठबन्धनले शक्ति पृथकीकरणको सिद्धान्तलाई पूर्ण पालना गरेको तथा स्वतन्त्र न्यायपालिकामाथि कुनै आक्रमण नगरेको जनाइएको छ । प्रहरी प्रमुखको नियुक्तिमा सरकारले लिएको निर्णय सर्वोच्च अदालतले उल्ट्याएपछि त्यसबाट कार्यपालिकाको अधिकारमाथि न्यायपालिकाको हस्तक्षेप भएको समेत पत्रमा उल्लेख छ । 'तर सत्तारूढ दलहरू स्वतन्त्र न्यायपालिका र शक्ति पृथकीकरणको सिद्धान्तप्रति पूर्ण प्रतिबद्ध छन्', पत्रमा भनिएको छ । सरकारले नभई सत्तारूढ दलका सांसदका तर्फबाट संसद्मा महाभियोग प्रस्ताव दर्ता भएको पत्रमा उल्लेख छ । संयुक्त राष्ट्रसंघीय मानवअधिकार उच्चायुक्तको कार्यालय (ओएचसीएचआर) अन्तर्गत स्वतन्त्र न्यायपालिका हेर्ने विशेष प्रतिवेदक डियागो गार्सिया सयनले प्रधानन्यायाधीश कार्कीमाथिको महाभियोग प्रस्तावप्रति अघिल्लो महिना गम्भीर आपत्ति जनाउनुभएको थियो । सरकारलाई लेखेको पत्रमा महाभियोग प्रस्तावमा कार्कीमाथि लगाइएका अभियोगका आधार अन्तर्राष्ट्रिय मान्यताविपरीत रहेको तथा राजनीतिक अभिप्रायले ल्याइएको मानवअधिकार विशेष प्रतिवेदकले बताउनुभएको थियो । जेनेभास्थित संयुक्त राष्ट्रसंघका लागि नेपाली स्थायी प्रतिनिधि दीपक धितालमार्फत राष्ट्रसंघीय विशेष प्रतिवेदक डियागोले परराष्ट्रमन्त्री डा प्रकाशशरण महतलाई बुझाउनुभएको ध्यानाकर्षणपत्रमा न्यायपालिकालाई स्वतन्त्र राख्न तथा प्रधानन्यायाधीश कार्कीविरुद्धको महाभियोग तत्काल फिर्ता लिन सबै उपाय तत्काल अवलम्बन गर्न सरकारलाई आग्रह गरिएको थियो । 'महाभियोग प्रस्तावले नेपालको स्वतन्त्र न्यायालय तथा शक्ति पृथकीकरणको सिद्धान्तको सवालमा नेपालमा आगामी दिनमा आउनसक्ने गम्भीर परिणामप्रति चिन्ता गर्नुपर्ने अवस्था देखिएको छ', राष्ट्रसंघीय विशेष प्रतिवेदकको ध्यानाकर्षणपत्रमा भनिएको थियो । सर्वोच्च अदालतले प्रधानन्यायाधीशविरुद्धको महाभियोग प्रस्ताव गैरसंवैधानिक रहेको भन्दै त्यसलाई तत्काल कार्यान्वयन नगर्न संसद् र सरकारलाई अन्तरिम आदेश दिए पनि संसद्ले उक्त मुद्दामा के गर्ने भन्ने टुंगो लगाउन नसकेको अवस्था छ । सत्तारूढ दलका सांसदले वैशाख १७ मा कार्कीमाथि महाभियोग दर्ता गरेका थिए । त्यसपछि कार्की निलम्बित हुनुभए पनि एक सातापछि सर्वोच्चले महाभियोग कार्यान्वयन नगर्न आदेश दिएको थियो ।"
यस्तो छ काभ्रेका १३ स्थानीय तहको मत परिणाम,बनेपा न पा मा (नेकपा एमाले लक्ष्मिनरसि वादे पाँचखाल न पा मा (नेपाली कांग्रस महेश खरेल नमोबुद्ध न पा मा (नेकपा एमाले टिपि शर्मा तिमल्सिना धुलिखेल न पा मा (एमालेको अशोक व्याञ्जु पनौती नगरपालिकामा (नेकपा एमाले भिम न्यौपाने मन्डनदेउपुर न पा मा (नेकपा एमाले टोकबहादुर वाइवा गाउँपालिकामा विजयी हुने दलहरु रोसि गाउँपालिकामा ( नेपाली काङ्ग्रेस दलबहादुर लामा महाभारत गाउँपालिकामा ( माओवादी केन्द्र कान्छा जिम्वा भुम्लु गाउँपालिकामा ( नेकपा एमाले गुमानध्वज कुवर चौरीदेउराली गाउपालिकामा ( माओवादी केन्द्र दिनानाथ गौतम तेमाल गाउँपालिकामा ( नेपाली काङ्ग्रेस सलामसि लामा बेथानचोक गाउँपालिकामा ( नेपाली काङ्ग्रेस प्रमबहादुर तिमल्सिना खानिखोला गाउँपालिकामा ( नेकपा एमाले कृष्णबहादुर खुलाल
गाउँनगर अध्यक्ष प्रधानपञ्चदेखि छापामारसम्म,"गोरखा : 'सबै नेपाली पञ्च, सबै पञ्च नेपाली' भन्ने कालखण्ड थियो । भूमिगत बसेर लड्दा केही सीप नचलेपछि कांग्रेसले राज्यको उपयोग गर्दै पञ्चायती व्यवस्थासँग लड्ने नीति अवलम्बन गर्यो । त्यसपछिको पहिलो स्थानीय निर्वाचन २०३९ मा धेरै कांग्रेसी विजयी भए । गोरखा जिल्ला पञ्चायतमा कांग्रेस नेता वीरेन्द्र पोखरेल सभापति बन्नुभयो । २९ वर्षीय युवक ईश्वर पाण्डे अ श्राङ गाउँ पञ्चायतमा तीन वर्ष प्रधानपञ्च बन्नुभयो । २०४६ को राजनीतिक परिवर्तनपछि बहुदल आयो । अ श्राङ गाविस बन्यो । २०५४ सालको स्थानीय चुनावमा पाण्डे नै अ श्राङ गाविसमा अध्यक्ष निर्वाचित बन्नुभयो । त्यतिबेला उहाँ ४४ वर्ष पुग्नुभएको थियो । पाँच वर्षसम्म अध्यक्ष बनेर गाउँ हाँकेको अनुभव उहाँसँग छ । पटकपटक गाउँका प्रमुख पदमा रहेर काम गरेकाले अहिले पनि मानिसले उहाँलाई ठूलो मान्छेका रूपमा हेर्छन् । उहाँलाई कसैले प्रधानबा त कसैले अध्यक्षज्यू भनेर सम्बोधन गर्छन् । २०७३ को नयाँ राज्य संरचनामा अ श्राङ आसपासका बोर्लाङ, धावा, तान्द्राङ, मसेल र बगुवा गाविस समेटेर भीमसेन गाउँपालिका बन्यो । वैशाख ३१ मा सम्पन्न स्थानीय चुनावमा कांग्रेसका तर्फबाट पाण्डे नै गाउँपालिका प्रमुख पनि बन्नुभयो । ६५ वर्षको उमेरमा उहाँसँग नयाँ अवसर र चुनौती छन् । त्यो बेला प्रधानपञ्च हुँदा र अहिले गाउँपालिका प्रमुख हुँदा धेरै अन्तर छ । यसबीचमा सशस्त्र युद्धको सामना गर्नुपर्यो । उहाँ आफैं पनि विस्थापित भएर सदरमुकाम गएर बस्नुभयो । 'अहिले फेरि त्यही भूगोलमा जोडिन पुग्दा गाउँलेमा राजनीतिक चेतना यति धेरै बढेको छ, कोहीभन्दा कोही कम छैनन् । आफ्नो हकअधिकार, राज्यले अवलम्बन गरेको नीतिनियमबारे एक से एक बहस गर्न सबै सक्षम छन्', उहाँले भन्नुभयो, 'पहिले जनतामा अज्ञानताका कारण समस्या थियो । अ श्राङको डाँडामा सल्ला रोप्ने निर्णय गराउन दुई वर्ष लागेको थियो । अब अहिले बढी ज्ञान हुँदा कत्तिको सहज, असहज हुने रहेछ, हेर्नेछु ।' तर हरेक निर्णय सबै पक्षको साथ र सहयोगमा मात्र गर्ने उहाँले बताउनुभयो । लाप्राकका सन्तोष गुरुङ हालै सम्पन्न निर्वाचनबाट धार्चे गाउँपालिकाको प्रमुख बन्नुभयो । उहाँ पनि कांग्रेसका तर्फबाट निर्वाचित हुनुभएको हो । सन्तोषले २०४८ सालदेखि लाप्राक गाविसको सचिव बनेर ५ वर्ष काम गर्नुभयो । २०५४ मा स्थानीय चुनावमा उहाँ कांग्रेसबाटै अध्यक्ष पदमा निर्वाचित हुनुभएको थियो । माओवादी जनयुद्धको मध्यकालमा धेरथोर काम गर्दागर्दै उहाँ गाउँबाट विस्थापित हुनुपर्यो । उमेरले ५० पुगेका उहाँसँग स्थानीय बासिन्दासँग काम गरेको अनुभव छ । पहिले एउटा गाविसको मात्र काम गर्नुभएका गुरुङ अहिले लाप्राक, गुम्दा, लापु, काशीगाउँ, केरौंजा र उहिया गाविस समेटिएको धार्चे गाउँपालिकामा काम गर्दै हुनुहुन्छ । धार्चेमा प्राय: सबै गुरुङ र केही कामी समुदायको बसोबास छ । पहिलेभन्दा अहिले धेरै चुनौती र अवसर रहेको उहाँ बताउनुहुन्छ । 'धेरै प्राकृतिक स्रोत र मानव स्रोतसाधन छ तर उपयोग कम छ', उहाँले भन्नुभयो, 'यसकै अधिकतम उपयोग गरेर यस क्षेत्रको विकास गर्ने मेरो प्राथमिकता छ ।' पहिले जनतामा अज्ञानताका कारण समस्या थियो । अहिले बढी ज्ञान हुँदा कत्तिको सहज, असहज हुने रहेछ, हेर्छु र सोहीअनुसार काम गर्छु । ईश्वर पाण्डे अध्यक्ष, भीमसेन गाउँपालिका पहिले धेरैजसो समय व्यक्तिगत झैझगडा मिलाउनमै बितेको उहाँको अनुभव थियो । तर अब त्यता नअल्झिई भौतिक पूर्वाधार विकास, शिक्षा, स्वास्थ्य, आर्थिक, सामाजिक विकासमा धेरै समय दिने उहाँको योजना छ । धार्चेका भूभागलाई सडक सञ्जालले छोएको छैन । सिर्दिबासका बासिन्दाले २०५४ को चुनावमा २३ वर्षका धनबहादुर गुरुङलाई जिताएर कलिलो उमेरमै गाविस अध्यक्ष बनाइदिए । स्थानीय निकायमा बहुदलको पहिलो अभ्यास थियो त्यतिबेला । त्यतिबेला राप्रपाबाट चुनाव जित्नुभएका गुरुङले अहिले कांग्रेसका तर्फबाट चुमनुब्री गाउँपालिकाको प्रमुख पद हात पार्नुभएको हो । हिमालपारिको भूगोलमा काम गर्न ज्यादै गाह्रो हुने भए पनि उच्च मनोबलका साथ अघि बढेको उहाँ बताउनुहुन्छ । 'कार्यक्षेत्र चीनको सीमासम्म छ । सडक आइपुग्न कम्तीमा १०१५ वर्ष लाग्न सक्छ । गाउँपालिकाको केन्द्रबाट अर्को वडा पुग्न तीन दिन हिँड्नुपर्छ', उहाँ भन्नुहुन्छ, 'यति जटिल छ भन्ने जान्दाजान्दै काम गर्न कम्मर कसेको छु । यहाँको भौतिक पूर्वाधार विकास, शिक्षा, स्वास्थ्य क्षेत्रको विकास, सामाजिक, आर्थिक विकास गर्ने जिम्मेवारी मेरो काँधमा छ ।' यस क्षेत्रको भूगोल, गुरुङ र भोटेलामा समुदायमा भिजेकाले काम गर्न सजिलो हुने उहाँ बताउनुहुन्छ । सशस्त्र द्वन्द्वका बेला कम्पनी कमिसार भएर युद्ध लड्नुभएका विष्णु भट्ट अहिले सुलीकोट गाउँपालिकाको प्रमुख बन्नुभएको छ । द्वन्द्व सुरु हुनुभन्दा पाँच महिना अघिदेखि भूमिगत राजनीतिक जीवन सुरु गर्नुभएका भट्टले २०५२ माघदेखि नै छापामार लडाकु र पछि जनमुक्ति सेनामा रहेर काम गर्नुभयो । पछि उहाँ वासु स्मृति ब्रिगेडको १० नम्बर बटालियन ए कम्पनी कमिसार भएर युद्ध लड्नुभयो । शान्तिप्रक्रियामा आएपछि उहाँले समायोजन छाडेर भूगोलको राजनीति रोज्नुभएको थियो । त्यसयता क्षेत्र नं ३ को इन्चार्ज भएर निरन्तर काम गर्नुभयो । जनयुद्धका क्रममा उहाँले एक दिदी र एक बहिनी गुमाउनुभयो । २०५७ सालमा बागलुङ जिल्लाको सदरमुकाम क्षेत्रको इन्चार्ज हुँदा पक्राउ पर्नुभएका उहाँले तीन वर्ष छ महिना जेल जीवन बिताउनुभयो । अहिले गाउँपालिका जितेपछि उहाँसँग विकास निर्माणको चुनौती छ । पुरानो अभ्यास नभए पनि भूगोल, समाज र राजनीतिको राम्रो दक्खल भएकाले काम गर्न सक्ने खुबी भएको उहाँ दाबी गर्नुहुन्छ । 'युद्धका बेला पनि हामी ग्रामीण भेगमा थियौं । म पनि दु:खी, विपन्न, निमुखा जनताकै माझमा थिएँ । शान्तिप्रक्रियामा पनि यो भूगोल र यही समाजमा बसें । दुर्गम गाउँ चहारेर समाजको मनोविज्ञान बुझेको छु । बदलिँदो समयसँगै समाजको मनोविज्ञान पढेको छु', भट्ट भन्नुहुन्छ, 'अब त्यही अनुभवले काम गर्छु ।'"
भक्तपुरको सूर्यविनायक नगरपालिकामा एमाले विजयी,"भक्तपुरः स्थानीय तह निर्वाचनअन्तर्गत भक्तपुरको सूर्यविनायक नगरपालिकाको मेयरमा नेकपा एमालेका वासुदेव थापा निर्वाचित हुनुभएको छ। त्यस्तै, उपमेयरमा जुना बस्नेतसहित ७ वटा वडाको अध्यक्षमा समेत एमालेका उम्मेदवार निर्वाचित भएका छन्। आइतबार सम्पन्न मत गणनाअनुसार मेयरमा निर्वाचित थापाले १२ हजार एकसय ३५ मत पाउनुभयो। उहाँका निकटतम प्रतिद्वन्द्वी नेपाली कांग्रेसका विष्णुराज कार्कीले भने दस हजार एकसय ६४ मत पाउनुभयो । त्यस्तै उपमेयरमा एमालेकै जूना बस्नेतले १२ हजार आठसय ३२ मत ल्याएर निर्वाचित हुनुुभयो भने उहाँका निकटतम प्रतिद्वन्द्वी नेपाली कांग्रेसका कल्पना राजथलाले आठ हजार नौसय सात मत ल्याउनुभयो । १० वटा रहेको सूर्यविनायक नपामा एमालेले वडा नं १, ४, ५, ७, ८, ९ र १० वडामा वडाअध्यक्षसमेत जितेर स्पष्ट बहुमत पाएको छ । सूर्यविनायक नपाको वडा नम्बर १ मा सानुकाजी कायस्थ, ४ मा उत्तम थापा, ५ वडामा राजकुमार जोशी, ७ वडामा रवीन्द्र सापकोटा, ८ वडामा किरण थापा, ९ वडामा उपेन्द्र केसी र १० वडामा शिवराम राउत वडा अध्यक्षमा निर्वाचित हुनुभएको छ । कांग्रेसको तर्फबाट भने वडा नं २ मा कमलनाथ आचार्य र ३ वडामा शिवरण खत्री वडा अध्यक्षमा निर्वाचित हुनुभएको छ । भक्तपुरको सूर्यविनायक नगरपालिकाकाे मेयर उम्मेदवारमा र वासुदेव थापा र उपमेयर जूना बस्नेत ।"
"नवनिर्वाचित गाउँपालिका अध्यक्षमाथि आक्रमण, दुर्इको अवस्था गम्भीर","धादिङ : धादिङको ज्वालामुखी गाउँपालिकामा नवनिर्वाचित गाउँपालिका अध्यक्ष विनोद तिमल्सिना लगायत नेपाली कांग्रेसका नेता कार्यकर्ताहरुमाथि गएराति सांघातिक आक्रमण भएको छ। गाउँपालिकामा निर्वाचित भएपछि मैदीमा विजय उत्सव मनाएर साँझ खाना खाइरहेको बेलामा नेकपा एमालेका कार्यकर्ताहरुले घेरा हालेर अन्धाधुन्ध आक्रमण गर्दा गाउँपालिका नवनिर्वाचित अध्यक्ष विनोद तिमल्सिना लगायत स्थानीय दामोदर भट्ट, नेपाली कांग्रेस जिल्ला कमिटी सदस्य नरेन्द्र भट्ट, महासमिति सदस्य यमनाथ दनै लगायत एक दर्जनभन्दा कार्यकर्ताहरु घाइते भएको कांग्रेस धादिङका सभापति रमेश धमलाले जानकारी दिनुभयो । शनिबार राति ८ बजेतिर विजय उत्सव मनाएर खाजा खाइरहेको बेलामा आफूहरुमाथि एमालेको कार्यकर्ताहरुले अन्धाधुन्ध आक्रमण गरेको गाउँपालिका अध्यक्ष विनोद तिमल्सिनाले बताउनुभयो । घाइेतहरुलाई शनिबारै राति जिल्ला अस्पताल ल्याइएको थियो । घटनामा गम्भीर घाइते भएकाहरु २ जनालाई हिजै थप उपचारको लागि वीर अस्पताल स्थित ट्रमा सेन्टर रिफर गरिएको थियो । घटनाका प्रत्यक्षदर्शी शिव भट्टका अनुसार निर्वाचित अध्यक्षको स्वागतको लागि नेपाली कांग्रेस मैदीले बनाएको स्वागतद्वार नेकपा एमालेको कार्यकर्ताहरुको च्यात्न खोजेपछि विवाद उत्पन्न भएको थियो । म घटनास्थलमा नै थिए कांग्रेसका कार्यकर्ताहरुले बनाएको स्वागतद्वार एमालेको विजय जुलुलबाट फर्किएका एमाले कार्यकर्ताहरुले भत्काउन खोजेपछि त्यसो नगर्न आग्रह गर्दा नवनिर्वाचित अध्यक्ष लगायतहरु सबैमाथि आक्रमण हुन थाल्यो भट्टले भन्नुभयो । ज्वालामुखी गाउँपालिकामा नेपाली काँग्रेसका विनोद तिमल्सिना अध्यक्षमा निर्वाचित हुनुभएको थियो भने उपप्रमुखमा नेकपा एमालकी जानुका सिंखडा विजयी हुुनुभएको थियो । शनिबार नेकपा एमालेको साँधभन्ज्याङमा विजय उत्सव थियो भने नेपाली कांग्रेसको मैदीमा विजय उत्सव थियो । साँधभन्ज्याङमा विजय उत्सव मनाएर मैदी फर्किएका एमालेका कार्यकर्ताहरुले पहिले आफूहरुमाथि आक्रमण भएपछि झडपको स्थिति उत्पन्न भएको आरोप लगाएका छन् । निर्वाचित जनप्रतिधिलाई नै आक्रमण गर्ने एमाले कार्यकर्ताको हर्कतलाई धादिङ काँग्रेसले जंगली व्यवहार भनेको छ । यसैबीच घटनाका दोषीहरुलाई पक्राउ गर्न माग गर्दे नेपाली काँङग्रेस धादिङले आज सदरमुकामका शिक्षण संघसस्था र बजार बन्द गराएको छ । आज बिहानैदेखी जिल्ला सदरमुकाम बन्द भएको र जिल्लामा थप हिंसा हुन नदिन नेकपा एमालेको जिल्ला स्थित पार्टी कार्यलय र सदरमुकामका चोक चोकहरुमा ब्यापक मात्रामा प्रहरी परिचालन गरिएको छ । जिल्ला प्रहरी कार्यलय धादिङका डिएसपी दिपेन्द्र पन्जियारले भन्नुभयो हामीले घटनाको विषयमा अनुसन्धान गरिरहेका छौ, दोषिलाई तत्काल पक्राउ गरि कानुनको दायरामा ल्याउछौँ ।"
मध्यपुर थिमि नगरपालिकामा एमालेनेमकिपा गठबन्धनको अग्रता कायमै,"भक्तपुर: मध्यपुर थिमि नगरपालिकाकाे मेयरमा नेकपा एमाले र नेपाल मजदुर किसान पार्टीकाे गठबन्धनले अग्रता कायमै राखेकाे छ। उपमेयरमा भने कांग्रेस अगाडि रहेकाे छ। एमालेनेमकिपा गठबन्धनका मेयरका उम्मेदवार मदनसुन्दर श्रेष्ठले ८२३१ मतका साथ अग्रता लिइरहनु भएकाे छ। उहाँलार्इ कांग्रेसका अष्टकुमार कवेले ७८८४ मतका साथ पछ्याइरहनु भएकाे छ। मध्यपुर थिमि नगरपालिकाकाे १, २, ३, ४ र ६ वडाको अध्यक्ष कांग्रेसले जितेको छ भने वडा नम्बर ५ मा एमाले विजयी भएकाे छ। हेर्नुस् पछिल्लाे अपडेट: मेयर एमालेनेमकिपा गठबन्धन मदनसुन्दर श्रेष्ठ (८२३१) कांग्रेस अष्टकुमार कवे (७८८४) उपमेयर कांग्रेस अञ्जना मधिकर्मी (७९५२) नेमकिपाएमाले गठबन्धन केदार खड्का (५३१२)"
उम्मेदवारलाई न भोक न निन्द्रा,"काठमाडौं : ५९ बर्षीय उहाँ विहानै ५ बजे मर्निङवार्क निस्कनु हुन्थो । साथी भाइ भेटघाट गरी १० बजे खान खाएर, कामकाजमा जानु हुन्थ्यो । साँझ घर फर्कियो । दश बजे सुत्यो । यही हो अरु बेलाको उहाँको दैनिकी । तर छ दिन यता उहाँको दैनिकी फेरिएको छ । विहानै ललितपुरको जावलाखेल स्थित मतगणना स्थलमा पुग्नु हुन्छ । साँझ एक बजे मात्रै घर फर्किनु हुन्छ । खानपान नियमित त छैन । सुते पनि कति मतले अन्तर छु भन्ने कुराले छटपटी हुन्छ सुत्न गाह्रो पर्दछ । परिणामको कौतुहलताले उहाँलाई यसरी पिरल्दो रहेछ । मतगणना स्थलमा पार्टीका प्रतिनिधि बसेका छन् तर आफै नजाँदासम्म मन खुसी हुँदैन ।' उहाँले फिस्स हास्दै भन्नु भयो । ललितपुर महानगरपालिकाको मेयर पदका उम्मेदवार नेपाली कांग्रेसका चिरीबाबु महर्जनको छ दिन यता अस्तव्यस्त बनेको छ दैनिकी । मत गणना ढिलो हुँदा मेरो मात्रै कहाँ हो र परिवारै भोक निन्द्रा खलवलिएको छ ।' उहाँले अन्नपूर्णसँग गुनासो पोख्नु भयो । मतगणनाले वेफुर्सदीला उहाँका परिवारका सदस्यलाई उस्तै हुटहुटी हुँदो रहेछ । विदेशबाट छोराले छिन छिनमा फोन गर्दा रहेछन् । परिणाम ढिलाइ हुँदा उम्मेदवारलाई अलि टर्चर नै भएको छ।' उहाँले भन्नु भयो । उहाँ झै नेकपा एमालेबाट ललितपुर महानगरपालिकाको मेयरका उम्मेदवार ६१ बर्षीय हरिकृष्ण व्यञ्जनकारले पनि दैनिक १८ घन्टा जसो मतगणना स्थलमै विताउनु हुदोँरहेछ । खाना पनि बाहिरै खाइरहेको छु ।' उहाँले भन्नु भयो । घर भन्दा मतगणना स्थल अहिले उहाँलाई प्यारो छ । तर अनियमित खानपान र ठीक समयमा आराम नगर्दा उहाँलाई गाह्रो भइरहेको रहेछ । पहिले पनि निर्वाचनमा भाग लिनु भएका उहाँले यो निर्वाचन नौलो लागेको अनुभव सुनाउनु भयो । कता कता रिस पनि उठ्छ । छिटो परिणाम सार्वजनिक गर्नु पर्नेमा हामी बुढालाई यस्तो दुःख किन दिएको होला ? ' उहाँले भन्नु भयो । साथी भाइदेखि मिडियाकर्मीहरुलाई फोनबाटै परिणाम अपडेट गराइरहनु भएका उहाँ भन्नुहुन्छ । घरमा दुई तिन घण्टा मात्रै सुतेको छु धन्न विरामी भएको छैन ।' उहाँले अन्नपूर्णसँग भन्नु भयो । धेरै समय पछि भएको चुनावको कार्यकर्ता र उम्मेदवारदेखि सर्वसाधारणमा एक खालको उत्साह भएपनि परिणाम ढिलो आउँदा नैराश्यता छाउन थालेको छ । तीन दिनसम्म परिणाम आइसक्ला भनेर भोक तिख्रा भुलेर मतगणना स्थलमै बसेका उम्मेदवारहरु केही समय वि श्रामका लागि घर पुग्ने गरिरहेका छन् । साथी भाइ र शुभचिन्तकसँगको भेटघाट गर्ने थलो पनि मतगणना स्थल बनेको आजकल उम्मेदवारहरुको । रमाइलो, आराम भन्ने कुराको वास्ता छैन । मात्रै परिणाम के आउला भन्नेमा मात्रै उनीहरुले ध्यान केन्द्रित छ । ठूलो मत अन्तर रहेका दलहरुका उम्मेदवार मतगणना स्थलमा नदेखिए पनि मुख्य प्रतिस्पर्धी उम्मेदवारको दैनिकी यस्तै छ । साझा पार्टीका तर्फबाट ललितपुर महानगरपालिकाको उपमेयरकी उम्मेदवार शोभा शाक्यको पनि निन्द्रा भोक मतगणनाले नै खाइदिएको रहेछ । मलाई त जहाँ बस्यो त्यही निन्द्रा लाग्छ । परिवारमा पनि उस्तै अस्तव्यस्ता छ ।' उहाँले भन्नु भयो । राती १ बजे मात्रै घर पुग्ने उहाँ विहान ५ बजे फेरि मतगणना स्थलमै फर्किसक्नु हुने रहेछ । घरमा प्राय खाना खाएकै छैन । अझ कति दिन यहाँ बस्ने हो अत्यास पो लाग्न थाल्यो ।' उहाँले अन्नपूर्णसँग भन्नु भयो । राप्रपाबाट ललितपुर महानगरपालिकाको उपमेयर पदमा लडनु भएका बाबुकाजी प्रधान दुई दिन यता मतगणना केन्द्रमा जानु भएको छैन । क्यान्सर पिडीत भाइ सिकिस्तै भएकाले मतगणना केन्द्रमा नगएको हो ।' उहाँले भन्नु भयो । ललितपुर महानगरपालिकाका उम्मेदवार झै काठमाडौंको पनि अवस्था उस्तै छ । नेपाली कांग्रेसबाट मेयर पदका उम्मेदवार राजुराज जोशी राती अवेरसम्म मत गणना स्थलमा खटिदाँ र सुभचिन्तकका फोनले निन्द्रा खलवलिएको बताउनु हुन्छ । उहाँ भन्नु हुन्छ जति बेला पनि निन्द्रा लागिरहेको छ । अब कति दिन कुर्नु पर्ने हो ।' उहाँले भन्नु भयो । प्रतिनिधि मतगणना स्थलमा खटाए पनि उम्मेदवारले उत्साह भर्नका लागि मतगणना स्थलमा खटिरदाँ रहेछन् । एमाले उम्मेदवार विद्या सुन्दर शाक्य पनि परिणाम थाहा पाउन मात्रै होइन प्रतिनिधिलाई उत्साह भर्न मतगणना स्थलमा जाने गर्नु हुनेरहेछ । सुरुका दिनमा रातमा पनि मतगणना स्थलमै बसियो । आजकल रातमा सुत्ने गरेको छु ।' उहाँले अन्नपूर्णसँग भन्नु भयो । माओवादी केन्द्रबाट काठमाडौंको उपमेयर पदमा प्रतिस्पर्धा गर्नु भएकी सुशिला पौड्याल हिजोबाट मतगणना स्थलमा जान छोड्नु भएको छ । मतगणना स्थलमै लामो समय बस्दा निन्द्रा र खानपान अस्तव्यस्त भएकाले विरामी परेको छु । उहाँले अन्नपूर्णसँग भन्नु भयो । पाँच दिनसम्म उम्मेदवारको प्रतिनिधि भएर मतगणना स्थलमै बस्नु भएका कृर्तिपुरका शसीर महर्जन दैनिकी अस्तव्यस्त हुँदा अझ पनि सामान्य अवस्थामा फर्किन गाह्रो परिरहेको अनुभव सुनाउनु हुन्छ । मतगणना स्थलको व्यवस्थापन पनि कमजोर हुँदा उम्मेदवार दिक्क छन् । आजको प्रविधिको समयमा पनि त्यसको उपयोग नै भएको छैन । हामी त झन् झन् व्याक पो हुँदै गएका रहेछौ कि भन्ने आभास भइरहेको ललितपुर महानगरपालिकाकी उपमेयरकी उम्मेदवार शोभा शाक्य बताउनु हुन्छ । यस्ता कुरामा आयोगले विचार गर्नु पर्ने उहाँको भनाइ छ । आयोगले मत पत्र निर्माण गर्दा विचार पुर्याएको भए यस्तो दुःख न त उम्मेदवारले पाउँथे त म मतदाताले ।' काठमाडौं महानगरपालिका मेयरका उम्मेदवार राजु राज जोशीले भन्नु भयो । एक लाख १२ हजार नौ सय २३ मतदाता रहेको ललितपुर महानगरपालिकामा ८६ हजार मत खसेको छ । तर मतगणना आधा मात्रै सकिएकाले अझै तीन चार दिन उम्मदेवार र मतदाताले परिणामको प्रतिक्षामा बस्नु पर्ने छ । त्यस्तै काठमाडौं महानगरपालिकामा दुई लाख ७९ हजार ३०३ मतदाता रहेकोमा जम्मा मत एक लाख ९३ हजार मत खसेको छ । महानगरपालिकाको अहिले १७ वडाको मतगणना जारी छ । अन्तिम परिणामका लागि उम्मेदवार र मतदाताले अझ एक हप्ता जति कुर्नु पर्ने छ ।"
परराष्ट्रका कर्मचारी सरुवाको तयारी,"काठमाडौं : प्रधानमन्त्री पुष्पकमल दाहालले राजीनामा दिने तयारी गरिरहँदा परराष्ट्रमन्त्री प्रकाशशरण महतले विदेशस्थित विभिन्न नेपाली नियोगका कर्मचारीको सरुवा गर्ने तयारी गर्नुभएको छ । ८ उपसचिव, ५ शाखा अधिकृत र ७ जना सुब्बा तहका कर्मचारीको सरुवा आइतबार टुंगो लगाउने तयारी गरिएको जानकारी मन्त्रालय स्रोतले दिएको छ । सरकारको बहिर्गमनअघि मन्त्री महतले गर्न लाग्नुभएको सरुवा परराष्ट्रकै केही कर्मचारीका कारण विवादास्पद पनि बनेको छ । परराष्ट्र कर्मचारी सरुवा निर्देशिकाअनुसार गत चैतमा नै विदेशस्थित नियोगका कर्मचारीको सरुवा गर्नुपर्ने भए पनि अनावश्यक विवाद झिकेर रोकेर थाती राखेको आरोप कर्मचारी लगाउँछन् । स्रोतका अनुसार मन्त्री महतको निर्देशनमा हालै मात्र निर्देशिकामा दोस्रोपटक हेरफेर गरिएको छ । विगतमा ६६ महिनामा कर्मचारी सरुवा हुने गरेको भए पनि केही कर्मचारी एड्जस्ट गर्नुपर्ने' भन्दै आगामी २०७५ वैशाखसम्ममा पद रिक्त हुने नियोगमा समेत सरुवाको तयारी भइरहेको छ । मन्त्री निकटलाई आकर्षक नियोगमा सरुवा दिलाउन निर्देशिका हेरफेर गरिएको छ । यसले इमानदार कर्मचारीबीच निराशा र असमझदारी पैदा गरेको छ', परराष्ट्र स्रोतले भन्यो । आफ्नै सचिवालयमा कार्यरत उपसचिव प्रकाश अधिकारीलाई क्यानडास्थित नेपाली दूतावासमा सरुवा गर्र्ने पक्षमा मन्त्री महत अडिग हुनुहुन्छ । मन्त्रालयका कर्मचारीले अधिकारीलाई आकर्षक नियोगमै पठाउनु निर्देशिका र स्थापित मान्यताविपरीत हुने बताउँदै आएका छन् । अधिकारीले यसअघि आकर्षक मानिएको क वर्गका न्युयोर्क र डेनमार्कस्थित नियोगमा काम गरिसक्नुभएको छ । क्यानाडास्थित नियोगमा सरुवा पाउनुपर्ने अडानमा उपसचिव दुरपदा सापकोटा पनि हुनुहुन्छ । तर सापकोटालाई आउँदो वैशाखमा रिक्त हुने काठमाडौंस्थित सार्क सचिवालयको निर्देशकमा पठाउने तयारी भइरहेको परराष्ट्र स्रोतको भनाइ छ । सरुवा हुने उपसचिवको सूचीमा प्रकाश अधिकारी, दुरपदा सापकोटा, दधिराम भण्डारी, सागर फुयाँल, सुधीर भट्टराई, पारस पण्डित, कुमार राई र रामसिंह थापा हुनुहुन्छ । बेइजिङ, श्रीलंकाजस्ता आकर्षक नमानिने ग' वर्गका दूतावासबाट करिब दुई वर्षअघि मन्त्रालय फर्किनुभएका उपसचिव राई र थापालाई सरुवासूचीमा राखिएको छैन । तर एक वर्षअघि मात्रै फर्किएकालाई भने सरुवाको तयारी गरिएको छ । यो अन्यायपूर्ण छ', एक सहसचिवले भने । साउदी अरेबियास्थित दूतावासमा कार्यरत सुब्बा अरेन्द्र महर्जनलाई फ्रान्समा सरुवा गर्ने तयारी भएको छ । महर्जनलाई हालै कारबाहीको सिफारिस भएको स्रोत बताउँछ । नियमित रूपमा हुनुपर्ने प्रक्रियाअनुसार तथा न्यायपूर्ण सरुवा हुनुपर्नेमा मन्त्रीको तहबाट भएको अनावश्यक हस्तक्षेपले कर्मचारीबीच असन्तुष्टि चुलिएको कर्मचारी बताउँछन् । सहसचिव स्तरमा सरुवा समिति बनाइए पनि मन्त्री तहबाट भएको हस्तक्षेपले समस्या उत्पन्न भएको अधिकारी बताउँछन् । मन्त्रीले परराष्ट्रको संस्थागत हित, विदेश नीति सञ्चालनका लागि ठोस पहल र सुदृढीकरणमा ध्यान दिनुपर्नेमा अधिकृत, उपसचिव र सुब्बा तहका कर्मचारीको सरुवामा ध्यान केन्द्रित गर्नु अत्यन्त दुःखद् छ', एक सहसचिवले अन्नपूर्णसँग भने ।"
