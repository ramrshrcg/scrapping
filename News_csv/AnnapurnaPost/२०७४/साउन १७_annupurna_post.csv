शीर्षक,विवरण
आदेशले उब्जाएको प्रश्न,"भरतपुर प्रकरणमा सर्वोच्च अदालतले जे फैसला गर्यो, त्यसमाथि टीकाटिप्पणी गर्ने यो सम्पादकीयको मनसाय होइन । कानुनी शासनमाथि विश्वास जगाइराख्न अदालतको फैसला मान्नुको विकल्प छैन । कानुनको सर्वोच्चता नै लोकतान्त्रिक प्रणालीको चरित्र हो । यद्यपि भरतपुर प्रकरणमा अदालतले फेरि चुनाव गर्ने जुन फैसला जारी गर्यो । त्यसमाथि तर्कवितर्क भएका छन्, जसमाथि थप विमर्श आवश्यक छ । १५ साउनमा सर्वोच्च अदालतको संयुक्त इजलासले भरतपुर महानगरपालिका वडा नम्बर १९ को मतगणनामा अनधिकृत कब्जा भएको निक्र्योलसहित पुनः मतदानको लागि निर्वाचन आयोगलाई आदेश दिएको छ । न्यायमूर्तिद्वय ओमप्रकाश मि श्र र पुरुषोत्तम भण्डारीको संयुक्त इजलासले पुनः मतगणनाको मागसहित दायर भएको रिटको विपक्षमा फैसला सुनाएपछि एमालेले यसलाई दुर्भाग्यपूर्ण बताएको छ भने माओवादीले स्वागत गरेको छ । दलीय आस्थाका आधारमा विभाजित कानुन व्यावसायीहरूले पनि यसको पक्ष र विपक्षमा अभिमत जाहेर गरेका छन् । जनस्तरमा पनि फैसलाले कतै गलत नजिर स्थापित गर्ने र यसखाले रोग बारम्बार दोहोरिने त होइन भन्ने चिन्ता र चासो जाहेर भएका छन्, जसलाई नजरअन्दाज गर्न सकिँदैन । अदालतले कानुनी दफामा टकेर फैसला गरेको छ, तर जनस्तरमा यस फैसलाप्रति आम रूपमा सकारात्मक धारणा विकास गर्न सकेको छैन । धेरैले नैतिक बल पराजित भएको अनुभूति गरेका छन् । न्यायका आमउपभोक्ताले सन्तुष्टिको अनुभूति गर्न सकेनन् भने न्यायपालिकाप्रतिको जनआस्था बढ्दैन । त्यसैले स्वच्छ, निष्पक्ष, गुणस्तरीय र प्रभावकारी न्याय भनेर मात्र पुग्दैन, त्यो अनुभूत गर्ने तहमा देखिनु पनि पर्छ । संविधान एवं कानुनले न्यायपालिकाप्रति राखेको अपेक्षा यही हो । संविधानले नागरिकका हक अधिकारको संरक्षण एवं विधिको शासनलाई व्यवहारमा रूपान्तरण गर्न सुम्पेको दायित्व पूरा भयो कि भएन, न्यायपालिकाले फेरि समीक्षा गर्नुपर्ने भएको छ ।सर्वोच्चले गरेको फैसला मान्दै चुनाव हुनेमा शंका रहेन । विमति हुँदाहुँदै पनि लोकतान्त्रिक पद्धति बढाउन चुनावी प्रक्रियामा दलहरू सहभागी हुनुपर्छ र हुनेछन् । यद्यपि फैसलापछि उठेका प्रश्नहरूमाथि समीक्षा गर्दै तिनको निरूपण पनि जरुरी छ । अदालतले भएका कानुनी प्रावधान र व्यवस्थाहरूलाई व्याख्या गरेका आधारमा फैसला सुनाएको छ । बनेका कानुनको व्याख्या अदालतले गर्ने हो भने बनाउने संसद्ले हो । यहानेर कानुन बनाउने संसद्ले पनि कानुन निर्माण गर्दा राख्ने प्रावधान र आउन सक्ने जटिलताको आकलन गर्न सक्नुपर्ने देखिन्छ । न्यायालयले पनि गलत नजिर नै स्थापित गर्न सक्ने यसखाले मुद्दामा जोखिम मालेर व्याख्यामा भन्दा बढी विवेक प्रयोग गर्ने हो कि ? सायद हेक्का राख्नुपर्छ । डर काल पल्केला भन्ने हो । यसतर्फ सबै पक्षको गम्भीर ध्यान जानु आवश्यक छ । मतगणना प्रतिनिधिकै रूपमा बसेका व्यक्तिले अनधिकृत तवरले मतपत्र च्यातेर नष्ट गरेको स्वीकारोक्ति गरिसकेको अवस्थामा यसखाले आदेश आउनुले कतै विधिको शासन र कानुनी राजको अघि बाहुबल ले प्रोत्साहन पाउने त होइन ? प्रश्न उठेको छ ।"
जिसस अछाममा कांग्रेस निर्विरोध,"मंगलसेन: जिल्ला समन्वय समिति(जिसस) अछाममा नेपाली कांग्रेसका उम्मेदवारहरु निर्विरोध निर्वाचित भएका छन्। मुख्य निर्वाचन अधिकृतको कार्यालयले मंगलबार १२ बजे सम्मका लागि तोकेको मनोनयन दर्ताको समयमा कांग्रेसका तर्फबाट मात्र मनोनयन दर्ता भएपछि ९ सदस्स्यीय समिति निर्बिरोध चयन भएको हो। समन्वय समितिको संयोजकमा नरबहादुर कुँवरको मात्र उम्मेदवारी परेको छ भने उपसंयोजकमा कांग्रेसकै टोपबहादुर रावलको स्वतन्त्रबाट एक्लो उम्मेदवारी परेको छ। यस्तै सदस्यहरुमा शिव तिरुवा, तुलाराम साउद, सुरत बुढ्थापा, लक्ष्मी शाह र तुल्छि चलाउनेको उम्मेदवारी परेको छ। दुई सदस्य भने कांग्रेसले माओवादी केन्द्रलाई दिएको छ। माओबादी केन्द्रका तर्फबाट खकेन्द्र साउद र लक्ष्मी कुमारी सुनारको उम्मेदवारी परेको छ। कुल २० मध्ये ११ मत रहेको कांग्रेसले समन्वय समिति एकल रुपमा चयन गर्न सक्ने भए पनि केही स्थानीय तहको निर्वाचनमा दुई दल बीच तालमेल भएकाले समन्वय समितिमा पनि दुई सदस्य माओवादीलाई दिएको कांग्रेस जिल्ला सभापति भरतकुमार स्वाँरले जानकारी दिए। अछामका १० तह मध्ये ५ वटा संख्यामा जितेको एमालेले मनोनयन नै दर्ता गराएन।"
हिन्दु राष्ट्र पुनर्स्थापनाका लागि अभियानः डा लोहनी,राजविराजः एकिकृत राष्ट्रिय प्रजातन्त्र पार्टी (राष्ट्रवादी) का अध्यक्ष डा प्रकाशचन्द्र लोहनीले हिन्दु राष्ट्र पुनर्स्थापनाका लागि मुलुकभर अभियान चलाउने घोषणा गरेका छन्। राजविराजमा मंगलबार आयोजित सभा र प्रशिक्षण कार्यक्रममा डा लोहनीले जनभावना विपरीत गरिएको धर्मनिरपेक्षताको निर्णय फिर्ता लिन र त्रुटि सच्याउन देशभर अभियानमार्फत दवाव सृजना गरिने बताए। विश्वकै एक मात्र हिन्दु राष्ट्र नेपाललाई संविधानबाट हटाउन जनताले कहिलै जनादेश नदिएको दावी गर्दै उनले हिन्दु राष्ट्रका लागि साथ दिन सबैलाई आग्रह समेत गरे। सभामा पार्टीका उपाध्यक्ष डा सुष्मा आचार्यले हिन्दु राष्ट्र र संवैधानिक राजतन्त्रको पक्षधर एकिकृत राष्ट्रिय प्रजातन्त्र पार्टी (राष्ट्रवादी) सशक्त बने मात्र मुलुक सशक्त बन्ने र विकासतर्फ लम्किने दावी गरिन्।
भरतपुर महानगरका २८ सय ७ मतपत्र जलाइयो,चितवन : भरतपुर महानगरपालिकाको १९ नम्बर वडामा साउन २० गते पुन मतदान गराउने घोषणा गरे लगत्तै दुई हजार आठ सय सात मत मंगलबार जलाइएको छ । सुरक्षा निकायका प्रमुख र राजनीतिक दलका प्रतिनिधिको रोहवरमा मतपत्र जलाइएको हो । १९ वडामा दुई हजार आठ सय ९७ मत खसेको मध्ये ९० वटा च्यातिएका मतपत्र काठमाडौं पठाइएको थियो। बाँकी रहेका मतपत्र जलाइएको निर्वाचन आयोगको निर्देशनमा जलाइएको मुख्य निर्वाचन अधिकृतको कार्यालयले जनाएको छ । मतपत्र जलाइएको स्थानको तस्बिर खिच्न दिइएको थिएन । मतपत्र जलाउने क्षेत्रमा पत्रकारलाई प्रवेश गर्न प्रतिबन्ध लगाइएको हो।
चालक अनुमति पत्र वितरणलाई चुस्त बनाउन निर्देशन,"काठमाडौं: भौतिक पूर्वाधार तथा यातायात मन्त्री वीरबहादुर बलायरले सवारी चालक अनुमति पत्र (लाईसेन्स) वितरण प्रक्रियालाई प्रभावकारी बनाउन निर्देशन दिएका छन्। मंगलबार मन्त्रालयमा यातायात व्यवस्था विभाग र सवारी चालक अनुमति कार्यालयका प्रमुखलाई बोलाएर मन्त्री बलायरले लाइसेन्स लिन सर्वसाधारणले निकै सास्ती भोग्नुपरेको उल्लेख गर्दै यथाशीघ्र यसलाई प्रभावकारी बनाउन निर्देशन दिएका हुन्। लाईसेन्स लिने प्रक्रिया एकदमै झन्झटिलो छ, मन्त्री बलायरले भने, सर्वसाधारणहरु एकाविहानै कार्यालयमा पुगेर लाईन लाग्नुपर्छ। त्यसपछि फेरी ट्रायल दिने देखि लाइसेन्स हात पार्नेसम्मको प्रक्रिया र समय लामो छ।' उनले तत्काल यसलाई सरल र सहज बनाउन निर्देशन दिए। यस्तै मन्त्री बलायरले यातायात व्यवस्था कार्यालय, सवारीचालक अनुमति कार्यालयमा जडान गरिएको सर्भर तथा सफ्टवेयर सधैं जसो बिग्रिरहने समस्याप्रति समेत चासो व्यक्त गरेका छन्। उनले पटकपटक सर्भरमा समस्या आउनुको कारण सोध्दै अब यसको दीर्घकालिन समाधानबारे सोच्न समेत निर्देशन दिए। प्रत्येक महिना किन बिग्रन्छ, यो सर्भर, मन्त्रीले आश्चर्य मान्दै भने, राज्यको करोडौं लगानी परेको सर्भरमा सधैं समस्या आइरहने अनि नीजि क्षेत्रमा यस्ता समस्या त सुनिदैन।' उनले सेवाग्राहीप्रति जिम्मेवार भएर परिणाममुखी काम गर्न समेत आग्रह गरे। चर्चाका लागि काम गर्नेभन्दा पनि मन्त्रालयले दिने सेवाबाट सर्वसाधारण लाभान्वित हुनुपर्नेमा मन्त्रीले जोड दिए। उनले स्मार्टकार्ड १४ वटै अञ्चलबाट वितरण गर्ने समेत निर्देशन दिएका छन्। दुई दिनभित्र कार्यप्रगति र समस्याबारे जानकारी दिन समेत उनले उच्च अधिकारीलाई निर्देशन दिएका छन्। मंगलबार नै मन्त्री बलायरले सडकमा खाल्डाखुल्डी पुर्ने कामलाई निरन्तरता र तीब्रता दिन सडक विभागका अधिकारीलाई समेत निर्देशन दिएका छन्।"
भरतपुर१९ मा साउन २० गते पुनः मतदान,"भरतपुर : चितवनको भरतपुर महानगरपालिका वडा नम्बर १९ मा शुक्रबार पुनः मतदान हुने भएको छ। मुख्य निर्वाचन अधिकृतको कार्यालयले मंगलबार सर्वपक्षीय छलफल गरी पुनः मतदानको मिति तय गरेको हो। सर्वोच्च अदालतले पुनः मतदानको आदेश दिएपछि निर्वाचन आयोगले सोमबार मिति, समय र स्थान तोकी सम्पूर्ण व्यवस्था मिलाउन निर्देशन दिने निर्णय गरेको थियो। शुक्रबार पुनः मतदान हुने भएपछि बुधबारदेखि नै मौन अवधि लागू हुने भएको छ। सर्वपक्षीय छलफलमा दलहरूले छिटो निर्वाचन गर्नुपर्ने आग्रह गरेपछि सबैको सहमतिमा पुनः मतदानको मिति तय गरिएको हो, मुख्य सहायक निर्वाचन अधिकृत गम्भीर घिमिरेले भने, अबको एक सातामा परिणाम बाहिर ल्याउने तयारीमा लागेका छौं। उनका अनुसार ३६ कर्मचारी बुधबारदेखि खटिनेछन्। लामो समय अन्योल भएका कारण अब लम्ब्याउन नहुनेमा नेताले जोड दिएका थिए। कांग्रेस चितवनका सभापति जितनारायण श्रेष्ठले अब प्रचारको जरुरी नभएको बताए। उनले भने, आजैदेखि शून्य समय मानेका छौं। एमाले चितवनका अध्यक्ष कृष्णभक्त पोखरेलले जनता मतदानका लागि आतुर रहेको बताए। भने, जुन कलंक बेहोरियो त्यो अब नबेहोर्ने गरी निर्वाचन सम्पन्न गर्न दलबीच सहमति भएको छ। यसअघि तोकिएको मतदान केन्द्रलाई नै कायम गरिएको छ। सुरक्षा व्यवस्थालाई मजबुत पारिएको प्रमुख जिल्ला अधिकारी नारायणप्रसाद भट्टले बताए। पहिलो चरणको स्थानीय तह निर्वाचन भएको भरतपुरमा वडा नम्बर १९ को मतगणना हुँदै गर्दा जेठ १४ गते राति मतपत्र च्यातिएको थियो। त्यसपछि पुनः मतदान गराउने आयोगको निर्णयविरुद्ध परेको रिट सर्वोच्चले खारेज गरिदिएको छ। वडा नम्बर १९ मा यसअघि भएको निर्वाचनको मतपत्र नष्ट गरिएको छ। आयोगको निर्देशनअनुसार ती मतपत्र मंगलबार जलाएर नष्ट गरिएको हो। कुल खसेको मतमध्ये दुई हजार ८ सय ७ मत जलाइएको हो। २ हजार ८ सय ९७ मत खसेको थियो। बाँकी च्यातिएको ९० मतको अवस्थाबारे बुझ्न सर्वोच्चले मागेपछि काठमाडौं लगिएको थियो। भरतपुरका मुख्य निर्वाचन अधिकृत कविप्रसाद न्यौपानेले निर्वाचनको समाचार संकलनमा रोक लगाएका छन्। मतपत्र जलाएको तस्बिर लिन खोज्दा सुरक्षाकर्मी लगाएर रोक लगाइएको थियो। सञ्चारकर्मीलाई सुरक्षाकर्मी लगाएर लखेट्न निर्देशन दिने मुख्य निर्वाचन अधिकृत न्यौपानेको कार्यशैलीप्रति नेपाल पत्रकार महासंघ चितवनले निन्दा गरेको छ।"
मतदान मार्फत् एमालेलाई नाश गर्न मन्त्रीको उर्दी,"राजविराज : सूचना तथा परामर्श केन्द्रको अनुगमन तथा निरीक्षणमा आएका श्रम तथा रोजगार मन्त्री फरमुल्लाह मंसुरले नेकपा (एमाले)लाई प्रदेश नम्बर २ मा पराजित गरेर बदला लिनुपर्ने बताएका छन्। सुरक्षित आप्रवासन (सामी) परियोजना अन्तरगत सूचना तथा परामर्श केन्द्रको निरीक्षणमा जानु अघि राजविराजस्थित जिल्ला पार्टी कार्यालयमा भेला भएका कार्यकर्तालाई सम्बोधन गर्दै मन्त्री मन्सुरले यस्तो निर्देशन दिएका हुन्। अगुवा कार्यकर्तालाई निर्देशन दिनुहुँदै उहाँले मधेसी जनताको राष्ट्रियतामाथि प्रश्न चिन्ह उठाउने र अपमान गर्ने एमालेलाई पराजित गरेर मधेसी जनताले बदला लिनुपर्नेमा जोड दिए । द्रौपदीको अपमान गर्ने रावण र सीताको अपमान गर्ने कौरवको वंशनाश गरे झै एमालेलाई मतदानमार्फत् नाश गर्न मन्त्री मन्सुरले कार्यकर्तालाई निर्देशन दिए। कांग्रेसका केन्द्रीय सदस्य समेत रहेका मन्सुरले एमालेसँगै मधेसी दलका नेतालाई पनि आक्रमणको तारो बनाए ।मशाल लिएर आएको पार्टीको राजनीतिक यात्रा साइकल, तालाचाबी, रेल बन्दै गएको भन्दै उनले मधेसी जनताको अधिकारका लागि सिन्को पनि नभाँच्ने मधेसी दलका नेताले मन्त्री र सम्पतिका लागि मात्र कुद्ने गरेको आरोप लगाए। हरेक पटक सरकार गठनका क्रममा राति १२ बजे नयाँ पार्टी गठन गर्ने मधेस केन्द्रित दलका नेताहरुले पार्टी फुटाउँदै मन्त्री बन्नु बाहेक अर्को काम नगरेको जिकिर गरे। पहिलो संविधानसभामा राम्रो मत पाए पनि मधेसीको अधिकार स्थापित हुने गरी संविधान नलेख्ने मधेसको मसिहा भनिनेहरुले दोस्रो संविधानसभामा अधिकार लेखिने बेलामा संसद छाडने तर तलबभत्ता नछाडने प्रवृत्ति देखाएको बताए। संविधान जारी भएपछि पसल बन्द हुने भयले मधेस केन्द्रित दलहरुले संविधानविरुद्ध विष वमन गरे, झुठो बोले, मन्त्री मन्सुरले भने ।"
माओवादी केन्द्रको पार्टी कार्यालयमा तालाबन्दी,सल्यान: नेकपा माओवादी केन्द्रको जिल्ला पार्टी कार्यालयमा तालाबन्दी गरिएको छ। जिल्ला समन्वय समितीको निर्बाचनका सम्बन्धमा पार्टीको गलत निर्णय भएको भन्दै मंगलबार तालावन्दी गरिएको हो। 'जिसस निर्वाचनका लागि पार्टीले लिएको निर्णयबारे कुनै पनि तहका नेता तथा कार्यकर्तासँग छलफल नै नगरी पार्टी नेतृत्वले गैरजिम्मेवारीपूर्ण निर्णय गरेकाले तालावन्दी गर्नुपरेको महाधिवेशन आयोजक समिति सदस्य तुल्सीराम घर्तीले बताए। रासस
विखण्डनवादीलाई परास्त गर्न दाहालको आग्रह,"जनकपुरधाम: नेकपा माओवादी केन्द्रका अध्यक्ष पुष्पकमल दाहाल प्रचण्डले सङ्कीर्ण पहाडी राष्ट्रवाद र स्वतन्त्र मधेस विखण्डनवादी राष्ट्रवादलाई पहाड़, हिमाल र मधेसवासीले परास्त गर्नुपर्नु बताएका छन्। प्रेस सेन्टर नेपाल धनुषाद्वारा मगलबार जनकपुरमा आयोजित पत्रकार सम्मेलनमा उनले राष्ट्रवादका नाममा देशलाई विखण्डन, अपमान र विभेदको बीउ रोप्नेलाई परास्त गरी राष्ट्रको एकता, स्वाधीनता र स्वाभिमानको रक्षा गर्ने दायित्वको बोध सबैले गर्नुपर्नेमा जोड दिए। मधेसको मागलाई सम्बोधनका गर्न अघि सारिएको संविधान संशोधन विधेयकलाई पारित गराउन प्रयास जारी रहेको पनि पूर्वप्रधानमन्त्री दाहालले बताए। एक प्रश्नका जवाफमा उनले एक मधेस, एक प्रदेश'को माग आफ्नो दलको लाइन नभएको स्पष्ट गरे। दुई नं प्रदेशको मुख्य केन्द्र जनकपुरधामलाई महानगरपालिका घोषणा गरी विकासका योजना कार्यान्वयनका लागि आफ्नो दलले पहल गरिरहेको दाहालले बताए। रासस"
सबैसँग न्यायो र मित्रवत् सम्बन्धः परराष्ट्र मन्त्री,काठमाडौं : उपप्रधान तथा परराष्ट्रमन्त्री कृष्णबहादुर महराले दक्षिण एसियाली मुलुकसहित सबै मित्रराष्ट्रसँग नेपालको सम्बन्ध न्यायो र मित्रवत् रहेको बताएको छन्। परराष्ट्र मन्त्रालयमा बंगलादेशको राष्ट्रिय सुरक्षा विद्यालयका प्रतिनिधिमण्डलसँग मंगलबार भएको अन्तर्क्रियामा उनले सबै मित्रराष्ट्रसँग सुमधुर सम्बन्ध राखेर अगाडि बढ्ने बताए। नेपाल संयुक्त राष्ट्र संघ र असंलग्न आन्दोलनको सक्रिय सदस्य भएको उल्लेख गर्दै मन्त्री महराले राष्ट्र संघको वडापत्र तथा पञ्चशीलको सिद्धान्त र अन्तर्राष्ट्रिय कानुनबाट निर्देशित परराष्ट्र नीतिको पक्षमा रहेको बताए। मन्त्री महराले बंगलादेशसँग प्रजातान्त्रिक मूल्य र मान्यता एवम् विकासका चुनौती पनि समान रहेको भन्दै अन्तर्राष्ट्रिय मञ्चमा साझा धारणा बनाएर अगाडि बढ्न सकिने बताएको उनका प्रेस संंयोजक हरि लामिछानेले जानकारी दिए। सो अवसरमा परराष्ट्र सचिव शंकरदास वैरागीले नेपालमा लगानीका लागि उपयुक्त अवसर भएको बताउँदै कानुनी रुपमा पनि लगानीका लागि उपयुक्त अवसर सिर्जना गरिएको बताए। रासस
जिसस पर्वतमा एमाले बिजयी,"कुश्मा: जिल्ला समन्वय समिति पर्वतको प्रमुखमा नेकपा एमालेका उम्मेदवार मनोहर पौडेल बिजयी भएका छन्। मंगलबार भएको निर्वाचनमा पौडेलले ८ मत प्राप्त गरी बिजयी भएका हुन् भने उनका निकटतम प्रतिद्धद्वी नेपाली कांग्रेसका उम्मेदवार परशुराम पुरीले ६ मत प्राप्त गरी पराजय भएका छन्। त्यसैगरी उपप्रमुखमा नेकपा एमालेकै यामकुमारी राना बिजयी भएकी छिन्। समन्वय समितिका अन्य सात सदस्य पनि एमालेलेनै जितेको छ। बिजयी सदस्यहरुमा ज्ञानबहादुर भण्डारी, बिष्णुराम बिक, कबिता बिक, नन्दलाल सुबेदी, ओमप्रसाद रेग्मी, बिष्णुमाया पौडेल, र शर्मिला नेपाली रहेका छन्। समन्वय समितिको निर्वाचनमा जिल्लाका सात स्थानिय तहका प्रमुख र उपप्रमुख गरी १४ जना मतदाताले सहभागिता जनाएका थिए। पर्वतमा सात स्थानिय तह मध्ये चार वटामा एमाले बिजयी भएको थियो भने तीन वटा तहमा नेपाली कांग्रेस बिजयी भएको थियो। निर्वाचित भएपछि संक्षिप्त प्रतिक्रिया दिँदै समन्वय समितिका संयोजक मनोहर पौडेलले समग्र पर्वत जिल्लाको आर्थिक, सामाजिक, राजनैतिक क्षेत्रको विकासका लागि आफू निरन्तर क्रियाशिल रहने प्रतिवद्धता व्यक्त गरे।"
राजीनामा दिन पुगेका महान्यायाधिवक्तालाई देउवाले फर्काए,"काठमाडौं : पदबाट राजीनामा दिन कार्यालयबाट बिदा भएर सोमबार सिंहदरबार पुगेका महान्यायाधिवक्तालाई प्रधानमन्त्री शेरबहादुर देउवाले अझै केही समय पर्खन भन्दै फर्काएका छन् । महान्यायाधिवक्ता श्रेष्ठ दिउँसो साढे ४ बजे राजीनामा दिने भन्दै कार्यालयबाट बाहिरिएका थिए । तर, प्रधानमन्त्री कार्यालयबाट फर्केका श्रेष्ठले पुनः महान्यायाधिवक्ता कार्यालय पुगेर प्रधानमन्त्रीलाई भेटेर मात्र फर्केको जानकारी गराए । मैले राजीनामाको कुरा गर्दा अहिले पर्खनुस् न भन्ने कुरा भयो, प्रधानमन्त्री देउवाको भनाइ उद्धृत गर्दै श्रेष्ठले अन्नपूर्णसँग भने, कुरा यत्ति मात्र हो । राजीनामा दिन भनेर बाहिरिएका श्रेष्ठले पुनः कार्यालयमै फर्केर राजीनामा नदिएको सुनाएपछि सरकारी वकिल नै आश्चर्यमा परे । दिउँसोदेखि नै महान्यायाधिवक्ता कार्यालयमा श्रेष्ठको राजीनामाको चर्चासँगै नयाँ आउने व्यक्तिको विषयमा अड्कलबाजी भएको थियो । प्रधानमन्त्रीले श्रेष्ठको राजीनामा बुझ्न किन नचाहेको हो भन्ने विषय प्रस्ट नभए पनि अर्को व्यवस्था नहुन्जेल पद त्याग नगर्न सुझाएको स्रोतले बतायो । अर्को व्यवस्था नहुन्जेल केही समय नछाड्न कुरा भएको हो । अरू केही कारणजस्तो लाग्दैन, प्रधानमन्त्री कार्यालय स्रोतले भन्यो, दुई जनाबीच भएको गोप्य वार्ता सबैलाई थाहा हुने कुरा पनि भएन । यसअघि ०४६ सालयता नयाँ प्रधानमन्त्री आउनेबित्तिकै आफ्ना विश्वासपात्रलाई महान्यायाधिवक्तामा नियुक्त गर्ने परम्परा थियो । शेरबहादुर देउवाले प्रधानमन्त्रीमा बहाली भएपछि पनि महान्यायाधिवक्तामा श्रेष्ठलाई केही समय पद नछाड्न भनेका थिए । त्यसबेला तत्कालीन प्रधानमन्त्री पुष्पकमल दाहालको सल्लाहअनुरूप देउवाले श्रेष्ठलाई पद नछाड्न भनेका थिए । संवैधानिक एवं कानुनी प्रश्नमा सरकारको बचाउमा प्रतिरक्षा गर्ने भएकाले प्रधानमन्त्रीले आफ्ना विश्वासपात्रलाई महान्यायाधिवक्तामा नियुक्त गर्ने प्रचलन छ । मैले राजीनामाको कुरा गर्दा अहिले पर्खनुस् न भन्ने कुरा भयो, कुरा यत्ति मात्र हो । रमनकुमार श्रेष्ठ, महान्यायाधिवक्ता श्रेष्ठलाई राजीनामा नदिन प्रधानमन्त्री देउवाकै रोकावटपछि कांग्रेसनिकट कानुन व्यवसायी भने आश्चर्यमा परेका छन् । देउवा र श्रेष्ठको रवैया देखेर महान्यायाधिवक्ताका आकांक्षीसमेत अवाक भएका छन् । सर्वोच्च अदालतमा विचाराधीन भरतपुर निर्वाचनको विवादपछि श्रेष्ठले पदत्याग गर्ने अनुमान न्यायिक वृत्तमा थियो । राजीनामा दिन भनेर गएपछि यत्तिकै लुरुलुरु फर्केर आउनु हुँदैनथ्यो । पहिल्यै कुरा मिलाएर जानुपथ्र्यो, नेपाल बार एसोसिएसनका अध्यक्ष शेरबहादुर केसीले भने, दिनेले दिने र खानेले खाएपछि कसको के लाग्छ ? प्रधानमन्त्रीले नै चाहेपछि के भन्ने ? वरिष्ठ अधिवक्ता हरिहर दाहालले महान्यायाधिवक्ता प्रधानमन्त्रीको विश्वासमा हुने भएकाले श्रेष्ठले विश्वास दिलाएकै कारण पदमा कायम भएको हुन सक्ने बताए । दाहालले भने, प्रधानमन्त्रीको विश्वासमा रहने हो । रमनजीले प्रधानमन्त्रीलाई विश्वास दिलाउन सक्नुभयो होला । तब न पदमा रहन सम्भव छ । पूर्वमहान्यायाधिवक्ता बाबुराम कुँवरले केही समझदारी नभई महान्यायाधिवक्तामा लामो समय रहन असम्भव हुने बताए । राजनीतिक हिसाबले विश्वासपात्र हुनुपर्छ भन्ने यसअघिको चिन्तन फेल भएको बताउँदै कुँवरले कांग्रेसका नेता, कार्यकर्ता, कानुन व्यवसायी कसैले पनि सहज रूपमा नलिएको भनाइ राखे । राजनीतिक रूपले विश्वासपात्र हुनुपर्छ भन्ने जुन कुरा थियो, त्यो चिज बाँकी रहेन । सन्देश सहज ढंगले गएको छैन, कुँवरले भने, डेमोक्रेटिक लयर्स एसोसिएसनमा पनि थुप्रै संविधान र फौजदारी न्याय र कानुनका जानकार वकिल छन् । उनले महान्यायाधिवक्ताको आफ्नै पनि नैतिकताको प्रश्न उठ्ने बताए । तत्कालीन प्रधानमन्त्री पुष्पकमल दाहालले राजीनामा दिएको दुई महिना बितिसक्दासमेत उनले नियुक्त गरेका महान्यायाधिवक्ता रमनकुमार श्रेष्ठ अझै पदमा बहाल छन् । दाहाल प्रधानमन्त्री भएपछि श्रेष्ठ ०७३ साल साउन २४ गते महान्यायाधिवक्तामा नियुक्त भएका थिए । प्रधानमन्त्री पदबाट दाहालले १० जेठमा राजीनामा दिएका थिए ।"
प्रदेश २ मा पनि एमाले पहिलो पार्टी बन्छ : ईश्वर पोख्रेल,"वीरगन्ज : एमालेका महासचिव ईश्वर पोख्रेलले असोज २ मा हुने तेश्रो चरणको स्थानीय तहको निर्वाचनमा सबै भन्दा बढी सिट जितेर प्रदेश नम्बर २ मा पनि एमाले नै पहिलो पार्टी बन्ने दाबी गरेका छन्। एमाले केन्द्रीय कार्य समितिले प्रदेश नम्बर २ को निर्वाचनका लागि पर्सामा खटाएका महासचिव पोखरेलले मधेसमा विभिन्न पक्षले एमालेलाई मधेस विरोधी दल भनेर भ्रम छरेको भए पनि मधेसी जनता उक्त भ्रममा नरहेको र एमालेको पक्षमा अडिग रहेकाले प्रदेश नम्बर २ मा पनि एमाले नै पहिलो पार्टी बन्ने दाबी गरेका हुन्। यसअघि सम्पन्न पहिलो र दोस्रो चरणको निर्वाचनमा ६ वटा प्रदेशमा एमालेले शान्दार जित हात पारिसकेको भन्दै उनले भने ,अब प्रदेश नम्बर २ मा पनि अन्य दलहरुले जस्तो सुकै गठबन्धन वा महागठबन्धन बनाए पनि एमालेलाई कुनै फरक पर्नेवाला छैन, यो प्रदेशमा पनि एमाले नै पहिलो पार्टीका रुपमा स्थापित हुने निश्चित छ, कसैले शंका नगरे हुन्छ। वीरगन्जमा मङगलबार प्रेस चौतारी नेपालले गरेको प्रदेश नम्बर २ को विस्तारित बैठकको उद्घाटन समारोहलाई सम्बोधन गर्दै एमाले महासचिव पोखरेलले तराई मधेमा एमाले पार्टीमा प्रवेश गर्ने लहर नै चलेको बताए। मधेस र मधेसी जनताको विरोधमा एमाले कहिल्यै पनि नरहेको भन्दै उनले भने, एमाले तराई मधेसमै जन्मिएको हो, यही हुर्किएको हो, त्यसैले एमालेले सदैव मधेस र मधेसीको जनताको पक्षमा काम गर्दै आएको छ। नागरिकताको सवालमा मधेसका नेपाली जनता सबै भन्दा बढी संवेदनशील रहेको जिकिर गर्दै एमाले महासचिव पोखरेलले मधेसमा देखिएको नागरिकताको समस्या सामधानका लागि एमाले गम्भीर ढंगले लागेको र यो समस्याको सामाधान एमाले नै गर्ने दाबी गरे। नागरिकताको सवालमा अहिलेको संविधान अत्यन्त उदार रहेको बताउदै उनले राष्ट्रपति, प्रधानमन्त्री, सभामुख, प्रदेश प्रमुख, सुरक्षा निकायका प्रमुख लगायतका पदमा भने अंगीकृत नागरिकलाई आसीन गराउने पक्षमा एमाले नरहेको स्पष्ट पारे। नेपालमा रहेका मातृभाषालाई सरकारी कामकाजको भाषा बनाउने प्रावधान संविधानमै उल्लेख रहेको भन्दै उनले विदेशमा बोलिने राष्ट्रिय भाषालाई भने नेपालको सरकारी कामकाजको भाषा बनाउने सवालमा एमालेले कुनै पनि सम्झौता नगर्ने बताए। सामाजिक सद्भाव नै अहिलेको प्रमुख आवश्यकता रहेको भन्दै उनले सामाजिक सद्भावकै जगमा राष्ट्रिय एकता कायम गर्न सकिने बताए।"
अखिल क्रान्तिकारीमा राष्ट्रिय सम्मेलनको चहलपहल बढ्यो,"काठमाडौं : माओवादी केन्द्र निकट विद्यार्थी संगठन अखिल क्रान्तिकारीको २१ औं एकताको राष्ट्रिय सम्मेलनको मिती घोषणा भएसँगै विद्यार्थी नेता सक्रिय भएका छन्। भदौ ७ देखि काठमाडौंमा सुरु हुने सम्मेलनको नेतृत्व ह्त्याउन विभिन्न विद्यार्थी नेता आआफ्नो तयारीमा जुट्न थालेका छन्। १ सय ९९ सदस्यीय केन्द्रीय समितीको नेतृत्वका लागि उपाध्यक्ष अनिल शर्मा, आरसी अधिकारी, रन्जित तमाङ, पञ्चा सिंह र महासचिव वीरेन्द्र बस्नेतको नाम चर्चामा छ। उपाध्यक्ष अनिल शर्मा पश्चिममा राम्रो प्रभाव छ।संगठनमा कुशल संगठकको छवि बनाएका शर्मा आरसी अधाकारी पार्टी अध्यक्ष प्रचन्डको गृह जिल्ला चितवनको भएको हुनाले उनका विश्वास पात्र मानिन्छन्। झापाका रन्जित तमाङ प्रखर वक्ता एवम् कार्यकर्ता तहमा भिजेका नेता हुन। लामो समयदेखी संगठनमा आवद्ध तमाङ पूर्वका कार्यकर्ताको राम्रो साथ पाउने सम्भावना छ। अर्का प्रत्यासी वीरेन्द्र वस्नेत जनयुद्ध कालमा २७ महिना भैरवनाथ गणमा बिताएका पुराना नेता हुन्। जनयुद्धमा उनका दुई दाजुभाइ बेपत्ता पारिएको थियो। विभिन्न घटकहरुको एकताबाट माओवादी केन्द्र बने लगत्तै विद्यार्थी संगठनबीच पनि एकता भएको थियो। २०७६ प्रतिनिधिमा एकताबाट आउने विभिन्न घटकसँग ८५० प्रतिनिधि हुने देखिएको हुनाले यो समूह बलियो मानिएको छ"
"सहरमा कर्मचारी, गाउँपालिका रित्तै","राक्सिराङ (मकवानपुर) : राक्सिराङ गाउँपालिकाको जेठ ३१ गते बसेको पहिलो बैठकले पूर्वपश्चिम राजमार्गदेखि गाउँपालिकाको केन्द्र चैनपुरसम्म ६ किमि मोटरबाटो खन्ने निर्णय गयो । आउँदो दसंैसम्म गाउँपालिका केन्द्रमा मोटरबाटो पुयाउने लक्ष्य राखेको गाउँपालिकाले एक करोड रुपैयाँ बजेट पनि छुट्ट्याएको छ । तर, प्राविधिक कर्मचारी नहुँदा गाउँपालिकाले विस्तृत परियोजना प्रतिवेदन (डीपीआर) तयार पारी काम थाल्न सकेको छैन । 'बजेट पनि आइसक्यो, बाटो खन्ने निर्णय गरेको डेढ महिना बित्दा पनि प्राविधिक कर्मचारी नहुँदा काम अलपत्र छ', राक्सिराङ गाउँपालिकाका अध्यक्ष राजकुमार मल्लले भने, 'कर्मचारी अभावले गाउँपालिकाको कार्यालय खोल्नेबाहेक अरू काम हुन सकेको छैन ।' बिभिन्न शीर्षकमा ९ करोड रुपैयाँ विकास बजेट खर्च गर्ने गाउँपालिकाको निर्णय छ । तीनजना वडा सचिवको भरमा गाउँपालिका सञ्चालन गर्नुपरेको मल्लले गुनासो गरे । '१० वडा तीनजना सचिवले हेर्नुपरेको छ, कार्यकारी अधिकृत र लेखा अधिकृतबाहेक अरू कर्मचारी सरकारले पठाएको छैन', मल्लले भने, 'सरकारले हातखुट्टा बाँधेर फटाफट काम गर भनेझैँ भएको छ ।' गाउँपालिकामा ३६ जना कर्मचारीको दरबन्दी छ । कर्मचारी अभावले निर्णय कार्यान्वयनमा पनि समस्या भएको छ । जनताले विकासको अनुभूति गर्न पाएनन् । टंक लामा अध्यक्ष, कैलाश गाउँपालिका राक्सिराङजस्तै कैलाश गाउँपालिका पनि चारजना सचिवको भरमा चलेको छ । 'कर्मचारी अभावले निर्णय कार्यान्वयनमा पनि समस्या भएको छ', गाउँपालिका अध्यक्ष टंक लामाले भने, 'सरकारले कर्मचारी खटाउन ढिलाइ गर्दा जनताले गाउँपालिकाको अनुभूति गर्न पाएका छैनन् ।' भौगलिक बिकटताका कारण खटाएका कर्मचारी पनि गाउँपालिका आउन नमान्ने गरेको उनले बताए । 'मोटर चल्ने सबै सुविधा भएको क्षेत्र कर्मचारीको रोजाइमा पर्ने गरेको छ', उनले भने, 'पहुँचका आधारमा कर्मचारी खटाउने परिपाटीले पनि समस्या भएको हो ।' जिल्लाको पूर्वी वाग्मती गाउँपालिका पनि कर्मचारीको पर्खाइमा छ । 'जिल्लादेखि केन्द्रसम्म कर्मचारीका लागि पहल गरिसकेँ', गाउँपालिका अध्यक्ष सर्केश घलानले भने, 'प्रमुख जिल्ला अधिकारी कर्मचारी खोजेर लैजानू भन्छ, सामान्य प्रशासन मन्त्रालयले कर्मचारी समायोजन हुँदै छ भनेर पन्छिने गरेको छ ।' जिल्लाका हेटौंडा उपमहानगरपालिका र थाहा नगरपालिकाबाहेक गाउँपालिका दरबन्दीअनुसार कर्मचारी छैनन् । जिल्लामा कर्मचारी व्यवस्थापन तथा परिचालनको जिम्मेवारी पाएका प्रमुख जिल्ला अधिकारी नारायण शर्मा दवाडीले जिल्लाका रहेका ३८ जना कर्मचारीलाई गाउँपालिकामा खटाएको बताए । 'मैले जिल्लामा मिलाउन सक्ने कर्मचारी खटाएको छु', उनले भने, 'मसँग नभएका कर्मचारी मन्त्रालयबाट नपठाएसम्म कसरी खटाउनु ? '"
मन्त्री पद हत्याउने प्रवृत्ति बढेका भन्दै आपत्ति,"काठमाडौँ: नीतिगत रुपमै बढ्दै गएको भ्रष्टाचारलेसंस्कार, संस्कृति र प्रणालीलाई नै ध्वस्त तुल्याउँदै गएको अवस्थामा अख्तियार दुरुपयोग अनुसन्धान आयोग निरीह बनेको भनी चिन्ता व्यक्त गरिएको छ। व्यवस्थापिकासंसद्, सुशासन तथा अनुगमन समितिको आजको बैठकमा नीतिगत निर्णय गर्ने बहानामा भ्रष्टाचारलाई प्रोत्साहन गरेको भनी सरकारको आलोचना गरियो । महाभियोगको डरले परिणाम देखाउने गरी काम गर्न नसकेको आरोप खेपिरहेको आयोग स्वयम्का गतिविधि नै बेलाबखत भ्रष्टाचारमा मुछिएका कारण यसको जनविश्वास घट्दै गएको सांसदले बताए। सो अवसरमा समितिका सदस्य झलनाथ खनालले शिक्षाजस्तो क्षेत्रमा सबैभन्दा धेरै भ्रष्टाचार हुनु भनेको लज्जाजनक विषय हो भने। आयोगको २०७२७३ को वार्षिक प्रतिवेदनमा क्षेत्रगत रुपमा शिक्षा क्षेत्रसँग सम्बन्धित उजुरीको संख्या सबैभन्दा बढी पाँच हजार ६७१ उल्लेख छ । पूर्वप्रधानमन्त्री खनालले भने, 'विकास र रुपान्तरणको अगुवाइ गर्ने शिक्षा क्षेत्रमा देखिएका अनियमिततालाई बढारकुँढार गर्नु आजको सबैभन्दा ठूलो चुनौती हो । ठूला आयोजनामा हुन सक्ने भ्रष्टाचारप्रति आयोगले कडा नजर र निगरानी राख्नुपर्छ।' राजनीतिक दलविशेषले गलत मनशायले ल्याएको प्रस्तावलाई अन्धाधुन्ध रुपमा समर्थन गरेर मन्त्री पद हत्याउने प्रवृत्ति बढेको प्रति दुखेसो गर्दै सांसद अम्बिका राजवंशीले भन्नुभयो, दल र व्यक्तिविशेषले मन्त्रालय रोज्नु भनेको भ्रष्टाचार गर्न खोज्नु होइन र ! समितिका सदस्य जनकराज जोशीले वार्षिक प्रगति प्रतिवेदन हेर्दा आयोग उजुरी उद्योगका रुपमा मात्रै फस्टाएको हो कि भन्ने देखिन्छ भनी प्रश्न गर्दै कतिपय सांसदले डिभी र पिआर लिएको भन्ने आरोप लागेको हुँदा छानबिनका लागि आयोगसँग माग गरे। सांसद अकवालअहम शाहले संविधानले दिएको दायित्व पूरा गर्न आयोगका कामकारबाही एवम् गतिविधि निष्पक्ष र जनताप्रति उत्तरदायी हुनु आवश्यक रहेको बताए। सांसद अमनलाल मोदीले राजनीतिक क्षेत्रमा भ्रष्टाचार व्याप्त छ भन्ने आरोप लागिरहेका बेलामा आयोगका गतिविधि कर्मचारीमा मात्र किन केन्द्रित रहन गयो भनी प्रश्न गरे। सांसद कृपासुर शेर्पाले आफूलाई पाएको अधिकार प्रयोग नगरेर मन्त्रिपरिषद्मा निर्णय गर्ने प्रवृत्ति रोक्न निर्णय गराउने व्यक्तिलाई नै कानूनी दायरामा ल्याएर कारबाही गर्नुपर्छ भन्नुभयो । सांसद चन्द्रेश्वर झाले आर्थिक वर्षको अन्त्यमा बजेट सकाउन लाखौँ लाखको भागबण्डामा बिल फछ्र्याेट गर्ने प्रवृत्तिलाई अब निरुत्साहन गर्न आयोगको कदमको अपेक्षा गरिएको बताउनुभयो । सांसद अनिता परियारले जनसम्पर्क बाक्लो हुने कार्यालयमै बढी भ्रष्टाचार हुने गरेको तथ्यांकले सुशासनको धज्जी उडाएको पक्षलाई आयोगले मनन गरेर त्यसैअनुरुपको कार्ययोजना बनाएर कार्यान्वयन गर्न आवश्यक रहेको बताए। सांसद उदय नेपाली श्रेष्ठले अनुचित कार्यको प्रयोग उचित ढंगबाट भएन भन्ने निचोड निकालेरै आयोगको अनुसन्धानको दायरा घटाइएकामा त्यसमा संशोधन गर्न सकिने विश्वास दिलाए। सांसद हर्कबोल राईले भ्रष्टाचार न्यूनीकरण गर्न आयोगका गतिविधि प्रभावकारी हुन आवश्यक रहेको बताए। सांसदले उठाएको प्रश्नको जवाफ दिँदै आयोगका प्रमुख दीप बस्न्यातले ठूलोसानो जस्तोसुकै अपराध गरे पनि आयोगले कसैलाई पनि कदापी नछाड्ने अठोट व्यक्त गरे। आयोगले दिएका सुझाव कार्यान्वयन गर्न समितिबाट सरकारलाई निर्देशन हुन आवश्यक रहेको बताउँदै उहाँले सार्वजनिक पद धारण गर्ने व्यक्तिले अनुचित कार्य गरेमा त्यसलाई आयोगको दायरामा ल्याएर अनुसन्धान गरी कानूनी प्रक्रिया अघि बढाउन पाउने अधिकार पाउनुपर्ने जिकिर गरे। पछिल्लो समय निर्णयकर्ताको क्षमतामा ह्रास भएको छ भन्दै प्रमुख बस्न्यातले नीतिगत निर्णयका बारेमा व्याख्या हुन आवश्यक छ भन्नुभयो । आव २०७२७३ मा आयोगमा विभिन्न माध्यमबाट प्राप्त २४ हजार ६९१ उजुरीमध्ये १६ हजार ६९४ उजुरी प्रारम्भिक छानबिनबाट फछर्याेट गरिएको जनाइएको छ । रासस"
'गुटबन्दीका कारण कांग्रेस कमजोर',"काठमाडौं: नेपाली कांग्रेसका नेता बालकृष्ण खाणले आन्तरिक किचलोका कारण स्थानीय तहको निर्वाचनमा पार्टी दोस्रो स्थानमा खुम्चिएको बताएका छन्। नेपाल तरुण दल काठमाडौंले आयोजना गरेको कार्यक्रममा तरुण दलका पूर्व अध्यक्ष समेत रहेका नेता खाणले समयमै पार्टीभित्रको विवाद मिलाउन सकेको भए पराजय भोग्नु नपर्ने बताए। उनले भने, जनता कांग्रेसकै पक्षमा छन्, तर हामी पार्टीभित्रको गुटबन्दीका कारण कमजोर हुँदै गएका छौं।' उनले पार्टीभित्रको असन्तुष्टि र गुटबन्दीलाई समयमै व्यबस्थान गर्न सके आसन्न बाँकी निर्वाचनमा कांग्रेसको विजय निश्चित रहेको दावी गरे। कार्यक्रममा खानेपानी तथा सरसफाई मन्त्री महेन्द्र यादवले प्रदेश नं दुईको निर्वाचनमा कांग्रेस पहिलो पार्टी हुने दावी गरे। उनले भने, हामीले आफ्नालाई भन्दा जित्नेलाई टिकट दिने हो भने हाम्रो जित निश्चित छ।' यस्तै सांसद उदयशमशेर राणाले परिवर्तनका लागि लड्दै आएका युवाहरुलाई परिवर्तनपछि वेवास्ता गरिने गरेको उल्लेख गर्दै सबै क्षेत्रमा युवाको समानुपातिक प्रतिनिधित्व हुनुपर्नेमा जोड दिए। यादव र राणा पनि तरुण दल पूर्व अध्यक्ष हुन्। कार्यक्रममा नवनियुक्त खानेपानी मन्त्री यादवलाई सम्मान गरिएको थियो।"
दलभित्र चर्किंदै पदीय विवाद,"काठमाडौं : नेपालका अधिकांश राजनीतिक दलभित्र नेताबीच 'पदीय' विवाद छ । पार्टी शीर्ष नेतृत्वमा विवाद नभए पनि त्यसपछिको नेता को भन्नेमा भने अधिकांश दलमा हानथाप छ । मुख्य नेतापछि को भन्नेमा नेताबीच देखिएको 'टसल' का कारण कतिपय अवस्थामा दलका बैठक प्रभावित हुने गरेको छ । आन्तरिक रूपमा नेताहरूको वरीयता निर्धारण गर्न नसक्दा कांग्रेस, माओवादीदेखि राष्ट्रिय जनता पार्टी (राजपा) र नयाँ शक्तिसम्ममा विवाद देखिएको छ । एमालेले भने यो विषय पदीय हैसियतअनुसार नै टुंगो लगाएका कारण विवाद त्यति सुन्नमा आएको छैन । गत शुक्रबार माओवादी केन्द्रको कार्यालय बैठकमा यो विषयले औपचारिक प्रवेश पायो । माओवादीका एक उच्च नेताका अनुसार कार्यालय सदस्य मणि थापाले माओवादी बैठकमा यो विषयलाई प्रवेश गराएका हुन् । मुख्य तीन नेता अध्यक्ष दाहाल, नेता नारायणकाजी श्रेष्ठ र रामबहादुर थापापछि उनीहरूसँगै बस्ने नेताको पनि टुंगो लगाउन थापाले माग गरेका थिए । कांग्रेसमा नेताहरूको वरीयता निर्धारण गरिएको छ । तर, वरीयतामै नेताहरूको असन्तुष्टि छ । गोपालमान श्रेष्ठ, कुलबहादुर गुरुङसहित पाँच नेताले असन्तुष्टि जनाउँदै अझैसम्म पार्टी बैठकका 'माइन्युट' मा हस्ताक्षर गरेका छैनन् । वरीयता विवाद निरुपण गर्न ज्ञानेन्द्रबहादुर कार्कीको संयोजकत्वमा समिति नै बनेको छ । तर, उक्त समितिले नौ महिनादेखि प्रतिवेदन बुझाउन सकेको छैन । माओवादीमा दाहालसँगै एकातिर थापा र अर्कोतिर श्रेष्ठ बस्दै आए पनि त्यसपछि को बस्ने भन्नेमा अस्वस्थ दौड चल्न थालेकाले थापाले त्यस्तो माग गरेका हुन् । यद्यपि, उनको त्यस्तो मागका विषयमा दाहालले कुनै प्रतिक्रिया भने दिएका छैनन् । खासगरी नेता कृष्णबहादुर महरा, देव गुरुङ, टोपबहादुर रायमाझी, वर्षमान पुन, गिरिराजमणि पोखरेल, हरिबोल गजुरेल, अग्नि सापकोटालगायत मात्रै होइन, पार्टी हेडक्वार्टरका ३५ जना नेता तीन शीर्ष नेताको छेवैमा बस्न दौडने गर्छन् । माओवादी केन्द्रले हेटौंडा महाधिवेशनबाटै पदीय मर्यादा निर्धारण गर्न सकेको छैन । अझ ०७३ जेठमा विभाजित माओवादी पार्टीबीच एकतापछि त झन् उसले यस विषयलाई पन्छाउँदै आएको छ । पछिल्लो चरणमा नेताहरूको कार्यविभाजनलगायत विषय टुंगो लगाउन सचिवालय बैठकपछि लगातार तीनपटक हेडक्वार्टर बैठक बसे पनि निर्णय भएको छैन । बैठक १८ गतेसम्म स्थगन भएको छ । एकतापछि बहुपदीय संरचनामा जाने वा एकपदीय भन्ने विषयमा देखिएको विवादपछि उसले 'हेडक्वार्टर' बनाएर चलाउँदै आएको छ । माओवादी केन्द्रमा अध्यक्ष पुष्पकमल दाहालपछि पदीय हैसियतमा कुन नेता रहने भन्ने टुंगो लागेको छैन । सामान्यतया दाहालपछि नारायणकाजी श्रेष्ठ र उनीपछि रामबहादुर थापा भनेजस्तो देखिन्छ । यद्यपि, यो माओवादीको आधिकारिक निर्णय होइन । यी तीन शीर्ष नेता 'कुम जोडेर' पार्टी बैठकदेखि अन्य कार्यक्रममा बसे पनि उनीहरूको छेउमा को बस्ने भन्ने हानथाप छ । प्रधानमन्त्री शेरबहादुर देउवाको पार्टी कांग्रेसमा पनि पदीय विवाद यथावत छ । नेताहरू गोपालमान श्रेष्ठ, कुलबहादुर गुरुङ, डा रामशरण महत, अर्जुननरसिंह केसी र रमेश लेखकले वरीयतामा असन्तुष्टि जनाउँदै पार्टी बैठकको माइन्युटमा हस्ताक्षर नै गरेका छैनन् । बैठकमा उपस्थित भए पनि उपस्थिति पुस्तिकामा यी नेताले हस्ताक्षर गरेका छैनन् । अहिले उपप्रधान तथा शिक्षामन्त्रीसमेत रहेका गोपालमान श्रेष्ठ वरीयतामा विमलेन्द्र निधि र कृष्णप्रसाद सिटौलालाई आफूभन्दा अगाडि राखिएकोमा असन्तुष्ट छन् । कुलबहादुर गुरुङले पनि निधि र सिटौलाभन्दा आफू वरिष्ठ भएको भन्दै असन्तुष्टि जनाएका छन् । केसी र महतले कुन नेतालाई आफ्नो वरीयताभन्दा अगाडि राखिएको नखुलाए पनि असन्तुष्टि भने पोखेका छन् । नेता लेखकको पनि त्यस्तै छ । नेताहरूले मर्यादाक्रममा विवाद उठाएपछि कांग्रेसले विवाद छिनोफानोका लागि ज्ञानेन्द्रबहादुर कार्कीको संयोजकत्वमा तीन सदस्यीय समिति गठन गरेको थियो । समितिमा आनन्दप्रसाद ढुंगाना र फरमुल्लाह मन्सुर सदस्य थिए । गत वर्ष कात्तिकमा गठन भएको समितिको यो बीचमा तीनचारपटक बैठक बसे पनि प्रतिवेदन तयार हुन सकेको छैन । नयाँ शक्तिमा डा बाबुराम भट्टराईपछिको नेता को हुने भन्नेमा विवाद छ । जसकारण उसले पनि एक वर्षको यो अवधिमा कुनै नेताको पनि वरीयता निर्धारण गरेन । अहिले स्थानीय तहको निर्वाचनपछि त झन् उसले केन्द्रीय समिति नै विघटन गरेर भट्टराईको नेतृत्वमा महाधिवेशन आयोजक समिति गठन गरेको छ । रामचन्द्र झा, दुर्गा सोव, देवेन्द्र पौडेल, केशव दाहाल, गंगानारायण श्रेष्ठलगायत नेताले भट्टराईपछिको वरीयताका लागि आफूलाई प्रस्तुत गरिरहेका छन् । मधेसकेन्द्रित ६ पार्टी मिलेर गठन भएको राष्ट्रिय जनता पार्टीमा पनि यो रोग कायमै छ । ६ वटै पार्टीका अध्यक्षले आलोपालो नेतृत्व गर्ने गरी अध्यक्षमण्डल बने पनि हृदयेश त्रिपाठीलगायत केही नेताले अध्यक्षमण्डलकै नेतालाई पनि स्वीकार्न सकिरहेका छैनन् । आफूभन्दा कनिष्ठ नेतालाई फरक पार्टीबाट एकतामा आएकै नाममा नेता मानेर जान नसकिने उनीहरूले सार्वजनिक अभिव्यक्ति नै दिइसकेका छन् । त्रिपाठीको आक्रोश राजेन्द्र महतोतिर देखिन्छ । एक समय एकै पार्टीमा रहँदा महतो आफूभन्दा कनिष्ठ रहेकाले अहिले वरिष्ठ मानेर जान त्रिपाठी तयार देखिएका छैनन् । किन निम्तन्छ विवाद ? विचार, राजनीति र कार्यदिशा समान भए पनि दलभित्रै नेताबीच द्वन्द्व, प्रतिस्पर्धा र सहकार्य भइरहेका हुन्छन् । खास सन्दर्भमा अन्य पार्टीसँग प्रतिस्पर्धाका बेला आन्तरिक पार्टी एकढिक्का भएको देखिए पनि अन्य बेला भने द्वन्द्व बढ्ने राजनीतिशास्त्री कृष्ण पोखरेल बताउँछन् । नेपालका सन्दर्भमा राजनीतिक दलभित्र मुख्य नेतापछि को बन्ने भन्नेमा अलिक बढी नै आन्तरिक विवाद रहेको पोखरेलको बुझाइ छ । त्यस्तो अवस्था आउनुमा भने पार्टी अध्यक्षलाई चुनौती दिन सक्ने गरी अन्य नेताको 'पावर' नहुनु प्रमुख कारण भएको उनले बताए । 'एकै पार्टीका नेतामा पनि द्वन्द्व हुन्छ, यो जहाँ पनि देखिन्छ । पार्टीभित्रै नेताबीच प्रतिस्पर्धा हुने, जति माथिल्लो तहमा पुग्छन्, त्यति नै अवसर साँघुरिँदै जाने र त्यस्तो साँघुरिने अवसरमा आफ्नो पावर कायम राखिरहन दलभित्रै नेताबीच विवाद, प्रतिस्पर्धा हुन्छन्,' पोखरेलले अन्नपूर्णसँग भने, 'अहिले पनि दलमा यही अवस्था देखिन्छ ।'"
