शीर्षक,विवरण
बेथितिको राजनीति,"विगत एक सातायता मन्त्रिपरिषद्बाट राजीनामाको ओइरो लागेको छ । प्रधानन्यायाधीश सुशीला कार्कीविरुद्ध महाभियोग दर्ता भएलगत्तै कांग्रेसका नेता विमलेन्द्र निधिले उपप्रधानमन्त्री र गृहमन्त्रीको हैसियतबाट राजीनामा दिएको र उक्त राजीनामाको प्रतिलिपि सामाजिक सञ्जालमार्फत सार्वजनिक भएको छ । आफू महाभियोगको पक्षमा नरहेको र दलले कुनै परामर्श नगरी त्यस्तो निर्णय लिएकोमा आपत्ति प्रकट गर्दै निधिको अभिव्यक्ति सार्वजनिक भएको छ । यसअघि निधिले मन्त्रिपरिषद्को आफ्नो अग्लो कुर्सी खोसेर प्रधानमन्त्री पुष्पकमल दाहालले अर्का उपप्रधानमन्त्री कमल थापालाई दिएकोमा खिन्न भई केही सातासम्म मन्त्रिपरिषद्को बैठक पनि बहिष्कार गरेका थिए । निधि राजीनामाको भोलिपल्टै राष्ट्रिय प्रजातन्त्र पार्टीले त्यही मुद्दामा अर्थात् महाभियोगविरुद्ध आफूलाई उभ्याउँदै मन्त्रिपरिषद्बाट पार्टीका सबै मन्त्रीहरू बाहिरिने घोषणा गर्यो । कमल थापा, उनको पार्टी तथा निधिले नैतिकता र मूल्य को राजनीति गर्ने कोसिस गर्नु पक्कै पनि सकारात्मक पक्ष हो । राजनीतिमा नैतिकताको खडेरी परेको यो चरणमा त्यसमा इमानदारीका साथ उनीहरूले अडान लिएका हुन् भने अतीतमा उनीहरूको राजनीति जस्तो भए पनि त्यसलाई प्रायश्चित्त र भविष्यमा सुधारको प्रतिबद्धताको रूपमा हेरिनु आवश्यक छ । राजीनामाको यो लहर र महाभियोगलगत्तै प्रधानमन्त्री दाहालले राष्ट्रपतिसँग भेट गरेको र खासगरी महाभियोगको शैलीबारे राष्ट्रपतिको चिन्ता सञ्चारमाध्यममा आएका छन्, यद्यपि त्यसबारे कुनै आधिकारिक टिप्पणी बाहिर आएका छैनन् । विषयको संवेदनशीलताले त्यो गोपनीयता अस्वीकार गर्दैन । प्रधानमन्त्री र राष्ट्रपतिबीच महाभियोगसँगै राजीनामाको लहरबाट आफ्नो सरकार र मुलुकको समग्र परिस्थितिमा त्यसले पार्ने असरबारे कुनै वार्ता भयो या भएन, अनुमानको विषय हो । तर यो विषय अहिले जनस्तरमा ठूलो चिन्ताको विषय बन्न पुगेको छ । प्रजातान्त्रिक व्यवस्थामा राजीनामाले विशेष अर्थ राख्छ । राजीनामा सम्बन्धित या संविधानले निर्दिष्ट गरेको व्यक्तिसमक्ष पुगेपछि त्यसलाई तार्किक निष्कर्षमा पुर्याउँछ । अझ संसद्को अधिवेशन जारी रहेको बेला नीतिगत र सैद्धान्तिक आधारमा कुनै मन्त्रीले राजीनामा गरेको छ भने उसले संसद्मार्फत आफ्ना मान्यता जनसमक्ष ल्याउने अधिकार राख्छ । तर दुर्भाग्य ती राजीनामा सम्बन्धित मन्त्री र प्रधानमन्त्रीबीचका निजी मामिलाका रूपमा गोप्य राखिएका छन् । राष्ट्रपति कार्यालयसम्म स्वीकृति र वैकल्पिक व्यवस्थाको लागि तिनीहरूलाई प्रस्तुत गरिएको देखिँदैन । राजनीति र राजीनामालाई यति निजी' तरिकाले सञ्चालन गर्दा मुलुक जमिनदारहरूको रैयत बन्न जान्छ । सम्भवतः राष्ट्रपतिको दायित्वपूर्ण हस्तक्षेप जरुरी हुन पुगेको छ ।"
कसरी फिर्ता भयो गृहमन्त्री निधिको राजीनामा ?,"काठमाडौं : राजीनामा दिएको चार दिनमै गृहमन्त्री बिमलेन्द्र निधिको राजीनामा फिर्ता भएको छ। लामो छलफलपछि बिहीबार बिहान निधि उपप्रधान तथा गृहमन्त्री पदबाट दिएको राजीनामा फिर्ता लिन तयार हुनुभएको हो। गृहमन्त्री निधिको राजीनामा फिर्ता गर्न सत्तारुढ दलका शीर्ष नेताबीच पटकपटक छलफल भएका छन्। सुरुमा निधिले यसरी भएका कुनै पनि छलफलमा सहभागी हुन अस्वीकार गर्नुभयो। शीर्ष नेताका बैठक अस्वीकार गर्दै आउनु भएका निधिलाई कांग्रेसका नेता एवम् पूर्वमन्त्री एनपी साउदले बुधबार बिहान १० बजे मन्त्री निवासमै भेट्नुभयो। साउद र निधिको भेट करिब दुई घन्टाको छलफलपछि टुंगिएको थियो। सोही भेटकै क्रममा साउदीले सभापति शेरबहादुर देउवासँग फोन वार्ता गराउनु भएको थियो। साउदको पहलमा देउवासँग फोनमा कुरा भएपछि मात्र निधि सभापतिसँग प्रत्यक्ष कुराकानी गर्न सहमत हुनुभएको थियो। साउदकै पहलमा बुधबार साँझ देउवा र निधिबीच एक घन्टासम्म गोप्य वार्ता भएको थियो। सानेपामा भएको उक्त गोप्य वार्तापछि मात्र निधि राजीनामा फिर्ता लिन सहमत हुनु भएको हो। सोही विषयमा बिहीबार बिहान प्रधानमन्त्री पुष्पकमल दाहाल प्रचण्ड, सभापति देउवा र निधिबीच त्रिपक्षीय छलफल भएपछि निधिले राजीनामा फिर्ता लिने विषयले औपचारिकता पाएको हो। सभापति देउवा र प्रधानमन्त्री प्रचण्डले निर्वाचनको १० दिनअघि मात्र नयाँ गृहमन्त्री ल्याउँदा कसैलाई पनि फाइदा नहुने र बाहिर राम्रो सन्देश पनि नजाने बताएपछि निधिले राजीनामा फिर्ता लिएको स्रोतको दाबी छ। सत्तारुढ नेपाली कांग्रेस र नेकपा (माओवादी केन्द्र)का बहुमत सांसदले प्रधानन्यायाधीश सुशीला कार्कीविरुद्ध व्यवस्थापिका संसदको सचिवालयमा महाअभियोग प्रस्ताव दर्ता गराए लगत्तै आइतबार साँझ गृहमन्त्री निधिले प्रधानमन्त्री प्रचण्डलाई राजीनामा बुझाउनु भएको थियो। यो पनि पढ्नुहोस् प्रचण्ड र देउवाको आग्रहमा राजीनामा फिर्ता लिएँ: निधि"
नेपाली सेनालाई काठमाडौंनिजगढ द्रुतमार्ग निर्माणकाे जिम्मा,"काठमाडौं : मन्त्रिपरिषद् बैठकले काठमाडौं निजगढ द्रुतमार्ग निर्माणको जिम्मा नेपाली सेनालाई दिने निर्णय गरेको छ। प्रधानमन्त्री पुष्पकमल दाहाल प्रचण्डको अध्यक्षतामा बसेको बैठकले फास्ट ट्रयाक निर्माणको जिम्मा नेपाली सेनालाई दिने निर्णय गरेको हो । द्रुतमार्ग निर्माण गर्ने जिम्मा नेपाली सेनालाई दिने सरकारले बताउँदै आएपनि औपचारिक रुपमा निर्णय गरिएको थिएन । बैठकले करार सेवामा कार्यरत कर्मचारीहरुलाई पनि दशैं खर्च, पोशाक भत्ता, औषधि उपचार खर्च दिने निर्णय गरेको छ । यसअघि स्थायी सेवामा रहेका कर्मचारीहरुले मात्र पोशाक भत्ता पाउने व्यवस्था थियो । बैठकले विद्यालय क्षेत्र विकास कार्यक्रमका लागि विश्व बैंकको २० अरब रुपैंया ऋण लिने प्रस्तावलाई स्वीकृति दिएको छ । मन्त्रिपरिषदले डीआईजीहरु पुष्पराम केसी, नारायणबावु थापा, रामशरण पौडेललाई एआईजीमा वढुवा गर्ने निर्णय गरेको छ । नेपाली सेनाका विनायक सिंहलाई पाइलट महासेनानीमा बढुवा गर्ने निर्णय पनि बिहीबारको बैठकले गरेको छ । बैठकले साहित्यकार एवं संस्कृतिविद् सत्यमोहन जोशीलाई वाङ्मय शताब्दी पुरुषको सम्मानद्घारा पुरस्कृत गर्ने निर्णय गरेको छ । मन्त्रीपरिषद बैठकले सामान्य प्रशासन मन्त्री केशवकुमार बुढाथोकीको संयोजकत्वमा संघीय प्रशासनिक पूनर्संरचना समिति र काशीराज दाहालको नेतृत्वमा सहजीकरण समिति गठन गरेको सरकारका प्रवक्ता एवं सूचना तथा सञ्चार मन्त्री सुरेन्द्रकुमार कार्कीले जानकारी दिनुभयो ।"
"दोस्रो चरणको चुनाव जेठ ३१ मा हुँदैन,जेठ १५ भित्रै गर्नुपर्छ : एमाले","काठमाडौ :प्रमुख प्रतिपक्षी दल नेकपा एमालेले जेठ ३१ गते दोस्रो चरणको निर्वाचन हुन नसक्ने तथ्य र तर्क निर्वाचन आयोगलाई जानकारी गराएको छ । दोस्रो चरणको निर्वाचन जेठ १५ गते बजेट ल्याउनु भन्दा अगाडि नै गर्ने व्यवस्था गर्न आयोगको ध्यानाकर्षण गराएको हो । एमालेले जेठ ३१ गते इश्लाम धर्मालम्बीहरुको पवित्र दिन रमजान परेको तथ्य निर्वाचन आयोगलाई स्मरण गराएको छ । निर्वाचन आयोगको परामर्शमा सरकारले जेठ ३१ गते स्थानीय तहको दोस्रो चरणको निर्वाचन गराउने घोषणा गरेको छ । उक्त दिन ईश्लाम धर्मालम्बीहरुको महान पर्व एवं पवित्र दिन रमजानको दिन हो भन्ने कुरालाई सामान्य रुपमा हेक्का समेत नराखी निर्वाचन मिति तोकिनु विडम्बनापूर्ण छ एमाले संसदीय दलका उपनेता सुवासचन्द्र नेम्वाङले निर्वाचन आयोगलाई बुझाएको ध्यानाकर्षणपत्रमा भनिएको छ दोस्रो चरणको निर्वाचनको दिन भनी तोकिएको उक्त दिन उल्लेखित कारणले समेत निर्वाचन हुन नसक्ने कुरा तर्फ त्यस आयोगको ध्यानाकर्षण गराउँदछौ । संविधानको धारा ११९ को उपधारा (३) ले आर्थिक वर्षको राजश्व र यसकोे अनुमान प्रत्येक वर्ष जेष्ठ १५ गते संघिय संसदमा पेश गर्ने व्यवस्था गरेको छ । संविधानले गरेको यो सुनिश्चित र प्रष्ट व्यवस्था हो । हाम्रो संवैधानिक व्यवस्थाको सन्दर्भमा नविनतम एवं प्रयोगमा आईसकेको व्यवस्था समेत हो । यसलाई वेवास्ता गर्ने, पालना नगर्ने वा अन्यथा गर्ने छुट हामी कसैलाई नभएको व्यहोरा समेत स्पष्ट छ ध्यानाकर्षणपत्रमा भनिएको छत्यसैले दुई चरणको निर्वाचनका नाममा उल्लेखित संवैधानिक वाध्यात्मक व्यवस्थालाई देखाएर न त सरकारले संसद समक्ष नीति तथा कार्यक्रम र बजेटको प्रस्तुतिलाई टार्न मिल्दछ, न त बजेटका माध्यमबाट मतदातालाई प्रभावित गरेर निर्वाचनको निष्पक्षतामाथि नै आँच पुयाउन मिल्दछ । तसर्थ संविधानको उल्लेखित एवं प्रष्ट व्यवस्थालाई मध्यनजर गर्दै २०७४ साल जेष्ठ १५ गते अगावै निर्वाचन सम्पन्न गर्ने उपयुक्त व्यवस्थाका सन्दर्भमा नेपाल सरकारलाई स्पष्ट परामर्श गर्न आयोगको ध्यानाकर्षण गराउँदछौ ।"
एमालेसँग कुरा नमिलेपछि सूचना टाँसेर संसद् बैठक स्थगित,काठमाडौं : बिहीबार बस्ने भनिएको व्यवस्थापिका संसदको बैठक स्थगित भएको छ । नेकपा (एमाले) ले प्रधानन्यायाधीश सुशीला कार्कीविरुद्ध व्यवस्थापिका संसद्मा दर्ता भएको महाअभियोग प्रस्ताव फिर्ता नभएसम्म हाउस अवरुद्ध गर्ने चेतावनी दिएपछि बैठक शुक्रबारसम्मका लागि स्थिति भएको हो । संसद् सचिवालयले शुक्रबार बिहान ११ बजे बस्ने गरी सूचना टाँसेर बैठक स्थगित गरेको हो । सत्तापक्षले संसदमा दर्ता भएको संविधान संशोधन प्रस्तावलाई अगाडि बढाउनु पर्नेमा जोड दिएको छ भने एमाले त्यो भन्दा पहिला प्रधानन्यायाधीशविरुद्धको महाअभियोग प्रस्ताव फिर्ता लिनुपर्ने अडान राखेको छ ।
नेपालमा लगानी गर्न सिंगापुरलाई परराष्ट्र मन्त्रीको आग्रह,"काठमाडौं : परराष्ट्रमन्त्री डाप्रकाश शरण महत र सिंगापुरका विदेश एवम् मानव संशाधन विकास मन्त्री जोसेफिन तेओबीच भेटवार्ता भएको छ। भेटका क्रममा सिंगापुर र नेपालको आपसी सम्बन्ध र द्विपक्षीय हितका विविध विषयमा छलफल भएको छ। दुई देशबीचको कूटनीतिक सम्बन्ध विस्तार तथा लगानी प्रवर्धनका लागि द्विपक्षीय संयुक्त परामर्श संयन्त्र स्थापना गर्ने विषयमा सहमति भएको मन्त्री महतका प्रेस संयोजक एकराज पाठकले जानकारी दिनुभयो। नेपालमा लगानीका लागि मन्त्री डामहतले सिंगापुरका विदेशमन्त्रीसँग आग्रह गर्नुभएको थियो। त्यस क्रममा नेपालमा सिंगापरले गर्ने लगानीका सम्भावनाहरु खोज्ने विषयमा सिंगापुर र नेपालका लगानी बोर्डको संयुक्त परामर्श बैठक गर्ने विषयमा सहमति भएको थियो। परराष्ट्र मन्त्री डामहतले लामो समयको राजनीतिक सङ्क्रमणको समाप्तिसँगै नेपाल शान्ति, स्थिरता र विकासको मार्गमा अघि बढेकोले नेपालमा लगानीको वातावरण निर्माण भएको भन्दै लगानीका लागि आग्रह गर्नुभयो। उहाँले नेपालमा गएको विनाशकारी भूकम्प पश्चातको उद्धार, राहत र पुनर्निर्माणमा सिंगापुरबाट प्राप्त सहयोगका लागि सिंगापुर सरकार र त्यहाँका जनतालाई आभार व्यक्त गर्नुभयो। उक्त अवसरमा परराष्ट्र मन्त्री डामहतले नेपालको आर्थिक विकासमा सिंगापुरको सहयोगका संभावनाहरु औंल्याउँदै नेपालमा विषेशगरी जलश्रोत, पूर्वाधार विकास, पर्यटन तथा सूचना प्रविधिको क्षेत्रमा लगानी बढाउन अनुरोध गर्नुभयो। मन्त्री महतले सिंगापुरमा अध्ययन गर्न चाहने नेपाली विद्यार्थीहरुलाई भिसा लगायतका व्यवस्थामा थप सहजीकरणका लागि अनुरोध गर्नुभयो। सिंगापुरका विदेशमन्त्री तेओले यी विषयहरुलाई सकारात्मक रुपमा लिनुभएको थियो। बुधबार बिहान मन्त्री डामहतले सिंगापुरस्थित गोर्खा कन्टिन्जेन्टको भ्रमण गरी उक्त कन्टिन्जेन्ट तथा त्यहाँ कार्यरत नेपालीको बारेमा जानकारी लिनुभयो। यस क्रममा परराष्ट्र मन्त्रीका साथ सिंगापुरका लागि नेपाली राजदूत डाखगनाथ अधिकारी तथा परराष्ट्र मन्त्रालयका सहसचिव दुर्गाप्रसाद भण्डारीको पनि उपस्थिती थियो। मन्त्री डामहतले आजै साँझ नेपाली राजदूतावास, बैंकक तथा सिंगापुरस्थित अवैतनिक नेपाली वाणिज्यदूतावासद्वारा संयुक्त रुपमा आयोजना गरिएको नेपालमा व्यापार, पर्यटन तथा लगानी प्रबर्धन बिषयक सम्मेलनलाई प्रमुख अतिथिको रुपमा सम्बोधन गर्ने कार्यक्रम रहेको छ।"
विप्लव पार्टीका जिल्ला इन्चार्जसहित १३ पक्राउ,"बर्दिया : नेत्रविक्रम चन्द विप्लव नेतृत्वको नेपाल कम्युनिष्ट पार्टीका बर्दिया जिल्ला इन्चार्जसहित दर्जन जिल्ला समिति सदस्य पक्राउ परेका छन्। बर्दियाको सदरमुकाम गुलरियास्थित उद्योग वाणिज्य संघको सभाहलमा बैठक बसिरहेको अवस्थामा बर्दिया जिल्ला इन्चार्ज देवकला अधिकारीसहित एक दर्जन बढी सदस्यलाई प्रहरीले पक्राउ गरेको हो। प्रहरीले जिल्ला समिति सदस्य दीलहादुर कसेरा, चन्द्रवीर परियार, जयबहादुर ठाडा, जीवन नेपाली, चन्द्रप्रसाद आचार्य, शिवुटी थारु, डम्मर परियार, विचार महतरालगायतका १३ जनालाई पक्राउ गरेको जिल्ला प्रहरी कार्यालय बर्दियाले जनाएको छ। निर्वाचन विरोधी गतिविधि गरेको पर्चा पम्प्लेट भेटिएकाले उनीहरुलाई पक्राउ गरिएको प्रहरीको भनाइ छ। बैठक स्थलबाट प्रहरीले १८ जना कार्यकर्ता पक्राउ गरेको जिल्ला सेक्रेटरी गणेश अर्यालले जानकारी दिनुभयो। शान्ति पूर्ण बैठक बसिरहेको अवस्थामा पक्राउ गर्नु लोकतन्त्रमा खेद भएको अर्यालको आरोप छ। आर्यालले माइन्युटसहित पक्राउ परेका सबैलाई निर्सत रिहाइ गर्न माग गर्नु भएको छ।"
केन्द्रको निर्णयले चितवन कांग्रेस आक्रोशित (फोटो फिचर ),चितवन: वैशाख ३१ गते हुने स्थानीय तह निर्वाचनका लागि नेपाली काग्रेस र माओवादी केन्द्रबीचको तालमेलको चितवनमा विरोध गरेका छन्। भरतपुर महानगरपालिकामा प्रमुखमा माओवादी केन्द्रलाई सहयोग गर्ने केन्द्रिय सहमतिको चितवनका काग्रेस कार्यर्ताले विरोध गरेका छन्। काग्रेसको बलियो पकड रहेको क्षेत्रलाई माओवादीसंग तालमेल गरी कार्यकर्ताको मनोवल गिराउने काम गरेको आरोप लगाएका छन्। पार्टी कार्यालय अगाडी उनीहरुले आगो बालेर विरोध प्रर्दशन गरेका थिए। पार्टीको टिकट बेच्न पाईदैन भन्दै पार्टी सभापति शेर बहादुर देउवाको राजिनामाको माग समेत गरेका छन। पोखरालेखनाथ र भरतपुर महानगरपालिकामा तालमेल गर्ने केन्द्रको सहमति नमान्ने चेतावनी समेत दिएका छन्। सहमतिको खबर पाउने वित्तिकै कार्यकर्ताहरु पार्टी कार्यालय पुगेका थिए। मुख्य निर्वाचन अधिकृतको कार्यालयमा नेपाली काग्रेसका सभापति शेर बहादुर देउवाले हस्ताक्षर गरेर उमेदवारी फिर्ताको पत्र पठाएका छन। माओवादी केन्द्रका उपप्रमुखका उमेदवार सुरेन्द्र गुरुङ भने आफै उपस्थित भएका थिए। उम्मेदवार फिर्ताको समय सकिनु दुई मिनेट अघि काग्रेस सभापति देउवाको पत्र आएको साहायक निर्वाचन अधिकृत गम्भिर घिमिरेले बताए । यता काग्रेसका तर्फबाट उमेदवार बनेका दिनेश कोईरालाले भने आफुले उमेदवारी फिर्ता नलिने बताएका थिए। निर्वाचनको ऐन अनुसार उमेदवार दिने दलको आधिकारिक प्रतिनिधिको हस्ताक्षर भए हटाउन ब्यवस्था रहेको सहायक निर्वाचन अधिकृत गम्भिर घिमिरेले बताए। कोईरालालाई उमेदवारी फिर्ता नलिन कार्यकर्ताले आक्रोश पोखेका थिए। साँझ ५ बजेसम्म निर्धारण गरेको समय भित्र सम्बन्धित दलका उम्मेद्वारले मनोनयन फिर्ता लिने समय तोकिएको थियो। माओवादी केन्द्रका तर्फबाट भरतपुरको प्रमुखमा रेणु दाहाल र कांग्रेसका तर्फबाट पोखरालेखनाथको प्रमुखमा रामजी कुँवरले उम्मेद्वारी दिएका थिए। काँग्रेस माओवादी केन्द्रको तालमेलले चितवन काग्रेसका कार्यकर्ता आक्रोसित बनेका छन्। केन्द्रमा तालमेल भएको खबर पाउने वित्तिकै कार्यकर्ताहरु पार्टी कार्यालय पुगेका थिए। टिकट बेच्न पाईदैन भन्दै चर्को नाराबाजि गरेका थिए। नाराबाजी गरिरहदा माओवादी कार्यकर्ता घरदैलो कार्यक्रम लिएर काग्रेस पार्टी कार्यालय नजिक पुग्दा काग्रेस कार्यकर्ता आक्रोसित भएका थिए। प्रहरीले माओवादी कार्यकर्तालाई फर्काएका थिए।
"प्रधानमन्त्रीकी छाेरी, मन्त्रीका भाइ र ज्वाइँ जिताउने रणनीति","काठमाडौं : सत्ता गठबन्धनमा रहेका नेपाली कांग्रेस र नेकपा माओवादी केन्द्रले आगामी वैशाख ३१ गते हुने स्थानीय तहको निर्वाचनमा पनि गठबन्धन गर्ने भएका छन्। प्रमुख प्रतिपक्षी दल नेकपा (एमाले) र सरकारबाट बाहिरिएको राष्ट्रिय प्रजातन्त्र पार्टीले काठमाडौ महानगरपालिकामा गठबन्धन गरेपछि कांग्रेस र माओवादीले पनि गठबन्धन गरेका हुन्। कांग्रेसमाओवादी गठबन्धनमा प्रधानमन्त्री पुत्री रेणु दाहाल, सहरी विकास मन्त्री अर्जुननरसिंह केसीका बहिनी ज्वाइँ रामजी कुँवर र उद्योगमन्त्री नविन्द्रराज जोशीका भाइ राजुराज जोशीलाई जिताउने रणनीति देखिएको छ। चितवनको भरतपुर महानगरपालिकामा नेकपा (माओवादी केन्द्र) का उम्मेदवारलाई नेपाली कांग्रेसले सघाउने, काठमाडौं र पोखरा महानगरपालिकामा काँग्रेसका उम्मेदवारलाई माओवादी केन्द्रले सघाउने सहमति भएको छ। भरतपुरमा कांग्रेसका उम्मेदवार दिनेश कोइरालालाई मनाउन प्रधानमन्त्री पुष्पकमल दाहाल प्रचण्ड र कांग्रेस सभापति शेरबहादुर देउवाले नेता कृष्ण सिटौलालाई सम्झाउनु परेको स्रोतले जनाएको छ। कोइराला सिटौला निकट मानिन्छन्। कांग्रेस भित्रको शक्ति सन्तुलन मिलाउन सिटौलालाई भरतपुरको उम्मेदवार उठाउने आन्तरिक सहमति भएको थियो। भरतपुर महानगरपालिकामा माओवादी केन्द्रका तर्फबाट मेयरमा रेणु दाहाल र उपमेयरमा सुरेन्द्र गुरुङले उम्मेदवारी दर्ता गराउनु भएको छ। अब काठमाडौ र पोखरा महानगरपालिकामा कांग्रेसका उम्मेदवारलाई माओवादीले सघाउने र भरतपुरमा माओवादी केन्द्रका उम्मेदवारलाई कांग्रेसले सघाउने सहमति प्रधानमन्त्री प्रचण्ड र सभापति देउवाबीच बिहीबार बालुवाटारमा भएको हो। माओवादीले भरतपुर र ललितपुर महानरपालिकामा आफ्ना उम्मेदवारलाई कांग्रेसले सघाउनु पर्ने अडान राखेको थियो। तर कांग्रेस ललितपुरमा माओवादी उम्मेदवारलाई सघाउन तयार भइसकेको छैन। कांग्रेस र माओवादी केन्द्रका नेताबीच दुई पार्टीबीच मुलुकभर नै समझदारी कायम गर्नु पर्ने बारेमा छलफल भइरहेको छ। काठमाडौ महानगरपालिकामा कांग्रेससले राजुराज जोशीलाई मेयर र हरिप्रभा खडगीलाई उपमेयरको उम्मेदवार बनाएको छ। राजुराज जोशी उद्योगमन्त्री नविन्द्रराज जोशीका भाइ हुन। काठमाडौ महानगरपालिकामा माओवादीका तर्फबाट मेयरमा सर्वोत्तम डंगोल र उपमेयरमा सुशीला पौडेलले उम्मेदवारी दर्ता गराएका छन्। काठमाडौ महानगरपालिकामा एमालेले विद्यासुन्दर शाक्यलाई मेयरमा र राप्रपाले राजाराम श्रेष्ठलाई उपमेयरमा उम्मेदवारी दर्ता गराएका छन्। पोखरा महानगरपालिकामा कांग्रेसले रामजी कुँवरलाई मेयर र सरस्वती गुरुङलाई उपमेयर बनाएको छ। माओवादीले भने विश्वप्रकाश लामिछानेलाई मेयरमा र उमा ढकाललाई उपमेयरमा उम्मेदवार बनाएको छ। रामजी कुँवर सहरी विकास मन्त्री अर्जुननरसिंह केसीका बहिनी ज्वाइँ हुन।"
राष्ट्रपतिलाई भेट्न सभामुख शीतल निवासमा,"काठमाडौँ : राष्ट्रपति विद्यादेवी भण्डारी र सभामुख ओनसरी घर्तीका बीचमा मुलुकमा उत्पन्न पछिल्लो राजनीतिक गतिविधिका बारेमा कुराकानी भएको छ। राष्ट्रपति भण्डारीलाई भेट गर्न सभामुख घर्ती बिहीबार दिउँसो शीतलनिवास पुग्नुभएको थियो। आफ्नै कार्यकक्ष सिंहदरबारमा प्रमुख तीन दल नेपाली काँग्रेस, प्रमुख प्रतिपक्षी दल नेकपा (एमाले) र नेकपा ९माओवादी० केन्द्रका शीर्ष नेतासँग छलफल गरी उहाँ राष्ट्रपति भण्डारीलाई भेट गर्न शीतलनिवास पुग्नुभएको थियो। व्यवस्थापिका संसदमा प्रस्तुत संविधान संशोधन प्रस्ताव, प्रधानन्यायाधीश सुशीला कार्कीविरुद्ध व्यवस्थापिकासंसद् सचिवालयमा दर्ता भएको महाअभियोग प्रस्तावका बाँकी प्रक्रिया र स्थानीय तहको निर्वाचनका विषयमा उहाँहरुका बीचमा कुराकानी भएको सभामुख घर्तीका सञ्चार सल्लाहकार बबिन शर्माले जानकारी दिनुभयो। महाअभियोगको विषयमा यसअघि सदनमा स्थापित नजिरका आधारमा अगाडि बढ्ने र दलका सहमतिका आधारमा संविधान संशोधनमाथि छलफल स्थगित भएको सभामुखले राष्ट्रपतिलाई भेटमा जानकारी गराउनुभयो। उहाँले भन्नुभयो। रासस"
चुनावका बेला उपप्रधानमन्त्रीसहित तीन मन्त्री चीनमा,"काठमाडौं : उपप्रधान तथा अर्थमन्त्री कृष्णबहादुर महरासहित तीन मन्त्री बैशाख ३१ मा हुने स्थानीय तहको पहिलो चरणको निर्वाचनका वेलामा चीनमा हुने भएका छन । बैशाख ३१ र जेठ १ गते चीनले आयोजना गर्न लागेको वेल्ट एण्ड रोड शिखर सम्मेलनमा भाग लिन उपप्रधान तथा अर्थमन्त्री महरा,भौतिक पूर्वाधार तथा यातायातमन्त्री रमेश लेखक र सूचना तथा प्रविधिमन्त्री सुरेन्द्र कार्कीलाई चीन भ्रमणमा जान लाग्नु भएको हो । मन्त्रिपरिषदको बिहिबार सिंहदरवारमा बसेको बैठकले तीन मन्त्रीसहित परराष्ट्रसचिव शंकरदास बैरागी र अर्थमन्त्रालयका सचिव वा सहसचिव मध्ये एकलाई चीन भ्रमणमा पठाउने निर्णय गरेको हो । प्रतिनिधिमण्डलमा परराष्ट्र र अर्थ मन्त्रालयका उच्च अधिकारीहरु पनि सहभागी रहनुहुनेछ । चिनियाँ राष्ट्रपतिले उद्घाटन गर्ने दुई दिने शिखर सम्मेलनमा एसिया, युरोप र अफ्रिकाका २८ देशका सरकार प्रमुखराष्ट्र प्रमुख, मन्त्रीस्तरका अधिकारी र उच्च कुटनीतिज्ञहरु लगायत सहभागि हुनेछन् । एसियाबाट श्रीलंका, पाकिस्तान र बंगलादेशबाट उच्चस्तरीय सहभातिा रहने भएको छ । बेल्ट एन्ड रोड अवधारणाको नेपाल सदस्य बन्नेगरी बेल्ट एन्ड रोड शिखर सम्मेलनका दौरानमा चीनसंग समझदारी पत्रमा हस्ताक्षर गर्ने तयारी गरिएको छ । प्रधानमन्त्री पुष्पकमल दाहालले चिनियां राष्ट्रपति सि जिनपिङ्संग अघिल्लो महिना बेइजिङ्मा भएको भेटमा चीनले अघि बढाएको यस अवधारणामा नेपाल सदस्य बन्ने प्रतिबद्दता जनाउनुभएको थियो । बेल्ट एन्ड रोड अवधारणामा नेपालको सहभागिता सम्बन्धि चीनसंग हुने समझदारी पत्रको दस्तावेजलाई अन्तिम रुप दिनेबारे चीनसंग कुटनीतिक तहमा कुराकानी भइरहेको छ । चिनियां बेल्ट एण्ड रोड अवधारणामा नेपाल सदस्य बनेको खण्डमा नेपाल र चीनबीच सीमापार रेल र सडक सञ्जाल विस्तार, सीमापार बिद्युतीय प्रशारण लाइन र सीमापार बिशेष आर्थिक क्षेत्र लगायतका क्षेत्रमा दुई देशबीच बृहत् सहकार्य हुनेछ । अवधारणा भित्र रही भौतिक पूर्वाधार विकास, हवाई, सडक र रेल कनेक्टिभिटी विस्तार, पर्यटन, स्वतन्त्र ब्यापार, विकास रणनीतिमा साझेदारी लगायतका क्षेत्रमा नेपाल र चीनबीच सहकार्य हुनेछ । नेपालले बेल्ट एण्ड रोड अवधारणाको सदस्य बन्न चीनसंग सन् २०१४ मै प्रारम्भिक समझदारी पत्रमा हस्ताक्षर गरिसकेको छ । उपप्रधानमन्त्री महराले चीन अध्ययन केन्द्रले हालै आयोजना गरेको कार्यक्रममा बेल्ट एन्ड रोड अवधारणामा नेपाल सदस्य बनेर लाभ लिन चाहेको बताउनुभएको थियो । चीनले प्रधानमन्त्री दाहाल र चार जना मन्त्रीहरुलाई बेल्ट एन्ड रोड शिखर सम्मेलनमा सहभागीताका लागि निमन्त्रणा पठाएको थियो । स्थानीय चुनाव घोषणा भएकाले बेल्ट एन्ड रोड सम्मेलनमा आफू उपस्थित हुन नसक्ने प्रधानमन्त्री दाहालले यसअघि नै चीनलाई अवगत गराइसक्नु भएको छ । चिनियां राष्ट्रपति सि जिनपिङ्ले सन् २०१३ मा अघि बढाएको बेल्ट एन्ड रोड अवधारणाले चीन र एसिया, युरोप तथा अफ्रिकाबीच जमिन र समुद्र मार्गबाट सडक, रेल, भौतिक पूर्वाधार निर्माण गरी आर्थिक विकास गर्ने लक्ष्य लिएको छ । बेल्ट एन्ड रोड अवधारणा घोषणा भएपछि उक्त अवधारणमा सहभागि भइसकेका ६५ मुलुक तथा सहभागि हुने इच्छा राखेका अन्य मुलुकलाई निम्त्याएर चीनले शिखर सम्मेलन आयोजना गर्न लागेको हो । छिमेकी भारतले बेल्ट एन्ड रोड अवधारणमा रिजर्भेसन राख्दै सोको सदस्यका रुपमा सहभागि नहुने बताएको छ । चीनले भारतीय प्रधानमन्त्री नरेन्द्र मोदीलाई शिखर सम्मेलनमा सहभागिताका लागि निमन्त्रणा दिएको थियो । भारतले पनि कुन तहमा शिखर सम्मेलनमा प्रतिनिधित्व जनाउने भन्ने टुंगो अझै गरिकसकेको छैन ।"
बजेटअगाडि नै चुनाव गर्न ओली र दाहालबीच छलफल,काठमाडौं : सत्तारुढ दल नेकपा माओवादी केन्द्र र प्रमुख प्रतिपक्ष नेकपा एमालेका शीर्ष नेताबीच बजेट अघि नै दोस्रो चरणको निर्वाचनका लागि छलफल भएको छ । सत्तारुढ नेकपा माओवादी केन्द्र र प्रमुख विपक्षी दल नेकपा एमालेका शीर्ष नेताहरुबीच सिंहदरबारमा भएको छलफलमा दोस्रो चरणको चुनाव सार्नेबारे छलफल भएपनि टुंगो लागेको छैन । एमालेले जेठ १५ गते अगावै दोस्रो चरणको निर्वाचन गर्नुपर्नेमा जोड दिएको छ । भने सरकारले जेठ ३१ गते दोस्रो चरणको र वैशाख ३१ गते पहिलो चरणको निर्वाचन गर्ने घोषणा गरेको छ ।
प्रधानमन्त्री दाहाल र सभापति देउवाको आग्रहमा राजीनामा फिर्ता लिएको हुँ : गृहमन्त्री निधि,"जनकपुरधाम : उपप्रधान तथा गृहमन्त्री बिमलेन्द्र निधिले नेपाली कांग्रेसका सभापति शेरबहादुर देउवा र प्रधानमन्त्री पुष्पकमल दहाल प्रचण्ड संगको विस्तृत छलफल तथा आग्रहका कारण आफूले राजिनामा फिर्ता लिएको बताउनु भएको छ । जानकी नवमीको उत्सवमा सहभागी हुन बिहीबार जनकपुरमा आईपुग्नु भएका नेता निधिले सञ्चारकर्मीसंग कुरा गर्दै प्रधानन्यायधीश सुशीला कार्कीविरुद्धमा महाअभियोगको प्रस्तावमा असहमति भएको कारण र सो प्रस्ताव गृहमन्त्रालयको नेपाल प्रहरीका महानिरीक्षक (आईजीपी) प्रकरणसंग सम्बन्धित भएको हुंदा आफूले नैतिकताको आधारमा राजीनामा दिएको बताउनुभयो । तर, आफ्नो राजीनामापछि पार्टी भित्र गम्भीर छलफल तथा प्रधानमन्त्रीसंग पनि बुधबार दिनभरीको छलफलपछि आफूले राजीनामा फिर्ता लिने निर्णय गरेको उहाँले बताउनुभयो । गृहमन्त्री निधिले भन्नुभयो, मधेसको मुद्दा सम्बोधन, संविधान संशोधन र स्थानीय तहको निर्वाचनको लागि राष्ट्रिय जिम्मेवारीको भूमिका निर्वाह गर्नुपर्ने आफ्नो दायित्वलाई बुझेर राजीनामा फिर्ता लिएको छु । आफ्नो राजीनामापछि मधेसवादी दलका नेताहरु महन्थ ठाकुर, राजेन्द्र महतोलगायत अन्य दलहरुले आफूलाई समर्थन गर्नु भएको छ । तर, उहाँहरुले पनि आफूलाई गृहमन्त्रीको भूमिकामै रहेर मधेसको जनताको अधिकारका लागि अग्रसर भई दिनु हुन आग्रह गर्नु भएको छ । संविधान संशोधन, निर्वाचन र मधेसका जनताको अधिकार तथा संघीय लोकतान्त्रिक गणतन्त्रात्मक संविधानको कार्यान्वयनको अगाडी आफूले अन्य सबै मुद्दाहरु थाती राखेर अघि बढेको निधिले बताउनुभयो । जुन महाअभियोगको विषयमा असन्तुष्टीको कारण राजिनामा दिएको थिए त्यसको विषयमा गम्भीर छलफल भईरहेको छ र चांडै नै आधिकारीक धारणा पनि बाहिर आउने छउहाँले भन्नुभयो चांडै नै संविधान संशोधन भई मधेसको मांग समेत सम्बोधन हुनेछ । सोही आश्वासनमा आफू सरकारमा फिर्ता गएको उहाँले जानकारी गराउनुभयो । काँग्रेस कार्यकर्ताले जनकपुर विमानस्थलमा मन्त्री निधिको भव्य स्वागत गरेका थिए । करिब दुई सयको संख्यामा चार पाङग्रे गाडी र हजारौं मोटरसाईकल लिएर नेकाँ कार्यकर्ताहरु विमानस्थलमा निधिको स्वागत गर्न आईपुगेपछि विमानस्थलमा अन्य यात्रीहरुलाई प्रवेश गर्न पनि केहीबेर समस्या भएको थियो । गृहमन्त्री निधि जानकी मन्दिरमा हुने जानकी जन्ममहोत्सवमा सहभागी भएर आफ्नो पारिवारीक तथा पार्टीगत भेटघाट र शुक्रबार केही सार्वजनिक कार्यक्रममा सहभागि भई फर्किने कार्यक्रम रहेको छ ।"
ओली र चिनियाँ राजदूतबीच भेटवार्ता,काठमाडौँ : नेकपा (एमाले) का अध्यक्ष एवम् पूर्व प्रधानमन्त्री केपी शर्मा ओलीसँग नेपालका लागि चिनियाँ राजदूत यु हङले भेटवार्ता गर्नुभएको छ । पार्टीको संसदीय दलको कार्यालय सिंहदरबारमा आज बिहान भएको भेटवार्तामा समसामयिक राजनीतिक विषयमा कुराकानी गरिएको दलका उपनेता सुवास नेम्वाङले बताउनुभयो । राजदूत हङले स्थानीय तहको निर्वाचन र संविधान संशोधनका विषयमा अध्यक्ष ओलीसँग जिज्ञासा राख्नुभएको थियो । सो अवसरमा अध्यक्ष ओलीले पहिलो चरणको निर्वाचन सम्पन्न गर्न सबै दल एकजुट भएर लाग्ने जानकारी गराउनुभएको थियो । रासस
दोस्रो चरणको निर्वाचन सहज बनाउन प्रधानमन्त्रीको ओलीलाई आग्रह,"काठमाडौं : प्रधानमन्त्री पुष्पकमल दाहाल ंप्रचण्डले व्यवस्थापिका संसद्मा संविधान संशोधन विधेयक पारित गराउन सहयोग गरेर दोस्रो चरणको निर्वाचनलाई सहज बनाउन प्रमुख प्रतिपक्षी दल नेकपा एमालेलाई आग्रह गर्नु भएको छ । प्रधानमन्त्री प्रचण्डले बिहीबार सिंहदरबारमा भएको भेटमा एमाले अध्यक्ष ओलीलाई त्यस्तो आग्रह गर्नु भएको हो । प्रधानमन्त्रीले अध्यक्ष ओलीलाई संविधान संशोधन प्रस्तावलाई समर्थन गरी दोस्रो चरणको निर्वाचन सहज बनाउन आग्रह गर्नुभयो प्रधानमन्त्री प्रचण्डको निजी सचिवालयले भनेको छ । सरकारले जेठ ३१ गते दोस्रो चरणको निर्वाचन गराउने घोषणा गरेको छ । तर प्रमुख प्रतिपक्षी दल एमालेले दोस्रो चरणको निर्वाचन बार्षिक बजेट भन्दा अगाडि ल्याउनु पर्ने माग गर्दै आएको छ । प्रधानमन्त्री प्रचण्डले जेठ १५ गते आगामी आर्थिक बर्षका लागि बार्षिक बजेट ल्याउन समझदारी गर्न पनि अध्यक्ष ओलीलाई आग्रह गर्नुभयो । जेठ १५ गते गणतन्त्र दिवसका दिनमा बार्षिक बजेट ल्याउने व्यवस्था संविधानमा छ । प्रधानमन्त्री दोस्रो चरणको निर्वाचन गराउन जेठ १५ भन्दा अगाडि संभव नहुने तर्क गर्दै बजेटका लागि संविधान संशोधन गर्नु पर्ने आवश्यकतामा जोड दिनु भएको थियो। संविधान संशोधन गरेर असार मसान्तमा बजेट ल्याउने बारेमा पनि सरकारका निकायबीच छलफल भइरहेको छ । व्यवस्थापिका संसदमा बिहीबार प्रस्तुत गर्ने तयारी गरिएको प्रधानन्यायधीश सुशीला कार्कीविरुद्धको महाअभियोग प्रस्तावका बारेमा प्रमुख दलबीच समझदारी बनाउनु पर्ने बारेमा पनि अध्यक्ष ओलीसँग छलफल गर्नु भएको थियो । स्थानीय तहको निर्वाचन,संविधान संशोधन,महाअभियोग प्रस्ताव,बजेट लगायतका बिषयमा प्रधानमन्त्री प्रचण्ड र ओली वीच छलफल भएको थियो । दोस्रो चरणको निर्वाचन र बजेटका सन्दर्भमा निर्वाचन आयोग,प्रमुख राजनीतिक दलसहित मधेशी मोर्चासँग छलफल गरेर निष्कर्षमा पुग्ने समझदारी भएको प्रधानमन्त्री प्रचण्डको नीजि सचिवालयले जनाएको छ ।"
सुशीला कार्कीमाथिको महाअभियोग प्रस्ताव तत्काल फिर्ता गर : ह्युमन राइट्स वाच,"काठमाडौ : अन्र्तराष्ट्रिय मानवअधिकारवादी संस्था ह्युमन राइट्स वाचले सत्तारुढ दलहरुले प्रधानन्यायाधीश शुशीला कार्कीमाथि दर्ता गरेको महाअभियोग प्रस्ताव तत्काल फिर्ता हुनुपर्ने धारणा सार्वजनिक गरेको छ। ह्युमन राइट्स वाचले बिहीबार न्यूयोर्कमा जारी गरेको वक्तव्यमा कार्कीमाथिको महाअभियोग प्रस्तावलाई राजनीतिक अभिप्रायले न्यायलयको स्वतन्त्रतामाथि गरिएको आक्रमणको संज्ञा दिइएको छ। नेपाल प्रहरीका महानिरीक्षक नियुक्ती सम्बन्धित सरकारी निर्णयलाई सर्वोच्च अदालतले उल्टयाएको केही घण्टापछि कार्कीमाथि सत्तारुढ दलहरुका तर्फबाट यस्तो कदम चालिनु न्यायालयमा दली हस्तक्षेपको उदाहरण भएको वक्तव्यमा उल्लेख छ। सर्वोच्च अदालतले प्रहरी महानिरीक्षक प्रकरणमा जुनसुकै फैसला गरेको पनि सत्तारुढ दलका तर्फबाट कार्कीमाथि महाअभियोगको प्रस्ताव दर्ज हुनु अदालतको न्यायिक निर्णयलाई मिच्न गरिएको प्रयास हो, ह्युमन राइट्स वाचका एसिया निर्देशक बा्रड एडम्सले वक्तव्यमा भन्नुभएको छ। यस खालको दलहरुको कदमबाट न्यायालय राजनीतिक शक्तिको हस्तक्षेप बिना काम गर्न पाउनुपर्छ भन्ने आधारभूत सिद्दान्तको उल्लंघन भएको उहाँले बताउनुभएको छ। सरकारबाट वरिष्ठतम न्यायाधीशलाई लक्षित गरी न्यायालयमाथि भएको पछिल्लो अतिक्रमण प्रयास न्यायलयमा न्याय खोजीरहेका सबैमाथिको आक्रमणको रुपमा मानिनुपर्छ, एडम्सले वक्तव्यमा अगाडी भन्नुभएको छ, अधिकारको सम्मान सहितको लोकतान्त्रिक नेपालका लागि स्वतन्त्र न्यायालय रहनु निकै महत्वपूर्ण छ। नेपालको सर्वोच्च अदालतले मानवअधिकार सुधार तथा न्यायका लागि अग्र मोर्चामा रही काम गर्दै आएको भएपनि दलहरुबाट नकारात्मक टिप्पणि आएको वाचले जनाएको छ। द्वन्द्वकालीन मुद्दाहका पिडितले न्यायमार्फत् उपचार पाउने एउटै विकल्प न्यायालय देखिएको वाचको वक्तव्यमा उल्लेख छ। प्रधानन्यायाधीश कार्कीमाथिको महाअभियोग प्रस्तावपछि नेपालमा राजनीतिक संकट पैदा गरेको, सत्तासाझेदार दल कंग्रेसकै नेता रहेका उपप्रधान तथा गृहमन्त्री बिमलेन्द्र निधीको राजीनामा आएको, सत्तासाझेदार दल राष्ट्रिय प्रजातन्त्र पार्टीले सरकार छोडेको वाचले उल्लेख गरेको छ। सत्तारुढ दलहरु कांग्रेस र माओवादीका २४९ सभासद्ले सर्वोच्च अदालत फैसलाहरुमार्फत् सरकारको कामकार्वाहीमाथि हस्तक्षेप गरेको आरोप लगाउंदै गत आइतबार संसदमा महाअभियोग प्रस्ताव दर्ता गरेलगत्तै कार्की निलम्बनमा पर्नुभएको छ। जयबहादुर चन्दलाई नेपाली प्रहरीको आईजिपीमा नियुक्त गर्ने सरकारी निर्णय उल्ट्याउंदै सर्वोच्चले वरिष्ठतामा एक नम्बरमा रहेका डीआईजी नवराज सिलवाललाई आईजीपी नियुक्त गर्न सरकारलाई आदेश दिएको थियो। तर सरकारले दोश्रो नम्बरमा रहेका अर्का डीआइजी प्रकाश अर्याललाई आईजीपी नियुक्त गरेको थियो। अर्यालको नियुक्तीविरुद्ध सिलवालले सर्वोच्च अदालतमा मुद्दा दायर गर्नुभएको छ। कार्कीमाथिको महाअभियोग प्रस्तावको मुलुक भित्र प्रमुख प्रतिपक्षि एमालेसहित अन्य दलबाट तथा बिन्नि क्षेत्रबाट विरोध भइरहेका बेला अमेरिकास्थित अन्र्तराष्ट्रिय मानवअधिकार वादी संस्थाले कार्कीको महाअभियोग प्रस्ताव फिर्ता लिन सत्तारुढ गठबन्धलाई आग्रह गरेको हो। सत्तारुढ दलहरुले चाहीं महाअभियोग प्रस्ताव जायज रहेको दाबी गर्दै आएका छन्।"
मैदानमा छोरीपुस्ता,"काठमाडौं : गाउँघरमा घाँस दाउरा, कुटो कोदालो र चुलोचौकामा सीमित हुने छोरी पुस्ता अब जनमतसहित आफ्नो गाउँ र नगरलाई समृद्ध बनाउने अभियानमा लम्किन थालेका छन् । समाजमा भित्रिएको विकृति र विसंगतिलाई सफा गर्न आफैं अग्रसर भएका युवतीहरु न्यायपूर्ण समाज निर्माणका लागि जनताबाट अनुमोदित हुन चाहन्छन् । छोरीबाट श्रीमती, बुहारी, आमा र सासूको पहिचानमा सीमित हुने युवती राजनीतिमा होमिएर मेयर, उपमेयर, अध्यक्ष, उपाध्यक्ष, वडा अध्यक्ष र सदस्य हुने प्रतिस्पर्धामा लागेका छन् । राजनीतिबाट टाढा रहन खोजिरहेको युवापुस्तालाई राजनीतिमा होमिन प्रेरित गर्ने युवतीका कथा रोचक र आत्मसात गर्नलायक छन् । पारिवारिक पृष्ठभूमि, सामाजिक वातावरण, राजनीतिक परिस्थिति र संवैधानिक व्यवस्थाले वैशाख ३१ गते ३, ४ र ६ नम्बर प्रदेशका ३४ जिल्लामा हुन लागेको स्थानीय तहको निर्वाचनमा होमिएका प्रतिनिधिमूलक युवतीमा देखिएको उत्साह हेर्नलायक छ । स्थानीय तहमा प्रमुख र उपप्रमुखमध्ये एक महिला हुनुपर्ने संवैधानिक व्यवस्थाले राजनीतिक दललाई पनि साँघुरो घेरामा सीमित महिलालाई राजनीतिको अग्रमोर्चामा अगाडि ल्याउन बाध्य पारेको छ । तीन प्रदेशभित्रका चार महानगरपालिका, एक उपमहानगरपालिका, ९२ नगरपालिका र एक सय ८६ गाउँपालिका गरी दुई सय ८३ स्थानीय तहमा प्रशस्त महिला उम्मेदवार प्रतिस्पर्धामा छन् । विश्वविद्यालयमा अध्ययनरत, सञ्चारमाध्यममा कार्यरत, राजनीतिमै क्रियाशील, अदालतमा कार्यरत युवती जनताबाट अनुमोदित हुन अहिले निर्वाचनमा होमिएका छन् । कास्की आवाज राष्ट्रिय दैनिककी अध्यक्ष, रेडियो अन्नपूर्णकी वरिष्ठ आरजे तथा नेपाल पत्रकार महासंघको केन्द्रीय पार्षदको जिम्मेवारी छाडेर सरस्वती गुरुङ पोखरा लेखनाथ महानगरपालिकाको उपमेयरको प्रतिस्पर्धामा उत्रिनुभएको छ । कारोबार दैनिकमा कार्यरत पत्रकार राधिका ढकाल काभ्रेको मण्डन देउपुर नगरपालिकाको उपमेयर, नेपाल पत्रकार महासंघको केन्द्रीय पार्षद लक्ष्मी पौडेल सिन्धुपाल्चोकको सुनकोसी गाउँपालिकाको उपाध्यक्षमा, कालिका एफएमकी स्टेसन म्यानेजर तथा टिभी कालिकाकी निर्देशक रिना गुरुङ भरतपुर महानगरपालिकाको उपमेयरमा, पत्रकार सरिता महतो चितवनको माडी नगरपालिकाको उपमेयरमा प्रतिस्पर्धामा उत्रिएका छन् । सशस्त्र द्वन्द्वमा राज्य र विद्रोही पक्षबाट मारिएका पिताका दुई छोरी कविता र सृष्टिजस्ता युवती पनि निर्वाचनको प्रतिस्पर्धामा होमिएका छन् । उपमेयर कविता ढुंगाना नुवाकोट बेलकोटगढी नगरपालिकाको उपमेयरमा अधिवक्ता कविता ढुंगानाले उम्मेदवारी दर्ता गराउनुभएको छ । निर्वाचन कार्यालयमा ढुंगानाले माओवादी केन्द्रका तर्फबाट उम्मेदवारी दर्ता गराउनुभएको हो । कविता नुवाकोट जिविसका पूर्वसभापति भरत ढुंगानाकी छोरी हुनुहुन्छ । एमालेबाट निर्वाचित भरत माओवादीमा लागेपछि राज्यद्वारा मारिनुभएको थियो । बुबाको सपना साकार पार्नु र आफूले सिकेको ज्ञान र अनुभवका आधारमा विकास निर्माणका योजना र कार्यक्रम बनाएर लागू गर्नु कविताका मिसन हुन् । अनेरास्ववियु क्रान्तिकारीको केन्द्रीय राजनीतिबाट कविता आफ्नो गाउँको जनप्रतिनिधि बन्ने अपेक्षासहित प्रतिस्पर्धामा उत्रिनुभएको छ । बेलकोटगढीलाई सुन्दर र समृद्ध बनाउने लक्ष्य र उद्देश्यसहित चुनावी प्रतिस्पर्धामा उत्रिनुभएकी कविता भन्नुहुन्छ, मेरो नगरपालिकामा कसैलाई पनि अन्यायमा पर्न दिने छैन । न्यायपूर्ण समाज निर्माण गर्ने र नगरपालिकालाई सुन्दर र समृद्ध बनाउने मसँग गतिला योजना छन् र बन्दै जानेछन ।' उपमेयर सृष्टि रेग्मी एमालेका तर्फबाट बाजुराको बुढीनन्दा नगरपालिकाको उपमेयरकी उम्मेदवार सृष्टि रेग्मी निडर देखिनुहुन्छ । पोखरा युनिभर्सिटी सेन्टर कलेजबाट ब्याचलर इन इन्जिनियरिङ सकेर जिल्ला प्राविधिक कार्यालय बाजुरामा तीन महिनादेखि काम गर्दै आउनुभएकी सृष्टि अनेरास्ववियुकी केन्द्रीय सदस्य हुनुहुन्छ । कोल्टी गाविसका गाविस सचिव बुबा ताराचन्द्र रेग्मीलाई ०६० सालमा तत्कालीन माओवादीले अपहरण गरी हत्या गरेका थिए । किशोर अवस्थामै बुबाको हत्या भएपछि बुबाको सपना पूरा गर्न २४ वर्षीया सृष्टि राजनीतिमा सक्रिय हुनुभएको हो । उपमेयरमा तपाईंको उम्मेदवारी किन भन्ने प्रश्नको जवाफमा सृष्टिले भन्नुभयो, पहिला त बुबाको सपना पूरा गर्नु छ, त्यससँगै नगरपालिकामा व्यावसायिक कृषिको सुरुवात गर्छु ।' सृष्टिसँग कृषिलाई व्यावसायिक बनाउने, गुणस्तरीय र प्राविधिक शिक्षालाई प्राथमिकता दिने र गाउँमै रोजगारीको सिर्जना गरेर युवालाई गाउँमै सिर्जनशील काममा लगाउने योजना छन् । आफ्नै जिल्लाबाट केही गर्नुपर्छ भन्ने लागेर यहाँ उम्मेदवारी दिएकी हुँ', सृष्टिले भन्नुभयो, उपमेयरमा जित हासिल गरे सर्वसाधारण जनताले थाहा पाउने गरी मेरो नगरपालिकामा काम गरेर देखाउँछु ।' मेयर रेणु दाहाल माओवादी केन्द्रकी पोलिटब्युरो सदस्य तथा प्रधानमन्त्री पुष्पकमल दाहालपुत्री रेणु दाहालले भरतपुर महानगरपालिकाको मेयर पदका लागि उम्मेदवारी दर्ता गराउनुभएको छ । अखिल क्रान्तिकारीका उपाध्यक्ष रामचन्द्र अधिकारीका अनुसार रेणु पार्टी नेता तथा कार्यकर्तासहित निर्वाचन आयोगको कार्यालयमा पुगेर उम्मेदवारी दर्ता गराउनुभएको हो । अखिल नेपाल महिला संघ क्रान्तिकारीकी महासचिव दाहाल ०३३ सालमा चितवन शिवनगरमा जन्मिनुभएको हो । बाल्यकाल चितवनमा बिताउनुभएकी दाहाल ०६१ सालमा माओवादीको रोल्पा जिल्लाको सहइन्चार्जको भूमिका निर्वाह गर्नुभएको थियो । माओवादी शान्तिप्रक्रियामा आएपछि भने उहाँ काठमाडौं सचिव हुनुभएको थियो । ०७० मा भएको दोस्रो संविधानसभा निर्वाचनमा काठमाडौं क्षेत्र नम्बर १ मा चार हजार ६ सय मत ल्याउनुभएकी रेणुले अहिले भरतपुर महानगरपालिकाको मेयर पदमा उम्मेदवारी दिनुभएको हो । माओवादी केन्द्रले सुरेन्द्र गुरुङलाई भरतपुरको उपमेयर पदमा उम्मेदवार बनाएको छ । मेयर कल्पना शर्मा अधिवक्ता कल्पना शर्माले काठमाडौंको टोखा नगरपालिकामा मेयर पदमा उम्मेदवारी दर्ता गर्नुभएको छ । माओवादी केन्द्रका तर्फबाट टोखा नगरपालिकामा मेयर पदमा उम्मेदवारी दर्ता गराउने शर्मा सोही पार्टीका नेता दीनानाथ शर्माकी पुत्री हुनुहुन्छ । दीनानाथ शर्मा शिक्षामन्त्री हुँदा कल्पना स्वकीय सचिव हुनुहुन्थ्यो । उहाँको उम्मेदवारी बाबुको सम्बन्धले भन्दा पनि राजनीतिक सक्रियताले नै आएको देखिन्छ । यद्यपि, उहाँको पेसा भने कानुन व्यवसाय हो । मेयर रञ्जु न्यौपाने (दर्शना) सबै राजनीतिक दललाई चकित पार्दै विवेकशील नेपाली पार्टीको समर्थनमा स्वतन्त्र उम्मेदवारका रूपमा २१ वर्षीय रञ्जु न्यौपाने (रञ्जु दर्शना) ले काठमाडौं महानगरपालिकाको मेयर पदमा उम्मेदवारी दर्ता गराउनुभएको छ । कामपा३ महाराजगन्ज स्थायी घर हुनुभएकी रञ्जु मेयरमा आफ्नो उम्मेदवारी यथास्थितिलाई चुनौती भएको बताउनुहुन्छ । उम्मेदवारी दर्तापछि पत्रकारसँग रञ्जुले भन्नुभयो, सर्वप्रथम सबैलाई मायाका लागि आभार प्रकट गर्न चाहन्छु । मेरो उम्मेदवारी यथास्थितिलाई चुनौती हो । अब नेपाली राजनीतिमा नयाँ आयाम सुरु भइसक्यो । आज हामी युवाको उपस्थितिले यो कुरालाई प्रमाणित गर्छ ।' उपमेयर जानुका पराजुली माओवादी केन्द्रका तर्फबाट सिन्धुपाल्चोकको चौतारा साँगाचोकगढी नगरपालिकाको उपमेयरमा उम्मेदवारी दर्ता गर्नुभएकी जानुका पराजुली ध्रुव पराजुलीकी छोरी हुनुहुन्छ । जनजागृति माध्यमिक विद्यालय साँगाचोकको शिक्षक पद त्यागेर सशस्त्र संघर्षमा होमिनुभएका ध्रुव पराजुली नेकपा माओवादीको पोलिटव्यूरो सदस्य हुनुहुन्थ्यो । पार्टीले आफूलाई जिम्मेवारीविहीन बनाएको र माओवादी आन्दोलनका घटक दल विभाजित भएको अवस्थामा ध्रुव पराजुली बाबुराम भट्टराई नेतृत्वको नयाँ शक्ति नेपालमा प्रवेश गर्नुभएको थियो । सो पार्टीमा पनि सन्तुष्ट हुन नसकेपछि पराजुली राजनीतिबाट निष्क्रिय भई गाउँमै बस्नुभएको थियो । विद्यार्थी जीवनदेखि नै राजनीतिमा होमिनुभएकी जानुका भने माओवादी केन्द्रमै हुनुहुन्थ्यो । ध्रुव पराजुलीलाई पनि राजनीतिमा सक्रिय बनाउन माओवादी केन्द्रले छोरी जानुकालाई उपमेयरको उम्मेदवार बनाएको बुझिएको छ । जानुका सिन्धुपाल्चोकको साँगाचोकमा जन्मनु र हुर्कनुभएको हो । चौतारा साँगाचोक गढी नगरपालिकामा माओवादी केन्द्रका तर्फबाट मेयरका उम्मेदवार अमानसिंह तामाङ भने पुराना नेता हुनुहुन्छ । ०४९ सालमा तत्कालीन कुविण्डे गाविसको उपाध्यक्षमा संयुक्त जनमोर्चाका तर्फबाट उपाध्यक्ष विजयी हुनुभएका तामाङ स्थानीय तहमा परिचित नेता हुनुहुन्छ । उपमेयर राधिका ढकाल आर्थिक पत्रकारितामा सक्रिय कारोबार दैनिकमा कार्यरत राधिका ढकालले नेपाली कांग्रेसको तर्फबाट काभ्रेको मण्डन देउपुर नगरपालिकाको उपमेयरमा उम्मेदवारी दर्ता गर्नुभएको छ । पत्रकारिता विषयमा स्नातकोत्तर राधिकाले उपमेयरमा उम्मेदवारी दर्ता गर्नु पत्रकारिता क्षेत्रको राजनीतिमा प्रतिनिधित्व भएको रूपमा धेरैले लिएका छन् । माधव ढकालको प्रस्ताव र सानुछोरी श्रेष्ठको समर्थनमा पत्रकार ढकालको उम्मेदवारी दर्ता गराउनुभएको हो । मण्डन देउपुर नगरपालिकाको मेयरमा भने काभ्रे जिल्ला कांग्रेसका उपसभापति अच्युत पौडेलको उम्मेदवारी दर्ता भएको छ । राधिकाका पिता जीवनाथ स्थानीय राजनीतिमा सक्रिय हुनुहुन्छ । यद्यपि, उहाँको परिवारमा राजनीतिमा होमिने उहाँ नै पहिलो उम्मेदवार बन्नुभएको छ । पत्रकारिता गर्दागर्दै स्थानीय निर्वाचनमा होमिनुभएकी ढकाल गाउँमा राजनीतिक वातावरण सोचेभन्दा राम्रो भएको बताउनुहुन्छ । यहाँको वातावरण सोचेभन्दा राम्रो छ, उम्मेदवारी दर्ता गरेपछि निर्वाचन तयारीका लागि हामी पूर्णरूपमा सक्रिय भएका छौं,' ढकालले भन्नुभयो, मेरो प्रमुख प्राथमिकता नै यहाँको सडक हो, काठमाडौंबाट नजिक भएर पनि आधारभूत पूर्वाधार नभएकाले मेरो ध्यान त्यसमा गएको छ ।' उहाँले नगरपालिकालाई पर्यटकीय क्षेत्र बनाउने घोषणासमेत गर्नुभएको छ । उपाध्यक्ष लक्ष्मी पौडेल सिन्धुपाल्चोक, सुनकोसी गाउँपालिकामा उपाध्यक्ष पदमा उम्मेदवारी दर्ता गराउनुभएकी लक्ष्मी पौडेल नेपाल पत्रकार महासंघको केन्द्रीय पार्षद हुनुहुन्छ । नेपाल प्रेस युनियनमा क्रियाशील रहनुभएकी पौडेल गाउँ र देशको सेवा गर्न जनप्रतिनिधिका रूपमा प्रस्तुत हुन चाहेको बताउनुहुन्छ । पहिला गाउँको सेवा र विकास गर्ने अनि देशको विकास र सेवा गर्ने लक्ष्य र उद्देश्यसहित उपाध्यक्ष पदमा उम्मेदवारी दिएकी हुँ' कांग्रेसका तर्फबाट उम्मेदवारी दर्ता गराउनुभएकी पौडेलले भन्नुभयो, निर्वाचित भएपछि पहिलो निर्णय नै गाउँपालिकाको केन्द्र लामोसाँघुबाट त्रिवेणीधाममा ल्याउने मेरो योजना छ ।' सिन्धु सञ्चारको सम्पादकसमेत रहनुभएकी पौडेलको राजनीतिप्रतिको रुचि र क्षमताका आधारमा कांग्रेसले उम्मेदवार बनाउने निर्णय गरेको हो ।"
गृहमन्त्री बिमलेन्द्र निधिको राजीनामा फिर्ता,"काठमाडौं : प्रधानन्यायाधीश सुशीला कार्कीविरुद्ध व्यवस्थापिका संसदमा दर्ता भएको महाअभियोगप्रति आपत्ति जनाउदै सरकारको उपप्रधान तथा गृहमन्त्री पदबाट राजीनामा दिनुभएका बिमलेन्द्र निधिले राजीनामा फिर्ता लिनुभएको छ। आइतबार प्रधानमन्त्री समक्ष निधिले राजीनामा बुझाउनु भएको थियो । बुधबार दिनभरको छलफलपछि र बिहीबार बिहान गृहमन्त्री निधि पुनः गृहमन्त्रालय सम्हाल्न तयार हुनु भएको हो । निधिलाई मन्त्रालय सम्हाल्न अनुरोध गर्नकै निम्ति कांग्रेस सभापति शेरबहादुर देउवा, प्रधानमन्त्री पुष्पकमल दाहाल प्रचण्ड र गृहमन्त्री निधिबीच बिहीबार बिहान छलफल भएको थियो । छलफलपछि निधिले पुनः गृहमन्त्रालय सम्हाल्ने सहमति भएको निधिका प्रेस सल्लाहकार रामजी दाहालले अन्नपूर्ण अनलाइनलाई जानकारी दिनुभयो । आज जनकपुर जाने कार्यक्रम भएकाले निधि शुक्रबारबाट मात्र मन्त्रालयमा उपस्थित हुने कार्यक्रम रहेको दाहालले जानकारी दिनुभयो ।"
राष्ट्रपति भण्डारी मतदानमा सामेल नहुने,"काठमाडौँ : राष्ट्रपति विद्यादेवी भण्डारी स्थानीय निर्वाचनमा मतदान कार्यमा सामेल नहुने हुनुभएको छ । यही वैशाख ३१ गते हुने स्थानीय तहको निर्वाचनका लागि दलहरुले मनोनयन गरेपछि राष्ट्रपतिले आफू संविधानको संरक्षक भएकाले निर्वाचनमा सहभागी भएर मतदान गर्दा कुनै दल विशेषलाई मत हाल्नुपर्ने भएकाले त्यस्तो निर्णयमा पुग्नुभएको उहाँका प्रेस सल्लाहकार माधव शर्माले जानकारी दिनुभयो । राष्ट्रपति भण्डारीको नाम काठमाडौँ जिल्ला बूढानीलकण्ठ नगरपालिका३, चपलीको मतदाता नामावलीमा रहेको छ । रासस"
स्थानीय निर्वाचनमा भारतीय सहयोग,"नयाँदिल्ली : वैशाख ३१ मा हुने स्थानीय तहको निर्वाचनमा भारतले सहयोग गर्ने भएको छ । विदेश मन्त्रालयमा बुधबार आयोजित नियमित पत्रकार सम्मेलनमा प्रवक्ता गोपाल वाग्लेले निर्वाचनमा समर्थन जनाउँदै त्यसका लागि नेपालले मागेअनुसार सबै सहयोग गर्ने बताउनुभयो । स्थानीय निर्वाचनमा भारतको स्पष्ट धारणा नआउँदा शंका उपशंका रहिरहेका बेला भारतले निर्वाचनका पक्षमा पहिलो पटक औपचारिक धारणा राखेको हो । यसअघि भारतले संविधान संशोधन गरेर मात्र निर्वाचनमा जानुपर्ने तथा सबैलाई समेटेर संविधान कार्यान्वयन गर्नुपर्ने भन्दै आएको थियो । पत्रकार सम्मेलनमा प्रवक्ता वाग्लेले विगतमा जस्तै नेपालको शान्ति, स्थिरता र विकासमा भारतको साथ रहने भन्दै स्थानीय चुनावका लागि पनि नेपाल सरकारले मागेको सहयोग दिने स्पष्ट पार्नुभयो । उहाँले भन्नुभयो, प्रजातान्त्रलाई कार्यान्वयन गराउन स्थानीय निर्वाचन महत्ववपूर्ण माध्यम हुने हाम्रो अनुभवले पनि देखाएको छ । यसले स्थानीय तहमा प्रजातन्त्रलाई सुदृढ बनाउँछ ।' उहाँले केही दिनअघि दुबै मुलुकका प्रधानमन्त्रीबीच भएको फोन संवादबारे उल्लेख गर्दै भन्नुभयो, भारतीय प्रधानमन्त्री नरेन्द्र मोदी र नेपालका प्रधानमन्त्री पुष्पकमल दाहालबीच केही दिनअघि निर्वाचनमा सहयोगका लागि आश्वासन दिनुभएको छ । सोहीअनुरूप नेपाल सरकारलाई सहयोग गर्न हामी तयार छौं ।' केही दिनअघि भारतीय राजदूत मन्जिभसिंह पुरीले भारत सरकारका तर्फबाट निर्वाचन आयोगलाई पहिलो चरणको सहयोग स्वरूप गाडी हस्तान्तरण गरेकोबाट पनि भारतले निर्वाचनमा समर्थन गरेको अनौपचारिक रूपमा बुझिएको थियो । गृहमन्त्री विमलेन्द्र निधिको भारत भ्रमणका समयमा निर्वाचनका लागि एक हजार गाडी तथा लजिस्टिक सहयोगका लागि आग्रह गर्नुभएको थियो । त्यस समयमा निर्वाचनबारे तटस्थ रहेको भारतले निर्वाचनका लागि सहयोग गर्ने भने जनाएको थियो ।"
युवा भर्सेज पाका,"काठमाडौं : युवाले गर्दैनन् भन्नु सरासर गलत हो । कपाल फुलेकै हुनुपर्छ भन्ने छैन । युवामा काम गर्न नयाँ चिन्तन, शक्ति र जोशजाँगर छ', युवा उम्मेदवार भन्छन् । उमेरले पाकेका उम्मेदवार भन्छन्, युवाले संविधानको मर्मअनुसार काम गर्न सक्दैनन् । विकासका लागि अनुभव र परिपक्वता चाहिन्छ ।' काठमाडौं उपत्यकाभित्रका दुई महानगरको विकासका लागि पाका उम्मेदवार, अनुभव र परिपक्वता चाहिने जिकिर गरिरहँदा युवा उम्मेदवार भने नयाँ चिन्तनसँगै जोशजाँगर चाहिने बताउँछन् । ५४ वर्षीय विद्यासुन्दर शाक्यले देशको राजधानी रहेको काठमाडौं महानगरपालिकाको मेयरमा एमालेबाट उम्मेदवारी दिनुभएको छ । उहाँ आफू चिन्तन र कामका दृष्टिले धेरै गर्नसक्ने दृढता व्यक्त गर्नुहुन्छ । महानगरलाई महानगर बनाउनु छ, काठमाडौंलाई २४ सै घन्टा सुरक्षित र खुला राख्नेछु', कुराभन्दा काम गरेर देखाउने समय आएको बताउँदै शाक्यले बुधबार अन्नपूर्णसँग भन्नुभयो, धुलो, धुवाँजस्ता प्रदूषण र लामो समय जनप्रतिनिधि नहुँदाको अस्तव्यस्त काठमाडौंलाई स्वच्छ, सफा, हराभरा र समृद्धको सहर बनाउनेछु ।' युवा पुस्ताको नेतृत्व गरिरहेकी राष्ट्रिय जनमोर्चाकी ३५ वर्षीया ऋतु सापकोटा केसीले काठमाडौं महानगरपालिकाको उपमेयरमा उम्मेदवारी दिनुभएको छ । उहाँले उपमेयर जिते धुलोधुवाँको प्रदूषण अन्त्य गर्ने पहिलो काम हुनेछ । अन्य देशमा जस्तै सहरभित्रका सार्वजनिक खुला स्थानमा हरियाली पार्क बनाएर बालबालिकादेखि वृद्धवृद्धासम्मलाई थकान मार्ने र ऊर्जा आउने अवस्था सिर्जना गर्न प्रयास गर्ने उहाँ बताउनुहुन्छ । युवाले काम गर्न सक्दैनन् भन्नु सरासर गलत भएको उहाँको बुझाइ छ । काम गर्न नयाँ चिन्तन र क्षमता चाहिन्छ, अहिलेका युवा सूचना प्रविधिमैत्री छन्, जुन क्षमता उमेर ढल्किएकासँग छैन', विकासका लागि मबाट हामीमा जानुपर्नेमा जोड दिँदै उहाँ भन्नुहुन्छ, खेताला गएजसरी राजनीतिमा हुन्न, राष्ट्रप्रेम भए मात्र विकासको ऊर्जा आउँछ । कपाल फुलेरै मात्र केही हुन्न ।' कांग्रेसबाट काठमाडौंका मेयर उम्मेदवार ५६ वर्षीय राजुराज जोशी उमेरले पाको भए पनि सूचना प्रविधिमा फड्को मार्नेगरी विकास गरेर युवालाई जागिर दिने र महानगरलाई वाईफाई फ्री जोन बनाउने योजनामा हुनुहुन्छ । सांसद मदन अमात्य नेपाली कांग्रेस ललितपुरका सभापतिसमेत हुनुहुन्छ । उहाँले स्थानीय तहका लागि कांग्रेसले पुरानाकै संख्या बढी ल्याएको जानकारी दिनुभयो । उहाँले भन्नुभयो, युवा उठाएर काम गर्न सक्छ भनेर जनताले पत्याउनुपरेन ? ' माओवादी केन्द्रबाट ललितपुरको उपमेयरमा उम्मेदवारी दर्ता गराएकी हसिना शाक्य आस्था भने युवालाई नेतृत्व दिनुहुन्न भन्ने मानसिकता गलत भएको बताउनुहुन्छ । उमेरले ४० कटेकी उहाँ भन्नुहुन्छ, युवामै नयाँ विचार आउँछन्, उनीहरूसँग शक्ति, जोश र जाँगर पर्याप्त हुन्छ । बाटो देखाउने चाहिन्छ तर काम गर्ने युवाले नै हो । क्षमता विकासमा ध्यान दिन सके युवाले विकास गर्छन् ।' उपमेयर जितेपछि ललितपुरलाई अत्याधुनिक महानगर बनाउने, पर्यटकीय सहर बनाएर आयआर्जन गर्ने र फोहोरलाई मोहोरमा परिणत गर्दै फोहोर फाल्न रकम तिर्न नपर्ने व्यवस्था बनाउने उहाँको भनाइ छ । ललितपुर महानगरका मेयर प्रत्याशी एमालेका हरिकृष्ण व्यञ्जनकार स्थानीय तहमा अत्यधिक अधिकार र बजेट पनि भएकाले पार्टीले युवा र पाका दुवै खालका उम्मेदवार उठाएको दाबी गर्नुहुन्छ । ललितपुरलाई आधुनिकखालको विदेशी सहरजस्तै बनाउने योजनामा रहनुभएका उहाँले भन्नुभयो, युवा मात्रै पठाएर पनि काम बन्दैन, उनीहरूले संविधानको मर्मअनुसार धान्न सक्दैनन् । अनुभवी पनि हुँदा युवा परिचालन गरेर विकास गर्न सकिन्छ ।' रेस्लर भरतबहादुर बिसुरालमा छुट्टै जोश देखिन्छ । हिमालयन टाइगर उपनामले चिनिने ४८ वर्षीय उहाँले काठमाडौं महानगरको मेयर पदमा स्वतन्त्र उम्मेदवारी दिनुभएको छ । काठमाडौं हालसम्म महानगर भनिएको तर हुन नसकेको बताउँदै उहाँ भन्नुहुन्छ, धेरै भन्दिनँ, महानगरलाई साँच्चैको महानगर बनाउनेलगायत ११ बुँदे घोषणापत्रअनुसार काम गर्नेछु ।' माओवादी केन्द्रबाट काठमाडौंमा मेयर प्रत्याशी ६१ वर्षीय सर्वोत्तमदास डंगोल सडक, खानेपानी, धुवाँधुलोजस्ता प्रदूषण, ढल सबै अस्तव्यस्त महानगरलाई बस्नअनुकूल बनाउने प्रतिबद्धता व्यक्त गर्नुहुन्छ । उपमेयरमा उठेकी केन्द्रकै ४८ वर्षीया सुशीला पौडेल भन्नुहुन्छ, महानगरवासीले तिरेको करमा गर्व गर्नसक्ने अवस्था महसुस गराउँछु ।' काठमाडौंकै शाहीकालीन मेयर राजाराम श्रेष्ठ अहिले राप्रपाबाट उपमेयरमा एमालेसँग तालमेल गरी उठ्नुभएको छ । काठमाडौंका जनताको सधैं हार भइरहेको बताउँदै जनताको जित भएको हेर्नेगरी काम गर्ने उहाँको प्रतिबद्धता छ ।"
