शीर्षक,विवरण
आगलागीको त्रास,"बुधबार काठमाडौं सुन्धाराको बागदरबारसँगै जोडिएको एक रेस्टुराँमा लागेको आगो निभाउन दुई घन्टा लाग्यो। यसअघि पुतलीसडकको सेयर बजार कम्प्लेक्समा आगो लागेको थियो। गर्मी बढेसँगै हरेक वस्तुको प्रज्ज्वलनशीलता बढ्ने र जमिन तथा भवनमा ओस नहुने कारणले आगोको सानो झिल्कोले क्षणभरमै भौतिक वस्तुसँगै मान्छेलगायतका प्राणीको ज्यान जान सक्ने खतरा हुन्छ। अग्ला भवन, साँघुरा सडक भएका बस्ती र काठपातले बनाएका भवन आगलागीका दृष्टिले सधैं खतरामा रहन्छन्। अहिले तराई र पहाडका वनमा दिनहुँ आगलागीका घटना भइरहेका छन्। स्थानीय निकायमा जनप्रतिनिधि चुनिएर आए पनि वनमा हुने आगलागीले गर्ने खराबी र त्यसको वातावरणीय विनाशबारे स्थानीय जनप्रतिनिधिले समेत प्रभावकारी कदम चाल्न नसकेको देखिएको छ। केन्द्रीय र प्रादेशिक सरकार त यस्तो विषयमा आफैं अलमलमा देखिन्छ। वनमा भएका अनेक जीव र वनस्पतिलाई क्षणभरमा नै नष्ट पार्ने आगोले कहिलेकाहीं सिंगो गाउँ नै लपेट्न सक्छ भन्नेमा आममान्छेले ध्यान नदिनाले गर्मी बढ्दै जाँदा यो याममा धेरै स्थानमा आगलागी भइरहेका छन्। यता काठमाडौं उपत्यकालगायतका देशका अन्य सहरी क्षेत्रमा अपार्टमेन्टहरू बन्ने क्रम बढ्दो छ। महाभूकम्पपछि हाइराइज बिल्डिङ प्रति सर्वसाधारणले रुचि नदेखाए पनि अहिले पनि कतिपय व्यक्ति त्यस्ता अपार्टमेन्टमै छन्। तर अग्ला भवन आगलागीबाट सुरक्षित छन् त ? त्यस्ता भवनमा आगलागी भइहाले आगो नियन्त्रण गर्ने र उद्धार गर्न सक्ने क्षमता हामीसँग छ ? यो गम्भीर प्रश्न हो। नेपालका अपार्टमेन्टमा नियमानुसारको अग्नि नियन्त्रण तथा उद्धारको लागि आवश्यक औैजार उपकरणको व्यवस्था सन्तोषजनक छैन। कतिपयले त औजार र उपकरण नै राखेकै छैनन्। काठमाडौं उपत्यकामा आगलागी भइहालेमा उद्धारका लागि मात्र एउटा जुद्ध वारुणयन्त्र छ, तर त्यो आफैंमा अपायक ठाउँमा छ। काठमाडौंका सडकमा प्रायः सधैं सवारी जाम भइरहने हुँदा उद्धारका लागि भनेकै समयमा निक्लनै कठिन छ। त्यसको जनशक्ति नै जम्मा दुई दर्जनको हाराहारीमा मात्र छ। त्यस्तै ठूला भवनमा आगलागी भइहाले आगो निभाउन पानी र दमकल राख्ने, अग्निनियन्त्रक जाने र पाइप लैजाने काम गर्नका लागि पर्याप्त खुला स्थान हुन जरुरी छ। त्यो नै अन्तर्राष्ट्रिय अभ्यास पनि हो। मापदण्डमा यस्ता कुरा उल्लेख भए पनि हाम्रा धेरै अपार्टमेन्टले यस विषयलाई बेवास्ता गरेका छन्। ठूला भवनमा स्मोक इन्डिकेटर राखेर धूमपानमा पूर्ण प्रतिबन्ध लगाउने कामसमेत हुन सकेको छैन। रोग लागेपछि उपचार गर्नुभन्दा रोग लाग्नै नदिनु उचित भन्ने आहान यस सन्दर्भमा किन उचित हुन्छ भने नेपालमा बल्लतल्ल १० तलासम्म मात्रै उक्लेर अग्नि नियन्त्रण गर्न सक्ने क्षमताको एउटा मात्र भर्याङ छ। त्यो बिग्रेमा अर्को भर्याङ छैन। त्यसको मतलब हो, एकैचोटि दुईचार ठाउँमा आगलागी भएमा स्थिति नियन्त्रणमा लिन सकिने अवस्था छैन। एउटै मानिसको गल्तीका कारण दर्जनौं र सैयौं व्यक्तिको ज्यान धरापमा पर्न सक्छ। त्यसैले विपत्ति रोक्ने पूर्वाधार भएको र सचेतता कम भएको हाम्रोजस्तो मुलुकमा आगलागीबारे सर्वसाधारणले आफ्नो स्थानमा आफैं पहलकदमी लिन आवश्यक छ। ठूलाठूला भवनमा आगलागीबाट बच्नेबारे नियमित सिकाइ अभ्यास गर्नु आवश्यक छ। विपद् बाजा बजाएर आउँदैन, हामीले अरूका अनुभवबाट पनि सिक्नुपर्छ। त्यसैले आगलागीबाट बच्न बिजुलीका तारहरूको नियमित जाँच र प्रतिस्थापन आवश्यक छ। भवनहरूमा स्मोक इन्डिकेटर र आगलागी नियन्त्रणका सबै पूर्वाधार राख्नुपर्छ। गाउँटोलमा पानी पोखरी वा ठूलो ट्यांकी बनाएर राख्ने, वनमा अग्निरेखा बनाउने, सुकेका पातपतिंगरलाई एक ठाउँमा थुप्रिन नदिने, चुरोट र बिँडीका ठूटा जथाभावी नफाल्ने, भान्साको काम सकिएपछि आगो निभाउने, बच्चालाई सलाई र लाइटरको प्रयोगबाट टाढा राख्ने र चुलो प्रयोगमा सावधानी अपनाउनुपर्छ। यी साधारण सावधानीले ठूलो क्षति हुनबाट जोगिन सकिन्छ।"
झमेलामा स्थानीय सरकार,"स्थानीय चुनाव भएको ६ महिनाभन्दा बढी अवधि भए पनि अहिलेसम्म विकास निर्माणले गति लिन सकेको छैन। स्थानीय सरकारको हैसियत पाएका स्थानीय तहका जनप्रतिनिधिले जनअपेक्षाअनुरूप काम गर्न सकिरहेका छैनन्। बरु विभिन्न विवादमा अल्झिएपछि १३ स्थानीय तहमा अझै गाउँनगरसभा भएको छैन। रौतहटका केही तहमा विवाद देखिएको छ। आर्थिक वर्ष सकिन चार महिना मात्र बाँकी रहे पनि तीन नगरपालिकाले प्रथम नगरसभा नै सम्पन्न गर्न सकेका छैनन्। बौद्धिमाई, फतुवाविजयपुर र देवाहीगोनाही नगरपालिकाले नगरसभा गर्न नसकेका हुन्। नगरसभा नहुँदा बाढी र शीतलहरबाट पीडित हजारौंले सामान्य राहतसमेत नगरपालिकाबाट पाउन सकेका छैनन्। चालू तथा पुँजीगततर्फको दुई किस्ता बजेट निकासा गरिसके पनि तीनै नगरपालिकाले नीति तथा कार्यक्रम बनाउन सकेका छैनन्। २ फागुनमा रौतहटकै वृन्दावन नगरपालिका कार्यालय सार्ने विषयमा विवाद हुँदा झडप भएको थियो। उक्त समस्या अझै समाधान भएको छैन। मेयरले नगरपालिका केन्द्र अन्यत्र सार्न लागेको भन्दै वि श्रामपुरका बासिन्दा आन्दोलनमा उत्रिएका थिए। मेयर रामस्नेही यादवले सबैलाई सुविधा हुने स्थानमा कार्यालय सार्न लागेको बताए। पहिलेदेखि रहेको कार्यालय सार्नुमा षड्यन्त्र भएको भन्दै संघर्ष समितिका संयोजक रामनाथ सहनीको नेतृत्वमा विरोधका कार्यक्रम हुँदै आएको थियो। यमुनामाई गाउँपालिकामा भने गाउँसभालाई मान्यता नदिने भन्दै असन्तुष्ट पक्षले विवाद गरेको छ। गाउँसभा भए पनि विवाद हँुदा विकासका योजना सुरु भएका छैनन्। अध्यक्ष श्रीप्रकाश मुखियाले मनोमानी गरेको भन्दै उपाध्यक्ष गीतादेवी साहसहित १, २ र ५ को वडाध्यक्षलगायत १७ जनाले गाउँसभाको विरोध गर्दै आएका छन्। धनुषाका १८ मध्ये १७ तहमा नगरसभा सम्पन्न भएको छ। नगरसभामार्फत विकासका लागि बजेट ल्याइए पनि जनप्रतिनिधिबीच विवाद, कर्मचारी व्यवस्थापनमा समस्यालगायत कारण खर्च हुन सक्ने सम्भावना न्यून देखिएको छ। जनकपुर उपमहानगरपालिकासहित मुखियापट्टी मुसहरनिया, लक्ष्मीनिया, जनकनन्दिनी, धनौजी, बटेश्वर गाउँपालिका, सहिदनगर, सबैला, हंसपुर, औरही, कमला, क्षिरेश्वरनाथ, गणेशमान चारनाथ, धनुषाधाम नगरपालिका, नगराइन, मिथिला र मिथिला बिहारी नगरपालिकामा परिषद् सम्पन्न गरी जनप्रतिनिधिले विकासको खाका कोरेका छन्। विदेह नगरपालिकामा भने परिषद् सम्पन्न हुन सकेको छैन। कर्मचारी पदपूर्ति हुन नसक्दा र राजनीतिक रूपमा केही बाधा हुँदा परिषद् समयमा गर्न नसकिएको नगरपालिकाका कर्मचारी अरुण झाले बताए। महिलाका लागि थुप्रै योजना ल्याइए पनि कतैबाट उपयुक्त प्रस्ताव नआउँदा बजेट कहाँ खर्चिने भन्ने अन्योल बढेको छ, जनकपुर उपमहानगरपालिकाकी उपमेयर रीता झाले भनिन्। परिषद् सम्पन्न भएका पालिकामा पनि विकास बजेटबाट थोरै समयमा कुनै काम अघि बढाउन गाह्रो देखिएको छ। विकास सुस्त सर्लाहीमा सबै तहका नगर तथा गाउँसभा सम्पन्न भए पनि विकास निर्माणको काम सुस्त देखिएको छ। आन्तरिक किचलो र योजना छनोटमा ढिलाइ हुँदा विकास अपेक्षाअनुरूप हुन नसकेको स्थानीय पदाधिकारी बताउँछन्। कतिपय योजनाको उपभोक्ता समिति गठनमा ढिलाइ र टेन्डर प्रक्रिया लामो भएकाले पनि विकासका काममा ढिलाइ भएको उनीहरूको भनाइ छ। हरिवन नगरपालिकामा भने विकास निर्माण सुरु भएको छ। सडक कालोपत्रेका लागि टेन्डर आह्वान गरिएको छ। नगरपालिका र बहुआयामिक भवनका लागि टेन्डर आह्वान गर्न लागिएको मेयर गणेश प्रसाईंले बताए। लालबन्दी नगरपालिकामा पनि पुल निर्माण र सडक कालोपत्रेका लागि टेन्डर आह्वान गरिएको छ। साना योजनाका लागि उपभोक्ता समिति गठन भइरहेको मेयर मानबहादुर खड्काले बताए। ईश्वरपुर नगरपालिकामा पाँचवटा ठूला योजना निर्माण प्रक्रियामा रहेको मेयर मनोज देवकोटाले बताए। करिब पाँच सय योजना उपभोक्ता समितिमार्फत निर्माण गरिने उनको कथन छ। हरिपुर नगरपालिकाका आठ ठूला योजनामध्ये केहीको टेन्डर आह्वान भएको र केही बाँकी रहेको जनाइएको छ। नगरसभाबाट पारित योजनाको टेन्डर र उपभोक्ता समिति गठनका लागि फागुनसम्मको समय दिइएको हरिपुर्वा नगरपालिकामा हालसम्म कुनै सम्झौता भएको छैन। चन्द्रनगरमा पनि उपभोक्ता समिति गठनमा ढिलाइ हुँदा विकास निर्माणले गति लिन नसकेको अध्यक्ष महेन्द्र महतोले बताए। तीनवटा सडक निर्माणका लागि टेन्डर आह्वान गरिएको छ। बाँकी योजनाको पनि कागजात मिलाउने काम भइरहेको छ। चक्रघट्टा गाउँपालिकामा पनि उपभोक्ता समिति गठन भइरहेको अध्यक्ष विक्रम यादवले बताए। उनका अनुसार ५० लाख रुपैयाँभन्दा कम रहेकाले सबै योजना उपभोक्ता समितिमार्फत सम्पन्न हुनेछन्। अरू तहमा पनि विकास निर्माणका लागि प्रक्रियागत कागजात मिलाउने काम भइरहेको जनप्रतिनिधिले बताएका छन्। तर, सडक वर्ष घोषणा गरिएको बागमती नगरपालिकामा नगरसभासँगै विकास निर्माणले गति लिएको मेयर भरतकुमार थापाले बताए। सिरहामा दुई गाउँपालिकाले प्रथम गाउँसभा नै गर्न सकेका छैनन्। औरही र भगवानपुर गाउँपालिकामा अध्यक्ष र उपाध्यक्षबीचको विवादका कारण गाउँसभा हुन नसकेको हो। औरहीमा ओभरसियरलाई हाजिर गराउने वा नगराउने भन्नेमा विवाद छ। गाउँपालिका अध्यक्षमा माओवादी केन्द्रका तर्फबाट सिद्धार्थ यादव निर्वाचित भए पनि बहुमत भने संघीय फोरमसँग छ। फोरमबाट निर्वाचित उपाध्यक्ष सीता यादवले अध्यक्ष यादव एकलौटी बढ्न खोजेको आरोप लगाएकी छन्। भनिन्, फोरम वा कांग्रेसबाट निर्वाचित जनप्रतिनिधिलाई खरिद गरेर बहुमत प्राप्त गर्ने र मनोमानी ढंगबाट काम गर्ने प्रयासमा अध्यक्ष यादव छन्। तर, त्यो सम्भव छैन। पटकपटक छलफल राख्न भने पनि अध्यक्षले नमानेको उनको भनाइ छ। अध्यक्ष यादवले भने फोरमसँग बहुमत भएकाले काम गर्नै नदिएको बताए। भगवानपुरमा विभिन्न उपसमिति गठनमा विवादका कारण गाउँसभा हुन नसकेको जिसस उपप्रमुख सरोज यादवले बताए। यस विषयमा प्रतिक्रिया लिन खोज्दा गाउँपालिका अध्यक्ष वेचन यादवसँग सम्पर्क हुन सकेन। सभा सम्पन्न गरिसकेका लहान, गोलबजार, मिर्चैया, सिरहा नगरपालिका, सखुवाननकारकट्टी, नरहा, विष्णुपुर, नवराजपुर गाउँपालिकालगायत स्थानीय तहले विकास निर्माणका काम अघि बढाए पनि जनअपेक्षाअनुसार हुन नसकेको बुद्धिजीवी बताउँछन्। महोत्तरीमा औरहीबाहेक १४ गाउँपालिका र नगरपालिकाको नगरसभा सम्पन्न भइसकेको छ। आन्तरिक विवाददेखि कर्मचारी अभावले कार्यसम्पादनमा समस्या भइरहेको जनप्रतिनिधिले बताएका छन्। ऐन कानुको अभाव, कर्मचारीको खटनपन नहुनु, कर्मचारीको बस्ने स्थानको अभाव, इन्टरनेटको समस्या, प्राविधिक, उपभोक्ता समिति गठनमा हुने विवादले जनप्रतिनिधि र कार्यलयमा काम गर्ने कर्मचारीहरुलाई कार्य सम्पादनमा समस्या भइरहेको छ। बर्दिबासका मेयर विदुरकुमार कार्कीले धेरै काम गर्नुपर्ने उल्लेख गर्दै तर प्राविधिक जनशक्ति कम रहेको बताए। एकै सचिवबाट दुईतीनवटा वडा सञ्चालन गर्नुपरेको छ, मेयर कार्कीले भने, एउटा फाँटका कर्मचारीलाई अरू पनि काम गराउनुपरेको छ। महोत्तरीका १५ वटै तहमा कर्मचारी अभाव छ। न फाँटवाला कर्मचारी छन् न त कार्यालय सहयोगी नै। एक जना खरिदारका भरमा तीन वडाको कार्यालय सञ्चालन गर्नुपरेको गौशालाका मेयर शिवनाथ महतोले बताए। सप्तरीका तिरहुत र बलान बिहुल गाउँपालिकामा अझैस गाउँसभा हुन सकेको छैन। १६ तहका नगरगाउँसभा भए पनि विकास निर्माण भने अघि बढ्न सकेको छैन। बलान बिहुल र अग्निसाइर कृष्णसवरन गाउँपालिकामा तालाबन्दी छ। बलान बिहुल वडा नम्बर १ मल्हनियास्थित कार्यालय वडा नम्बर २ को रुपी गोइत पोखरीछेउ सार्न खोजिएको भन्दै १ का बासिन्दाले तालाबन्दी गरेका हुन्। सबै वडाले योजना तय गर्न नसक्दा गाउँसभा स्थगन गर्नुपरेको अध्यक्ष दयानन्द गोइतले बताए। वडाअध्यक्षका कारण तिरहुत गाउँपालिकाको सभा हुन सकेको छैन। तयारी नपुगेकाले अध्यक्षले गाउँसभा बोलाउन नसकेको वडा नम्बर १ का अरुणकुमार यादवले बताए। तहको नाम र केन्द्र सार्ने विवादले पनि विकास निर्माणले गति लिन नसकेको स्थानीयको बुझाइ छ। विवाद नभएको तहमा भने धमाधम काम सुरु भएको खडग नगरपालिका१ का श्रवणकुमार साहले बताए। स्थानीयमा अपनत्व अभाव, पदाधिकारीबीचको मनमुटाव, राजनीतिक खिचातानी र सानोतिनो कुरामा पनि राजनीति गर्दा विकास योजना अलपत्र परेको उनको भनाइ छ। पर्सामा पर्सागढी र कालिकामाई गाउँपालिकाको नगरगाउँसभा हुन सकेको छैन। नगरगाउँसभा नहुँदा विकास योजना अलपत्र परेका छन्। सेवा केन्द्र कहाँ राख्ने भन्नेमा चार तहमा विवाद भएको छ। ठोरी, सखुवा प्रसौनी, विन्दवासिनी र कालिकामाई गाउँपालिकाको सेवा केन्द्र सार्ने तयारीपछि विवाद चर्किएको हो। बाराका सबै तहमा सभा भए पनि अपेक्षित रूपमा विकासको गति अघि बढ्न सकेको छैन। (अलि असगर देवान, मनिका झाजनकपुर, फणि महतगौर, सुनील ठाकुरसर्लाही, सन्तोष यादवसिरहा, राजकरण महतोमहोत्तरी, मनोहर पोखरेलसप्तरी, क्रान्ति शाहवीरगन्ज)"
"आफूलाई नौ कक्षा फेल भन्ने पत्रकारलाई मन्त्रीको यस्तो जवाफ, ट्विटरमा ठूलै बहस","काठमाडौं : नेपालको यो विशेषता कारण छन्। राष्ट्रपति आईए फेल, प्रधानमन्त्री एसएलसी, उपराष्ट्रपति टेष्ट र परराष्ट्र मन्त्री नौ कक्षा फेल तर, तिनले नै सत्ता चलाउने देश बिरलै छन्। उनीहरुको पदको रवाफ र बुद्धिको कर्कस देखाउने ठाउँ उद्घाटन समारेह भन्दा अर्को छैन, यो हो पत्रकार अच्यूत वाग्लेको ट्विट। बिहीबार वाग्लेले गरेका ट्विटले राष्ट्रपति विद्यादेवी भण्डारी, उपराष्ट्रपति नन्दबहादुर पुन, प्रधानमन्त्री केपी शर्मा ओली र परराष्ट्र मन्त्री प्रदीप ज्ञवालीलीसँग उच्च तहको औपचारिक शिक्षा नभएको विषयलाई उठान गरेको छ। पढ्दा सामान्य लाग्ने पत्रकार वाग्लेको ट्विटविरुद्ध धेरैले आलोचना र आक्रोश मिश्रित प्रतिक्रिया दिएका छन्। सामाजिक सञ्जालमा सक्रिय रहेका मन्त्री ज्ञवालीले भने बिहीबार दिउँसो पत्रकार वाग्लेलाई ट्विटरमै सालिन जवाफ फर्काएका छन्। मन्त्री ज्ञवालीले सुकरातको भनाइ उल्लेख गर्दै पत्रकार वाग्लेलाई आफ्नो पढाइबारे शब्द खर्चिएकोमा धन्यवादसहित जवाफ दिएका हुन्। ट्विटरमै ज्ञवालीले दिएको जवाफ, धन्यवाद वाग्ले सर, मेरो पढाइबारे केही शब्द खर्चिनु भएकोमा। सुकरातले भनेका थिए रेम एउटै कुरा जान्दछु, त्यो के हो भने म केही पनि जान्दिनँ। उनको यही भनाइले मलाई प्रेरित गरिरहन्छ र म सरहरुसँग सिकिरहन चाहन्छु, जिन्दगी भर। पत्रकार वाग्लेको ट्विट र मन्त्री ज्ञवालीको जवाफ सबैले बुझ्ने भाषामा भएकाले यहाँ थप व्याख्या गर्नुपर्ने आवश्यकता छैन। यद्यपी पत्रकारको ट्वीट र मन्त्रीको जवाफले औपचारिक शिक्षा ठूलो कि अनौपचारिक अध्ययन र अनुभव ठूलो भन्ने बहसलाई ब्यूताएको छ। पक्ष र विपक्षमा जतिपनि तर्क गर्न सकिन्छ। पार्टी सदस्य, विश्वविद्यालयको व्यापारीले मात्र सहभागिता जनाए यो विषयमा सच्चा बहस नहुन सक्छ। बहसको निष्कर्ष तर्कले निकाल्छ। फेरि बहसको अन्त्य पनि कहिल्यै हुँदैन। संसारमा पढेकै मान्छे मात्र पदमा छन् भन्ने तर्क व्यवहारिक हुँदैन। अनुभवले पदमा पुगेर विश्व हल्लाउने महान व्यक्ति पनि कम छैनन्। यद्यपी अनुभवको अभ्यास गर्न सक्ने चलायमान क्षमता भने त्यस्ता व्यक्तिमा देखिन्छ। पत्रकारको ट्विट मन्त्रीको जवाफ, आम ट्विटर प्रयोगकर्ताको सहभागिताले यो बहसलाई नयाँ मोड दिएको छ। यो बहसमा पत्रकारको ट्विटप्रति आक्रोश व्यक्त गर्नेको संख्या बढी छ। तर्क आउँन सक्छ। मन्त्रीलाई चाकडी गरे। त्यो मात्र होइन। यहाँ मन्त्रीको मात्र कुरा छैन। राष्ट्रपति, उपराष्ट्रपति, प्रधानमन्त्रीको औपचारिक शिक्षामा प्रश्न उठाइएको छ। यो लाइनको बहसले सम्पूर्ण देशलाई नै कमजोर बनाउने तर्क पनि गर्न सकिन्छ। अहिलेसम्म वाग्लेको ट्वीटलाई १६१ लाइक, ८४ रिट्विट, १११ जनाले रिप्लाई गरेका छन्। रिप्लाई गर्ने अधिकांशले वाग्लेको आलोचना गरेका छन् भने कतिपयले हरेक विषयलाई औपचारिक शिक्षासँग जोड्नु नहुने तर्क गरेका छन्। उता वाग्लेको जवाफमा मन्त्री ज्ञवालीले गरेको ट्विटलाई एक हजारले लाइक, ३२८ लाइक र १६५ जनाले रिप्लाई गरेका छन्। थप ट्विटरमै गएर पढ्नुहोस्"
निर्वाचन समीक्षामा जुट्यो कांग्रेस,"काठमाडौं : निर्वाचन सम्पन्न भएको तीन महिना बितेपछि कांग्रेसले त्यसको समीक्षा गर्न लागेको छ। शुक्रबारबाट सुरु हुने केन्द्रीय कार्यसमिति बैठकमा उसले निर्वाचन समीक्षालाई प्रमुख एजेन्डा बनाएको छ। निर्वाचनमा पराजयसँगै पार्टीभित्र तीव्र असन्तुष्टि देखिएकाले मुख्य रूपमा त्यसै विषयमा छलफल हुने प्रवक्ता विश्वप्रकाश शर्माले बताए। निर्वाचनलगत्तै युवा नेताहरूले नेतृत्वप्रति असन्तुष्टि जनाउँदै समीक्षामा जुट्न दबाब दिएका थिए। तर सभापति देउवाले आफू सरकारबाट बाहिरिएपछि महासमिति भेला बोलाउने आश्वासन नेताहरूलाई दिएका थिए। सभापति निकट स्रोतका अनुसार वैशाख अन्तिम साता कांग्रेसले महासमिति बैठक गर्ने आन्तरिक तयारी गरिरहेको छ। केन्द्रीय कार्यसमिति बैठकले नै यसको निर्णय लिनसक्ने नेताहरूले जनाएका छन्। निर्वाचनको समीक्षाका लागि बैठक डाकिएसँगै पछिल्लो समयमा पार्टीभित्रका गुटगत भेला तीव्र भइरहेको छ। बुधबारदेखि नुवाकोटमा सुरु भएको जिल्ला कोषाध्यक्षको भेलामा शीर्ष नेताहरू सभापति देउवामाथि खनिएका थिए भने देवापक्षधर नेताहरूले त्यसको प्रतिरोध गरेका थिए। शुक्रबारबाट सुरु हुने केन्द्रीय कार्यसमिति बैठकमा निर्वाचन समीक्षा प्रमुख एजेन्डा। निर्वाचनमा पार्टीले हार व्यहोरेपछि बसेको पहिलो केन्द्रीय कार्यसमिति बैठकले माघ ४ गते कांग्रेसका प्रत्यक्षतर्फका सबै उम्मेदवारलाई आआफ्नो निर्वाचन क्षेत्रको बारेमा रिपोर्टिङ गर्न निर्देशन दिएको थियो। सबै जिल्लाबाट रिर्पोर्टिङ आइसकेको कांग्रेसको अनुशासन समिति संयोजक रमेश रिजालले बताए। स्थानीय तह निर्वाचनमा दोस्रो भएपछि सभापति देउवाले रिजालको नेतृत्वमा तीन सदस्यीय पार्टीको अनुशासन समिति बनाएका थिए। समिती पछिल्लो समय देशैभरिबाट निर्वाचनसम्बन्धी पार्टीको आन्तरिक उजुरी संकलन गरेर छानबिन सुरु गरेको छ। उक्त रिपोर्टमाथि कार्यसमिति बैठकमा छलफल हुने रिजालले जानकारी दिए। उनका अनुसार करिब २० जिल्लाको बारेमा भने यसअघिकै बैठकमा कुरा भइसकेको छ। नेता बालकृष्ण खाँणले संघीय संरचनामा जाने, पदाधिकारी थप्नेलगायत विषयमा अनौपचारिक छलफल सुरु भए पनि निर्णय भइनसकेको बताए। कांग्रेसले केन्द्रीय कार्यसमिति बैठकको अभिलेख चुस्तदुरुस्त राख्ने व्यवस्था पनि मिलाएको छ। बैठकमा सभापतिदेखि केन्द्रीय सदस्यसम्मले बोलेको कुरालाई टिपोट गरेर पार्टी कार्यालयमा सुरक्षित राख्न लागिएको हो।"
नयाँ संरचनामा प्रहरी,"काठमाडौं : सरकारले संघीय ढाँचाअनुसार नेपाल प्रहरी र प्रादेशिक प्रहरीको काम, कर्तव्य र अधिकार समेट्दै केन्द्रीय (संघीय) प्रहरी ऐनको मस्यौदा तयार पारेको छ। गृह मन्त्रालयले प्रहरीको गठन, सेवा, सर्त, सम्पादन गर्ने कार्यको सञ्चालन, सुपरीवेक्षण तथा समन्वय गर्न संघीय ढाँचाअनुसार केन्द्रीय प्रहरी ऐनको मस्यौदा तयार पारेको हो। हाल केन्द्रीय प्रहरीअन्तर्गत ७३ हजार बढी प्रहरी कार्यरत छन्। गृह मन्त्रालयका सचिव मोहनकृष्ण सापकोटाले संघीय शासन प्रणालीको अभ्यास सुरु भइसकेकाले नेपाल प्रहरीलाई पनि सोहीअनुसार अघि बढाउन केन्द्रीय (संघीय) प्रहरी ऐनको मस्यौदा अन्तिम चरणमा पुर्याइएको जानकारी दिए। सचिव सापकोटाले संघीयताअनुसार संघीय प्रहरी ऐनलगायत अन्य आवश्यक नियम र कानुन तर्जुमाको कार्यलाई द्रुतगतिमा अघि बढाइरहेको बताए। सरोकारवाला निकायसग अन्तिमपटक आवश्यक छलफल गरी संघीय प्रहरी ऐनको विधेयक छिट्टै सरकारसमक्ष पेस गर्ने तयारी गरिएको सचिव सापकोटाले जानकारी दिए। गृहले तयार पारेको नयाँ प्रहरी ऐनअनुसार अब नेपाल प्रहरी संघीय प्रहरीको रूपमा रहने र संविधानबमोजिम सातै प्रदेशमा प्रादेशिक प्रहरी गठन हुनेछन्। त्यसअनुसार प्रहरी महानिरीक्षक संघीय प्रहरीको प्रमुख हुनेछन्। नयाँ प्रहरी ऐन २०७४ को मस्यौदामा सातै प्रदेशमा प्रहरी अतिरिक्त महानिरीक्षक (एआईजी) को नेतृत्वमा प्रदेशिक प्रहरी रहने प्रस्ताव गरिएको छ। प्रहरी महानिरीक्षक संघीय गृह मन्त्रालयप्रति उत्तरदायी रहनेछन् भने प्रादेशिक प्रहरी प्रदेशको आन्तरिक मामिला मन्त्रालयप्रति उत्तरदायी रहनेछ। प्रहरी महानिरीक्षक संघीय गृह मन्त्रालयप्रति र प्रादेशिक प्रहरी प्रदेशको आन्तरिक मामिला मन्त्रालयप्रति उत्तरदायी रहने। संघीय प्रहरी ऐनअनुसार नेपाल प्रहरीको प्रमुख कार्य संगठित अपराध, राज्यविरुद्धको अपराध, लागुऔषध, जासुसी, आतंकवाद, मानव बेचविखन तथा ओसारपसारजस्ता गम्भीर अपराधको अनुसन्धान गर्ने रहेको छ। संघीय प्रहरीका अन्य कार्यमा बहुराष्ट्रिय प्रकृति वा मानवअधिकारको गम्भीर उल्लंघन, दुई वा दुईभन्दा बढी प्रदेशको क्षेत्राधिकार जोडिएको वा कुनै पनि प्रदेशको क्षेत्राधिकारभित्र नपर्ने अपराध, अन्तरदेशीय र अन्तर्राष्ट्रिय प्रकृतिको अपराधको अनुसन्धान गर्ने रहेको छ भने नागरिकको जिउधन, स्वतन्त्रता, अधिकार र मर्यादा रक्षाका लागि निष्पक्षतापूर्वक कानुन कार्यान्वयन गराउने, सार्वजनिक सुव्यवस्था कायम राख्नेलगायत छन्। संघीय प्रहरी ऐनमा प्रदेश प्रहरीको काम, कर्तव्य र अधिकार पनि तोकिएको छ। जसअनुसार प्रदेश प्रहरीले नागरिकको जिउधन र स्वतन्त्रताको संरक्षण गर्ने, सार्वजनिक सुव्यवस्था राख्ने, प्रदेशको समग्र सुरक्षा गर्ने, प्रदेश कारागार तथा हिरासत व्यवस्था गर्ने, नेपाल प्रहरीसँग समन्वय गरी अन्तर्राष्ट्रिय सीमावर्ती समकक्षीसग शान्तिसुरक्षा अपराध रोकथाम र नियन्त्रण सम्बन्धमा कार्य गर्नेलगायत छन्। केन्द्रीय प्रहरीले प्रदेश प्रहरीका विभिन्न विषयमा सुपरिवेक्षण गर्न सक्ने व्यवस्था संघीय प्रहरी ऐनको मस्यौदामा गरिएको छ। संघीय प्रहरी ऐनमा केन्द्रीय प्रहरी र प्रदेश प्रहरीबीच समन्वय कायम गर्न गृहमन्त्रीको अध्यक्षतामा प्रहरी मामिला संघीय समन्वय समिति गठन गर्न प्रस्ताव गरिएको छ। उक्त समितिका सदस्यमा प्रदेशका आन्तरिक मामिला मन्त्रीहरू, संघीय गृह मन्त्रालयका सचिव, प्रहरी महानिरीक्षक, प्रदेश आन्तरिक मामिलाका सचिवलगायत सदस्य रहनेछन्। मस्यौदामा केन्द्रीय प्रहरी र प्रदेश प्रहरीबाट सम्पादन हुने कामको समन्वय गर्न संघीय गृह मन्त्रालयका सचिवको अध्यक्षतामा अन्तरप्रदेश प्रहरी समन्वय समिति गठन गर्न प्रस्ताव गरिएको छ। प्रहरी सेवाको पदमा खुला प्रतियोगिताद्वारा पूर्ति गरिने पदमा छनोट गरी नियुक्तिका लागि सिफारिस गर्न लोकसेवा आयोगका अध्यक्ष वा निजले तोकेको सदस्यको अध्यक्षतामा प्रहरी सेवा आयोग गठन गर्ने प्रस्ताव गरिएको छ। संघीय प्रहरी ऐनमा हालका प्रहरीलाई संघ र प्रदेशमा समायोजन गर्ने आधारसमेत तय गर्दै मुख्यसचिवको संयोजकत्वमा गृह मन्त्रालयका सचिव सदस्य र प्रहरी महानिरीक्षक सदस्यसचिव रहेको समन्वय समिति गठन गर्न प्रस्ताव गरिएको छ।"
"देउवामाथि सिंहको कटाक्ष: प्रधानमन्त्री बनेर लोक हँसायौ, नाकाबन्दीमा बोलेनौँ","काठमाडौं: नेपाली कांग्रेसका नेता प्रकाशमान सिंहले पार्टी सभापति शेरबहादुर देउवाको रवैयाले नराम्ररी चुनाव हार्नुपरेको आरोप लगाएका छन् । शुक्रबार सुरु पार्टी केन्द्रीय समितिको बैठकमा बोल्दै नेता सिंहले देउवाको चरित्र अप्रजातान्त्रिक र अराजक शैलीको भएको भन्दै तिखो टिप्पणी पनि गरेका छन् । केन्द्रीय समितिको बैठकमा लिखित सुझाव दिँदै नेता सिंहले कांग्रेसको इतिहासमै पहिलो पटक पार्टीको विधानलाई यसरी सभापति लत्याउँदै स्वेच्छाचारी रुपमा अघि बढेको आरोप पनि लगाएका छन् । 'वर्तमान सभापतिजीले नेपाली कांग्रेसको विधानलाई बेवास्ता गरेर अप्रजातान्त्रिक र अराजक शैलीमा पार्टी सञ्चालन गरिरहनुभएको छ', उनले भनेका छन्, 'भागबण्डाको संस्कृतिलाई संरक्षण गरेर गुटलाई मलजल गरेर सभातपि अघि बढ्नुर्भएको छ ।' सभापति देउवाले कांग्रेसमा रहेको ६०४० को अवस्थालाई अन्त्य गर्ने बाचासहित १३ औँ महाधिवेशनबाट सभापति भएको बताउँदै सिंहले दुई वर्षको अवधिमा पार्टी गुटहरुको झुन्डमा परिणत भएको आरोप लगाए । 'नेपाली कांग्रेसमा रहेको कथित ६०४० को भागवण्डा हटाएर सबैलाई समेटी पार्टीलाई एकढिक्का बनाउँछु भन्ने अठोटसहित १३ औं महाधिवेशनबाट देउवा सभापति बन्नुभएको हो', उनले भनेका छन्, 'वर्तमान सभापतिजीले पार्टी सञ्चालनको यो २ वर्षको अवधिमा पार्टीलाई एक बनाउनुको साटो गुटलाई नै संरक्षण गरेका कारण हामी इतिहासमै सबैभन्दा कमजोर भएका छौँ ।' पार्टी इतिहासमै सबैभन्दा कमजोर भइसकेको अवस्थालाई समिक्षाको विषय बनाउनै पर्ने उनको अडान थियो । 'पार्टी कार्यकर्तालाई विभिन्न राजनीतिक नियुक्ति र विभिन्न तहमा टिकट वितरण गर्दा वरिष्ठता, योगदान, योज्ञता र क्षमता आदिको कुनै प्रवाह गरिएन', सिंहले अगाडि भनेका छन्, 'गुटगत आधारमा आफ्ना निकट व्यक्तिलाई बढी अवसर दिएर इमान्दार र योग्लाई पाखा लगाउँदा निर्वाचनमा परेको असरबारे गम्भीर विचार विमर्श र अध्ययन हुनु आवश्यक छ ।' नेता सिंहले देउवाले प्रधानमन्त्री हुँदा लोक नै हँसाएको पनि आरोप लगाए । 'नेपालको इतिहासमा नै लोक हसाँउने गरी प्रधानमन्त्रीका हैसियतमा हाम्रो सभापतिले ६४ जनाको मन्त्रिमण्डलको कीर्तिमान कायम गरेर इतिहासमा नाम लेख्नु भएको छ', सिंहले भनेका छन्, 'सभापतिजीले प्रधानमन्त्रीका हैसियतमा यस्तो गौरवशाली कीर्तिमानी त राख्नु भयो । तर यस्तो अत्यन्त अलोकप्रिय कदमले पार्टीले कति क्षति व्यहोर्नुपर्यो ? यस विषयमा गम्भीर भएर कहिल्यै सोच्नु भएको छ ?' देउवालाई बुझाएको सुझावको पूर्ण अंश नेपाली कांग्रेस पार्टी संगठन, निर्वाचनको समीक्षा लगायत विविध विषयमा छलफल गरी निर्णय लिन, २०७४ चैत्र ९ गते बसेको नेपाली कांग्रेस, केन्द्रीय कार्यसमिति वैठकमा प्रस्तुत मेरो संक्षिप्त सुझाव एवम् प्रस्ताव प्रकाशमान सिंह सदस्य नेपाली कांग्रेस, केन्द्रीय कार्यसमिति नेपाली कांग्रेसका सभापतिज्यु, पदाधिकारी एवम् सदस्य साथीहरू, नेपाली कांग्रेसको १३ औं महाधिवेशन सम्पन्न भै पार्टीको मौजुदा यो केन्द्रीय कार्यसमितिको दुई वर्ष कार्यकाल पुरा हुँदै गर्दा संविधानसभाबाट संविधान जारी भए पछि पहिलो पटक ११ महिना अगाडि भएको स्थानीय तह र झण्डै चार महिना अगाडि सम्पन्न प्रदेशसभा एवम् प्रतिनिधिसभा निर्वाचनमा पार्टीले व्यहोर्नु परेको भारी असफलताको विषयमा समीक्षा गर्न केन्द्रीय कार्यसमितिको वैठक वस्दैछ । राष्ट्रियसभा निर्वाचन, प्रतिनिधिको सभामुख उपसभामुख, राष्ट्रियसभाको अध्यक्ष र उपाध्यक्ष, राष्ट्रपति, उपराष्ट्रपति पद लगायतमा नेपाली कांग्रेसले कुनै स्थान नपाउनुलाई पनि तीनै तहको निर्वाचन पराजयको परिणामसंगै जोडेर समीक्षा गरिनु पर्दछ । नेपालको निर्वाचनको इतिहासमा नेपाली कांग्रेसले भाग लिएको निर्वाचनमा यो स्तरको लज्जास्पद पराजय विगतमा कहिल्यै भोगेको थिएन । निर्वाचनमा संघीय संसद र प्रदेशसभामा कांग्रेसको कमजोर उपस्थितिको परिणाम ७ प्रदेश र केन्द्र कतै पनि कांग्रेसले सरकार बनाउन सक्ने अवस्था छैन । इतिहासमा जनताबाट दुई तिहाई र पटक पटक बहुमतका साथ जितेको कांग्रेसले कुनै प्रदेशमा त प्रमुख प्रतिपक्षी दलको हैसियतसम्म प्राप्त गर्न सकेन भने संघीय र प्रदेशमा एउटा प्रदेश बाहेक एक्लैले महाअभियोग वा अविश्वासको प्रस्ताव राख्न सक्ने वैधानिक हैसियतसम्म कायम गर्न सकेन । देशको सबै भन्दा पुरानो ऐतिहासिक गौरवशाली पार्टी, जसले नेपालको प्रजातान्त्रिक आन्दोलनमा ०७ सालको जनक्रान्ति, ०४६ सालको राष्ट्रिय जनआन्दोलन र ०६२०६३ को लोकतान्त्रिक आन्दोलनको सफल नेतृत्व गर्यो, सफल शान्ति प्रक्रियाको नेतृत्व, गणतन्त्रको स्थापना, संविधानसभाबाट संविधान निर्माणको नेतृत्व, जारी संविधानलाई स्वीकार नगरी विद्रोह गरेर बसेको मधेश केन्द्रित दलहरूलाई सहमतिमा ल्याएर संविधानलाई स्वीकार गर्न लगाई स्थानीय, प्रदेशसभा र प्रतिनिधिसभा निर्वाचनमा सहभागी गराउन खेलेको विशेष भूमिका, देशमा माओवादीको दश वर्षे सशस्त्र द्वन्द्व र वर्षौको राजनीतिक अस्थिरताको बीचमा पनि देशको अर्थतन्त्र सुदृढ बन्नुमा ०४६ साल पछि नेपाली कांग्रेसको सरकारले लिएका प्रजातान्त्रिक मूल्य मान्यतामा आधारित नीति, कार्यक्रम र खुल्ला बजारमुखी आर्थिक नीतिले खेलेको सकारात्मक असर लगायतको यतिका उपलब्धि हुँदा हुँदै आम जनताले भरोसा गर्ने ऐतिहासिक प्रजातान्त्रिक दल नेपाली कांग्रेसले संविधानसभाबाट संविधान जारी भए पछि सम्पन्न पहिलो स्थानीय तह निर्वाचन र प्रदेशसभा तथा प्रतिनिधिसभा निर्वाचनमा नराम्रोसंग पराजय भोग्नु पर्यो किन ? हामी कहाँ चुक्यौं ? जसको कारण निर्वाचनमा जनताले हामीलाई निर्मम्तवरले दण्डित गरे । पार्टीले यसको गहिरोसंग आत्म समीक्षा गर्नु जरूरी भएको छ । नेपाली कांग्रेस इतिहास मै आजको जस्तो कमजोर स्थितिमा आइपुग्नु वा निर्वाचनमा दुःखदायी रूपमा पराजित हुनुमा एउटा मात्र कारण छैन । निर्वाचन पराजयमा पार्टी सभापति, नेतृत्व विशेष वा कुनै एउटा पक्षलाई मात्र दोष देखाएर आफु चोखो बन्ने प्रयास कसैले पनि नगरौं । निर्वाचनमा पार्टीको पराजयलाई एउटै पाटोवाट मात्र जाँचेर हुदैन । वैचारिक एवम् साँगठनिक आधार, पार्टी नेतृत्व एवम केन्द्रीय कार्यसमिति र हामी नेतृत्वमा रहनेहरूको क्षमता, दक्षता र कार्य कुशलता, समग्र निर्वाचनको व्यवस्थापकीय पक्ष सबैलाई एकमुष्टसंग केलाएर गम्भीरतापूर्वक समीक्षा गर्नु वाञ्छनीय हुन्छ । पार्टी केन्द्रीय कार्यसमिति, मातहतका संगठन र नेतृत्वको कार्य कुशलताको समीक्षा, पार्टीले सरकारमा रहेर गरेको कार्यको सम्पादनको मूल्याङ्कन, संविधान जारी भए पछि स्थानीय तह, प्रदेशसभा र प्रतिनिधिसभा निर्वाचनमा पार्टीले लज्जास्पद पराजय हुनुका कारण, पार्टी विधानलाई समयोचित संशोधन एवम् परिमार्जन, महासमितिको वैठकको मिति निर्धारण लगायतको विषयमा समग्र पार्टीको हितलाई केन्द्र राखी, कुनै प्रकारको आग्रह र पूर्वाग्रहबाट मुक्त भएर यथार्थपरक ढङ्गले समीक्षा गर्दै पार्टीलाई सिद्धान्त, निष्ठा र विचारको आधारमा गतिशील बनाई समयको चुनौतिसंग भिड्न सक्ने सार्थक कांग्रेस बनाउनु नै अहिलेको परम आवश्यकता हो । हामी सबैको भूमिका त्यसै तर्फ लक्षित हुन जरूरी छ । नेपाली कांग्रेसमा भएका सबै प्रकारका कमि कमजोरीहरूलाई हटाई, पार्टीलाई गतिशील एवम् सशक्त संगठन, विचार, सिद्धान्त र आदर्शको बाटो हिडाउँदै सशक्त पार्टी निर्माण गर्न नेपाली कांग्रेस केन्द्रीय कार्यसमितिको आजको वैठकले गंभीर भएर छलफल गरी ठोस निर्णयमा पुग्न सक्नु पर्दछ । यसै सन्दर्भमा पार्टी केन्द्रीय कार्यसमितिको वैठकमा निम्न बमोजिमको मेरा सुझाव र विचार सहितको यो राजनीतिक प्रस्ताव छलफलका लागि पेश गरेको छु । (क) सैद्धान्तिक एवम् नीतिगत विषय १ नेपाली कांग्रेसलाई सामान्य सुधार वा टालटुल गर्ने प्रवृत्तिले मात्र इतिहासको त्यो गौरवशाली कांग्रेसलाई पुनःस्थपित गर्न संभव छैन । पार्टीको सदस्यता प्रणालीमा व्यापक परिवर्तन, संगठनलाई मुलुकको नयाँ संविधानले व्यवस्था गरेको प्रशासनिक संरचरना अनुसार संगठित गर्दै पार्टी कतै स्थापना कालिन सिद्धान्त र नीतिबाट विचलित हुन पुग्यो कि ?, पार्टीले पछिल्लो काल खण्डमा विशेष गरेर लोकतान्त्रिक आन्दोलन, शान्ति प्रक्रिया र संविधानसभाबाट संविधान निर्माणको चरणसम्म आइपुग्दा आफ्नो मौलिक चरित्र र संस्कार विपरित जनतालाई चित्त दुःखाउने गरी प्रजातन्त्रको मूल्य, राष्ट्रियता र समाजवादको वैचारिक एवम सैद्धान्तिक पक्षमा विचलन वा अपव्याख्या गरेको कारणबाट निर्वाचनमा हाम्रा परंपरागत मतदाता हामीबाट विमुख हुन गएका हुन् कि ? पार्टीको वैचारिक मुद्धालाई जनभावना र समयको माग र प्रजातान्त्रिक मूल्यामा आधारित भएर अत्यन्त नै गंभीर चिन्तन र वहश चलाउँदै सिद्धान्त र विचारमा आवश्यकता अनुसार परिवर्तन, परिमार्जन वा पुनपरिभाषित के गर्न आवश्यक हुन्छ त्यो गर्ने वेला भएको छ भन्ने मलाई लागेको छ । यो विषय निर्वाचन पराजयको समीक्षाको प्राथमिक क्रममा राख्न जरूरी छ । २ नेपाली कांग्रेस आफ्नो ऐतिहासिक भूमिका, सिद्धान्त, विचार, आदर्श र संस्कारले कांग्रेस भएको हो । यो केवल निर्वाचन आयोगमा गर्दा भएर वा नाम मात्रको कांग्रेस भएर होइन । हामी वामपन्थी भाषमा वा उग्रदक्षिणपन्थी अतिवादमा फस्यौं भने हामी कांग्रेस रहँदैनौं । शान्ति प्रक्रिया र संविधान निर्माण गर्ने क्रममा हामी हाम्रो सिद्धान्त र आदर्श विपरित बामपन्थी भाषमा ढल्कँदै गएको कारणले नेपाली जनता वा मतदाताले कांग्रेसलाई नरूचाएका पो हुन कि ? निर्वाचन पराजयको विषयमा समीक्षा गर्न वस्दैगर्दा हाम्रो ध्यान यस तर्फ पनि जानु पर्ने हो कि ? म केन्द्रीय समितिका सदस्य एवम पदाधिकारीको ध्यान यस तर्फ गंभीर रूपमा आकर्षित गर्न चाहन्छु । ३ संविधानसभाबाट संविधान जारी भए पछि हाम्रो तत्कालिन पार्टी सभापतिले प्रधानमन्त्री पदबाट राजिनामा दिइसके पछि पार्टीले प्रधानमन्त्री पदमा जित्ने कुनै आधार नहुँदानहुँदै कुन् राजनीतिक एवम् नैतिकताको धरातलबाट सुशील कोइरालाजीलाई पुनः प्रधानमन्त्री पदमा प्रतिश्पर्धा गराइयो ? संविधान निर्माणमा नेतृत्वदायी भूमिका निर्वाह गरेर जनतामा हाईहाई हुनु भएको तत्कालिन प्रधानमन्त्री सुशील कोइराला र नेपाली कांग्रेस, कोइरालाले प्रधानमन्त्री पदमा पुनः प्रतिस्पर्धा गरे पछि प्राप्त त्यो लोकप्रियता कम्युनिष्ट सत्तामा आए पछि शेयर बजार ओरालो लागे जस्तै त्यो घटनाले नेपाली कांग्रेसको लोकप्रियता ह्वात्तै घटेको थियो । कांग्रेस आजको यस दुःखद् घडिमा आईपुग्नको लागि यो दुःखदायी घटना नै प्रस्थान विन्दु थियो । संविधान निर्माणमा एमालेसंग भएको राजनीतिक समझदारीलाई विलकुलै पर्वाह गरी सुशील कोइरालालाई पुनः प्रधानमन्त्रीमा भिडाउनु कति उचित थियो ? त्यस वेला पार्टीलाई दाउमा लगाउने गरी गरिएको यो घटनाका जिम्मेवार को को थिए र यस घटनाबाट पार्टीलाई कति क्षति हुन गयो ? निर्वाचनको समीक्षा गर्न बस्दै गर्दा यो विषय पनि गंभीर छलफलको विषय हुनु पर्दछ भन्ने मेरो मान्यता रहेको छ । ४ हाम्रा नेता वा पार्टी सभापतिले पार्टीको सिद्धान्त र आदर्शलाई पर्वाह नगरी केवल व्यक्तिगत उग्रराजनीतिक महत्वकांक्षा र सत्ता केन्द्रित राजनीतिक चरित्र र प्रवृत्तिको कारणबाट पनि पार्टीले आफ्नो सिद्धान्त र आदर्शबाट विचलित हुनु परेको यथार्थ हाम्रा सामु छर्लङ्ग छ । सभापतिजीले माओवादी केन्द्रसंग आलोपालो प्रधानमन्त्री बन्ने सर्तमा गरेको सत्ता बाँडफाँडको सम्झौता र निर्वाचन पछि पनि सत्तामा बसिरहने मनोविज्ञानबाट चितवनमा प्रचण्डको राजनीतिक धरातल बनाईदिन गएको स्थानीय तहको निर्वाचनमा भरतपुर महानगर पालिकामा प्रचण्ड पुत्रीलाई मेयरमा जिताउन हाम्रो पार्टी सभापतिले खेलेको भूमिका, नेपाली कांग्रेसको चरम राजनीतिक विचलन र पार्टी सभापतिको सत्ता केन्द्रित राजनीतिको पराकाष्टा थियो । पार्टी केन्द्रीय कार्यसमितिमा कुनै छलफलसम्म नगरी स्वेच्छाचारी ढङ्गबाट एक्लैले यति ठुलो आत्मघाती निर्णय गरेको घटनाले देशव्यापी रूपमा स्वाभिमानी कांग्रेसीजनको शीर निहुर्याएको थियो । पार्टी सभापतिजीको सत्ता स्वार्थबाट अभिप्रेरित भएर गरिएको यो सिद्धान्तहीन अराजनीतिक कदमले निर्वाचनमा देशव्यापी रूपमा पार्टीलाई ठुलो क्षति पुगेको थियो भन्ने मेरो ठहर छ । ५ पाँच महिनाको भारतीय नाकाबन्दीलाई खेपेर कथित लोकप्रियताको उचाईमा पुगेको अवस्थामा प्रचण्ड जस्तो धोकेबाज नेतासंग भर परेर ओली सरकारलाई सामयिक रूपमा पतन गराउनु र संसदको तेस्रो दलको हैसियत रहेको माओवादी केन्द्रका प्रचण्डलाई प्रधानमन्त्री स्वीकार गर्नुको कारणले पनि कांग्रेसले आजको दिन व्यहोर्नु परेको यथार्थ हो । हाम्रो नेताले प्रधानमन्त्री पदको हतारो नगरी केही महिना मात्र पर्खिएको भए भारतको चर्को आलोचना मात्र गरेर बनेको ओलीको कथित खोक्रो राष्ट्रवाद जनताका बीच उदाङ्गो हुने थियो, हिन्द महासागरमा पानी जहाज कुदाउने देखि, घरघरमा ग्यास पाइपलाइन र काठमाडौंमा मेट्रो कुदाउने उनका काल्पनिक सपनामा आधारित ओलीको लोकप्रियता ध्वस्त हुने निश्चित थियो । हाम्रो पार्टी सभापतिजीले राजनीतिक धैर्यता सुझवुझ नदेखाएको कारणले त्यही पृष्ठभूमिमा टेकेर एमाले र कथित वाम गठवन्धनले निर्वाचनमा यो सफलता प्राप्त गरिहँदा हामीले यो दुःखद पराजय भोग्नु परेको यथार्थलाई हामीले भुल्नु हुँदैन । ६ मधेश केन्द्रित दलहरूलाई मनाउने क्रममा नेपाली कांग्रेसले राखेको संविधान संशोधनको प्रस्तावको कि त हामीले औचित्य सिद्ध गर्न सकेनौ वा जनतालाई चित्त बुझाउन नै सकेनौ । कांग्रेसले राखेको संविधान संशोधनको प्रस्तावलाई एमालेले कथित पहाडिया राष्ट्रवाद र विभाजनकारीको सोच भनेर हामीले आरोप लगायौं तर निर्वाचन परिणाम पछि मधेशमा एमाले सफया हुन्छ भन्ने सोच विपरित मधेशमा एमालेले सम्मानजनक सिट ल्याउने, कांग्रेसको लज्जाजन स्थिति र पहाडमा भएको हाम्रो सफायालाई कांग्रेसले कसरी विश्लेषण गर्ने ? ७ निर्वाचनमा वाम गठवन्धनको प्रतिक्रिया स्वरूप, पर्याप्त गृहकार्य र सोच विचार नुपुर्याई लोकतान्त्रिक गठवन्धनको हल्ला मात्र पिटायौं तर यसको निर्वाचनमा कुनै असर देखिएन । पार्टी केन्द्रिय कार्यसमितिबाट सहमति विना कुन सिद्धान्त र सोचको आधारमा मधेश केन्द्रित दल, फोरमका उपेन्द्र यादव र राजपाका महन्त ठाकुरलाई हामीले निर्वाचनमा उमेद्वार नै नदिएर गुन लगायौं, यसको वदलामा उनीहरूबाट हामीले के सहयोग पायौं ? यसरी निर्वाचनमा हामीले सहयोग गरेका दलले राष्ट्रियसभा, राष्ट्रपति निर्वाचन लगायतमा के कति सहयोग पुर्याए । त्यसै गरी राप्रपासंगको अत्यन्त फितलो सहकार्यले चुनावमा सकारात्मक वा नकाररात्मक के कति सहयोग रह्यो यो सबैको एक मुष्ट जवाफ पार्टी सभापतिले कार्यसमितिको वैठकलाई दिनु पर्छ कि पर्दैन ? ८ वीपी कोइराला, सुवर्ष संशेर, गणेशमान सिंह, किसुनजी जस्ता महान राष्ट्रवादी नेताहरूले स्थापना गरेको र उहाँहरूले लामो समयसम्म नेतृत्व गरेको ऐतिहासिक दल नेपाली कांग्रेसले इतिहासमा प्रजातन्त्रको लागि मात्र गौरवशाली भूमिका निर्वाह गरेको थिएन, यो देशको महान राष्ट्रिय शक्ति पनि हो, राष्ट्रियताको पहरेदार हो । तर दुभाग्य यत्रो राष्ट्रवादी शक्ति नेपाली कांग्रेसले नेपालको संविधानसभाले संविधान जारी गरिसके पछि त्यसमा असुन्तुष्ट भएर ५ महिनासम्म मानवतावादी भावना र अन्तराष्ट्रिय कानूनको मान्यता विपरित गएर भारत सरकारले नेपालमा आर्थिक नाकाबन्दी लगाएर नेपाली जनतालाई अनाहकमा ठुलो कष्ट दिंदा समेत भारत रिसाएर भोलिको आफ्नो प्रधानमन्त्री पद जोखिममा पर्ला भन्ने मनोविज्ञानबाट नेपाली कांग्रेसले यसलाई नाकाबन्दीसम्म भन्न सकेन, यो कम दुर्भाग्यको कुरा थिएन । नेतृत्वको यो निकम्मापनले नेपाली कांग्रेसको राष्ट्रियतासंगको नाता कमजोर बन्न पुग्यो । नेपाली कांग्रेससंग जनता चरम रूपमा निरास भए । यसको पृष्ठभूमिमा एमाले अध्यक्षले जनताको भावना बमोजिम नाकावन्दीको डटेर विरोध गरे, यसकै जगमा तथाकथित ओली राष्ट्रवादको नाममा निर्वाचनमा एमालेलाई जिताए भने यसकै पृष्ठभूमिमा कांग्रेसले नराम्रोसंग निर्वाचनमा पराजय भोग्न विवश भयो । निर्वाचन पराजयको समीक्षा गरिरहँदा यो विषय गंभीर छलफलको विषय बन्नु पर्दछ । ९ नेपाली कांग्रेस जस्तो देशको एक मात्र ऐतिहासिक गौरवशाली प्रजातान्त्रिक पार्टीले प्रजातन्त्र र स्वतन्त्र न्याय पद्धतिको विरूद्ध हुने गरी जुन ढङ्गबाट प्रधानन्यायधिशका विरूद्ध व्यर्थसंग महाअभियोग लगाउने कुत्सित प्रयास र सर्वोच्च अदालतको निर्णयको विरूद्ध कांग्रेस केन्द्रीय कार्यसमिति वैठकले खेद प्रस्ताव नै पारित गर्नु, यो एक प्रकारले नेपाली कांग्रेसको घोर सैद्धान्तिक विचलन थियो । यसरी पार्टीको आदर्श र सिद्धान्त विपरित अदालतको आन्तरिक मामिलामा फस्नु कांग्रेसको ऐतिहासिक भुल थियो । यसबाट पार्टीको लोकप्रियतामा निकै नै धक्का लागेको विषय निर्वाचन समीक्षा भित्र नै पर्दछ । (ख) कमजोर संगठन १ नेपाली कांग्रेसको इतिहासमा पार्टीको विधानलाई यसरी निर्ममतवरले स्वयम् पार्टी सभापतिले उलंघन गरी स्वेच्छाचारी ढङ्गले पार्टी सञ्चालन गरेको घटना विगतमा थिएन । वर्तमान पार्टी सभापतिजीले नेपाली कांग्रेसको विधानलाई पुरै वेवास्ता गरेर अप्रजातान्त्रिक एवम् अराजक शैलीमा पार्टी सञ्चालन गरी रहनुभएको छ भन्ने मेरो ठहर रहेको छ । २ पार्टीको विधान अनुसार २ महिना भित्र गठन गरिसक्नु पर्ने उपसभापति र महामन्त्री सहित केन्द्रीय कार्यसमिति गठन र पार्टी विभागहरू दुई वर्ष वितिसक्दा पनि पुर्णता दिन नसक्नु सभापतिजीको कमजोरी मात्र नभएर सभापतिजीको स्वेच्छाचारिता र अराजकताको चरम् नमुना हो । विधान बमोजिम स्वयम केन्द्रीय सभापतिले केन्द्रीय कार्यसमिति, विभाग लगायतलाई गठन एवम् पूर्णता दिन नसकेको कारणले केन्द्रले जिल्ला समितिहरूलाई पनि पुर्णता दिने र संगठित बनाउन नसकिरहेको अवस्थामा कतिपय जिल्लाहरूको अवस्था पनि यस्तै छ । यो कारणबाट पार्टी संगठन फितलो भयो, संगठनमा कार्यकर्ता परिचालन नै भएन, जसले गर्दा कांग्रेस अत्यन्त कमजोर बन्न गै यसबाट निर्वाचनलाई समेत निकै नै नकारात्मक असर पुर्यायो । ३ देश निर्वाचनको मुखैमा आएको अवस्थामा वाध्य भएर मात्र सभापतिजीले विधानको घोर उलंघन गर्दै टिकट वितरण गर्ने निकाय पार्टी संसदीय समिति गठन गर्नु भयो । विधान बमोजिम तत्कालिन अवस्थामा ११ सदस्यीय संसदीय समिति गठन गर्न मिल्थ्यो तर सभापतिले विधानलाई घोर उलङ्घन गर्दै २४ सदस्यीय समिति गठन गर्नु भयो । विरोधका लागि विरोध गर्नेहरूले त्यस वेला त्यही संसदीय समितिमा वसेर निर्णय प्रक्रियामा सहभागी बन्ने, अहिले आएर विधान विपरित भयो भनेर कुन नैतिकताले विरोध गर्ने ? भनेर औला ठड्याउन सक्छन् । त्यस वेला मैले सभापतिजीको विधान विपरितका कामकार्वाहीहरूको विरोध, प्रतिकार वा बहिष्कार के गर्ने भनेर नसोचेको होइन तर पार्टीको एउटा गंभीर एवम् जिम्मेवार तहमा वसेको सदस्य भएको नाताले निर्वाचन कै मुखमा विरोध गर्दा निर्वाचनमा पर्न सक्ने नकारात्मक असरलाई ध्यानमा राखेर नै त्यसो नगरिएको हो भन्ने कुरा सबैले बुझ्न जरूरी छ । केन्द्रीय समितिका सदस्य एवम् पदाधिकारी र आम कार्यकर्ता साथीहरूले सहजै वुझ्न सक्नु हुन्छ कि यसै पनि पार्टी व्यवस्थित र संगठित भएर सशक्तसंग निर्वाचनमा नलागिरहेको अवस्थामा हामीले त्यस वेला प्रतिकार, विरोध वा संसदीय समितिको वैठक बहिष्कार गरेको भए पार्टीको दुरावस्था अझ कस्तो हुन्थ्यो ? हामी सहजै अनुमान गर्न सक्दछौं । मलाई विश्वास छ, त्यस वेला मेरो मात्र यस्तो मनोवैज्ञानिक अवस्था थियो भन्ने होइन, केन्द्रीय कार्यसमितिका अधिकांश साथीहरूको अवस्था पनि यस्तै थियो भन्ने कुरा मैले महशुस गरेको छु । ४ निर्वाचन अभियानका क्रममा पार्टीको उमेद्वार पार्टीको चिन्ह पाएको निरिह स्वतन्त्र उमेद्वारको रूपमा चुनाव लडेको आम उमेद्वारहरूले महशुस गरेको मैले पाएको छु । निर्वाचन प्रचार प्रसार र व्यवस्थापन यति कमजोर फितलो थियो कि कुरा राखेर साध्य नै छैन । निर्वाचनमा स्टार प्रचारक वा निर्वाचन अभियन्ता नै थिएन भन्दा हुन्छ । पार्टीको स्टार प्रचारक हुनु पर्ने पार्टी सभापतिको अलोकप्रियताको कारण अधिकांश उमेद्वारहरूले भोट घट्ने मनोविज्ञानबाट भरसक सभापतिलाई आफ्नो निर्वाचन अभियानमा लैजान नरूचाएको कुरा स्वयम् उम्मेद्वारहरूले मलाई बताउनु भएको छ । ५ पार्टीका भातृसंस्थाहरूको निर्वाचनमा कुनै प्रभावकारी उपस्थिति नै रहेन । पार्टी नेतृत्वले अस्वाभाविक हस्तक्षेप गरी कर्मकाण्डी शैलीमा महामिहाधिवेशन गराएकोले पञ्चायत कालका बर्गीय संगठन जस्तो निस्प्रभावी हुन पुगेका छन् । यो विषयलाई पनि निर्वाचन समीक्षा भित्र नै राखेर छलफल गरिनु पर्दछ । ६ संविधान जारी भए पछि तत्काल संविधानको प्रावधान अनुसार पार्टी संगठनलाई पुनर्संरचना गरिनु पथ्र्यो । प्रदेश समिति र नयाँ बनेका जिल्ला, निर्वाचन क्षेत्र, नगर पालिका र गाउँ पालिकामा पार्टीको तदर्थ नै भए पनि संरचना नवनेको र पुरानो समितिले समन्वय गर्न नसकेको कारणबाट निर्वाचनलाई नराम्रोसंग प्रभावित गरेको छ । (ग) कमजोर नेतृत्व १ नेपाली कांग्रेस भित्र कायम रहेको कथित ६०।४० को भागवण्डालाई समाप्त गरेर सबैलाई समेटेर पार्टीलाई एक बनाएर लग्छु भन्ने अठोटका साथ १३ औं महाधिवेशनबाट पार्टी सभापति बन्नु भएका वर्तमान सभापतिले पार्टी सञ्चालनको यो २ वर्षको अवधिमा पार्टीलाई एकतावद्ध बनाएर संगठित बनाउनुको वदला गुटलाई नै प्रश्रय दिएको कारण पार्टी इतिहास कै सबै भन्दा कमजोर स्थितिमा आएको मुद्धा समीक्षाको विषय बन्ने कि नवन्ने ? २ पार्टीका कार्यकर्तालाई विभिन्न राजनीतिक नियुक्ति र विभिन्न तहमा टिकट वितरण गर्दा वरिष्ठता, योगदान, योज्ञता र क्षमता आदिको विल्कुलै पर्वाह नगरी गुटगत आधारमा आफ्ना निकट व्यक्तिहरूलाई बढि अवसर दिएर इमान्दार र योज्ञलाई पाखा लगाएको कारणबाट निर्वाचनमा के कति असर गर्यो भन्ने विषयमा गंभीर रूपमा विचार विमर्श र अध्ययन गर्न जरूरी छ । ३ तीन तहको निर्वाचन सम्पन्न गर्न खेलेको भूमिका वाहेक सभापति र सभापतिले प्रधानमन्त्रीका हैसियतमा निर्वाह गरेको कार्य सम्पादन र त्यसको शैली र उहाँका अभिव्यक्ति आमजनताका बीच व्यापक आलोचनको विषय बन्यो । जसको कारण पार्टी जनतामा निकै नै अलोकप्रिय बन्न पुग्यो, निर्वाचन पराजयमा यो कारणबाट परेको व्यापक असर प्रति हामी कति गंभीर छौं ? नेपाल प्रहरीको एक जना डीआईजीलाई बढुवा गरेर प्रहरी महानिरिक्षक बनाउने विषयमा पार्टी सभापतिको जुन ढङ्गको रवैया रह्यो त्यसले उहाँको मात्र बदनाम भएन, सिङ्गो पार्टीलाई वदनाम गरेको छ । ०७४ असार महिनाको चौथो साता बाढी पीडित निरिक्षण र राहत वितरण गर्न सप्तरी जिल्ला भ्रमणका क्रममा वाढी पीडितलाई सम्वोधन गर्दा अन्य प्रसङ्गमा प्रमलाई दिएको ज्ञापनपत्र वाचन गरेको, १८ असार ०७४ मा बीबीसी साझा सवाल कार्यक्रममा प्रधानमन्त्रीका हैसियतमा हाम्रो सभापतिको लज्जास्पद प्रस्तुती, त्यसै गरी प्रधानमन्त्रीको संयुक्त राष्ट्रसंघको वार्षिक साधारण सभामा भाग लिन जाने सिल्सिलामा न्युयोर्कमा रहनु भएको वेला कोलम्बिया विश्वविद्यालयले आयोजना गरेको वल्र्ड लिडर फोरममा अत्यन्त फितलो प्रस्तुति आदिले सामाजिक सञ्जालहरूमा व्यापक रूपमा भाइरल भएको र आम मेडियामा पारेको नकारात्मक प्रभाव, लगायतका कार्यबाट प्रधानमन्त्रीको मात्र नभएर प्रधानमन्त्रीका रूपमा नेपाली कांग्रेसको नेताको कार्य कौशलता र क्षमता माथि आम जनतामा प्रश्न उठ्यो । हाम्रो सभापति र सभापतिले प्रधानमन्त्रीको हैसियतमा गरेका यस्ता अलोकप्रिय कामले पार्टीलाई कति क्षति पुग्न गयो होला हामी सजिलै अनुमान गर्न सक्दछौं । यसरी गरी पार्टी सभापतिले एक प्रसङ्गमा दुई छिमेकी राष्ट्रसंगको संवेदनशील सम्वन्धलाई ख्यालमा नराखी पार्टीले दुई छिमेकी देशसंग अगिंकार गर्दै आएको सन्तुलित परराष्ट्र नीतिको मर्म विपरित एउटा गैह्रसरकारी सँस्थाको निमन्त्रणा दक्षिण भारतको गोवा भएको एउटा विवादास्पद कार्यक्रममा सहभागी भएको कारणबाट छिमेकी राष्ट्रसंगको सम्वन्धमा पर्न गएको नकारात्मक असर प्रति पनि कार्यसमितिको ध्यान आकृष्ट गर्न चाहन्छु । ४ नेपालको इतिहासमा नै लोक हसाँउने गरी प्रधानमन्त्रीका हैसियतमा हाम्रो सभापतिले ६४ जनाको मन्त्रिमण्डलको कीर्तिमानी कायम गरेर इतिहासमा नाम लेख्नु भएको छ । सभापतिजीले प्रधानमन्त्रीका हैसियतमा यस्तो गौरवशाली कीर्तिमानी त राख्नु भयो तर यस्तो अत्यन्त अलोकप्रिय कदमले पार्टीले कति क्षति व्यहोर्नु पर्यो ? यस विषयमा गंभीर भएर कहिल्यै सोच्नु भएको छ ? (घ) सुझाव एवम् प्रस्ताव १ नेपाली कांग्रेसको वैचारिक विचलन, विचारको अपव्याख्या भै आज पार्टी सिद्धान्त र विचार अलमलिएको र बाटो विराएको जस्तो हुन गै आम जनतामा पर्न गएको नकारात्मक प्रभावलाई ध्यानमा राखी यस विषयमा पार्टीले समयोचित बाटो पहिल्याउन र निर्वाचनका क्रममा पार्टीले देशको समग्र आर्थिक प्रगतिको लागि समृद्धिको अभियानमा साथ दिन जनतासंग प्रतिवद्धता गरे मुताविक त्यसको स्पष्ट मार्गचित्र सहितको ठोस एवम् विस्तृत स्वरूप तयार गर्न समेत देशभर आम कार्यकर्ताको स्तरसम्म व्यापक बहश, छलफल, गोष्ठी, सेमिनार आदि गरेर उचित बाटो पहिल्याएर ठोस निर्णयमा पुग्न कार्यसमिति वैठकका सामु प्रस्ताव गर्दछु । २ नेपाली कांग्रेसको विधानको परिच्छेद६, धारा ४९ को उपराधारा (१९) बमोविम महाधिवेशन सम्पन्न भएको मितिले दुई महिना भित्र पार्टीको विभाग, केन्द्रीय प्रतिष्ठान लगायत पार्टी समिति गठन भैसक्नु पर्नेमा दुई वर्ष वितिसक्दा पनि सभापतिले यसो गर्ने तर्फ कुनै चासो नदेखाएको, स्थानीय तह, प्रदेशसभा र प्रतिनिधिसभा निर्वाचनलाई ध्यानमा राखेर पार्टीका सबै विभाग र समितिहरूको गठन र परिचालन, संविधान जारी भए पछि प्रदेश स्तर समिति र नयाँ गठन भएका जिल्ला, गाउँ पालिका र नगरपालिकामा पार्टीको निकाय गठन नभएको अवस्थामा निर्वाचनमा पार्टीले पराजय भोगेर हामी त्यसको समीक्षा गर्न वसिरहेको अवस्थामा अब पार्टी केन्द्रीय समितिमा पदाधिकारीको प्रस्ताव र अनुमोदन, विभागहरूको गठन लगायतका समितिहरूको गठनको औचित्य राजनीतिक रूपले समाप्त भैरको छ भने, दुई महिना भित्र सभापतिले कार्यसमितिमा उपसभापति, महामन्त्री र सहमहामन्त्रीको नाम विधान अनुसार प्रस्ताव गर्नु पर्नेमा त्यसो नगरेकोले विधानत पनि अब यसो गर्नु औचित्य छैन भन्ने मेरो ठहर रहेको छ । अतहः जिल्ला सभापतिहरूको माग वमोजिम जिल्ला सभापतिहरूको राष्ट्रिय सम्मेलन समेत वोलाई त्यसको सुझावलाई समेत समेटेर यथाशिघ्र महासमितिको वैठक वोलाई पार्टीको विधानलाई आवश्यकता अनुसार संशोधन एवम परिमार्जन गरी सोही संशोधित विधानको शिघ्र कार्यान्वयन गर्दै महाधिवेशन सम्पन्न गर्न उपयुक्त ठान्दछु । ३ नेपालको संविधानले देशलाई संघीयतामा लगिसकेको, प्रदेशसभाको समेत निर्वाचन भै देश संघीयता कार्यान्वयनको बाटोमा अगाडि बढिसकेको अवस्थामा पार्टीले अझै पनि प्रदेश संरचनाको विकास नगरेको कारणबाट पार्टीलाई परेको नकारात्मक असरलाई समेत मध्यनजर राख्दै पार्टीको विधानमा प्रदेश कार्यसमितिको व्यवस्था गर्न र विधानमा अन्य आवश्यक परिमार्जन र संशोधन समेत गर्न यो कार्यसमितिले विधान परिमार्जन एवम संशोधन मस्यौदा समिति गठन गरोस् भनि प्रस्ताव पेश गर्दछु । ४ प्रत्येक एक वर्षमा वस्नु पर्ने महासमिति वैठक यसै पनि दुई वर्षमा एक पटक पनि बस्न सकेको छैन । पार्टीको नीति, सिद्धान्त र कार्यक्रमलाई थप विकसित र उन्नत बनाउन, पार्टीको विधान संशोधन एवम् परिमार्जन गर्न र पार्टी निर्वाचनमा नराम्रोसंग पराजय भए पछि आम कार्यकर्ता एवम् शुभेच्छुकहरूमा पर्न गएको व्यापक असन्तुष्टि र निराशालाई चीरेर पार्टीलार्ई गतिशील बनाउँन शिघ्र पार्टीको महासमिति वैठक वोलाउन यो कार्यसमितिको वैठक समक्ष जोडदारसंग प्रस्ताव गर्दछु । ५ देशको दुई छिमेकी राष्ट्रसंगको संवेदनशील सम्वन्ध, सार्वभौमिकता, राष्ट्रिय स्वार्थ र नेपाली कांग्रेसले विगत देखि अख्तियार गर्दै आएको सन्तुलित परारष्ट्र नीतिको मर्म बमोजिम हिड्न कार्यसमितिको वैठमका माग गर्दछु । जय नेपाल ! प्रकाशमान सिंह"
"प्रदेशसभा बैठकमा न नामको चर्चा, न राजधानीको","धनगढी : प्रदेशसभाको बिहीबार बसेको सातौं बैठक पाँचवटा संसदीय समिति गठन गर्दै टुंगिएको छ। प्रदेशसभाले विधायन तथा प्रदेश मामिला समिति, सार्वजनिक लेखा समिति, लोगो निर्धारण मस्यौदा समिति, अर्थ विकास तथा प्राकृतिक स्रोत समिति र सामाजिक विकास समिति गठन गरेको छ। सामाजिक विकास समितिमा प्रदेशसभा सदस्यहरू, डिल्लीराज पन्त, दिव्यश्वरी शाह, टेकबहादुर रैका औजी, नन्दबहादुर साउद, मानबहादुर सुनार, देवकी मल्ल थापा, लालबहादुर खड्का, लीलाधर भट्ट, गेल्बुसिंह बोहरा, दुर्गाकुमारी कामी र माया बोहरा रहने निर्णय गरिएको छ। यस्तै अर्थ, विकास तथा प्राकृतिक स्रोत समितिमा गोविन्दराज बोहरा, देवराज पाठक, अम्बीकुमारी थापा, अक्कलबहादुर रावल, महेशदत्त जोशी, प्रेमप्रकाश भट्ट, कृष्णकुमार चौधरी, हर्कबहादुर कुँवर, प्रकाश रावल, रतन थापा र पूर्णा जोशी सदस्य मनोनयन भएका छन्। प्रदेशसभाले प्रदेशको लागो बनाउन, लोगो निर्धारण मस्यौदा समिति पनि गठन गरेको छ। त्यसमा श्यामलाल राना, वीरमान चौधरी, बलदेव रेग्मी, लीलाधर भट्ट र मालामती राना सदस्य चयन भएका छन्। पुँजीगत खर्चको प्रगति तेस्रो चौमासिकमा पनि २७ प्रतिशत मात्रै भएकाले त्यसमा ध्यानाकर्षण गराइएको छ। सार्वजनिक लेखा समितिमा भरतबहादुर खड्का, कर्ण मल्ल, नन्दा बम, मानबहादुर धामी, कुन्ती जोशी, कुलवीर चौधरी, अमरबहादुर साउद, अर्चना गहतराज, बलबहादुर सोडारी, चुनकुमारी चौधरी र बलदेव रेग्मीलाई सदस्य चयन गरिएको छ। सबै समितिमा त्यसको सभापति आफुूध्येबाट चयन गरिने संसद् सचिवालयले जानकारी दिएको छ। बिहीबारको बैठकमा प्रदेशका केही कानुन टेबल हुने आशा गरिएकोमा त्यो पनि भएन। प्रदेश सरकारका आर्थिक मामिला तथा योजनामन्त्री झपट बोहराले आफ्नो मन्त्रालयले भने आर्थिक विधेयकको युद्धस्तरमा तयारी भइरहेको तर अरु विधेयकका लागि परामर्शदाता नियुक्त गर्ने तयारी भइरहेको बताए। प्रदेश संसद्ले यसअघि नै आन्तरिक मामिला तथा कानुनमन्त्री प्रकाशबहादुर शाहको नेतृत्वमा कानुन मस्यौदा समिति गठन गरिसकेको छ। उक्त समितिले परामर्शदाता नियुक्त गरेर द्रुत मार्गबाट कानुन बनाउने तयारी भइरहेको मन्त्री बोहराले जानकारी दिए। अझ केही प्रदेशले नामकरणको चर्चा थालिसकेको अवस्थामा प्रदेश ७ मा नाम र राजधानीको विषयले संसद्मा प्रवेशै पाएन। त्यसका लागि पनि अब बस्ने मन्त्रिपरिषद् बैठकले विषेशज्ञसहितको प्राविधिक समिति गठन गर्ने र त्यसपछि मात्रै संसद्मा छलफल गरिने उनले बताए। बिहीबारको प्रदेशसभा बैठकमा वन, वातावरणमन्त्री माया भट्ट र मन्त्री बोहराबाहेक मन्त्रिपरिषद्का अन्य सदस्यको सहभागिता थिएन। ठूला आयोजना निर्माण कछुवा गतिमा प्रदेशसभा बैठकमा विशेष समय माग गर्दै एमालेबाट प्रदेशसभा सदस्य लीलाधर भट्टले पछिल्लो पाँचसात वर्षदेखि विकास निर्माणका ठूला परियोजना ओगटेर बसेका तर कछुवा गतिमा निर्माण गरिरहेका निर्माण व्यवसायीलाई कारबाहीको माग गरे। प्रदेश ७ को पुँजीगत खर्चको प्रगति तेस्रो चौमासिकमा पनि २७ प्रतिशत मात्रै भएकाले त्यसमा संसद्को ध्यानाकर्षण गराए। आर्थिक वर्षको ९ महिनामा २७ प्रतिशत मात्रै पुँजीगत खर्चको प्रगति हुनु लापरबाहीको पराकाष्ठा हो, त्यसैले एकातिर समममा काम नगर्ने र अर्कोतिर सरकारबाटै त्यसको क्षतिपूर्ति दाबी गर्नेलाई प्रदेश सरकारले कारबाही गर्नुपर्छ, उनले भने। प्रदेश सरकारलाई असफल पार्ने गरी युरोपियन युनियनले पेस गरेको प्रतिवेदनप्रति आपत्ति प्रकट गर्दै उनले अहिले कर्मचारीलाई प्रदेश ७ मा आउन नदिने, आउन चाहनेलाई नपठाउने, यो क्षेत्रका सरकारी कार्यालयमा रहेका राम्राराम्रा गाडी केन्द्रमा मगाउने जस्ता काम गरेर प्रदेश सरकारलाई असफलतातिर धकेल्ने कार्य भइरहेको आरोप लगाए। कांग्रेसको तर्फबाट डोटीबाट प्रदेशसभा सदस्य भरतबहादुर खड्काले कैलालीको घोडाघोडी नगरपालिकामा बोक्सीको घटना हुनु, त्यहाँका मेयर ममता चौधरी माथि आक्रमण हुनु, डडेलधुरा तथा अछामको जंगलमा अपरिचित व्यक्तिको समूहले वनमा गएका महिलामाथि आक्रमण गर्नुले शान्तिसुरक्षाको अवस्था बिगिँ्रदै गएको भन्दै प्रदेश सरकार कमजोर हँुदै गएको बताए। जनताले शान्ति एवं निर्भयपूर्वक बाँच्न पाउने उसको नैसर्गिक अधिकार हो। तर संविधान प्रदत्त अधिकार पनि जनताले नपाएको महसुस भएको छ, उनले भने, प्रदेश सरकारले यसमा ध्यान देओस्। प्रदेशसभाको अर्को बैठक चैत १५ गते दिउँसो १ बजे बस्नेछ।"
सरकारलाई बजेट खर्च गर्ने बाटो खुल्यो,"बुटवल : प्रदेश ५ सरकारलाई बजेट खर्च गर्ने बाटो खुलेको छ। संसद्बाट आर्थिक कार्यविधि पारित भएपछि संघीय सरकारले निसर्त पठाएको अनुदान बजेट खर्च गर्ने तथा नयाँ बजेट निर्माणको बाटो खुलेको हो। प्रदेश सभाको बिहीबारको बैठकले आर्थिक कार्यविधि नियमित तथा व्यवस्थित गर्न बनेको विधेयक पारित गरेको छ। केन्द्र सरकारले प्रदेशलाई १ अर्ब २ करोड ५ लाख बजेट विनियोजन गरेको छ। कानुन नबनेका कारण विनियोजित बजेट खर्च गर्ने अनुमति सरकारले पाएको थिएन। चैत ४ गतेको बैठकमा आर्थिक मामिला तथा योजना मन्त्रालय समेत सम्हालेका मुख्यमन्त्री शंकर पोखरेलले संसद्मा विधेयक पेश गरेका थिए। विधेयक पास भएपछि प्रदेश सञ्चित कोष सञ्चालन, बजेट तर्जुमा, निकासा तथा खर्च, लेखा राख्ने, बेरुजु फस्र्याैट, आन्तरिक तथा बाह्य लेखा परीक्षण गर्ने बाटो खुलेको छ। संशोधन प्रस्ताव नपरेपछि बिहीबारको बैठकमा भौतिक पूर्वाधार विकासमन्त्री बैजनाथ चौधरीले पारित गरियोस् भन्ने प्रस्ताव पेश गरेका थिए। प्रदेश सरकारले चैतको अन्तिम साता नीति तथा कार्यक्रम र बजेट ल्याउने तयारी गरेको छ। चालु आर्थिक वर्षभित्रै बजेट खर्च गर्नुपर्ने भएकाले केही दिनभित्रै नीति तथा कार्यक्रम प्रस्तुत हुने सरकारका प्रवक्ता समेत रहेका मन्त्री चौधरीले जानकारी दिए। सबै मन्त्रालयबाट नीति तथा कार्यक्रममा राख्नै पर्ने विषय वस्तुका योजना माग भएको छ। त्यसलगत्तै नीति तथा कार्यक्रम प्रस्तुत गर्छाैं, मन्त्री चौधरीले भने, चैत अन्तिम साता बजेट आउँछ। सरकारको निर्णयमा असहमति प्रदेश सभाको बिहीबारको बैठकमा विशेष समयमा तीनजना सांसदले बोलेका थिए। बैठकमा विशेष समय लिएर कांग्रेसका सांसद भुवनेश्वरी चौधरीले कानुन बनाएर मात्रै महान्यायाधिधवक्ता नियुक्त गर्नुपर्ने भन्दै तर सरकारले पहिले नै नियुक्त गरेकोमा आपत्ति प्रकट गरे। सरकारले गठन गरेको प्रादेशिक योजना आयोग अवैधानिक रहेको उनले दाबी गरिन्। कानुन नै निर्माण नगरी सरकारले पदाधिकारी नियुक्ति गर्न थालेको भन्दै नियुक्ति अवैधानिक हुनेका उनले दाबी गरे। उनले नवलपरासीमा भएको बालक अपहरण प्रयासको विषयमा सरकारको ध्यानकर्षण गराएका थिए। एमाले सांसद भोजप्रसाद श्रेष्ठले सुकदेव गुरुङलाई शहिद घोषणाका लागि पहल गर्न सरकार समक्ष आग्रह गरे। लखन थापा र सुकदेवको एउटै कालखण्डमा एकै प्रकृतिको मृत्यु भएको भन्दै राज्यले उचित सम्मान गर्नुपर्ने श्रेष्ठको तर्क छ। माओवादी केन्द्रका सांसद इन्द्रजित चौधरीले सरकारले गठन गरेको प्रादेशिक योजना आयोगमाथि प्रश्न उठाए। सरकारले मंगलबार मात्रै प्रादेशिक योजना अयोग गठन गरेको थियो। सांसदहरूले उठाएका जिज्ञासमा आन्तरिक मामिला तथा कानुनमन्त्री कुलप्रसाद केसीले जवाफ दिएका थिए। योजना आयोग गठनको विषयमा भने मुख्यमन्त्री शंकर पोखरेल अनुपस्थित रहेकाले चैत १५ गते बस्ने बैठकमा जवाफ दिन सभामुख पूर्णबहादुर घर्तीले सरकारलाई निर्देशन दिएका छन्। ००० संसद् भवनबाट बाहिरिँदै सांसदहरू। अन्नपूर्ण"
प्रचण्डको निर्देशन लगत्तै चापागाउँ दोबाटो सडकखण्डको काम अघि बढ्यो,"काठमाडौं : माओवादी केन्द्रका अध्यक्ष एवम् पूर्वप्रधानमन्त्री पुष्पकमल दाहाल प्रचण्डको निर्देशन लगत्तै ललितपुरको चपागाउँ दोबाटोदेखि खुमलटारसम्मको सडक तत्काल कालोपत्रे हुने भएको छ। लामो समयसम्म पनि बाटो कालोपत्रे नभएको भन्दै स्थानीय विरोधमा उत्रिएका थिए। ठेक्का सम्झौता भएको चार वर्ष बित्दासमेत सडकखण्डको काममा प्रगति नहुँदा स्थानीय जनताले सास्ती खेप्दै आएका थिए। स्थानीयले बाटो बन्द गरेर विरोध गरेलगत्तै प्रचण्डले तत्काल निर्माण गर्न निर्देशन दिएका हुन्। ठेकेदारले भने विभिन्न बहाना बनाएर आलटाल गर्दै आएकोमा उक्त क्षेत्रका स्थानीय व्यक्तिले अध्यक्ष प्रचण्डलाई सडक तत्काल कालोपत्रे गर्न पहल गरिदिन अनुरोध गरेका थिए। अध्यक्ष प्रचण्डले सुनाकोठी, चापागाउँलगायत ललितपुर जिल्लाका थुप्रै गाविस जोड्ने उक्त सडकखण्डको काम सम्झौता अनुरुप अघि नबढदा स्थानीय जनताले सास्ती खेप्नु परेको र धुलोका कारण स्वास्थ्य समस्या समेत देखिएको भन्दै तत्काल काम सम्पन्न गर्न मुख्य सचिव, यातायात सचिव र विभागका निर्देशकसँग छलफल गरेका थिए। प्रचण्डसँगको छलफलका आधारमा ठेकेदारले कालोपत्रे कार्य तत्काल अघि बढाउने भएको हो। कालोपत्रे कार्य अघि बढाएपनि ढिला सुस्ती भएपछि प्रचण्ड सचिवालयको पहलमा स्थानीय प्रशासन, स्थानयवासी र ठेकेदारबीच चैत्र १५ गतेभित्र सुरुको खण्डको ५ सय मिटर कालोपत्रे गर्ने र बाँकी सडक खण्ड वैशाख १५ सम्म कालोपत्रे सम्पन्न गर्ने सहमति भएको छ। सुरुको पाँचसय मिटरपछि निकै ठूलो मात्रामा फोहोर फालिएको कारण तत्काल काम अघि बढ्न नसक्ने देखिएपछि प्रचण्ड सचिवालयले फोहोर व्यवस्थापनका लागि समेत महानगरपालिकासँग पहल सुरु गरेको छ। उक्त फोहोरको व्यवस्थापन भएपछि बाँकी खण्डसमेत कालोपत्रे गर्न सुरुगरिने र सबै काम वैशाख १५ भित्र गर्न ठेकेदार पक्ष सहमत भएको छ। निजी निवास पुग्न प्रचण्डले समेत सोही बाटो प्रयोग गर्छन्।"
एमालेबाट फोरम हुँदै माओवादीमा पुगे अजम्बर,"काठमाडौँ: सङ्घीय समाजवादी पार्टी फोरम नेपालका केन्द्रीय सचिव अजम्बर राई काङमाङ शुक्रबार नेकपा माओवादी केन्द्रमा प्रवेश गरेका छन् । कम्युनिस्ट पार्टीमा फर्किएका उनलाई शुक्रवार नेकपा माओवादी केन्द्रका अध्यक्ष पुष्पकमल दाहाल प्रचण्डले पेरिस डाँडामा स्वागत गरे । माओवादीमा प्रवेश गर्दै उनले फोरममाथि आरोपको निशाना साँधे । 'फोरम नेपाल सरकारमा जान पनि खोज्ने र आन्दोलन पनि गर्न खोज्दै दोधारे नीतिमा फसेकाले पार्टी त्यागेको हुँ', उनले भने, 'पहिचान र संघीयतबारेका विमति संविधान संशोधनबाट टुंगो गर्ने सहमति भइसकेको छ । सरकारमा जाने तर आन्दोलनको बाटो पनि नछाड्ने फोरमको अव्यावहारिक कुरामा असहमति रहेकाले माओवादीमा प्रवेश गरेँ ।' उनले मूलधारको पार्टीबाटै मुलुक निर्माणमा सहभागी हुने चाहना पुरा गर्न माओवादीमा प्रवेश गरेको पनि बताए ।एमालेका तत्कालीन उपाध्यक्ष अशोकुमार राईसहित बाहिरिएर काङमाङसहितले संघीय समाजवादी नेपाल खोलेका थिए । तर त्यस पार्टीले गतिलो प्रभाव नछाडेपछि मधेसी जनाधिकार फोरममा बिलय भएको थियो । संघीय समाजवादीमा उपमहासचिव बनेका उनी पछिल्लो समय फोरममा सचिवको भूमिकामा थिए । २०४० सालदेखि नै तत्कालीन मालेसम्बद्ध अनेरास्ववियुबाट राजनीतिमा होमिएका उनी एमाले निकट प्रजातान्त्रिक राष्ट्रिय युवा सङ्घको अध्यक्ष पनि भएका थिए । २०६५ मा भएको एमालेको आठौँ महाधिवेशनमा वैकल्पिक केन्द्रीय सदस्य भएका उनले २०६९ मा एमाले छाडेका थिए । कांग्रेसको पनि साथ पाएर अजम्बर भोजपुर प्रदेश सभा क मा उम्मेदवार बनेका अजम्बर एमालेका उम्मेदवर राजेन्द्र राईसँग फराकिलो मतले पराजित भएका थिए ।"
सुरक्षा अवस्थाप्रति जापानको चासो,"काठमाडौं : जापानले नेपालभित्र हुनसक्ने आतंकवादी गतिविधिबारे गम्भीर चासो राखेको छ। गृहमन्त्रीसँगको भेटमा नेपालका लागि जापानका राजदूतले नेपालको पछिल्लो सुरक्षा अवस्था सम्बन्धमा चासो राखेका हुन्। गृह मन्त्रालयमा गत सोमबार गृहमन्त्री रामबहादुर थापासँग भएको छलफलमा नेपालका लागि जापानी राजदूत मासासी ओगावाले सन् २०१६ जुलाईमा बंगलादेशमा भएको आतंकवादी आक्रमण र त्यस घटनामा जापानी नागरिकले ज्यान गुमाएको दृष्टान्त दिँदै नेपालमा हुनसक्ने सम्भावित आतंककारी गतिविधिबारे चासो राखेका थिए। राजदूत ओगावाले पछिल्लो सुरक्षा अवस्था र आतंकवादबारे छलफल गरेको गृह मन्त्रालय स्रोतले जनाएको छ। नेपालमा रहेका कूटनीतिज्ञ, पर्यटक र अन्य व्यापारव्यवसाय गर्दै आएका जापानी नागरिकको सुरक्षाप्रति हाम्रो चासो छ, राजदूत ओगावाको भनाइ उद्धृत गर्दै गृह मन्त्रालयका एक अधिकारीले अन्नपूर्णसँग भने, नेपालमा हुनसक्ने आतंककारी गतिविधि र त्यसको नियन्त्रणबारे जापानी राजदूतले चासो राख्नुभयो। छलफलक्रममा गृहमन्त्री थापाले नेपालको विविध क्षेत्रमा पुयाएको सहयोगका लागि जापान सरकारलाई धन्यवाद दिएको गृहमन्त्रीको सचिवालयले जारी गरेको विज्ञप्तिमा उल्लेख छ। थापाले नेपालमा हुनसक्ने सम्भावित आतंकवादी गतिविधिप्रति नेपाली सुरक्षा निकाय सजग रहेको बताएका थिए। नेपालमा बर्सेनि करिब २० हजार जापानी पर्यटक भित्रिने गरेको जानकारी दिँदै राजदूत ओगावाले उनीहरूलाई सरकारले दिँदै आएको सुरक्षाप्रति आफूहरू सन्तुष्ट रहेको बताएका थिए। गृहमन्त्री थापाले लगानीको वातावरण बनेको स्पष्ट पार्दै जापानका लगानीकर्ता भिœयाउन आग्रह गरेका थिए। जवाफमा ओगावाले आफूहरू यसमा सकरात्मक रहेको जनाएका थिए।"
पत्रकारको न्यूनतम पारिश्रमिक लागू गरिने : सञ्चार राज्यमन्त्री बाँस्कोटा,"काठमाडौ: सूचना, सञ्चार तथा प्रविधि राज्यमन्त्री गोकुलप्रसाद बाँस्कोटाले श्रमजीवी पत्रकारको न्यूनतम पारिश्रमिक कार्यान्वयन गराउन सरकार लाग्ने बताए।शुक्रत्रबार मन्त्रालयमा आयोजित प्रेस चौतारी नेपालको बधाई ज्ञापन कार्यक्रममा उनले श्रमजीवी पत्रकारको न्यूनतम पारिश्रमिक लागू गराउने सम्बन्धमा कानून बनाउन पनि पहल गर्ने प्रतिबद्ध व्यक्त गरे । न्यूनतम पारिश्रमिक लागू गराउने जिम्मा सरकारको हो, राज्यमन्त्री बाँस्कोटाले भने , तर सञ्चारमाध्यमको पनि उत्तिकै समान जिम्मेवारी रहन्छ, त्यसैले राज्यले सबै मिडिया हाउसलाई सुविधा दिएकाले न्यूनतम पारिश्रमिक लागू गराउनमा उनीहरुको पनि हिस्सेदारी हुन्छ । उनले सामजिक सद्भाव, राष्ट्रको स्वाधीनता र राष्ट्रिय अखण्डताको प्रवद्र्धनका लागि सरकार मात्र नभई मिडियाले पनि कलम चलाउनु पर्ने बताए।आमसञ्चार नीति सञ्चारमाध्यमका लागि उपलब्धि भएको उल्लेख गर्दै उनले नीति लागू गर्नका लागि आवश्यक अन्य कानून पनि बनाइने बताए। राज्यमन्त्री बाँस्कोटाले अघिल्लो सरकारले ल्याएको अनलाइन निर्देशिकामा रहेका नराम्रो कुरालाई हटाइने बताउँदै सञ्चारसम्बन्धी छ वटा नयाँ ऐन र १२ वटा पुराना कानूनलाई संशोधन गर्न थालिएको समेत जानकारी बताए। कार्यक्रममा राज्यमन्त्री बाँस्कोटालाई प्रेस चौतारीका अध्यक्ष गणेश बस्नेतले स्वागत तथा महासचिव राजेश राईले सञ्चारमाध्यममा देखिएका समस्याबारे जानकारी गराएका थिए।"
बैठक ढिलाइमा ध्यानाकर्षण,"विराटनगर : प्रदेशसभा बैठक निर्धारित समयमै सञ्चालन गर्न प्रदेश १ का सांसदले सभामुखको ध्यानाकर्षण गराएका छन् । सातौं बैठकमा बोल्ने प्रदेश सांसदले निर्धारित समयमै बैठक सञ्चालन गर्ने वातावरण मिलाउन सभामुख प्रदीपकुमार भण्डारीको ध्यानाकर्षण गराएका हुन् । बैठक बिहीबार १२ बजेका लागि तोकिए पनि डेढ घन्टा ढिलो सुरु भएको थियो । दोस्रो बैठक पनि ढिलो गरी सुरु भयो । सांसदलाई उपलब्ध गराउन नियमावली फोटोकपी गर्न ढिलाइ हुँदा बुधबारको बैठक पनि दुई घन्टा ढिलो सुरु भएको थियो । बिहीबारको बैठकमा सभामुखले उपलब्ध गराएको समयमा बोल्दै सांसद सर्वध्वज साँवा लिम्बूले बैठक समयमा नभए के गर्ने भन्ने प्रश्न गर्दै समयमै सुरु गर्ने व्यवस्था मिलाउन ध्यानाकर्षण गराए । भने, १ बजे भन्यो ३ बजे सुरु हुन्छ, १२ बजे भन्यो १ बजे सुरु हुन्छ । बैठक समयमै हुनुपर्छ । सांसद हीराकुमार थापाले समयमै सूचना उपलब्ध गराउनुपर्ने व्यवस्था हुनुपर्ने बताए । भने, समयमा सूचना सम्प्रेषण गर्ने व्यवस्था गर्नुपर्छ ।बिहीबारको बैठकले प्रदेशसभा नियमावली २०७४ संशोधनसहित सर्वसम्मत रूपमा पारित गरेको छ । नियमावली मस्यौदा समितिका संयोजक लीलावल्लभ अधिकारीले नियमावली पारित गरियोस भन्ने प्रस्ताव पेस गरेकामा त्यसउपर उषाकला राईले संशोधन प्रस्ताव राखेकी थिइन् । नियमावलीको मस्यौदा बुधबारको बैठकमा पेस गरिएको थियो । बिहीबारको बैठकमा संयोजक अधिकारीले विचार गरियोस् भन्ने प्रस्ताव गरेका थिए । सांसद राईले नियमावलीको परिच्छेद ९ को शून्य समयको बारेमा राखिएको तीन मिनेट समयमा सहमति रहेको तर प्रश्नोत्तर र शून्य समय मर्ज गरेको भए प्रश्नोत्तर काट्नुपर्ने संशोधन प्रस्ताव राखेकी थिइन् । उक्त प्रस्ताव संशोधनसहित सभामुख भण्डारीले बैठकमा निर्णयार्थ पेस गरेपछि सर्वसम्मतिले पारित भएको हो । अब मस्यौदामा उल्लेख भएको प्रश्नोत्तरको सट्टा शून्य समयमा समावेश गरिएको छ । सांसद केदार कार्कीले प्रदेशसभा नियमावली सर्वसम्मतले पारित भएजस्तै अरू विषयमा पनि सहमति हुनुपर्ने बताए । अर्को बैठक चैत १४ गते १ बजे बस्ने भएको छ ।"
विदेशबाट मतदान गर्न पाउने व्यवस्था गर्न विवेकशीलको माग,"काठमार्डौ : विवेकशील साझा पार्टीले विदेशमा रहेका नागरिकको मतदान गर्न पाउने अधिकारको सुनिश्चित गर्न आवश्यक कानुन बनाउन माग गरेको छ । चैत ७ गते सर्वोच्च अदालतले विदेशमा रहेका नेपाली नागरिकलाई मतदानको व्यवस्था गर्न नेपाल सरकारलाई निर्देशनात्मक आदेश दिएको छ । सर्वोच्चको आदेशको स्वागत गर्दै विवेकशीलले नीतिगत तहमा नेपाल सरकारले यस अघि नै प्रतिवद्धता जनाएको र सर्वोच्च अदालतले समेत निर्देशनात्मक आदेश जारी गरेको हुँदा आवश्यक कानुनको यथाशिघ्र निर्माण गरी विदेशमा रहेका नेपाली नागरिकले विदेशबाटै मतदान गर्न पाउने कानुनी व्यवस्था सुनिश्चित गर्न नेपाल सरकार, संघीय संसद र निर्वाचन आयोग समक्ष अनुरोध गरेको छ । लाखौंको संख्यामा देशको युवा जनशक्ति विदेशमा कार्यरत रहेको र देशको अर्थतन्त्र नै रेमिटेन्समा आधारित रहेको सन्दर्भमा सर्वोच्च आदेश लोकतान्त्रिक अधिकारका हिसावले मात्र नभएर प्राकृतिक न्यायको सिद्धान्तका दृष्टिले समेत वाञ्छनीय रहेको विवेकशीलका प्रवक्ता सूर्यराज आचार्यद्वारा जारी विज्ञप्तिमा उल्लेख छ ।"
ईयूको चुनावी प्रतिवेदन अस्वीकार्य : निर्वाचन आयोग,"काठमाडौं : गत मंसिरमा सम्पन्न संघ र प्रदेश निर्वाचन पर्यवेक्षणको अन्तिम प्रतिवेदन सार्वजनिक गरेको युरोपेली युनियन (ईयू) पुनः विवादमा तानिएको छ। संघीय संसद् र प्रदेशसभामामा खस आर्यलाई समावेश गर्न नहुने ईयूले दिएको सुझावलाई लिएर चौतर्फी आलोचना भएको हो। ईयूले नेपालमा जातीय र साम्प्रदायिक द्वन्द्व फैलाउन खोजेको दाबी विभिन्न दलका नेताहरूको छ भने सरकारले पनि ईयूको प्रतिवेदनप्रति कडा आपत्ति जनाइसकेको छ। बिहीबार मात्रै पनि निर्वाचन आयोगले ईयूको प्रतिवेदन अस्वीकार गर्ने बताएको छ। आयोगले विज्ञप्ति निकाल्दै ईयूको प्रतिवेदन आयोगसँग भएको समझदारीपत्र विपरीत भएको भन्दै प्रतिवेदन अस्वीकार्य गर्ने जनाएको हो। ईयू प्रतिवेदन आफूसँग भएको समझदारीविपरीत भ्रामक, तथ्यहीन र अन्तर्राष्ट्रिय निर्वाचन पर्यवेक्षण आचारसंहिताविपरीत भएको आयोगले प्रस्ट्याएको छ। प्रतिवेदनले कात्तिक ७ (२४ अक्टोबर २०१७) गते ईयू र निर्वाचन आयोगबीच भएको समझदारीपत्र र सो समझदारीपत्रसाथ संलग्न निर्वाचन पर्यवेक्षण आचारसंहिताका १२ वटा बुँदाको गम्भीर उल्लंघन गरेको देखिन्छ, आयोगको वक्तव्यमा छ। निर्वाचनसँग सम्बन्धित विषयमा मात्र सुझाव दिन पाइने समझदारी भए पनि ईयूले भने सार्वभौम मुलुकको संवैधानिक व्यवस्थालाई नै चुनौती दिने गरी प्रतिवेदन तयार गरेको आयोगको तर्क छ। आयोगका सहायक प्रवक्ता मुकुन्द शर्माद्वारा जारी विज्ञप्तिमा भनिएको छ, पर्यवेक्षणको सीमाबाहिर गई पर्यवेक्षण गर्ने र प्रतिवेदन गर्ने सम्बन्धमा निर्वाचन आयोगले आगामी दिनमा निर्वाचन पर्यवेक्षण गर्ने संस्थालाई अनुमति प्रदान गर्दा अझ गम्भीर हुनेछ। अन्तर्राष्ट्रिय मान्यताअनुसार प्रतिनिधिसभा सदस्य र प्रदेशसभा सदस्य निर्वाचन स्वच्छ, स्वतन्त्र र विश्वसनीय रूपमा सम्पन्न निर्वाचनका सन्दर्भमा क्षेत्राधिकार बाहिरका कतिपय विषयसमेत संलग्न गरी ईयूले निर्वाचन पर्यवेक्षण प्रतिवेदन तयार गरेको आयोगको ठहर छ। ईयूले मंगलबार प्रतिनिधिसभा र प्रदेशसभाको जातीय संरचनासम्बन्धी आरक्षण प्रणालीको प्रभावको समीक्षा गर्ने र समावेश गरिएका समूहबाट खस आर्यलाई हटाउने विषय पनि प्रतिवेदनमा सुझाव दिएपछि ईयू विवादमा तानिएको हो। ईयूले मंगलबारै निर्वाचन आयोगलाई प्रतिवेदन बुझाएको थियो। दलहरूको विरोध माओवादी केन्द्रका नेता एवं पूर्वपरराष्ट्रमन्त्री नारायणकाजी श्रेष्ठले ईयूले आफ्नो क्षेत्राधिकारबाहिर गएर प्रतिवेदन तयार गरेको दाबी गरे। उनले नेपालको सार्वभौमसत्तामाथि प्रहार गर्ने गरी ईयूले हस्तक्षेप गर्न खोजेको भन्दै सरकारलाई यस्ता गतिविधिलाई रोक्नुपर्नेमा जोड दिए। उनले भने, पर्यवेक्षण टोलीको काम चुनावी वातावरणको रिपोर्टिङ गर्ने हो न कि संविधानमा के गर्ने नगर्ने भन्ने बोल्दै जाने हो। पूर्वपरराष्ट्रमन्त्री एवं कांग्रेस नेता डाप्रकाशशरण महतले कुनै विदेशी संस्थाले नेपाललाई यस्तो गर वा नगर भनेर सुझाव दिनुको औचित्य नरहेको बताए। उनले भने, हामीले नेपाली समाजलाई हेरेर आरक्षणको व्यवस्था गरेका हौैं, ईयूले यो जातिलाई आरक्षणमा राखनराख भन्नु जायज छैन। पूर्वपरराष्ट्रमन्त्री महतले युरोपका धेरै मुलुकभन्दा नेपाल बढी समावेशी भएको दाबीसमेत गरे।यस्तै पूर्वपरराष्ट्रमन्त्री एवं राप्रपा अध्यक्ष कमल थापाले पनि संविधानमा भएको व्यवस्था खारेज गर्न ईयूले सुझाव दिनु अवाञ्छित, अनावश्यक र हस्तक्षेपकारी भएको टिप्पणी गरेका छन्। उनले भनेका छन्, नेपाली जनताका बीचमा विवाद र विभाजनको बिउ रोप्ने यस्ता कार्य नगर्न युरोपियन युनियनलाई परराष्ट्र मन्त्रालयले सचेत गराउनुपर्छ। प्रेस काउन्सिल नेपालले पनि बिहीबार विज्ञप्ति जारी गर्दै ईयूको प्रतिवेदनप्रति आपत्ति जनाएको छ। प्रेस काउन्सिलकै कतिपय सन्दर्भमा गलत, भ्रामक र आधारहीन किटानी गरिएको र संघीय लोकतान्त्रिक गणतन्त्रलाई संस्थागत गर्न भर्खरै सम्पन्न आमनिर्वाचनबारे अनावश्यक टिप्पणी गरेको भन्दै काउन्सिले आपत्ति जनाएको हो। परराष्ट्र मन्त्रालयले पनि बुधबार विज्ञप्ति जारी गर्दै ईयूको प्रतिवेदनप्रति गम्भीर ध्यानाकर्षण भएको जनाएको थियो। ईयूका कतिपय सुझाव सार्वभौम नेपाल जनताले लेखेको नेपाली समाज सुहाउँदो समावेशी नेपालको संविधानलाई नजरअन्दाज गर्न खोजेको भन्दै सरकारले आपत्ति जनाएको थियो। सरकारले ईयूलाई सुझाव फिर्ता लिनसमेत आग्रह गरेको छ। यता नेपाल आदिवासी जनजाति महासंघले भने सरकारको विरोध गर्दै ईयूको प्रतिवेदनको बचाउ गरेको छ। महासंघका अध्यक्ष जगतबहादुर बरामद्वारा जारी विज्ञप्तिमा भनिएको छ, ईयू प्रतिवेदनले नेपालको वर्तमान राजनीतिक अवस्था र समावेशीकरणलाई सही तरिकाले औंल्याएको छ। नेपाल बार एसोसियसनका महासचिव खम्मबहादुर खातीले भने महासंघले विदेशी संस्थाको प्रलोभनमा कानुनी राज्यको खिल्ली उडाएको टिप्पणी गरे। उनले भने, महासंघले परराष्ट्र मन्त्रालयको विज्ञप्तिको विरोध गर्दै ईयूको बचाउ गर्नु संविधान मान्दिनँ भन्नु हो। राज्यले यस्ता संस्थालाई कानुनी दायरामा ल्याउनुपर्छ। ईयूले कात्तिक ८ देखि पुस १९ गतेसम्म चुनावी पर्यवेक्षण गरेको थियो। २८ ईयू राष्ट्रका साथै नर्वे र स्विट्जरल्यान्डका समेत गरी सयभन्दा बढी पर्यवेक्षक परिचालन गरेको ईयूले जनाएको छ। ईयू विवादका शृंखला चुनावी पर्यवेक्षणका क्रममा कञ्चनपुर पुगेको युरोपेली युनियनको टोलीले आचारसंहिता उल्लंघन गरेको भन्दै निर्वाचन आयोगले फिर्ता बोलाएको थियो। कात्तिक ८ गते ईयू टोलीले निर्वाचन पर्यवेक्षणका नाममा कञ्चनपुरमा जिल्ला अदालतमा अनावश्यक हस्तक्षेप गर्न खोजेको भन्दै ईयू प्रतिनिधिलाई जिल्ला छाड्न आदेश दिइएको थियो। यस्तै नेपालमा संविधान जारी भएकै वर्ष भारतीय प्रधानमन्त्री नरेन्द्र मोदीको युरोप भ्रमणका क्रममा ईयूले भारतसँग मिलेर जारी गरेको संयुक्त वक्तव्यमा नेपालको संविधान अपूर्ण भएको भन्दै त्यसलाई समावेशी बनाउनुपर्ने उल्लेख गरेको थियो। संविधान निर्माणका क्रममा नेपालमा भएका जातीय आन्दोलनमा युरोपियन युनियनले सहयोग गरेको आरोप लागेको थियो। नेपालका लागि तत्कालीन ईयू राजदूत रिन्छे टेरिन्कलाई तत्कालीन प्रधानमन्त्री सुशील कोइरालाले स्पष्टीकरण नै सोधेका थिए। ईयू प्रतिनिधि र नेपालस्थित ईयू सदस्य राष्ट्रका राजदूतहरूले पटक पटक सिके राउतसँग भेटेका छन्। राउत नेपाललाई विखण्ड गर्नुपर्ने अभियान चलाइरहेका छन्। निर्वाचन पर्यवेक्षणका क्रममा पनि ईयू प्रतिनिधिले जनकपुर पुगेर राउतलाई भेटेका थिए।"
१५ हजार सुरक्षाकर्मी 'घरेलु कामदार',"काठमाडौं : अझै पनि करिब १५ हजार सुरक्षाकर्मी उच्चपदस्थको घरमा घरेलु काम गर्न विवश रहेको पाइएको छ।हजारौंको संख्यामा सेना र प्रहरी घरेलु कामदारको रूपमा रहेको पाइएपछि प्रधानमन्त्री केपी शर्मा ओलीले उनीहरूलाई एक साताभित्र फिर्ता गर्न गृहमन्त्री रामबहादुर थापा र रक्षामन्त्री ईश्वर पोखरेललाई निर्देशन दिएका छन्। प्रधानमन्त्रीको निर्देशनलगत्तै गृह मन्त्रालयले हाकिम तथा भीआईपीको घरमा कामदार बसेका सुरक्षाकर्मीको विवरण खोजी थालेको छ। गृहसचिव मोहनकृष्ण सापकोटाले प्रधानमन्त्रीको निर्देशनलगत्तै कामदार सुरक्षाकर्मी खोजी गर्न सहसचिवको नेतृत्वमा उच्चस्तरीय समिति गठन गरिएको जानकारी दिए। सुरक्षामा खट्नुपर्ने सुरक्षाकर्मी हाकिम एवं उच्चपदस्थकहाँ घरेलु कामदारको रूपमा रहँदा राज्यले उनीहरूका लागि लगानी गरेको करोडांै रुपैयाँ खेर गइरहेको भन्दै प्रधानमन्त्री कार्यालयका सचिवहरूले ओलीको ध्यानाकर्षण गराएका थिए। प्रहरी, सेना, निजामती, पूर्वमन्त्री, उच्चपदस्थ पदाधिकारी, व्यापारिक प्रतिष्ठान, उच्च सुरक्षा अधिकारीका आफन्त तथा साथीभाइले समेत सोर्सफोसमा प्रहरी र सेनालाई सुरक्षाका नाममा वर्षौंदेखि घरेलु कामदार बनाउँदै आइरहेको प्रधानमन्त्री कार्यालयले जनाएको छ। प्रधानमन्त्री कार्यालयको एक अध्ययनले सुरक्षामा खट्नुपर्ने प्रहरी, सेना र राष्ट्रिय अनुसन्धान विभागका गरी झन्डै १५ हजार सुरक्षाकर्मी हाकिम तथा उच्चपदस्थको घरमा कामदारको रूपमा रहेको देखाएको हो। गृहसचिव सापकोटाले हजारैाँ सुरक्षाकर्मी उनीहरूका हाकिम र भीआईपी कहाँ घरेलु कामदारमा रुपमा बसिरहेको पुष्टि गरे। कसकोमा कति सुरक्षाकर्मी बसेका छन् तत्काल खोजी गरी काममा फर्काइने छ, गृहसचिव सापकोटाले भने। कसकोमा कति सुरक्षाकर्मी बसेका छन् तत्काल खोजी गरी काममा फर्काइने छ।  मोहनकृष्ण सापकोटा, गृहसचिव प्रधानमन्त्रीले बुधबार गरेको सातै प्रदेशका मुख्यमन्त्रीसँगको छलफलमा मुख्यमन्त्रीहरूले प्रदेशमा सुरक्षाकर्मी अभाव हुँदा सुरक्षा चुनौती बढेको बताएका थिए। मुख्यमन्त्रीहरूले सुरक्षाकर्मी अभाव रहेको बताउँदै गर्दा प्रधानमन्त्री ओलीले अहिले पनि प्रहरी र सेनाको हाकिमकहाँ हजारांै सुरक्षाकर्मी घरेलु कामदारको रूपमा काम गर्न विवश भएको तथ्य स्पष्ट पार्दै त्यसरी काम गरिरहेका हजारौं सुरक्षाकर्मीलाई साताभित्रै फिर्ता गर्न निर्देशन दिएका थिए। प्रधानमन्त्री कार्यालयले गरेको अध्ययनअनुसार अहिले प्रहरी, सशस्त्र प्रहरी र राष्ट्रिय अनुसन्धान विभागका उच्च अधिकारी, उनीहरूका आफन्त तथा नजिकका साथीभाइ, पूर्वमन्त्री, पूर्वगृहसचिव, नेता तथा व्यापारीकहाँ गरी झन्डै नौ हजार सुरक्षाकर्मी घरेलु कामदारको रूपमा कार्यरत छन्। सेनाका हाकिमकहाँ झन्डै ६ हजार सैनिक सुरक्षाकर्मी घरेलु कामदारको रूपमा कार्यरत छन्। प्रहरीका प्रायः सबैजसो बहालवाला डीएसपीदेखि आईजीपीसम्मले दुईदेखि तीन जनासम्म सुरक्षाकर्मीलाई घरेलु कामदारको रूपमा राख्दै आएका छन् भने इन्चार्जको रूपमा रहेका सई तथा प्रहरी निरीक्षकले समेत सुरक्षाकर्मीलाई कामदार बनाउँदै आएका छन्। सेनामा सबैजसो अधिकृतले दुईदेखि तीन जनासम्म सुरक्षाकर्मीलाई घरेलु कामदारको रूपमा राख्दै आइरहेको प्रधानमन्त्री कार्यालयले जानकारी दिएको छ।राज्य कोषबाट तलब खाने सुरक्षाकर्मीलाई राष्ट्रिय हितमा लगाउन छाडेर व्यक्तिगत काममा लगाउने छुट कसैलाई छैन, यो काम तत्काल बन्द गर्नुपर्छ, ओलीलाई उद्धृत गर्दै प्रधानमन्त्री कार्यालयका एक सचिवले भने। प्रधानमन्त्री कार्यालयका प्रवक्ता सहसचिव विनोदबहादुर कुँवरले पनि नियमविपरीत हुने गरी प्रहरी तथा सेनाको घरमा कामदारका रूपमा राखिएका सबैलाई फिर्ता गर्न प्रधानमन्त्रीले निर्देशन दिएको उल्लेख गरे। प्रधानमन्त्री कार्यालयका अनुसार द्वन्द्वका समयमा सुरक्षा थ्रेट भएको भन्दै प्रहरी र सेनाका हाकिम तथा उच्चपदस्थले सुरक्षाकर्मी राख्ने गरेका थिए। सुरक्षा थ्रेट भन्दै लिइएका सुरक्षाकर्मी अहिलेसम्म फिर्ता भएका छैनन्। प्रहरी प्रधान कार्यालय स्रोतका अनुसार प्रहरीले पनि कुनै कार्यविधि र नियम नै नबनाइ मौखिक रूपमा र शक्ति तथा सोर्सका आधारमा कसैलाई चालक र कसैलाई अंगरक्षकको बहानामा सुरक्षाकर्मी उपलब्ध गराउने गरिएको छ। नेपाल प्रहरीका प्रवक्ता डीआईजी मनोज नेउपानेले सुरक्षाकर्मी खटाउनेसम्बन्धी कुनै स्पष्ट कार्यविधि नभए पनि प्रहरी मुख्यालयको नीति र जिल्लास्थित सुरक्षा समितिको निर्णयअनुसार सुरक्षा थ्रेटको आधारमा उच्च अधिकारी र भीआईपीलाई सुरक्षाकर्मी उपलब्ध गराउने गरिएको जानकारी दिए। नेपाल प्रहरी, सशस्त्र र राष्ट्रिय अनुसन्धान विभागका उच्च अधिकारी, उनीहरूका आफन्त एवं साथीभाइ, पूर्वमन्त्री, पूर्वगृहसचिव, नेता, तथा व्यापारी कहाँ सुरक्षाकर्मी घरेलु काम गर्न बाध्य।"
