शीर्षक,विवरण
गाँठो फुक्यो,"निर्वाचन क्षेत्र निर्धारण आयोगले जनसंख्यालाई पहिलो र भूगोललाई दोस्रो आधार बनाई गरेको क्षेत्र निर्धारण प्रतिवेदन प्रधानमन्त्री शेरबहादुर देउवालाई बुझाएको छ । नेपालको संविधानअनुसार आयोगले प्रतिनिधिसभाको लागि १६५ र प्रदेशसभाको लागि ३३० निर्वाचन क्षेत्र तय गरेको छ । आयोगले क्षेत्र निर्धारणको क्रममा सबैजसो दलको नेतृत्वलगायत विभिन्न क्षेत्रका विज्ञसँग पनि रायसल्लाह लिएको थियो । प्रतिवेदन सार्वजनिक भएसँगै प्रतिनिधिसभा र प्रदेशसभाको निर्वाचनको लागि मार्गप्रशस्त भएको छ । यद्यपि, आयोग प्रतिवेदनप्रति सबै प्रमुख दलको मतैक्य छैन । जनसंख्यालाई मुख्य आधार बनाएर गरिएको क्षेत्र निर्धारणले भूगोल र यसको सामथ्र्य पक्षलाई बेवास्ता गरेको छ । यस प्रतिवेदनप्रति दलहरूबीच जतिसुकै असहमति भए पनि संविधान कार्यान्वयनको लागि ७ माघ २०७४ भित्र स्थानीय, प्रदेश र संघीय गरी तिनै तहको निर्वाचन गर्नुपर्ने संवैधानिक बाध्यता छ । सरकारले ५ भदौमा मंसिर १० मा प्रतिनिधिसभा र प्रदेशसभा निर्वाचन एकैचोटि र एकै चरणमा गर्ने भने पनि भदौ १४ मा उच्च हिमाली क्षेत्रका जिल्लामा मंसिर १० र अन्य जिल्लामा मंसिर २१ गरी दुवै सभाको निर्वाचन एकैचोटि, तर दुई चरणमा गराउने घोषणा गरेको छ । यसअघि मधेसकेन्द्रित दलले संविधान संशोधनको अड्को थापेर निर्वाचनमा भाग नलिने निर्णय गरेपछि हतारमा निर्वाचन गराउनुपर्ने बाध्यता परेको हो । यद्यपि प्रदेश नम्बर दुईमा स्थानीय तह तेस्रो चरणको निर्वाचन असोज २ मा हुँदैछ । निर्वाचनको लागि मतदाता नामवली तयार भइसकेको छ । निर्वाचन गरिनुपर्ने क्षेत्र निर्धारण भइसकेका छन् । तर निर्वाचनको लागि चाहिने कानुन अहिलेसम्म बनेका छैनन् । यद्यपि संसदीय समितिमा प्रस्तावित निर्वाचनसम्बन्धी विधेयकमा भ्रष्टाचारजन्य कसुर गरेर सजाय भोगेका व्यक्तिले तीन वर्षपछि उम्मेदवार हुन पाउने प्रावधान राख्नुपरेको संशोधन प्रस्ताव यतिखेर विवादमा परेको छ । सत्तारुढ कांग्रेसकै सांसदहरूद्वारा अघि सारिएको यस्तो प्रस्तावमा स्वयं कांग्रेसकै अन्य पक्षले विरोध गर्दै आएका छन् । भ्रष्टाचारजन्य कसुरलाई नैतिक पतन देखिने फौजदारी अभियोग पाएकाले समेत जनप्रतिनिधिको लागि दाबी गर्न पाउने प्रावधान राखिनु आपैंमा लोकतन्त्रको उपहास हो । तत्काल कानुन पारित गर्न जरुरी छ, तर लोकतान्त्रिक संस्कार र पद्धतिविपरीतका प्रावधान स्वीकार्य हुन सक्दैन । निर्वाचन कानुन पारित गरेपछि पनि आयोगले तयारीको लागि कम्तीमा पनि तीन महिनाको समय माग्ने गर्छ, मतपत्र छपाइ, कर्मचारी र सुरक्षा व्यवस्थापनलगायत कार्यको लागि । उच्च हिमाली क्षेत्रमा मंसिर १० मै प्रतिकूल मौसमका कारण निर्वाचन गराउन गाह्रो हुन्छ । त्यस क्षेत्रमा कात्तिक मसान्तसम्म चुनाव हुन सकेको भए मतदाताको उपस्थिति राम्रो हुने थियो । मंसिर १० मै चुनाव गराउन पनि आयोगले तीन महिनाको समय पाउने छैन । दुई चरणमा चुनाव गरिने भनेपछि मतपत्र छपाइ र कर्मचारी र सुरक्षा व्यवस्थाको लागि निर्वाचन आयोग र सरकारलाई केही समय मिलेको छ। अन्तिम समयमा आएर मात्र समस्याको समाधान खोज्ने दल र नेता प्रवृत्तिले कठिनाइ पार्दै आएको थियो । जतिसुकै अप्ठेरो भए पनि संविधान कार्यान्वयनको लागि आगामी माघ ७ अघि यी चुनाव गर्नुको विकल्प छैन । संविधानको विरोध गर्दै पुनर्लेखन र संशोधनको माग राख्दै आएका मधेसकेन्द्रित राजनीतिक दल संविधान संशोधन प्रस्ताव असफल भएपछि आफ्ना असन्तुष्टि थाँती राखेर निर्वाचन प्रक्रियामा आएका छन् । यो मौका गुम्न नदिएर सरकार, राजनीतिक दल र निर्वाचन आयोग स्वच्छ र शान्तिपूर्ण निर्वाचन गराउन जुट्नुको विकल्प छैन ।"
अखिल क्रान्तिकारीको अध्यक्षमा रञ्जित तामाङ,"काठमाडौं : माओवादी केन्द्र निकट अखिल(क्रान्तिकारी) को अध्यक्षमा रञ्जित तमाङ निर्वाचित भएका छन् । अर्का प्रतिस्पर्धी अनिल शर्मालाई २३ मतले पछि पार्दै तामाङ विजयी भएका हुन । भदौं ७ गतेदेखि सुरु भएको क्रन्तिकारीको २१ औं राष्ट्रिय सम्मेलन अन्तरगत नेतृत्व चयनका लागि बुधबार निर्वाचन भएको थियो । अध्यक्षका प्रत्यासी अनिल शर्माले अन्नपूर्णसँग कुरा गर्दै आफू पराजित भएपनि पहिलो पटक निर्वाचन मार्फत नेतृत्व चयन भएकोमा खुसी व्यक्त गरे । विद्यार्थीहरुको मतलाई सहज रुपमा स्वीकार गर्ने भन्दै शर्माले निर्वाचित अध्यक्ष रञ्जित तामाङलाई बधाइसहित कार्यकालमा राम्रो काम गर्न सुझाव दिए । व्यक्तिगत प्रतिस्पर्धा भएकोले निर्वाचनले संगठनमा गुटको विकास नहुने शर्माले स्पष्ट पारे । शर्माले भने हाम्रो व्यक्तिगत रुपमा सौहार्दपूर्ण प्रतिस्पर्धा हो, यसले संगठनमा विभाजन ल्याउने भन्ने हुँदैन ।' अध्यक्षमा विजयी रञ्जित तामाङले अन्नपूर्णसँग कुरा गर्दै निर्वाचन गर्ने परिपाटीले टिकेप्रथाबाट नेतृत्व छानिने भन्दै संगठनमाथि लाग्ने गरेको आरोपको अन्त्य भएको बताए । तामाङले भने समान हैसियत भएका साथीहरु बीच प्रतिस्पर्धा भएकाले कसले जित्यो कस्ले हार्यो भन्ने भन्दा पनि निर्वाचनले को विद्यार्थी मोर्चाको जिम्मेवारीमा रहने र को पार्टीको अर्काे जिम्मेवारीमा जाने भन्ने टुंगो मात्रै लगाएको हो । कसैको विजय पराजयभन्दा पनि विधि, पद्धति अनुसार स्वस्थ प्रतिस्पर्धा मात्रै भएको तामाङले बताए । निर्वाचनका खराब पक्षलाई नभइ सकारात्मक पक्षलाई अंगाल्दै अघि बढ्नु पर्नमा तामाङले जोड दिए । क्रान्तिकारीले पहिलो पटक निर्वाचन मार्फत नेतृत्व चयन गरेको हो । ३३ पदाधिकारी र २१० केन्दीय सदस्य चयन गर्नु पर्नेमा महिला उपमहासचिव र करीब ५० प्रतिशत केन्द्रीय सदस्य निर्विरोध चयन भएको प्रवक्ता सुरेन्द्र बस्नेतले जानकारी दिएका छन् । ३२ पधाधिकारी र बाँकी केन्द्रीय सदस्य निर्वाचन मार्फत चयन भएका छन् १७०४ प्रतिनिधिले मतदान गरेको क्रान्तिकारीले जनाएको छ ।"
परराष्ट्र मन्त्रालयले मात्रै वैदेशिक रोजगारीका समस्या समाधान गर्न सक्दैन : महरा,"काठमाडौं : उपप्रधान तथा परराष्ट्रमन्त्री कृष्णबहादुर महराले गृह र श्रम तथा रोजगार मन्त्रालयबीच सहकार्य गरेर वैदेशिक रोजगारमा गएका नेपालीका समस्या समाधान गर्नुपर्ने बताएका छन्। वैदेशिक रोजगार संघका प्रतिनिधि मण्डलसँग शुक्रबार परराष्ट्र मन्त्रालयमा भएको भेटवार्तामा परराष्ट्रमन्त्री महराले परारष्ट्र मन्त्रालय एक्लैले वैदेशिक रोजगारीका समस्यालाई समाधान गर्न नसक्ने भएकाले सबैको पहल आवश्यक भएको बताएका हुन्। वैदेशिक रोजगारीका लागि गन्तव्य मुलुकसँग राय र परामर्श लिएर गर्नुपर्ने कार्य पनि रहेको भन्दै उनँले कुटनीतिक च्यानल प्रयोग गरेर आगाडि ढ्नुपर्ने प्रष्ट पारे। परराष्ट्रमन्त्री महराल भने, वैदेशिक रोजगार सुरक्षित र मर्यादित हुनुपर्छ। राज्यका निकाय र गन्तव्य मुलुकसँगको सहकार्यबाट समस्याको समाधान गर्नुपर्छ। यस कार्यमा सहयोग गरौं।"
निर्वाचन आयोगले सरकारसँग निहुँ खोज्यो : मन्त्री देव,"राजविराज : संस्कृति, पर्यटन तथा नागरिक उड्डयन मन्त्री जितेन्द्रनारायण देवले सर्वेाच्च अदालत र निर्वाचन आयोग जस्तो संवैधानिक निकायले सरकारसँग भिडन्त खोजेको आरोप लगाएका छन्। चित्रगुप्त सेवा समितिले शुक्रबार राखेको सम्मानमा समारोहमा मन्त्री देवले लोकतन्त्रलाई असफल बनाउन निर्वाचन आयोगले प्रदेश र केन्द्र निर्वाचनका लागि बिहीबारदेखि नै निर्वाचन आचार संहिता लागू गरेर सरकारसँग भिडन्त चाहेको आरोप लगाए। निर्वाचन हुनु भन्दा अढाई महिना अगाडि नै सचिव तथा अन्यको सरुवा, बढुवालगायतको काम गर्न नहुने गरी लगाइएको रोक नेपालको इतिहासमै पहिलो रहेको बताउँदै उनले यो प्रक्रिया लोकतन्त्रमाथि खतराको संकेत भएको बताए। कार्यक्रममा मन्त्री देवलाई समितिको तर्फबाट पाग, दोसल्ला, अविर माला र सम्मान पत्रले सम्मान गरिएको थियो।"
'मलाई ठूला पार्टीबाट अफर आइरहेको छ',"नेपालगन्जः राष्ट्रिय प्रजातन्त्र पार्टीकी नेतृ कोमल ओलीले आफूलाई ठूला पार्टीबाट अफर आइरहेको बताएकी छिन्। राप्रपाको कार्यक्रममा नेपालगन्ज आएकी नेतृ ओलीले सञ्चारकर्मीसँग भनिन्,'अभिनेतृ रेखा थापाले पार्टी छाडिन्।मलाई पनि ठूला पार्टीबाट अफर आइरहेको छ।' तर उनले आफू भने राप्रपामै सुन्तुष्ट भएर बस्ने समेत जिकिर गरिन्। उनले भनिन्, 'यही पार्टी बस्छु। साना दलको पनि आफ्नो अस्तित्व हुन्छ,यसमा म पूर्ण सन्तुष्ट छु।' नेतृ ओलीले राजनीतिमा लागेपछि देश विदेश कुरा 'अप डेट' हुन धेरै अध्ययन गर्नु पर्ने भएकाले पछिल्लो समयमा पढ्ने काममा बढी समय दिन थालेको बताइन्। उनले भनिन्, 'राजनीतिमा लागेपछि आफ्नो दैनिक नै फेरिएको छ। संगीत, कन्सर्न, महोत्सव भन्दा राजनीतिक कार्यक्रममा बढी सक्रिय भएपछि प्रेसर बढेको छ।' उनले पार्टी पुन: विभाजन भएकोमा दु:ख लागेको बताउँदै अब पार्टी फुटेर होइन जुटेर लाग्नु पर्ने बताइन्। उनले भनिन्, 'पार्टी विभाजन भएकोमा साह्रै दु:ख लगेको छ। पार्टीलाई पुर्नजीवन दिन म लागि परेकी छु।' लोक गायिका समेत रहेकी नेतृ ओलीले संगीतमा केही कमी आए पनि रियाज गर्न भने नछाडेकी दाबी गरिन्। उनले भनिन्, 'विहान उठ्छु, मर्निङ वाकमा जान्छु, आएर एक्सरसाइज र योगा आधाआधा घण्टा गर्छु र आधा घण्टा संगिा प्राक्टिस र भजन गर्छु।' ओलीले भनिन्। उनले नेपाल जस्तो सानो देशले प्रादेशिक संरचना थेग्न नसक्ने बताइन्।उनले स्थानीय तहका तुलसीपुरको मेयरमा चुनाव लड्न इच्छा गरेको भएपछि पुरानाले ओभर टेक गरेको बताइन।उनले भनिन, 'तुलसीपुरको मेयरमा उठ्ने इच्छा गरेकी थिइन, सिनियरहरु ओभर टेक गर्नुभयो, मैले छोडिदिए, मलाई लामो हात बनाउन मन लाग्दैन। उन फरक प्रसँगमा 'अब पोइ चाहियो भन्ने गीत भने नगाउने बताइन्।उनले भनिन, 'अब मेरो पोइ चाहियो भन्ने गीत चाहि आउदैन होला।' उनले राजनीतिमा सक्रिय भएपनि पूर्ण रुपमा गीत संगितलाई भने नछोड्ने बताइन्।"
बिएन्डसी अस्पतालले तिरिदियो सम्झनाको उपचार खर्च,"बिर्तामोड : उपचार खर्च अभावमा २१ दिनसम्म अस्पतालको शैयामै सुतेकी झापा अर्जुनधारा नगरपालिका ९ कालिस्थानकी सम्झना सुनुवारको उपचारको सम्पूर्ण खर्च बिर्तामोडको बिएन्डसी अस्पतालले दिएको छ। पाठेघरको शल्यक्रियापछि चिकित्सकले सम्झनालाई घर लैजान भने पनि अस्पतालमा तिर्नुपर्ने रकम तिर्न नसक्दा २० दिनसम्म बिर्तामोडको मनमोहन सामुदायिक अस्पतालकै बेडमा सुतिरहनु परेको समाचार अन्नपूर्ण पोस्टमा प्रकाशित भएपछि बिएन्डसी अस्पतालका कार्यकारी निर्देशक दुर्गा प्रसाईंले उनको उपचार वापतको रकम विरामीका पति पोस्टबहादुर दिगर्चालाई शुक्रबार प्रदान गरे। पाठेघरमा पलाएको चार केजीको ऐंजेरुको बिर्तामोडमा रहेको मनमोहन अस्पतालमा शल्यक्रियापछि रकम अभावका कारण उनलाई अस्पतालबाट घर लैजान सकिएको थिएन। उनको शल्यक्रिया, अस्पताल खर्च तथा औषधि गरी जम्मा ९८ हजार पाँच सय २७ रुपैयाँ बिएन्डसीका कार्यकारी निर्देशक प्रसाईंले प्रदान गरेर सम्झनालाई अस्पतालबाट डिस्चार्ज गरिदिएका हुन्। प्रसाईंले भने, मैले बिहानै अन्नपूर्ण पोस्ट पढें। उपचार पनि भएर विरामीलाई घर लैजान नसकिएको समाचार पढेर दुःखी पनि भएँ। सोचेँ मान्छेले मरेर लाने केही होइन। सम्झना बहिनीको उद्धार मैले गर्नुपर्छ भन्ने मलाई लाग्यो। अस्पतालबाट कसरी घर जाऊ ? सम्झनाका पति पोस्टबहादुरले बिएन्डसी अस्पतालले आफूमाथि परेको दुःखमा ठूलो राहत प्रदान गरेको प्रतिक्रिया दिए। मनमोहन अस्पतालबाट दिनहुँ पैसा जोगाड गर्न हिँड्दा पनि केही उपाय नलागेको उनले बताए। पोस्टबहादुरले भने, म बिहानदेखि बेलुकासम्म सहयोग माग्न जाँदा कहीँ कतै उपाय लागेको थिएन। उपचारको शुरुमा केही साथीले पठाइदिएको १२ हजार रुपैयाँ फार्मेसीमा जम्मा गर्दै सकियो। मेरो उपाय नै थिएन। नत्र रहरले मैले आफ्नी श्रीमतिलाई अस्पतालमा कहाँ राख्थें र। सम्झनाको स्वास्थ्य भने सुधार हुँदै गइरहेको छ। अस्पतालले उनलाई अब घर लाँदा हुन्छ भनेको सात दिन भइसकेको थियो। तर रकम अभावमा नचाहँदा नचाहँदै उनले अस्पतालमा नै दिन बिताइरहनु परेको सम्झनाले सुनाइन्। अस्पतालबाट छुटकारा पाउने भएपछि सम्झनाका आँखामा खुशीका आँसु प्रस्टै देखिन्थ्यो। उनले भनिन्, बिएन्डसीले जीवनमा नबिर्सिने गुन लगायो। उनको पाठेघरको शल्यक्रियाका पछि १ लाख ४५ हजार रुपैयाँ लाग्ने मनमोहन अस्पतालले अनुमान गरेको थियो। उक्त अस्पतालले पनि त्यहीँका कर्मचारीले पाउने सुविधा दिएर उक्त रकमलाई घटाएर ९८ हजार पाँचसय २७ भएको थियो। ढाँड दुख्ने समस्याबाट ग्रसित सम्झनाको अस्पतालमा चेकजाँच गर्दा पाठेघरमा ऐंजेरु पलाएको डाक्टरले भनेपछि सुनुवार परिवारमा समस्या निम्तिएको थियो। मनमोहन अस्पताल व्यवस्थापनले लागेको लागत मात्र पनि तिर्ने अवस्था भइदिए उनले अस्पतालबाट जान दिन सकिने बताएको थियो।"
'प्राध्यापक कुनै वैचारिक संगठनमा देखिनु हुँदैन',"काठमाडौँ: रक्षामन्त्री भीमसेनदास प्रधानले विश्वविद्यालयअन्तर्गत क्रियाशील प्राध्यापक कुनै पनि वैचारिक संगठनमा देखिन नहुने बताएका छन्। त्रिवि, पाटन संयुक्त क्याम्पसको ६४ औँ वार्षिकोत्सवमा मन्त्री प्रधानले विश्वविद्यालयमा दलीय भागबण्डाका आधारमा गरिने नियुक्तिका कारण उनीहरु विभक्त हुन बाध्य रहेको बताउँदै त्यस किसिमले गरिने नियुक्तिलाई अन्त्य गरी ज्येष्ठता र योग्यतालाई आधार बनाउनुपर्नेमा जोड दिए। प्राध्यापकलाई प्राध्यापन क्षेत्रमा काम गर्दा तटस्थ भई सबै पक्षको साझा भएर अनुसन्धानमा लाग्नुपर्ने सुझाव पनि उनले दिए। अर्थराज्यमन्त्री उदयशम्शेर राणाले क्याम्पसको भौतिक संरचना तथा पूर्वाधार निर्माणमा सक्दो सहयोग गरिने प्रतिबद्धता व्यक्त गरे। सांसद मदनबहादुर अमात्यले भ्रष्टाचारीलाई राजनीतिमा ल्याउनका लागि संसद्मा केही नेताले गरिरहेको गतिविधिले देश र जनतामा नकारात्मक प्रभाव पार्ने बताए। नेपाल प्राध्यापक संघका अध्यक्ष रामेश्वर उपाध्यायले नेपाली प्राध्यापकलाई दक्षिण एसियाली सहयोग संगठन (सार्क) स्तरीय पारिश्रमिक उपलब्ध गराई अध्ययन र अनुसन्धानका क्षेत्रमा सक्रिय बनाउनुपर्नेमा जोड दिए। क्याम्पस प्रमुख प्रा डा माधव गौतमले लामो इतिहास बोकेको उक्त क्याम्पसलाई विश्वविद्यालयका रुपमा विकास गर्न गृहकार्य भइरहेको जानकारी दिए। रासस"
प्रदेश र संघको निर्वाचन एकै चरणमा हुनुपर्छः नेपाल,"चितवन: नेकपा (एमाले)का वरिष्ठ नेता माधवकुमार नेपालले प्रदेश र संघको निर्वाचन एकै चरणमा हुनुपर्ने बताएका छन्। नेपाल दूरसञ्चार कर्मचारी संघको आठौं केन्द्रीय परिषद्को शुक्रबार पूर्वी चितवनको रत्ननगरमा उद्घाटन गर्दै उनले एकै चरणमा निर्वाचन हुँदा सबैलाई सहज हुने भए पनि सरकारले मंसिरमा चरणबद्ध निर्वाचन गर्न लागी जनता झुक्काउने काम गरेको दोषारोपण गरे। समय समयमा मिति सार्दै जाँदा निर्वाचन नहुने खतरा बढ्ने बताउँदै उनले सरकार निर्वाचन गराउनभन्दा पनि कर्मचारी भर्ना, सरुवा, बढुवामा लागेको आरोप लगाए। पर्यटक भित्र्याएर मुलुक समृद्ध बनाउनका लागि वार्षिक एक करोड पर्यटक भित्र्याउने तयारीमा लाग्न सरकारलाई आग्रह गरे।नेपाल टेलिकमका कर्मचारीलाई राजनीति छाडेर गुणस्तरीय सेवा दिनेतर्फ लाग्न उनले आग्रह गरे। सो अवसरमा संघका सल्लाहकार अशोक कर्ण र उपाध्यक्ष दामोदर केसी, कर्मचारी युनियनका अध्यक्ष राजकुमार मेहता, वर्कस युनियनका अध्यक्ष राजेन्द्र दाहाललगायतले बोलेका थिए। संघका केन्द्रीय अध्यक्ष राजबहादुर रावलको अध्यक्षतामा भएको परिषद् बैठक शनिबारसम्म चल्नेछ। बैठकले सांगठनिक र आर्थिक प्रतिवेदन पारित गर्दै विधान संशोधन गर्ने छ। बैठकमा पाँच सयको सहभागिता छ। बैठक चितवन घोषणापत्र जारी गर्दै सम्पन्न हुने आयोजकले जनाएको छ। रासस"
"पहिलो चरणमा ३२, दोस्रो चरणमा ४५ जिल्लामा निर्वाचन","काठमाडौं : निर्वाचन आयोगले प्रदेशसभा र प्रतिनिधिसभा निर्वाचन पहिलो चरणमा ३२ र दोस्रो चरणमा ४५ जिल्लामा गर्ने गरी कार्यतालिका सार्वजनिक गरेको छ ।आयोगका प्रवक्ता नवराज ढकालले मंसिर १० गते आइतबार हिमाली र उच्च पहाडी ३२ अनि दोस्रो चरणमा मंसिर २१ गते बिहीबार पहाडी तथा तराईका ४५ जिल्लामा निर्वाचन गर्ने निर्णय भएको जानकारी दिए । बुधबार बसेको मन्त्रिपरिषद् बैठकले आयोगकै सुझावमा निर्वाचन दुई चरणमा एकसाथ गर्ने निर्णय गरेको थियो। प्रवक्ता ढकालका अनुसार प्रदेश नम्बर १ का सोलुखुम्बु, संखुवासभा, भोजपुर, ओखलढुंगा, ताप्लेजुङ, पाँचथर र खोटाङ, ३ का नुवाकोट, रसुवा, धादिङ, सिन्धुपाल्चोक, दोलखा र रामेछाप अनि ४ का मुस्ताङ, म्याग्दी, बागलुङ, मनाङ, लमजुङ र गोरखामा मंसिर १० गते निर्वाचन हुनेछ । प्रदेश नम्बर ५ का रूकुम (पूर्वी भाग) र रोल्पा, ६ का रूकुम (पश्चिमी भाग), जाजरकोट, हुम्ला, मुगु, जुम्ला, कालिकोट र डोल्पा अनि ७ का दार्चुला, बझाङ, बाजुरा र बैतडीमा पनि पहिलो चरणमै निर्वाचन हुने आयोगले जनाएको छ । प्रदेश नम्बर १ का इलाम, तेह्रथुम, धनकुटा, उदयपुर, झापा, मोरङ र सुनसरी, २ का सप्तरी, सिरहा, धनुषा, महोत्तरी, सर्लाही, बारा, पर्सा र रौतहट, ३ का सिन्धुली, मकवानपुर, चितवन, काभ्रेपलाञ्चोक, काठमाडौं, ललितपुर र भक्तपुर, ४ का नवलपरासी (बर्दघाट सुस्तापूर्व) तनहुँ, कास्की, स्याङ्जा र पर्वतमा भने मंसिर २१ गते निर्वाचन हुने भएको छ । प्रदेश नम्बर ५ का नवलपरासी (बर्दघाट सुस्तापश्चिम), पाल्पा, अर्घाखाँची, गुल्मी, रूपन्देही, कपिलवस्तु, दाङ, प्युठान बाँके र बर्दिया, ६ का सल्यान, सुर्खेत र दैलेख, ७ का कैलाली, कञ्चनपुर, डडेलधुरा, अछाम र डोटीमा पनि दोस्रो चरणमा निर्वाचन गर्ने ढकालले जानकारी दिए । प्रमुख निर्वाचन आयुक्त डा अयोधीप्रसाद यादवको अध्यक्षतामा बिहीबार बसेको बैठकले तोकिएको मितिमा निर्वाचन सम्पन्न गर्न निर्वाचनसम्बन्धी ऐन चाँडै उपलब्ध गराउन सरकारलाई पुनः अनुरोध गरेको छ ।"
निर्वाचनपछि देशले विकासमा गति लिन्छ: प्रधानमन्त्री,"महेन्द्रनगर: प्रधानमन्त्री शेर बहादुर देउवाले संघीय र प्रान्तीय चुनावपछि अब मुलुकमा स्थायीरुपले संघीय लोकतान्त्रिक गणतन्त्रको कार्यान्वयन हुने बताएका छन्। नेपाल प्रेस युनियन कञ्चनपुरले शुक्रबार बिहान महेन्द्रनगरमा आयोजना गरेको पत्रकार सम्मेलनमा बोल्दै उनले सो कुरा बताएका हुन्। उनले स्थानीय तहको दुई चरणको निर्वाचन सम्पन्न भएको र प्रदेश २ को चुनाव समेत भइरहेकोले अब मंसिरमा हुने अन्य दुर्इ चुनावपछि संविधानको पुर्ण कार्यान्वयन हुने र त्यसले मुलुक नयाँ दिशामा अघि बढ्ने बताए।मुलुक अहिले त्यसै दिशामा अघि बढेको छ उनले भने', अब देशले बिकास गति लिनेछ सबै राजनीतिक दलको ध्यान मुलुकको बिकासमा केन्द्रित हुनु आवश्यक छ।' प्रधानमन्त्रीले आफ्नो भारत भ्रमण सफल भएको भन्दै भ्रमणका समयमा महत्त्वपूर्ण सहमति भएको बताए। उनले कञ्चनपुरमा सुख्खाबन्दरगाह निर्माण लगायत ७ नम्बर प्रदेशका पहाडी जिल्लामा समेत नदिमा पक्की पुल निर्माण लगायत सहमति भएको जानकारी दिए। बहुचर्चित पन्चेस्वर परियोजनाको डिपिआर समेत चाडै निर्माण हुने जानकारी दिदै प्रधानमन्त्रीले त्यसको समेत चाडै शिलान्यास हुने प्रष्ट पारे। महाकाली नदिमा बन्ने चारलेनको पक्की पुलको शिलान्यास गर्न प्रधानमन्त्री शेर बहादुर देउवा महेन्द्रनगर पुगेका हुन्। उनले बिहीबार कंचनपुरको महाकाली नदिमा निर्माण हुन लागेको चारलेन पक्की पुलको शिलान्यास गरेका हुन्। नेपाल सरकारले आफ्नै लगानीमा निर्माण गर्ने पुलले पश्चिमबाट बिकासको ढोका खोल्ने बिश्वास लिइएको छ। ३ अर्ब २६ करोड ९३ लाखको लागतमा निर्माण हुने पुल ३ बर्ष भित्र निर्माण गरि सकिने छ। कुमार सिएफईसि जेभी महेन्द्रनगरले पुलको निर्माण गर्न लागेको हो। दोधारा चादनी झोलुङ्गे पुलबाट २ दसमलब ५ किलोमिटर उतर तथा महाकाली नदिको सारदा ब्यारेजबाट ५ किलोमीटर तल निर्माण हुन लागेको चार लेनको पक्की पुलको लम्बाई ८ सय मिटर छ भने चौडाई २३ दसमलब ८ मिटर रहेको छ। सरकारले पुल निर्माणका लागि चालू आर्थिक बर्षमा ९९ करोड ६५ लाख रकम बिनियोजन गरेको छ। जसमध्ये १० करोड रकम पुलसगै निर्माण हुने सडकका लागि जमिन मुआब्जामा खर्च गरिने भएको छ।"
युवा संगठनका नाममा राजनीतिमा उद्दण्डता,"त्यसरी हत्या नै गर्ने त संगठनको नीति छैन । हातखुट्टासम्म भने भाँच्न सकिन्छ । उनीहरूले हाम्रा साथीहरूका हातखुट्टा भाँचेका छन् । टिट् फर ट्याट । यसका लागि तिमीले संगठनको सहयोग लिँदा पनि हुन्छ ।यत्ति कामका लागि मलाई अहिले नै संगठनको आवश्यकता पर्दैन, दाइ । म एक्लै काफी छु । यो संवाद एमालेको तत्कालीन युवा दस्ता युथ फोर्सका अध्यक्ष महेश बस्नेत र गुन्डा नाइके दिनेश अधिकारी चरीको हो । बस्नेत सुशील कोइराला नेतृत्वको सरकारमा मन्त्री भए । मन्त्री हुँदाका अनुभवसमेत समेटेर उनले २०७२ साउनमा सार्वजनिक गरेको पुस्तक म महेश मा माथिको संवाद छ । २१ साउन ०७१ मा चरी प्रहरी इन्काउन्टरमा मारिँदा एमालेका प्रभावशाली नेता वामदेव गौतम गृहमन्त्री थिए भने बस्नेत उद्योगमन्त्री । प्रहरीसँगको मुठभेड मा चरीको मृत्यु भएपछि एमाले भ्रातृ संगठन युवा संघ नेपालले उनलाई शहीद घोषणा गर्न मागसमेत गरेको थियो । त्यसरी हत्या नै गर्ने त संगठनको नीति छैन । हातखुट्टासम्म भने भाँच्न सकिन्छ । उनीहरूले हाम्रा साथीहरूका हातखुट्टा भाँचेका छन् । टिट् फर ट्याट । यसका लागि तिमीले संगठनको सहयोग लिँदा पनि हुन्छ ।यत्ति कामका लागि मलाई अहिले नै संगठनको आवश्यकता पर्दैन, दाइ । म एक्लै काफी छु । यो संवाद एमालेको तत्कालीन युवा दस्ता युथ फोर्सका अध्यक्ष महेश बस्नेत र गुन्डा नाइके दिनेश अधिकारी चरीको हो । बस्नेत सुशील कोइराला नेतृत्वको सरकारमा मन्त्री भए । मन्त्री हुँदाका अनुभवसमेत समेटेर उनले २०७२ साउनमा सार्वजनिक गरेको पुस्तक म महेश मा माथिको संवाद छ । २१ साउन ०७१ मा चरी प्रहरी इन्काउन्टरमा मारिँदा एमालेका प्रभावशाली नेता वामदेव गौतम गृहमन्त्री थिए भने बस्नेत उद्योगमन्त्री । प्रहरीसँगको मुठभेड मा चरीको मृत्यु भएपछि एमाले भ्रातृ संगठन युवा संघ नेपालले उनलाई शहीद घोषणा गर्न मागसमेत गरेको थियो । २०६५ फागुन पहिलो साता बुटवलमा एमालेको आठौं महाधिवेशन चलिरहेको थियो । बस्नेतको फोनमा घण्टी बज्यो । चरीले बस्नेतलाई रिपोर्टिङ गरे, दाइ, हामीले हान्दियौँ, त्यसलाई । सायद बाँच्दैन होला । अस्पताल भर्ना भएको छ । छातीमै गोली लागेको छ ।छातीमा गोली लागेको भनिएका माओवादी पूर्वलडाकु अरुण नामका वाईसीएल कार्यकर्ता यमबहादुर थापा भएको कुरा पनि बस्नेतको पुस्तकमै उल्लेख छ । ०७० सालमा कांग्रेसमा प्रवेश गरेका थापा अहिले तरुण दल गोरखाको अध्यक्ष छन् ।भर्खर शान्ति प्रक्रियामा आएको माओवादीले लडाकुहरूलाई अस्थायी शिविरमा पठाएलगत्तै गठन गरेको अर्धसैन्य दस्ता योङ कम्युनिस्ट लिग (वाईसीएल) र ऊविरुद्ध भिड्न एमालेले बनाएको युथ फोर्सबीच मारामारका झलक हुन्, यी । यिनै घटनाले तत्कालीन वाईसीएललाई साइजमा ल्याएको बस्नेतको दाबी छ । त्यो आक्रमण नभएको भए वाईसीएल झन् कति उद्दण्ड हुने थियो होला, म कल्पना पनि गर्न सक्दिनँ । त्यही घटनापछि युवा संघका साथीहरूलाई थ्रेट आउन पनि छाड्यो, उनी लेख्छन्, वाईसीएलको ज्यादती बढ्नु, युथ फोर्सको गठन हुनु र त्यसको प्रमुख मलाई बनाइनु एउटा संयोग थियो । सत्तामा रहँदा पनि माओवादीले दमन र आतंक नफैलाएको भए सायद युथ फोर्स जन्मिने थिएन । पहिलो संविधानसभा निर्वाचनलगत्तै केही वर्ष एकअर्काविरुद्ध आमनेसामने भएपछि यी दुई संगठन करिब निष्क्रिय रहे । तर, माओवादी केन्द्रले विगतकै झल्को दिने शैलीमा वाईसीएल ब्यूँताउन खोजेको छ । यही २४ भदौमा सम्पन्न वाईसीएलको दोस्रो राष्ट्रिय सम्मेलनले गरेका कतिपय निर्णय विगतकै निरन्तरताको झल्को दिने खालका छन् । सम्मेलनले भ्रष्टाचारीहरूको प्रमाण संकलन गर्ने, सूची तयार गर्ने र राज्यका सम्बन्धित निकायमा बुझाउने निर्णय गरेको छ । सम्बन्धित निकायले ढाकछोप गरेमा भ्रष्टाचारीको सूची सार्वजनिक गर्ने उसको चेतावनी छ । वाईसीएलको अर्को निर्णय वैदेशिक रोजगारीमा हुने ठगीसँग सम्बन्धित छ, मेनपावर कम्पनीका ठगी, श्रम शोषण र पारिश्रमिकमा हुने ठगीबारे निर्णायक कदम चाल्ने । यी कार्यले विधिको शासनप्रति माओवादीको प्रतिबद्धतामा प्रश्न उठेको छ । वाईसीएलको निर्णय त्यतिवेला आएको छ, जतिवेला प्रदेश नम्बर २ स्थानीय तह निर्वाचनको निकट छ र १० मंसिरमा पहिलो र २१ मंसिरमा दोस्रो चरणको प्रदेशसभा र प्रतिनिधिसभा निर्वाचन घोषणा भएको छ । उसको माउ पार्टी कांग्रेससँग सत्तासाझेदारीमा छ । माओवादीकै प्रभावशाली नेता जनार्दन शर्मा अहिले गृहमन्त्री छन् । निर्णयको अर्थ वाईसीएलको निर्णयलाई अध्यक्ष रामप्रसाद सापकोटा दीपशिखा शासनसत्तामा सुधार गर्ने कामका रूपमा तर्क गर्छन् । यदि युवाले बोल्नै नपाउने, खबरदारी गर्नै नपाउने र चेतावनी दिनै नपाउने हो भने कसले दिन्छ त ? उनको प्रश्न छ । वाईसीएल नेपालका इन्चार्जसमेत रहेका माओवादी केन्द्रका सचिवालय सदस्य मणि थापा पनि युवाहरूले राज्यलाई सहयोग गर्न खोजेको रूपमा वाईसीएलको निर्णयलाई अथ्र्याउँछन् । कारबाही गर्ने जिम्मा हाम्रो होइन, राज्यको हो, उनी भन्छन्, पहिला वाईसीएलले कानुन नै आफ्नो हातमा लिन्थ्यो । पुलिस पनि वाईसीएल र न्यायाधीश पनि वाईसीएल हुने अवस्था थियो । तर, अहिले त्यो फेरिएको छ । अहिले यो राज्यको सहयोगीमात्र हो । राज्यमा बेथिति र विसंगति भएका वेला युवाले आफ्नो सकारात्मक भूमिका निभाउन खोजेको अर्थमा बुझ्नुपर्ने भन्दै उनले निर्णयको बचाउ गरे । विगतमा भय सिर्जना गरेर आफूलाई स्थापित गराउन खोजेका कारण वाईसीएल आलोचित भएको स्वीकार गर्दै थापा अब समाजलाई भयमुक्त बनाउन सकारात्मक भूमिका खेल्नुपर्ने बताउँछन् । तर, वामविश्लेषक नरेन्द्रजंग पिटर भ्रष्टाचारीलाई कारबाही गर्ने वाईसीएलको निर्णय सस्तो लोकप्रियताका लागि भएको दाबी गर्छन् । जब कुनै संगठनभित्र सपना सकिन्छन् तब लोकप्रिय नाराहरू खोज्न थाल्छन्, पिटर भन्छन्, चाहे त्यो वाईसीएल होस्, युवा संघ होस् वा तरुण दल, जब तपाईंको पार्टी सत्ता चलाइरहेको छ र लोकप्रियताका आधारमा तपार्इं कुरा राख्नुहुन्छ भने यसको अर्थ हुन्छ, तपाईंसँग कुनै उद्देश्य र रोडम्याप छैन । दलका युवाहरूमा आलोचनात्मक चेत नै समाप्त भएको बताउँछन्, पिटर । यस्तो अवस्थामा ऊ कि त अर्कालाई गाली गरेर सन्तुष्टि लिन्छ या लोकप्रिय नाराहरू दिएर तात्कालिक सन्तुष्टिको बाटो खोज्छ, उनको कथन छ, सिद्धान्तको राजनीति अन्त्य भइसकेपछि लोकप्रियताको नारा दिनुको तुक रहँदैन । उनी दलका युवाहरूलाई आफ्नै नेताहरूमाथि प्रश्न उठाउन सुझाव दिन्छन् । भन्छन्, कुनै दललाई किन चन्दा दिने ? यो भ्रष्टाचार होइन ? हरेक राजनीतिक पार्टीका नेताहरू भ्रष्टाचारका आधारमा बाँचेका छैनन् भने उनीहरू बाँच्ने स्रोत के हो ? यो प्रश्न युवाहरूले कहिले उठाउने ? यसरी बन्यो वाईसीएल तत्कालीन सात राजनीतिक दल र विद्रोही माओवादीबीच १२ बुँदे सहमति भएको करिब एक वर्षपछि ५ मंसिर ०६३ मा विस्तृत शान्ति सम्झौता भयो । यसले १० वर्षदेखि माओवादीले गर्दै आएको सशस्त्र युद्धको समाप्ति गर्यो । बहुदलीय प्रतिस्पर्धामा आएको माओवादीले जनमुक्ति सेनालाई अस्थायी शिविरमा सीमित गरेलगत्तै वाईसीएललाई सक्रिय बनाएको थियो । शान्ति सम्झौतालगत्तै माओवादीले राजनीतिक र फौजी चरित्र भएका केही कमान्डरहरू जनमुक्ति सेनाबाट बाहिर निकाल्ने निर्णय गयो । जनमुक्ति सेना भित्र (शिविरमा) जाँदा पनि जनसेनाकै हिसाबले पार्टीका नीति निर्देशनहरूलाई युवाको संगठन बनाएर कार्यान्वयन गर्ने सोचबाट अर्धसैनिक फोर्स बनाइएको वाईसीएलका तत्कालीन उपत्यका इन्चार्ज चन्द्रबहादुर थापा सागर सम्झन्छन् । जनमुक्ति सेनाका ब्रिगेड कमान्डर रहेका पूर्वसभासद् थापा माओवादीबाट राजीनामा दिएर डेढ वर्षयता राष्ट्रवादी केन्द्र नेपाल नामक अभियान चलाइरहेका छन् । प्रदेश २ को स्थानीय तह, प्रदेशसभा र प्रतिनिधिसभा निर्वाचननजिक माओवादी केन्द्रले विगतकै झल्को दिने शैलीमा वाईसीएल ब्यूँताउन खोजेको छ। उनका अनुसार ०६४ को संविधानसभा चुनावबाट माओवादी पहिलो दल बन्नुको पछाडि वाईसीएलको मुख्य भूमिका थियो । वाईसीएल नभएको भए माओवादीको हालत पछिल्ला दुईवटा चुनावमा जस्तै हुन्थ्यो, उनी भन्छन्, माओवादीले जित्नुको पछाडि ६० प्रतिशत भूमिका पार्टी र अन्य जनवर्गीय संगठनहरूको छ, ४० प्रतिशत वाईसीएलको छ । माओवादीले हरेक निर्वाचन क्षेत्रहरूमा क्याम्प खडा गरेर वाईसीएल परिचालन गरेको थियो । एउटा क्याम्पमा कम्तीमा ३० जना हुन्थे । अरू दलका चुल्ठे, मुन्द्रे र कुण्डलेलाई काउन्टर गर्ने फोर्स पनि त्यही थियो, सागर विगत सम्झन्छन् । वाईसीएलले अन्य दलका कार्यकर्ताहरूलाई अवरोध गर्नेदेखि अनेक रणनीतिहरू चुनावमा लगाएको थियो । अन्य दलका युवा संगठनलाई वाईसीएलले त्राहीमाम बनाएको थियो । वाईसीएलले आर्थिक अपराध आरोपमा प्रहरीले वारेन्ट जारी गरेका व्यवसायी सीताराम प्रसाईंलाई नियन्त्रणमा लिएर प्रहरीलाई बुझाएपछि आरोप प्रत्यारोप शीर्ष नेतृत्वसम्मै पुगेको थियो । वाईसीएलले कानुन हातमा लिएर आरोपित व्यक्तिलाई २१ जेठ ०६४ मा कालोमोसो दलेर खुलामञ्चमा सार्वजनिक गरेपछि तत्कालीन प्रधानमन्त्री गिरिजाप्रसाद कोइरालाले वाईसीएललाई योङ क्रिमिनल लिग आरोपित गरे । प्रत्युत्तरमा तत्कालीन माओवादी अध्यक्ष पुष्पकमल दाहालले प्रधानमन्त्री कोइराला नै अपराधीको नाइके भएको टिप्पणी गरेका थिए । प्रधानमन्त्रीको अभिव्यक्तिबाट आक्रोशित वाईसीएलले सडकमा उनको पुतला नै दहन गरेको थियो । चुनाव जित्नु अघिमात्र होइन, चुनावमा पार्टी पहिलो भएर सरकारमा जाँदा पनि वाईसीएलका गतिविधि रोकिएनन् । होटल, रेस्टुराँ निजी कम्पनीहरूसम्म वाईसीएलको संगठन थियो । पटकपटक वाईसीएल विघटनको माग गर्दै आएको एमालेले उल्टो त्यसविरुद्ध भिड्न युथ फोर्स बनायो । राजधानीमा गुन्डाहरूको आतंक थियो । वाईसीएलले अपरेसन नै चलाइदियो । गुन्डाहरू अलि बढी एमालेसँग जोडिएका रहेछन्, सागरको भनाइ छ, त्यसैले वाईसीएलविरुद्ध युथ फोर्स बनाइयो । ३१ साउन ०६५ मा माओवादी अध्यक्ष पुष्पकमल दाहाल गणतान्त्रिक नेपालको पहिलो प्रधानमन्त्रीका रूपमा सत्तारोहरण गरेसँगै वाईसीएललाई फरक भूमिकामा रूपान्तरण गर्नुपर्नेमा त्यसो हुन नसकेको सागरको बुझाइ छ । उनकै भनाइमा दाहालमा न हाँसको चाल न बकुल्लाको चाल देखियो । न दाहालले प्रधानमन्त्रीका रूपमा सेना र प्रहरीलाई हातमा लिन सके न त जनमुक्ति सेना र वाईसीएललाई परिचालन गर्न सके । विभिन्न स्वार्थ बोकेकाहरू वाईसीएलमा प्रवेश गरेकोले एकाध गलत घटना घट्नुलाई स्वभाविक ठान्छन्, सागर । आफ्नो कार्यपालिका, व्यवस्थापिका र न्यायपालिका बनाएर गाउँबाट राजधानी कब्जा गर्ने रणनीतिसहित अगाडि बढेको फोर्स साइजमा आउन समय लाग्नु स्वभाविक हो, उनी भन्छन्, अहिले तरुण दल, युवा संघ र वाईसीएल एकै ठाउँमा छन्, समान छन् । अरू पनि कम छैनन् कानुनलाई चुनौती दिँदै अर्धसैन्य दस्ता परिचालन गर्नेमा एमाले माओवादीसहितका वामपन्थी दलहरू मात्र छैनन् । कांग्रेसले १० कार्तिक ०१० मा तरुण दल गठन गर्दा भावी निर्वाचनको परिणाम आफ्नो पक्षमा पार्ने एउटा उद्देश्य थियो । मैले बुझेअनुसार प्रजातान्त्रिक समाजवादप्रति प्रतिबद्ध युवा तरुण दलमा संगठित गराउने, पार्टी सैद्धान्तिक धारबाट विचलित भएमा खबरदारी गर्ने र प्रजातान्त्रिक अधिकार रक्षा गर्न पार्टीलाई निर्वाचनमा विजयी गराउने उद्देश्यले बीपी कोइरालाले तरुण दल गठन गर्नुभएको थियो, तरुण दलका कार्यालय सचिव थानप्रसाद पोखरेल भन्छन् । तरुण दल अर्धसैनिक दस्ताको भूमिकामा भने कहिल्यै नभएको उनको दाबी छ । तर, स्ववियु निर्वाचन र हालैको स्थानीय तह निर्वाचनमा अन्य दलका कार्यकर्ताहरूसँग भएका भिडन्तहरूमा तरुण दलको पनि नाम आयो । २०२१ सालमा पञ्चायती व्यवस्थालाई सघाउन नेपाल युवा संगठन स्थापना भयो । यो संगठनले पञ्चायतबाट संवैधानिक हैसियत नै पाएको थियो । हाल राप्रपाका प्रवक्ता रहेका भुवन पाठक मुलुकभर युवा परिचालन गर्नु यसको उद्देश्य रहेको बताउँछन् । पञ्चायती व्यवस्था अन्त्य भएर यो संगठन निष्क्रिय हुनुअघि पाठक त्यसका महासचिव थिए । यही संगठनबाट राजनीतिमा आएका कमल थापा गणतन्त्र स्थापनापछि पनि पटकपटक सत्तासीन भए । ३६ सालसम्म यो संगठनका प्रतिनिधि राष्ट्रिय पञ्चायतमा सहभागी हुन्थे । पञ्चायतकालमा राजतन्त्रको पक्षमा माहोल बनाउन राष्ट्रवादी स्वतन्त्र विद्यार्थी मण्डल गठन गरिएको थियो । पञ्चायती व्यवस्थाको विरोध गर्नेहरूलाई तह लगाउन युवा परिचालन गर्नु यसको भित्री उद्देश्य थियो । हाल राजपा नेपालमा एकीकृत सद्भावना पार्टीले ०७२ फागुन दोस्रो साता मधेश रक्षा वाहिनी नामक अर्धसैन्य दस्ता गठन गरेको थियो । त्यतिवेला उसले एक सय जनालाई कम्युनमा राखेर शारीरिक अभ्याससमेत गराएको थियो । वाहिनीका इन्चार्जसमेत रहेका राजपा नेता सन्तोषकुमार मेहता पार्टी एकतापछि युवा संगठनहरू पनि एकताको प्रक्रियामा रहेको बताउँछन् । वाईसीएल अध्यक्षसँगको कुराकानी पढ्नुहोस् के भ्रष्टाचारीको सूची बनाउने निकाय वाईसीएल हो ?"
'राप्रपा विभाजनमा बाह्य प्रभाव',"नेपालगन्जः राष्ट्रिय प्रजातन्त्र पार्टीका अध्यक्ष कमल थापाले सर्वदलीय सहमति विपरित दुई चरणमा निर्वाचन गर्ने सरकारको निर्णयले आशंका उब्जिएको बताएका छन्। नेपालगन्जमा शुक्रबार भएको पत्रकार सम्मेलनमा अध्यक्ष थापाले मंसिर १० गते एकै चरण गर्ने सर्वदलीय सहमति विपरित सरकारले दुई चरण गर्ने घोषणा गरेको आरोप लगाए। सरकार र दलहरुबीच एकै चरणमा गर्ने सहमति भएको थियो, मंसिर १० गतेको लागि घोषणा पनि गरियो, घोषणाको ९ दिन पुरा नहुदै २ चरण गर्ने भनेर सरकारले अर्को निर्णय गर्यो, सरकार धाँधली गर्नेतर्फ केन्द्रीत भएको देखिन्छ।' दुई चरणमा निर्वाचन हुँदा पहिलो चरणको निर्वाचनपछि मतगणना के गर्ने भन्नेबारे कुनै छलफल नभएको समेत बताए। उनले भने, पहिलो र दोस्रो चरणको निर्वाचनको मिति ११ दिनको फरक छ, पहिलो चरणको मतगणना गर्ने की नगर्ने, नगर्ने भए कसरी सुरक्षा व्यवस्था गर्ने, त्यो गम्भिर प्रश्न चिन्ह खडा भएको छ।' अध्यक्ष थापाले प्रधानमन्त्री शेर बहादुर देउवाको भारत भ्रमणका क्रममा संविधान संशोधनका विषयमा दिएको अभिव्यक्तिले आत्मासमर्पणवादको यथार्थता पुष्टि गरेका टिप्पणि गरे। राप्रपा अध्यक्ष थापाले हिन्दु राष्ट्र पुनः स्थापनाका लागिले ७५३ वटै स्थानीय तहमा हिन्दुत्व जागरण सभाको आयोजना गर्ने बताए। उनले दशै र तिहारको बीच मेची महाकाली राष्ट्रिय स्वाभिमान यात्रा गर्न लागेको जानकारी दिए। उनले राप्रपा एकीकरण र विभाजन दुवैमा ग्राण्डडिजाइन रहेको दावी गरे। आन्तरिक कारणले राप्रपा विभाजन हुनुपर्ने कारण नै नरहेको दाबी गर्दै भने, राप्रपा फुटाउन सरकार र सरकारमा रहेका दलहरु सक्रिय भए।'"
