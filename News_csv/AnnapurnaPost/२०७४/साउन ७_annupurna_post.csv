शीर्षक,विवरण
बादलले भाषण गर्दा वर्षमान मोबाइलमा व्यस्त,"काठमाडौं : नेकपा (माओवादी केन्द्र) को सचिवालयको विस्तारित बैठकमा पार्टीका वरिष्ठ नेता रामबहादुर थापा बादलले बोलिरहदा अर्का नेता वर्षमान पुन अनन्त मोबाइलमा व्यस्त देखिनु भएको छ। प्रदेश र जिल्लाका इन्चार्जले चुनावमा पराजय भोग्नुका पछाडि पार्टीका वरिष्ठ नेतालाई नै दोषी देखाएका कारण वरिष्ठ नेताले जवाफ दिने क्रममा बादलले सम्बोधन गर्नु भएको हो। अन्नपूर्ण अनलाइनलाई प्राप्त तस्बिरमा बादल बोलिरहदा अनन्त मोबाइल हेरिरहनु भएको छ। सो पार्टीको बैठक पार्टी मुख्यालय पेरिसडाँडामा एक सातादेखि जारी छ। बादलको भाषणलाई नेता मणि थापा, अध्यक्ष प्रचण्ड, उपप्रधानमन्त्री कृष्णबहादुर महरा, नेता गिरिराजमणि पोखरेल, टोपबहादुर रायमाझी र देव गुरुङले भने ध्यानपूर्वक सुनिरहेको देखिन्छ। नेता हरिबोल गजुरेल हात गालामा लगाएर बसिरहनु भएको देखिन्छ भने नेता तिलक परियार पुस्तक पढिरहेको देखिन्छ। बैठक शनिबार सक्ने योजना सो पार्टीले बनाएको छ। पार्टीका नेताहरुले उठाएका प्रश्नको जवाफ अध्यक्ष पुष्पकमल दाहाल प्रचण्डले दिएपछि बैठक समापन गर्ने योजना रहेको एक नेताले बताए। चार हजार जनाको महाधिवेशन आयोजक समिति विघटन गर्न र तत्काल महाधिवेशनको मिति तोक्न नेताहरुले शीर्ष नेतृत्वलाई दबाब दिएको छ।"
वडाको पहिलो बैठक : मदिरा निषेध गर्ने निर्णय,"बझाङ : मदिराको व्यापक विक्री विरण र सेवनले जिल्लामा कलह झगडा साथै महिला हिंसाको घटना वृद्धि भई रहेका बेला नव र्निवाचित जन प्रतिनिधिले आफ्नो वडालाई मदिरा निशेध गर्ने र्निणय गरेका छन्। जयपृथ्वी नगरपालिका १ कैलासका जनप्रतिनिधिहरुले पहिलो बैठकमा मदिरा निषेध गर्ने निर्णय गरेका हुन्। मदिराका कारण गाउँमा झैझगडा हुने, मदिरा सेवन गरी सभासमारोहमा होहल्ला गर्ने र विभिन्न किसिमका घटना भएर समाज बिग्रेको हुदाँ समाज सुधारका लागि यस्तो र्निणय गरेको उनीहरुले बताएका छन्। शुक्रबार कैलासका जनप्रतिनिधिले मदिरा निषेध गर्ने निर्णयको बोधार्थ वडामा सार्वजनिक गरी जिल्ला प्रशासन कार्यालय र जिल्ला प्रहरी कार्यालयमा समेत जानकारी दिएको छ। मदिराका कारण गाउँलेमा झैझगडा हुने र समाजमा विकृति छाउने जस्ता विभिन्न अपराधिक घटना व्यप्त रहेकाले शान्ति सद्भाव र अमनचयनका लागि मदिरा निषेध गर्ने निर्णय गरेको जयपृथ्वी नगरपालिका १ कैलासका नव र्निवाचित वडा अध्यक्ष गगनबहादुर सिंहले बताउनुभयो। उनले भने यस अगाडि पनि यहाँका महिला संञ्जाल र समूहले मदिरा निशेष गर्ने पहल गरेका रहेछन्। जनताका र्निवाचित जनप्रतिनिधिले यसरी पहिलो बैठकमा यस्तो कडा र्निणय गरेपछि यहाँका महिला विद्यार्थी बालवालिकाहरुले स्वागत गरेका छन्। वडा समितिले यस्तो र्निणय गरेपछि यहाँ मदिराको लाइसेन्स लिएका व्यापारीले आज नै मदिरा पसल बन्द गर्नुका साथै घरेलु रक्सी पनि बन्द गरेको स्थानीय शुरत सिंहले बताए। कैलाशमा यस अगाडि पनि महिला सेवन गरेर महिलाको जबरजस्तीकरणी, बलत्कार र महिला कुटपिट गर्ने जस्ता घटना भएका थिए।"
साईटीसविपरीत महानगरको कर,"काठमाडौं : काठमाडौं महानगरपालिकाले करको दायरा बढाउने नाममा राष्ट्रिय निकुञ्ज, वन्यजन्तु संरक्षण ऐन र संकटापन्न वन्यजन्तु तथा वनस्पति प्रजातिको अन्तर्राष्ट्रिय व्यापारसम्बन्धी महासन्धि (साईटीस) विपरीत कर असुल्ने व्यवस्था गरेको छ । महानगरपालिकाको आर्थिक ऐन, २०७४ को अनुसूची ५ को दफा ६ मा महानगरले मृत वा मारिएका जीवजन्तुको हाड, सिङ, प्वाँख, छालाजस्ता वस्तुको व्यावसायिक कारोबार गरेबापत एक पटकको २५ रुपैयाँ कर उठाउने उल्लेख छ । यो व्यवस्था राष्ट्रिय निकुञ्ज तथा वन्यजन्तु संरक्षण ऐन २०२९ तथा साईटीस महासन्धि १९७५ विरुद्धको अपराधविपरीत हो । नेपालका अन्य प्रचलित कानुन र महासन्धिविपरीत महानगरले कर उठाउन मिल्दैन । नेपालले उक्त महासन्धिमा सन् १९७३ मा हस्ताक्षर गरी सन् १९७५ देखि पक्ष राष्ट्र बनेको थियो । संविधानविद् डा भीमार्जुन आचार्यले वन्यजन्तुको कर उठाउने महानगरपालिकाको क्षेत्राधिकारभित्र नपर्ने बताउनुभयो । उहाँका अनुसार महानगरपालिकाले आफ्नो क्षेत्राधिकारबाहिर गएर करको दायरा फराकिलो गर्न वा कर लगाउन पाउँदैन । महानगरले कानुनमा लेखिएभन्दा एक इन्च पनि तलमाथि गएर कर उठाउन पाउँदैन । कानुनमा अमूर्त कुरा राख्न पाइँदैन, आचार्यले शुक्रबार अन्नपूर्णसित भन्नुभयो राष्ट्रिय निकुञ्ज तथा वन्यजन्तु संरक्षण ऐन र साईटीस महासन्धिअनुसार संरक्षित वन्यजन्तु मार्ने तथा गैरकानुनी रूपमा अंग बिक्री, ओसारपसार एवं तस्करी गर्न पाइँदैन । तर, महानगरपालिकाले ऐनमा स्पष्ट खुलाएर उल्लेख नगर्दा यस्ता वस्तुको व्यावसायिक कारोबार गर्ने कारोबारीलाई सघाएको देखिन्छ । राष्ट्रिय निकुञ्ज र प्रहरीले पटकपटक एकल र संयुक्त रूपमा वन्यजन्तुको सामग्री ओसारपसार गर्ने व्यक्तिलाई पक्राउ गरी कारबाही गर्दै आएको छ । अमूर्त रूपमा ऐनमा यस्तो व्यवस्था उल्लेख भएपछि अवैध रूपमा कारोबारी सलबलाउने प्रस्ट छ । महानगरपालिकाका कार्यकारी अधिकृत ईश्वरराज पौडेलले नेपालको कानुन र अन्तर्राष्ट्रिय कानुनले बर्जित गरेका वन्यजन्तु वा जीवजन्तु वा त्यसका अंगप्रत्यंग बाहेकको हकमा मात्रै आर्थिक ऐन लागू हुने बताउनुभयो । तर, महानगरले ल्याएको आर्थिक ऐनमा भने ती कुरा खुलाइएका छैनन् । ऐनमा लेखिएको व्यवस्था अमूर्त देखिए पनि हामीले भन्न खोजेको भैंसी, बाख्रा, खसी बोकालगायत जनावरको हकमा मात्रै यो व्यवस्था लागू गर्न लागिएको हो, पौडेलले भन्नुभयो, नेपालको कानुन र अन्तर्राष्ट्रिय कानुनविपरीत महानगरपालिका जाँदैन । पौडेलले ऐनमा स्पष्ट नलेखिएको भए संशोधन गरेर भए पनि खुलस्त पार्ने बताउनुभयो ।"
अन्तर्घातले कांग्रेस हार्यो,"काठमाडौं : पार्टीभित्र नेतृत्वबाटै सिर्जित घातअन्तर्घातका कारण स्थानीय निर्वाचनमा हार व्यहोर्नुपरेको कांग्रेस नेताहरूले बताएका छन्। शनिबार सुरु केन्द्रीय समिति बैठकमा नेताहरूले ०४६ सालयता भएका विभिन्न निर्वाचनमा नेतृत्वकै कारण कांग्रेस पछि परेको भन्दै चर्को आलोचना गरे। कांग्रेसप्रतिको जनमतलाई सम्मान गर्न पनि नेतृत्वले हालै सम्पन्न स्थानीय निर्वाचनको पराजयमा नैतिक जिम्मेवारी लिनुपर्ने र प्रदेश २ को निर्वाचनमा विशेष रणनीति बनाउनुपर्ने उनीहरूको भनाइ छ। बैठकमा केन्द्रीय सदस्यहरूले स्थानीय निर्वाचनको परिणाम, संविधान संशोधन, मन्त्रिपरिषद् विस्तार, प्रदेश २ को निर्वाचन रणनीति, प्रदेश र संसद्को निर्वाचनलगायत विषयमा धारण राखेका थिए। टिकट वितरणमा कमजोरी भएकाले दुई चरणको चुनावमा अपेक्षाअनुसार परिणाम आएन। अब संसदीय समिति गठन गरेर त्यसमार्फत टिकट वितरण गर्नुपर्छ। रामचन्द्र पौडेल, वरिष्ठ नेता बैठकमा वरिष्ठ नेता रामचन्द्र पौडेलले संसदीय समिति तत्काल गठन गर्न माग गर्नुभयो। त्यही समितिमार्फत प्रदेश २ को स्थानीय चुनावका लागि टिकट वितरण गर्नुपर्ने धारणा व्यक्त गर्दै पौडेलले सानेपा (पार्टी) र सिंहदरबार (सरकार) लाई चुस्त बनाउनुपर्नेमा जोड दिनुभयो। पदाधिकारी नियुक्ति गर्न र केन्द्रीय समिति र विभागलाई पूर्णता दिन पनि उहाँले आग्रह गर्नुभयो। कांग्रेसको महाधिवेशन सकिएको अढाई वर्ष बितिसक्दा पनि किन पार्टीका विभाग र समितिले पूर्णता पाउन सक्दैनन् ? उहाँले भन्नुभयो, टिकट वितरणमा कमजोरी भएकाले दुई चरणको चुनावमा अपेक्षाअनुसार परिणाम आएन। अब संसदीय समिति गठन गरेर त्यसमार्फत टिकट वितरण गर्नुपर्छ। बैठकमा सभापति शेरबहादुर देउवा र वरिष्ठ नेता पौडेल समूहका नेताहरूले निर्वाचनमा पार्टीको पराजयका विषयमा फरकफरक धारणा प्रस्तुत गरेका थिए। कांग्रेसप्रतिको जनमतलाई सम्मान गर्न पनि हालै सम्पन्न स्थानीय निर्वाचनको पराजयमा नैतिक जिम्मेवारी लिन नेतृत्वलाई दबाब। बैठकमा नेता महेश आचार्यले सभापति देउवाले आईजीपी प्रकरण, प्रधानन्यायाधीश र अख्तियार प्रमुखविरुद्धको महाअभियोग प्रस्तावमा कांग्रेसको भूमिका र सभापति देउवाको त्यससम्बन्धी अन्तर्वार्ताप्रति समेत आपत्ति जनाउनुभएको थियो। पार्टी सभापति यस्ता विषयमा चुकेकाले पार्टीलाई ठूलो घाटा पुगेको धारणा आचार्यले राख्नुभएको थियो। पौडेल पक्षबाट नेता बलबहादुर केसी, गुुरुराज घिमिरे, कल्याण गुरुङ, कमला पन्त, रामकृष्ण यादव, सरिता प्रसाईं, आनन्द ढुंगानालगायतले पार्टी नेतृत्वको आलोचना गर्नुभएको थियो। सभापति देउवा पक्षबाट नेता मानबहादुर विश्वकर्मा, भीष्म आङ्दम्बे, फर्मुल्ला मन्सुर, महेन्द्र यादव, चन्द्र भण्डारी, शंकर भण्डारी, मीन विश्वकर्मालगायतले सभापतिको आलोचना नगर्न आग्रह गर्नुभएको थियो। सोमबारबाट प्रारम्भ हुने भनिएको बैठक शनिबार गर्नुको उद्देश्य संविधान संशोधन र सरकारलाई पूर्णता दिनका लागि अपनाइने रणनीतिसमेत रहेको दाबी स्रोतले गरेको छ। प्रधानमन्त्रीसमेत रहनुभएका सभापति देउवाले २ असोजमा हुने स्थानीय तह निर्वाचनका विषयमा छलफल गर्न भन्दै प्रदेश २ का केन्द्रीय सदस्य, सांसद, जिल्ला सभापति र क्षेत्रीय सभापतिको भेलासमेत गत बिहीबार र शुक्रबार बोलाउनुभएको थियो।"
राष्ट्रपति सीको निमन्त्रणामा ओली चीन प्रस्थान,"काठमाडौ प्रमुख प्रतिपक्षी दल नेकपा एमालेका अध्यक्ष केपी शर्मा ओली चीन प्रस्थान गर्नु भएको छ । चिनिया कम्युनिष्ट पार्टीका महासचिव समेत रहनु भएका चिनिया राष्ट्रपति सी जिन पिङको निमन्त्रणामा एमाले अध्यक्ष ओली चीन भ्रमणमा जानु भएको हो । स्रोतका अनुसार चिनिया कम्युनिष्ट पार्टीका बरिष्ठ नेताहरुसँग ओलीले दुई पक्षीय हितका बारेमा छलफल गर्नु हुनेछ । ०७३ चैतमा ओली प्रधानमन्त्रीको हैसियतमा चीन भ्रमणमा जाँदा नेपाल र चीन वीचमा भएका दुई पक्षीय हितका सम्झौता कार्यान्वयन नभएको अवस्था र बर्तमान काँग्रेस माओवादी केन्द्र गठबन्धनको सरकारका बारेमा ओली र चिनिया नेताहरु वीच छलफल हुने स्रोतले बतायो । स्रोतका अनुसार ओली र चिनिया नेताहरु वीचको भेट ल्हासा वा बेइजिङ जता पनि हुन सक्छ । नेकपा माओवादी केन्द्रका अध्यक्ष पुष्पकमल दाहालले अघिल्लो साता बैंककमा चिनिया र भारतीय प्रतिनिधिसँग भेटेर फर्किए लगत्तै एमाले अध्यक्ष चीन प्रस्थान गर्नुलाई अर्थपूर्ण रुपमा लिइएको छ । तिब्बतको ल्हसा,सिगात्से हुंदै ओली कैलाश मानसरोवरको यात्रामा निस्कनुभएको पार्टी महासचिव ईश्वर पोखरेलले जानकारी दिनुभयो । कैलास मानसरोवर हिन्दु धर्मावलम्वीका लागि प्रसिद्धस्थल मानिन्छ । संसदीय दलका उपनेता सुवास नेम्वाङ्ग, पार्टी महासचिव पोखरेल सहितका नेताहरु र चिनियाँ दुतावासका कर्मचारीहरुले अध्यक्ष ओलीलाई अन्र्तराष्ट्रिय विमानस्थलमा विदाई गर्नुभएको थियो । तिब्बतमा रहंदा त्यहाँका नेताहरुसँग ओलीले भेटघाट गर्ने कार्यक्रम रहेको महासचिव पोखरेलले जानकारी दिनुभयो । ओलीसँगै उहांकी धर्मपत्नी र निजी सहयोगी पनि भ्रमणमा जानु भएको छ । प्रधानमन्त्री हुंदै ओलीले तिब्बत र मानसरोवरको भ्रमण गर्ने ईच्छा व्यक्त गर्नुभएपनि त्यतिखेर फुर्सद नमिलेका कारण ओली यतिबेला भ्रमणमा निस्कनुभएको एमाले स्रोतले बतायो । उहाँ तिब्बतको मानसरोवर जानु भएको एमाले नेता बिष्णु रिमालले जानकारी दिनुभयो । ओलीलाई त्रिभुवन अन्तराष्ट्रिय बिमानस्थलमा एमालेका नेताहरु र चिनिया राजदूतावासका अधिकारीहरुले विदाई गर्नु भएको थियो ।"
श्रमिक आन्दोलनमा गिरिजाबाबुको योगदानको प्रशंसा गर्दै पूर्वराष्ट्रपति यादव,"काठमाडौँ : पूर्व राष्ट्रपति डा रामवरण यादवले गिरिजाप्रसाद कोइरालाको सरकारको पालामा नेपालको स्वास्थ्य क्षेत्रले ठूलो फड्को मारेको बताउनुभएको छ । गिरिजाप्रसाद कोइराला श्रम प्रतिष्ठानले यहाँ आयोजना गरेको स्वास्थ्य शिविरको शुभारम्भ गर्दै पूर्व राष्ट्रपति डा यादवले गिरिजाबाबु प्रधानमन्त्री भएको बेला देशका विभिन्न क्षेत्रमा मेडिकल कलेज स्थापना भएको बताउनुभयो । गिरिजाबाबु जनताले सहजरुपमा स्वास्थ्य सुविधा पाओस् भन्ने व्यक्ति हुनुहुन्थ्यो, डा यादवले भन्नुभयो । उहाँले मुलुकको परिवर्तनमा श्रमिक आन्दोलनको ठूलो भूमिका रहेको बताउँदै श्रमिक आन्दोलनमा कोइरालाको ठूलो योगदान रहेको चर्चा गर्नुभयो । डा यादवले भन्नुभयो, विस २००३ मा लोकतान्त्रिक आन्दोलनमा सहयोग पुयाउनका लागि कोइरालाले विराटनगर जुट मिलमा श्रमिकको नेतृत्व गर्नुभएको थियो । प्रतिष्ठानका अध्यक्ष एवम् सांसद पुस्कर आचार्यले मजदुर आन्दोलनका कारण देशमा परिवर्तन भएको भन्दै मजदुरको समस्यालाई राज्यले बेवास्था गर्न नहुने बताउनुभयो । स्वास्थ्य मन्त्रालयका सचिव डा किरण रेग्मीले देश विकासका लागि उद्योग धन्दा आवश्यक र उद्योग सञ्चालनका लागि मजदुरको आवश्यकता रहेकाले मजजुरलाई स्वस्थ्य राख्न स्वास्थ्य शिविर आवश्यक रहेको बताउनुभयो । नेपाल ट्रेड युनियन कांग्रेसका अध्यक्ष खिलानाथ दाहाल, नेपाल चिकित्सक सङ्गका अध्यक्ष मुक्तिराम श्रेष्ठ, नेपालका लागि भारतीय दूतावासका कन्सुलर पिडिए छिरीङलगायतले मजदुरलाई स्वास्थ्य उपचारको कुरा महत्वपूर्ण भएको भन्दै यस्ता कार्यक्रमलाई निरन्तरता दिन आग्रह गर्नुभयो । प्रतिष्ठानका अध्यक्ष शिशिरकुमार झाले मजदुरको हक र हितका लागि गिरिजाबाबुको ठूलो योगदान रहेको भन्दै उहाँको निधन हुनुअघि नै उहाँको नाममा प्रतिष्ठान स्थापना गरिएको बताउनुभयो । रासस"
पार्टीलाई चुनाव खर्च सरकारले दिनुपर्छ : प्रचण्ड,"काठमाडौं : नेकपा (माओवादी केन्द्र) का अध्यक्ष पुष्पकमल दाहाल प्रचण्ड ले राजनीतिक दललाई चुनाव लडने खर्च सरकारले उपलब्ध गराउनु पर्ने प्रस्ताव अगाडि सार्नु भएको छ। पार्टीको केन्द्रीय सचिवालयको विस्तारित बैठक समापनका क्रममा प्रचण्डले पेश गरेको १४ बुँदे लिखित दस्तावेजमा प्रचण्डले त्यस्तो प्रस्ताव ल्याउनु भएको हो। सो प्रस्तावलाई बैठकले सर्वसम्मत रुपमा पारित पनि गरेको छ। निर्वाचन महंगो हुन पुगेको र सीमान्तकृत समुदायबाट निर्वाचित हुनै कठिन हुने अवस्था सिर्जना भएको भन्दै प्रचण्डले पार्टीलाई चुनाव खर्च राज्यकोषबाट उपलब्ध गराउनु पर्ने प्रस्ताव ल्याउनु भएको सचिवालय सदस्य युवराज चौलागाईले जानकारी दिनुभयो। राज्यले पार्टीलाई फण्डिङ गरेपछि पार्टीहरुले चन्दा लिन पाउने छैनन्। पार्टीलाई दिने फण्डिङको व्यवस्था राज्यले बार्षिक बजेटमा गरेको हुनुपर्नेछ। पार्टीहरुले पनि राज्यले दिएको कोष बाहेक अरु रकम खर्च गर्न पाउने छैनन्,अध्यक्ष प्रचण्डको प्रस्तावको व्याख्या गर्दै चौलागाईले अन्नपूर्णसँग भन्नुभयो, यस्तो प्रचलन विभिन्न मुलुकमा पनि छ। महंगो हुँदै गएको चुनावलाई व्यवस्थित गर्ने यो एउटा बिकल्प हुन सक्छ। महंगो निर्वाचन प्रणालीबाट सीमान्तकृत समुदायको प्रतिनिधित्व नीति निर्माणको तहमा पुरयाउन कठिन हुन थालेको प्रसंग उल्लेख गर्दै प्रचण्डले पूर्ण समानुपातिक निर्वाचन प्रणाली अवलम्बन गर्नु पर्ने प्रस्ताव पनि ल्याउनु भएको छ। माओवादी केन्द्रले संविधान निर्माणका बेला राखेको आठ बुँदे नोट अफ डिसेन्टमा पनि पूर्ण समानुपातिक निर्वाचन प्रणाली अवलम्बन गरिनु पर्ने कुरा उल्लेख छ। संविधान बनेको तीन बर्षमा तीन वटा सरकार बन्ने अवस्था आएको र राजनीतिक स्थिरताका लागि प्रत्यक्ष निर्वाचित कार्यकारी प्रमुख रहने शासकीय स्वरुपलाई माओवादीले पुन मुद्दाको रुपमा अगाडि ल्याउने निर्णय गरेको छ। ०६४ मा भएको पहिलो संविधानसभाको निर्वाचनका वेला प्रत्यक्ष निर्वाचित राष्ट्रपति हुने शासकीय स्वरुपलाई जोडदारका साथ उठाएको थियो भने एमालेले प्रत्यक्ष निर्वाचित प्रधानमन्त्री रहने शासकीय स्वरुपको मुद्दा उठाएको थियो। दोस्रो संविधानसभा निर्वाचनबाट माओवादी तेस्रो हुन पुगेपछि यो बिषय मुद्दाको रुपमा रहेको थिएन। प्रत्यक्ष निर्वाचित कार्यकारी प्रमुख रहने शासकीय स्वरुपलाई मुद्दाको रुपमा उठाउने निर्णय गरिएको छचौलागाईले भन्नुभयो। बैठकले प्रदेश र प्रतिनिधिसभा निर्वाचनका लागि घोषणापत्र मस्यौदा लेख्ने जिम्मेवारी नेता नारायणकाजी श्रेष्ठलाई दिएको छ भने उम्मेदवार छनौट तथा सिफारिस गर्ने जिम्मेवारी रामबहादुर थापा बादललाई दिएको छ। बैठकले बाबुराम भट्टराई नेतृत्वको नयाँ शक्ति,मोहन बैद्य नेतृत्वको क्रान्तिकारी माओवादी र नेत्रबिक्रम चन्द नेतृत्वको नेपाल कम्युनिष्ट पार्टीसँग एकता गर्न अपिल गर्ने र पहल गर्ने निर्णय पनि गरेको छ।"
कांग्रेस बैठक सानेपामा सुरु,"काठमाडौँ : नेपाली काँग्रेस केन्द्रीय कार्यसमितिको बैठक पार्टी केन्द्रीय कार्यालय, सानेपामा सुरु भएको छ । पार्टी सभापति एवम् प्रधानमन्त्री शेरबहादुर देउवाको अध्यक्षतामा बसेको उक्त बैठकमा समसामयिक राजनीतिक र स्थानीय तहको दुई चरणको निर्वाचनको समीक्षा गर्नेमा केन्द्रित रहेर छलफल भइरहेको छ । बैठकको प्रारम्भमा वरिष्ठ नेता रामचन्द्र पौडेलले पार्टीको समग्र स्थिति, निर्वाचनमा पार्टीले अपेक्षित परिणाम ल्याउन नसक्नुको कारण तथा आगामी दिनमा पार्टीलाई एकढिक्का बनाएर लैजान पार्टी नेतृत्वबाट गर्नुपर्ने प्रयासका बारेमा केन्द्रित रहेर धारणा राख्नुभएको थियो । बैठकमा स्थानीय तहको दुईवटा निर्वाचनको समीक्षा गरिनुका साथै प्रदेश नं दुईमा आगामी असोज २ गते हुने निर्वाचन सम्बन्धमा छलफल भइरहेको केन्द्रीय सदस्य डा प्रकाशशरण महतले जानकारी दिनुभयो । नेपाली काँग्रेसको नेतृत्वमा भर्खरै सरकार गठन भएको तथा स्थानीय तहका दुईवटा निर्वाचन सकिएलगत्तै शुरु भएको उक्त बैठकमा प्रदेशसभा र प्रतिनिधिसभाको निर्वाचन तथा मन्त्रिमण्डलको विस्तारका विषयमा पनि छलफल हुने बताइएको छ । रासस"
