शीर्षक,विवरण
सबल र साझा विदेश नीति,"गत बिहीबार संसद्को अन्तर्राष्ट्रिय सम्बन्ध तथा श्रम समितिले नेपालको परराष्ट्र नीतिमा समयानुकूल सुधारको लागि विशेष छलफल कार्यक्रम गरेपछि फेरि एकचोटि विदेश नीतिमाथिको विमर्श छेडिएको छ । कार्यक्रममा भारत, चीन र अमेरिकाका लागि नेपाली राजदूतहरूले नेपालको विदेश नीतिलाई समायनुकूल परिवर्तन गर्नुपर्ने सुझाव दिएका छन् । राजदूत विदेश नीति कार्यान्वयन गर्ने महत्वपूर्ण व्यक्ति हुन् । सम्बन्धित मुलुकहरूसँग नेपालको सम्बन्धको अवस्था, नेपालले हासिल गर्नसक्ने सहयोग, नेपालसँग उनीहरूले राखेका अपेक्षा र सम्बन्धमा देखिने परिवर्तनबारेमा उनीहरूबाट पाइने जानकारी महत्वपूर्ण हुन्छ । उनीहरूका सुझावअनुसार नेपालको राष्ट्रिय हितअनुरूप ती मुलुकसँगका हाम्रा नीति र रणनीतिहरू परिवर्तन हुन सक्छन् । तर विदेश नीति राजदूतहरूले बनाउने होइन, उनीहरू विदेश नीति कार्यान्वयन गर्ने एजेन्ट मात्र हुन् । अध्ययन र अनुभवबाट खारिएका राजदूतले भने विदेश नीति निर्माणमा महत्वपूर्ण सुझाव दिन सक्छन् । कार्यक्रममा राजदूतहरूबाट आएका सुझाव मननीय छन् । नेपालको बौद्धिक वृत्तमा नेपालको विदेश नीति नै छैन भन्ने गरिन्छ, जसमा केही सत्यता पनि छ । त्यसो त नेपालले जहिले पनि आफ्नो विदेश नीति असंलग्नता, पञ्चशीलका सिद्धान्त र विश्व शान्तिमा केन्द्रित रहेको बताउँदै आएको छ । यस्तै रटान लगाएर मात्रै वर्तमान जटिल र विश्वव्यापीकरणको समयमा हाम्रा राष्ट्रिय हित संरक्षण गर्न र हासिल गर्न सकिँदैन । यसलाई प्रभावकारी विदेश नीति मान्न सकिँदैन । विदेश नीति निर्माण हलुका विषय होइन । त्यसनिम्ति विभिन्न पक्षमा विचार पुर्याइनुपर्छ । पहिलो विदेश नीतिका सैद्धान्तिक पक्षहरूबारेमा गहिरो ज्ञान जरुरत पर्छ । दोस्रो विदेश नीति राष्ट्रिय हित हासिल गर्न लक्षित हुने मान्यताअनुरूप हाम्रा राष्ट्रिय हित स्पष्ट रूपमा परिभाषित हुन आवश्यक छ । राष्ट्रिय हितको स्पष्ट व्याख्याले विदेश नीतिबाट हामीले चाहेका कुरा स्पष्ट रूपमा निर्दिष्ट गर्नेछ । तेस्रो सैद्धान्तिक ज्ञानमा टेकेर हाम्रो अवस्थिति, आर्थिक र राजनीतिक क्षमताको यथार्थपरक मूल्यांकनमा आधारित व्यावहारिक विदेश नीति बनाइनुपर्छ । त्यस्ता नीति कार्यान्वयनका लागि सूक्ष्म रणनीतिहरू पनि बनाइनुपर्छ । यसनिम्ति बौद्धिक व्यक्ति, नीतिनिर्माता, राजनीतिज्ञ र सञ्चारमाध्यमका बीचमा अर्थपूर्ण अन्तरसंवाद उत्तिकै जरुरी छ । राजनीतिक दल र व्यक्तिपिच्छे फरकफरक विदेश नीति हुनुहुँदैन । विदेश नीतिका सैद्धान्तिक पक्ष र नीति निर्माणमा गहन छलफल विश्वविद्यालय र सरकारको नियन्त्रणमा रहेका थिंक ट्यांक मा हुनुपर्छ । यसनिम्ति चाहिने ज्ञानमा राज्यकै लगानी हुनुपर्छ । राष्ट्रको स्वतन्त्रता, सार्वभौमसत्ता, मुलुकको प्रतिष्ठा जस्ता राष्ट्रिय हित र राष्ट्रिय स्वार्थ हासिल गर्न चाहिने विदेश नीतिका लागि चाहिने ज्ञान उत्पादनमा गैरसरकारी र अन्तर्राष्ट्रिय गैरसरकारी संस्थामा भर पर्नु हुँदैन । त्रिभुवन विश्वविद्यालयलगायत अरू विश्वविद्यालय, ती विश्वविद्यालयका अनुसन्धान केन्द्रहरू, परराष्ट्र मामिला अध्ययन प्रतिष्ठान र सरकारी लगानीका अन्य थिंक ट्यांकहरू अति राजनीतीकरणले थलिएका छन् । ती संस्थाबाट अहिलेको सन्दर्भमा हाम्रो विदेश नीतिका लागि चाहिने ज्ञान उत्पादन हुन सकेको छैन । ती संस्थाहरूको व्यापक पुनर्संरचना नगरी त्यस्तो गर्न सम्भव देखिँदैन । नेपालमा राजनीतिक अस्थिरता हुँदा बाह्य शक्तिहरूको चलखेल बढेको छ । व्यावहारिक र ज्ञानमा आधारित विदेश नीतिले धेरै हदसम्म नेपालको आन्तरिक राजनीतिमा बाह्य शक्तिको हस्तक्षेप कम गर्न सक्छ र मुलुकमा राजनीतिक स्थिरता दिन सक्छ । त्यसनिम्ति अहिले उचित समय छ । विगतका उग्र वामपन्थी र दक्षिणपन्थीहरू लोकतान्त्रिक मूलधारमा आइसकेको सन्दर्भमा हाम्रा विदेश नीतिमा महत्व राख्ने मुलुकहरू, मुलुकको भूराजनीतिक अवस्था र त्यसले सृजना गरेका सीमितता, महत्वपूर्ण अन्तर्राष्ट्रिय संघसंस्थामा नेपालको भूमिकाबारेमा दलहरूका बीचमा खासै विमति छैन । यस्तो अवस्थामा सबल र साझा विदेश नीति बनाउन सम्भव छ । त्यसतर्फ ध्यान केन्द्रित हुनु आवश्यक छ ।"
यस्तो छ एमाले बाराले गरेको सिफारिस,"बारा : नयाँ संरचना अनुसार ६ वटा निर्वाचन क्षेत्रबाट ४ बनाइएको बाराको क्षेत्र नम्बर १ मा एमालेले प्रतिनिधि सभा सदस्यका लागि केन्द्रीय सल्लाहकार सदस्य अच्युत मैनाली, बारा क्षेत्र नम्बर ६ का सांसद पुरुषोत्तम पौडेल र प्रमिला चौधरीको नाम सिफारिस गरेको छ । क्षेत्र नम्बर २ मा जिल्ला विकास समितिका पूर्व सभापति छठ्ठुप्रसाद यादवको नाम सर्वसम्मतले निर्णय गर्दै एमालेले केन्द्रमा सिफारिस गरेको छ । सांसद बलवीर चौधरीले चुनाव नलड्ने घोषणा गरेपछि यादवको नाममा सर्वसम्मती भएको हो । सर्वसम्मत निर्णय भएकाले २ नम्बरमा यादवले टिकट पाउने निश्चित भएको छ । क्षेत्र नम्बर ३ मा अध्यानन्द पाण्डे, बारा क्षेत्र नम्बर ६ का सांसद पौडेल र बिना खड्काको नाम सिफारिस भएको एमाले बाराले जनाएको छ । क्षेत्र नम्बर ३ मा सर्वसम्मत हुन नसकेपछि मतदान भएको थियो । मतदानमा एमाले नेता पाण्डेले १५, सांसद पौडेलले १० र शिवनारायण साहले ९ मत ल्याएका थिए । क्षेत्र नम्बर ४ मा सांसद नेजमा आलम, एमाले बाराका उपाध्यक्ष देवनारायण चौधरी र वीरेन्द्रप्रसाद यादवको नाम सिफारिस भएको छ । सांसद आलम बारा क्षेत्र नम्बर ४ बाट २०७० सालको निर्वाचनमा निर्वाचित भएकी थिइन्।"
मुलुकभरका वडामा एकैदिन वाईसीएलको वडा सम्मेलन,"काठमाडौं : नेकपा माओवादी केन्द्रको युवा संगठन वाईसीएल नेपालले एकै दिन मुलुकभरका ६ हजार सात सय ४३ वडामा सम्मेलन गर्ने निर्णय गरेको हो । सो संगठनको केन्द्रीय समितिको आइतवार बसेको पूर्ण बैठकले कात्तिक ११ गते मुलुकभर वडा सम्मेलन गर्ने निर्णय गरेको हो । बैठकले २९ सदस्य कार्यालय, ६५ सदस्य सचिबालय, १ सय ९९ सदस्यीय केन्द्रीय समितिलाई पूर्णता दिएको छ । साथै विभिन्न विभागहरु पनि गठन गरेको वाइसीएलले जनाएको छ । वाईसीएलले सोमबार स्कुलिङ्ग तथा प्रशिक्षणको कार्यक्रम तय गरेको छ । पार्टी अध्यक्ष प्रचण्डबाट सोमबार डिजिटल एप्स उदघाटन गरी कार्यक्रम सुरुगर्ने भएकोले सबै जिल्लाका संयोजक र सचिबलाई समेत कार्यक्रममा बोलाईएको छ । संगठनका अध्यक्ष रामप्रसाद सापकोटा दिपशिखाले संगठनलाई हाईटेक् प्रविधिमा लगि तल्लो तहसम्म संगठन सुदृढिकरणको अभियान लैजान निर्देशन दिए। विदेश रहेका युवाहरुलाई संगठति गर्ने उद्देश्यले विदेसमा विदेशमा नेपालीज युथ सेन्टर स्थापना गर्ने निर्णय बैठकले गरेको छ ।"
माले सांसद माओवादीमा प्रवेश,"काठमाडौं : सांसद कलशादेवी महरासहित नेकपा मालेको ७ नम्बर प्रदेशको सिंगो कमिटी माओवादी केन्द्रमा समाहित भएको छ। माओवादी अध्यक्ष पुष्पकमल दाहालले आइतबार पार्टी केन्द्रीय कार्यालयमा सांसद महरासहित मालेको प्रदेश नम्बर ७ को पार्टी कमिटीलाई नै माओवादी केन्द्र प्रवेश गराएका हुन्। सांसद महराले ध्रुवीकरण समयको माग भएकाले आफूसहित प्रदेश नम्बर ७ को कमिटी नै माओवादीमा ध्रुवीकृत हुन आएको बताएकी थिइन्। माओवादी केन्द्रका अध्यक्ष दाहालले अब वामपन्थी शक्तिले देशकै राजनीतिक नेतृत्व लिने गरी ठूलो ध्रुवीकरण प्रक्रिया सुरु भएको बताए। देशैभरि राजनीतिक ध्रुवीकरण प्रक्रिया चलेको छ। वामपन्थी, प्रगतिशीलहरूको एउटै शक्तिशाली पार्टी बनाउने, देशको राजनीतिक नेतृत्व लिने र जनताको हितमा काम गर्ने गरी ठूलो ध्रुवीकरण चलेको छ, दाहालले भने, यो समयको माग पनि हो। काठमाडौंबाट धेरै टाढा रहेको प्रदेश नम्बर ७ का जनतामा राजनीतिक चेतना काठमाडौंवासीकै बराबर रहेको भन्दै अब त्यहाँ आर्थिक समृद्धि र विकास आवश्यक रहेको बताएका थिए। उनले अब काठमाडौंले त्यसतर्फ ध्यान दिने बताए। राजतन्त्रकालमा सबैभन्दा बढी उपेक्षित क्षेत्र हो ७ नम्बर प्रदेश, दाहालले भने, उत्पीडित र पछाडि पारिएका क्षेत्रमा राजनीतिक चेतना आएको छ। राजनीतिक जागरणका हिसाबले काठमाडौंभन्दा पछाडि छैन। राज्यले अब त्यहाँको विकास र समृद्धिमा आफ्नो ध्यान केन्द्रित गर्नुपर्छ।"
नवराज सिलवालका रोमाञ्चक कथा कस्ले बुनिदेला,"काठमाडौं : एमाले प्रवेश गरेपछि पूर्व डीआईजी नवराज सिलवाल अहिले चर्चामा छन् । राजीनामा स्वीकृत नभइ राजनीतिमा प्रवेश गरेको भन्दै उनको चर्चा थप चुलिएको छ । प्रहरी सेवामा आफूलाई आईजीपी नबनाएर अन्याय भएको र राजनीतिको माध्यमबाट समाज रुपान्तरण गर्ने उद्घोष गर्दै एमाले प्रवेश गरेका सिलवालले आइबार साँझ आफ्ना रोमान्चित कथा लेख्ने मान्छेको खोजी गरेका छन्। आफूसँग रोमान्चित कथा भएको खुलासा गर्दै सिलवालले सामाजिक सञ्जाल ट्वीटर मार्फत् यस्तो उल्लेख गरेका हुन् । आइतबार बिहान ९ बजेतिर जीवनमा फरक सोच हुनेले डरबाट टाढा रहनुपर्ने आशयको ट्वीट गरेका सिलवालले साँझ आफूसँग रोमान्चित कथा भएको खुलासा गरेका हुन्। आइतबार बिहानको ट्वीटमा सिलवालले लेखेका छन्, जीवनमा केही फरक गर्ने सोच छ भने मन भित्रको डर भन्ने वस्तुलाई फ्याक्नु पर्दछ । त्यस्तै सिलवालले साँझ भने आफ्ना जीवनका रोमान्चक कथा लेख्ने मान्छेको खोजी गर्दै ट्वीट गरेका हुन् । म शब्दहरुमा निरन्तर जीवन खोजिरहेको हुन्छ । अनि घोरिन्छु, कतै शब्दहरु निर्जीव बने भने मेरो यात्राहरुको रोमान्चित कथाहरु कस्ले बुनिदेला । म शव्दहरूमा निरन्तर जीवन खोजिरहेको हुन्छु। अनि घोरीन्छु, कतै शव्दहरू निर्जीव वने भने मेरा यात्राहरूको रोमान्चित कथाहरू कस्ले बुनिदेला।    ()  ,"
वाम घटक एउटै चिन्ह लिएर चुनाव लड्छौँ : बाबुराम,"पालुङ्टार (गोरखा) : एउटै चुनावचिन्ह लिएर चुनाव लड्ने बाम एकतामध्यको एक घटक नयाँ शक्ति नेपालका संयोजक बाबुराम भट्टराईले बताएका छन्। गोरखाका पत्रकारसंग गृहनगर पालुङ्टारमा भएको भेटमा नेता भट्टराईले साझा चुनाव चिन्ह लिएर चुनाव लड्न सबै घटक सकारात्मक रहेको उनले जानकारी दिए। अहिले चुनावमा एक भएर जाने सहमति भएको छ उनले भने एउटै चुनावचिन्ह लिएर जाने हाम्रो प्रयत्न छ। यसमा सबै सकारात्मक छन्। बाबुरामले गोरखाको क्षेत्र नं २ बाटै चुनाव लड्ने दोहोर्याए। एक भएर जानका लागि बामघटक रुपान्तर हुन सहमत भएको उनले बताए। सबै नयाँ ढंगले जान हामी तयार भयौं उनले भने एमालेले पनि एमाले नाम राख्दैन, माओवादीले पनि माओवादी नाम राख्दैन। नयाँ शक्तिले पनि नयाँ शक्ति नाम राख्दैन। अर्कै कुनै नयाँ नाम राखेर जान हामी सहमत भएका छौं। चुनावपछि स्थिर सरकार बन्ने र स्थिर सरकारले मात्र देशलाई समृद्धिर्फ लैजाने भन्दै भट्टराईले यसकै लागि वाम ध्रुवीकरण भएको बताए। वाम एकता अनायास नभएको उनले दाबी गरे।"
राणा नेतृत्वको राप्रपा प्रजातान्त्रिक भक्तपुरको जिल्ला समिति गठन,"भक्तपुर : पशुपतिशमशेर राणा नेतृत्वको राष्ट्रिय प्रजातन्त्र पार्टी प्रजातान्त्रिकको भक्तपुर जिल्ला समिति गठन गरिएको छ। राप्रपा नेपालसँग एकीकरण हुनुअघिको राप्रपाका जिल्ला अध्यक्ष रामशरण लामिछानेको अध्यक्षतामा ३१ सदस्यीय राप्रपा प्रजातान्त्रिक भक्तपुर जिल्ला समिति गठन गरिएको हो।राप्रपासँग टुक्रिएर बनेको राप्रपा प्रजातान्त्रिकमा आवद्ध भक्तपुरका ज्येष्ठ सदस्य नरबहादुर थापाको अध्यक्षतामा आइतबार भक्तपुरमा भएको कार्यकर्ता भेलाले लामिछानेको अध्यक्षतामा ३१ सदस्यीय जिल्ला समिति गठन गरिएको हो। नवगठित जिल्ला समितिका सदस्यहरुमा नरबहादुर थापा, रामहरि थापा, लवकुमार कार्की, राजेन्द्रप्रसाद नापित, पञ्चकृष्ण श्रेष्ठ, भगवान थापा, कुवेर खत्री, दिनेश नेपाल, केशवप्रसाद अधिकारी, दिनेशप्रसाद व्याञ्जु, अर्जुनबहादुर थापा रहेको छन्। त्यस्तै राजेन बादे, लव रजौरा, विष्णु राजथला, रुद्रबहादुर खड्का, कृष्णबहादुर महत, राजकुमार भडेल, रोशन थापा, राधिका अधिकारी, प्रकाश लामिछाने, अक्कलबहादुर मिजार, वीहिन्द्र खाइजू, तुलसीदेवी लाखा, सुरेशन दुवाल, सूर्यमान श्रेष्ठ, सुन्दर जुगुल, मुकेश बाटी, रामबहादुर खत्री, आत्माराम तिमिल्सेना र नवेन्द्रकुमार थापा पनि जिल्ला सदस्यमा रहेका छन्। भेलामा राप्रपा प्रजातान्त्रिकका केन्द्रीय सदस्यहरु रवीन्द्रप्रताप शाह, सुरेन्द्र केसी, रामेश्वर थापाको पनि उपस्थितिमा थियो। भेलामा केन्द्रीय सदस्य रवीन्द्रप्रताप शाहले पार्टीमा विभाजन आए पनि भक्तपुरमा दुईतिहाइभन्दा बढी नेता तथा कार्यकर्ता राप्रपा प्रजातान्त्रिकमै रहेको सुनाउँदै राप्रपा प्रजातान्त्रिकका नेता तथा कार्यकर्ता विचलित हुनुपर्ने कुनै कारण नभएको बताए। राजनीतिक ध्रुवीकरणले पार्टी झन् सबल र मजबुत भएर अघि बढ्ने उनको भनाइ थियो। नवगठित जिल्ला समितिका अध्यक्ष लामिछानेले भक्तपुरमा राप्रपा प्रजातान्त्रिकले हिजोको राप्रपाको स्थानलाई सुरक्षित राख्दै थप मजबुत हुने दावी गरे।उनका अनुसार मंसिर महिनामा हुने प्रतिनिधिसभा तथा प्रदेशसभाको लागि उम्मेदवार चयन गर्न आफ्नो अध्यक्षतामा ११ सदस्यीय समिति बनाइएको छ।"
मतगणनाका क्रममा उम्मेदवारले मतपत्र खाएपछि,"जनकपुरधाम: नेपाली कांग्रेसका नेता विमलेन्द्र निधिको गृहनगर नगराईन नगरपालिकाको नगरसभा निर्वाचनमा उम्मेदवारले मतपत्र चपाएपछि विवाद भएको छ। नगरसभा सदस्यमा तीनवटा दलित वा अल्पसंख्यक सदस्यको छनौटका लागि आइतबार भएको निर्वाचनको मतगणना भइरहेका बेला कांग्रेसका उम्मेदवारले मतपत्र नै चपाएपछि तनाव उत्पन्न भएको हो । कांग्रेसका उम्मेदवार सूर्यनारायण साहले एमालेका उम्मेदवार अरुणकुमार लालकर्णको मतपत्र हातमा लिएर खाएका हुन्। मतगणनाको क्रम अन्तिम चरणमा रहँदा एमाले उम्मेदवारहरुले मतगणनाको क्रममा निर्वाचन अधिकृतले धाँधली गरेको आरोप लगाएपछि साहले मतपत्र मुखमा हालेका थिए। उनले मतपत्र खान खोजेपछि निर्वाचन गराउन खटिएका कर्मचारीहरुले जेनतेन उनको मुखबाट आधा चपाईसकेको मतपत्र निकालेका थिए। त्यसपपछि दुईपक्षबीच विवाद भएको थियो। निर्वाचन अधिकृत दानिकान्त झाले तत्कालका लागि मतगणना रोकेका हुन्। एमालेका तर्फबाट उम्मेदवारहरु अरुणकुमार लाल कर्ण, सुरज पण्डित र कञ्चन मण्डलले जित्न लागेको थाहा पाएपछि कांग्रेसका उम्मेदवारले मतपत्र खाएको एमालेका नेताहरुले आरोप लगाएका छन्। यता, मतपत्र खाने कांग्रेसी उम्मेदवारलाई प्रहरीले नियन्त्रणमा लिईसकेको धनुषाका प्रहरी उपरीक्षक चक्रबहादुर सिंहले जानकारी गराएका छन्।"
वीरगन्ज महानगरमा फोरम नेपाललाई पहिलो गाँसमै ढुंगा,"वीरगन्ज : स्थानीय तहको निर्वाचनमा प्रदेश नम्बर २ को एक मात्र महानगर वीरगन्ज महानगरपालिकाको मेयरमा बाजी मार्न सफल भएको संघीय समाजवादी फोरम नेपाललाई पहिलो गाँसमै ढुंगा परेको छ। स्थानीय तहको निर्वाचनमा मेयर, वडा अध्यक्ष र सदस्यसहित सबै भन्दा बढी ५९ पद फोरम नेपालले जितेको भएपनि नगरकार्यपालिका गठनका लागि आइतबार भएको निर्वाचनमा भने काँग्रेसले सबै भन्दा बढी सदस्य पदमा जित हात पारेको छ। महानगर कार्यपालिकाको आठ सदस्य पदका लागि भएको निर्वाचनमा कांग्रेसले चार सदस्यमा जित हात पारेको हो। यस्तै संघीय समाजवादी फोरम नेपालले भने तीन र राष्ट्रिय जनता पार्टी (राजपा) नेपालले एक सदस्य पद जितेको छ। कुल पाँच महिला सदस्य मध्ये कांग्रेसकी अनिता देवी, मनोजा चौधरी र रिनु देवी तथा फोरम नेपालकी बैजन्ती मालादेवी र राजपाकी बरकतुन नेशा विजयी भएका छन्। यस्तै दलित वा अल्पसंख्यकको तीन सदस्य मध्ये कांग्रेसका अरविन्द गुप्ता तथा फोरम नेपालका निरन्जनप्रसाद साह सोनार र शूशील साह कानु निर्वाचित भएका छन्। महानगर कार्यपालिका गठनका लागि आइतवार भएको निर्वाचनमा कांग्रेस, राजपा र नेपाल लोकतान्त्रिक फोरमले तालमेल गरेका थिए भने फोरम नेपाल र नेकपा एमालेले पनि आपसमा चुनावी तालमेल गरेर निर्वाचनमा भाग लिएका थिए। नेकपा माओवादी केन्द्र भने यी दुवै मध्ये कुनै पनि गठबन्धनमा सहभागी नभए पनि अन्तिम समयमा उसले काँग्रेसको गठबन्धनलाइ सघाएको हो। महानगर कार्यपालिका गठनका लागि आइतबार भएको निर्वाचनमा कुल एक सय ६१ मत खसेको थियो। कुल एक सय ६२ वटा पद रहेको वीरगन्ज महानगरपालिकामा स्थानीय तहको निर्वाचनमा फोरम नेपालले मेयर , वडा अध्यक्ष र सदस्य सहित सबै भन्दा बढि ५९ पद जितेको थियो। दोश्रो स्थान प्राप्त गरेको काँग्रसले उपमेयर , वडा अध्यक्ष र सदस्य सहित ५८, एमालेले वडा अध्यक्ष र सदस्य सहित १९, राजपाले वडा अध्यक्ष र सदस्य सहित १६, लोकतान्त्रिक फोरमले वडा अध्यक्ष र सदस्य सहित ५ तथा माओवादी केन्द्रले वडा अध्यक्ष र सदस्य सहित ४ वटा पद जितेको थियो। वडा नम्बर ९ को महिला दलित सदस्य पदमा कुनै पनि दल वा स्वतन्त्र उम्मेदवारले उम्मेदवारी दर्ता नगराएका कारण उक्त एक पद खाली नै रहेको छ।"
सशस्त्र प्रहरी केन्द्र मातहत नै रहन्छ : गृहमन्त्री शर्मा,"काठमाडौँ : संघीय संरचनामा पनि सशस्त्र प्रहरी बल केन्द्र मातहत नै रहने भएको छ । सशस्त्र प्रहरी वरिष्ठ अधिकृत तालीम सम्मेलन को आइतबार उद्घाटन गर्दै गृहमन्त्री जनार्दन शर्माले संघीय संरचनामा बललाई कसरी लैजाने भन्ने गृहकार्य मन्त्रालयले गरिरहेको जानकारी दिए । उनले भने, सशस्त्र प्रहरी बलको प्रदेशस्तरको स्वतन्त्र संरचना बन्दैन, तर यसको प्रदेश संरचना भने बन्छ । विदेशमा शान्ति मिसनमा जाँदामात्रै राम्रो कमाइ हुने परिपार्टीको अन्त्य गर्दै बलका कर्मचारीको भत्ता र सुविधा बढाउन विभिन्न योजना बनाउन आवश्यक रहेको उनको भनाइ छ। उनले भने, देशभित्र औद्योगिक सुरक्षामा खटिँदा होस् वा जलविद्युत् आयोजनाको सुरक्षामा खटिँदा सोबापत ती संस्थाबाट थप रकम त्यहाँ खटिने बलका कर्मचारीले पाउने व्यवस्था गर्नेतर्फ ध्यान दिन आवश्यक छ । बलले शान्तिसुरक्षा, जनधनको सुरक्षा, विपद् व्यवस्थापन, औद्योगिक सुरक्षाको कार्यादेश पाएकाले सो क्रममा आएका समस्या र समाधानका उपायबारे सम्मेलनमा गहन छलफल हुने उनले विश्वास व्यक्त गरे । त्यस्तो छलफलले बलको नयाँ रणनीतिक योजना विकास गर्ने एवं आवश्यक कार्यनीति तय गर्ने उनको भनाइ छ । मन्त्रालयले आन्तरिक सुरक्षा नीति बनाइरहेको र त्यो अन्तिम चरणमा पुगेको उनको भनाइ छ । केहीअघिको बाढीपहिरोमा राहत तथा उद्धारमा र स्थानीय निकायको निर्वाचनमा शान्तिसुरक्षा दिन सशस्त्र प्रहरी बलले खेलेको भूमिका सराहनीय रहेको गृहमन्त्रीले बताए । कार्यक्रममा बलका महानिरीक्षक सिंहबहादुर श्रेष्ठले संगठन व्यवस्थापन, नीति, रणनीति तय गर्न सम्मेलन सहयोगी हुने विश्वास व्यक्त गरे । रासस"
एमाले सांसद चौधरीले गरे चुनाव नलड्ने घोषणा,"सिमरा : संविधान सभाको निर्वाचनमा बारा क्षेत्र नम्बर ५ बाट निर्वाचित सांसद बलवीर चौधरीले प्रतिनिधि सभाको निर्वाचनमा आफू चुनाव नलड्ने घोषणा गरेका छन्। एउटै व्यक्तिले पटकपटक चुनाव लड्न नहुने भन्दै चौधरीले मंसिरमा हुने निर्वाचनमा पार्टीका अन्य नेतालाई सघाएर अघि बढ्ने तर आफू चुनाव नलड्ने घोषणा गरेका हुन्। एमाले केन्द्रीय सदस्य एवम् बारा इन्चार्ज समेत रहेका सांसद चौधरी प्रतिनिधि सभा सदस्यका लागि बारा क्षेत्र नम्बर २ का बलिया सम्भावित उम्मेदवार थिए। जिल्लाका नेताकार्यकर्ताले समेत सांसद चौधरी क्षेत्र नम्बर २ बाट चुनाव लड्ने सक्ने आकलन गरेका थिए। सांसद चौधरीको घोषणालाई स्वागत गर्दै पार्टीका नेताकार्यकर्ताले उनलाई त्यागी नेताको रुपमा हेर्न थालेका छन्। टिकट पाउने बलियो सम्भावना हुदाहुदै पनि सांसद चौधरीले अरुलाई अवसर दिनुपर्छ भन्ने सोचका साथ गर्नुभएको निर्णय स्वागतयोग्य छ, एमालेका एक कार्यकर्ताले भने, पटकपटक चुनाव लड्नुपर्छ भन्ने मानसिकता बोकेका नेतालाई यो गतिलो जवाफ पनि हो। जिल्लाकै केही नेता पटकपटक चुनाव लडिरहेका छन्। चौधरीको यस्तो निर्णयलाई सबैले अनुशरण गर्न सके धेरै राम्रो हुने थियो। २०६४ सालको संविधान सभा निर्वाचनमा पराजित भएका चौधरी संविधान सभाको दोस्रो निर्वाचनमा निर्वाचित भएका थिए। सालिन नेताका परिचित चौधरीले सधै चुनाव लड्नुपर्छ भन्ने मानसिकतामा आफू नरहेको र अन्य नेतालाई अवसर दिनका लागि आफूले त्याग गरेको बताए। सधैँ चुनाव लडिरहनुपर्छ भन्ने मानसिकता मेरो छैन्, पहिलो संविधान सभाको निर्वाचनमा हार ब्यहोरेपछि दोस्रो निर्वाचनमा टिकट पाए र चुनाव पनि जिते चधरीले भने मैले आफ्नो क्षेत्रमा गर्नुपर्ने विकासका काम गरेको छु। जनताको मन जितेर बसेको छु। अहिले पनि टिकट पाए भने चुनाव जित्ने आधार प्रसस्त छ तर मैले मात्रै सधै चुनाव लडिरहनु हुदैन्। एउटै व्यक्तिले सधै चुनाव लडिरहने पार्टीभित्रको परिपाटीलाई अन्त्य गर्न जरुरी रहेको र त्यसको सुरुवात आफूले गरेको उनको भनाइ छ। आफूले गरे जस्तै निर्णय जिल्लाका अन्य नेताले पनि गर्न सके पार्टीमा क्षमता भएका अन्यले अवसर पाउन सक्ने उनले बताए। सांसद चौधरीले टिकट नलिने घोषणा गरेपछि बारा क्षेत्र नम्बर २ बाट जिविसका पूर्वसभापति छठ्ठुप्रसाद यादवलाई प्रतिनिधि सभा सदस्यको उम्मेदवारका लागि सिफारिस गरिएको छ।"
"राष्ट्रपतिले पूजा गरिन,भट्टराई र श्रेष्ठले गरेनन् पूजा","पालुङ्टार (गोरखा) : राष्ट्रपति बिद्यादेवी भण्डारीले शैक्षिक तथा धार्मिक महोत्सवको उदघाटन गरेकी छिन् । भवानी बहुमुखी क्याम्पसको शैक्षिक तथा भौतिक सुधारका लागि महोत्सव आयोजना गरिएको आयोजक समितिका संयोजक प्रकाश शरण खनालले जानकारी दिए । महोसत्वमा सहभागी हुन नेकपा माओवादी केन्द्रका नेता नारायणकाजी श्रेष्ठ र नयाँ शक्ति नेपालका संयोजक बाबुराम भट्टराई पनि पालुङटार पुगेका छन् । राष्ट्रपति भण्डारीले पूजा गरेपनि श्रेष्ठ र भट्टराईले भने पूजा गरेनन । राष्ट्रपति भण्डारीका लागि महोत्सव स्थलको सुरक्षा ब्यबस्था कडा पारिएको छ । दिनहूँजसो जिल्ला प्रशासन कार्यालय, नेपाली सेना, नेपाल प्रहरी, सशस्त्र प्रहरी, राष्ट्रिय अनुसन्धानबाट अनुगमन तथा सुरक्षा जाँच हुने गरेको सहायक प्रमुख जिल्ला अधिकारी केशव शर्माले जानकारी दिए । शैक्षिक तथा धार्मिक महोत्सव एकसातासम्म सञ्चालन हुनेछ । महोत्सवमा गोविन्दशरण महाराजजीले कथावाचन गर्ने कार्यक्रम छ । गोविन्दशरण महाराजजी १०८ राष्ट्रशान्ति शैक्षिक तथा धार्मिक महोत्वसका संकल्पकर्ता, ७५ वटै जिल्लामा नमूना शैक्षिक संस्था निर्माणका संकल्पकर्ता, ५० वटा देशमा विश्वशान्तिका संकल्पकर्ताको रुपमा परिचित छन् । महोत्सवमा राष्ट्रपतिद्वारा यज्ञकुण्ड, हवनकुण्डमा पूजा, हवन तथा अवलोकन गरेकी छिन् । महोत्सवको हरेक दिन बिहान २२०० शान्ति कलस यात्रा गरिनेछ । दिनहूँ योग शिवर, भजन समूहद्वारा भजन, संगीतमय धार्मिक, पौराणिक कथाप्रवचन, १०८ सालिग्रामको दर्शन तथा प्रदक्षिणा, आकासद्वीप प्रज्ज्वलन, सामुहिक व्रतवन्ध, विवाहका कार्यक्रम, लक्ष्यवर्ती(लाखवत्ती) प्रज्ज्वलन हुने महाराजजीका सचिव कोषबहादुर खड्काले जानकारी दिए । महोत्सवबाट क्याम्पसका लागि करिब तीन करोड रुपियाँ संकलन गर्ने आयोजकले लक्ष्य राखेको छ । महोत्सव सञ्चालनका लागि करिब ४५ लाख खर्च हुने मूल आयोजक समितिका संयोजक खनालले जानकारी दिए । भवानी सामुदायिक बहुमुखी क्याम्पस बिगत ११ बर्षदेखि सञ्चालन भएको हो । यसलाई गोरखा, लम्जुङ र तनहूँको शैक्षिक केन्द्र बनाउने गरी गुरुयोजना तयार गरिएको आयोजकले जनाएको छ ।"
राष्ट्रपति तथा उपराष्ट्रपतिको निर्वाचनसम्बन्धी विधेयक पारित,"काठमाडौँ: व्यवस्थापिकासंसद्ले राष्ट्रपति तथा उपराष्ट्रपतिको निर्वाचनसम्बन्धी विधेयक, ०७४' लाई सर्वसम्मतिले पारित गरेको छ। यही असोज २० गते गणपूरक संख्या नपुगेर पारित हुन नसकेको उक्त विधेयक आर्इतबार पारित भएको हो। बैठकमा प्रधानमन्त्री शेरबहादुर देउवाका तर्फबाट कानून, न्याय तथा संसदीय मामिलामन्त्री यज्ञबहादुर थापाले प्रदेश प्रमुखको पारिश्रमिक तथा सुविधासम्बन्धी विधेयक, २०७४' प्रस्तुत गरे। त्यस्तै, बैठकले प्रधानन्यायाधीश तथा सर्वोच्च अदालतका न्यायाधीशको पारिश्रमिक, सुविधा र सेवाका अन्य शर्तसम्बन्धी विधेयक, २०७४' सर्वसम्मतिले पारित गरेको छ। बैठकले उच्च अदालत तथा जिल्ला अदालतका न्यायाधीशको पारिश्रमिक, सुविधा र सेवाका अन्य शर्तसम्बन्धी विधेयक, २०७४ लाई पनि सर्वसम्मतिले पारित गर्यो। महिला आयोग विधेयक पारित व्यवस्थापिकासंसद्को बैठकले महिला आयोग विधेयक, २०७४' लाई सर्वसम्मतिले पारित गरेको छ। महिला, बालबालिका तथा समाज कल्याणमन्त्री आशा कोइरालाले महिला बालबालिका, ज्येष्ठ नागरिक र समाजकल्याण समितिको प्रतिवेदनसहित उक्त विधेयक सदनमा प्रस्तुत भएको थियो। आजको बैठकमा दुई फरक समितिका वार्षिक प्रतिवेदन पेस भएका छन्। विधायन समितिका सभापति गंगा चौधरी सत्गौवाले विधायन समितिको वार्षिक प्रतिवेदन, २०७४' र सामाजिक न्याय तथा मानवअधिकार समितिका सभापति सुशीलकुमार श्रेष्ठले सामाजिक न्याय तथा मानवअधिकार समितिको वार्षिक प्रतिवेदन, २०७४' बैठकमा पेस गरेका हुन्।"
अख्तियारद्वारा लगानी विवरण माग,"काठमाडौं : बैंक कर्जा लिएर जबरजस्ती गुज्रेको म्याद थप्दै भाका बढाएको आशंकामा अख्तियार दुरुपयोग अनुसन्धान आयोगले नेपाल राष्ट्र बैंकबाट एक अर्ब रुपैयाँभन्दा बढीको लगानी विवरण झिकाएको छ। गैरकानुनी कर्जा प्रवाहमा अनुसन्धान प्रयोजनका लागि दशैंअघि विवरण झिकाएको हो। अख्तियारले एक अर्बभन्दा बढी ऋण लिई चुक्ता हुन बाँकी भाखा नाघेका व्यापारिक फर्म, उद्दोग, संस्था एवं कम्पनीहरूको विवरण झिकाएको छ। उद्योग, व्यवसायका लागि भन्दै ठूलो परिमाणमा लिएको ऋण दुरुपयोग भएको भन्दै छानबिनका माग राखेर अख्तियारमा परेको उजुरीका आधारमा राष्ट्र बैंकबाट सबै फेहरिस्त झिकाइएको हो। ऋण लगानीको अवस्था जोखिमपूर्ण र शंकास्पद रहेको दाबीसमेत उजुरीमा थियो। अख्तियारको पत्रअनुसार राष्ट्र बैंकले मुलुकभरका बैंकबाट विवरण संकलन गरी बाध्यकारी रूपमा पठाउनुपर्ने छ। अख्तियारले एक अर्बभन्दा बढी ऋण लगानीको अवस्थाबारे बुझ्न राष्ट्र बैंकबाट विवरण झिकाएको हो', अख्तियार उच्च स्रोतले अन्नपूर्णसँग भन्यो, अहिले प्रारम्भिक जानकारीका लागि हो। कारबाही अघि बढाउनुपर्ने अवस्था देखिएमा कानुनअनुरूप अनुसन्धान तहकिकातको काम अघि बढ्छ।' ठूलो लगानी गर्ने कम्पनी वा संस्थाले बारम्बार बैंक ऋण र ब्याज बुझाउने भाखा सार्दै बलजफ्ती म्याद बढाउँदै लगेको भेटिएपछि अख्तियार गम्भीर बनेको हो। बैंकबाट एक अर्बभन्दा बढी कर्जा लिनेमा प्रायः ठूला घरानियाँ व्यापारी वर्ग रहेको जनाइएको छ। अख्तियारले गोप्यरूपमा दशैंअघि राष्ट्र बैंकमार्फत उक्त विवरण झिकाएको हो। राष्ट्र बैंकले मुलुकभरका विभिन्न बैंकबाट ऋणको वस्तुस्थिति बुझेर अख्तियारमा पठाउने भएको छ। यसबीचमा दशैं र तिहार पर्व परेकाले सबै विवरण आइपुग्न भने समय लाग्ने देखिएको छ। राष्ट्र बैंकका प्रवक्ता नारायणप्रसाद पौडेलले पनि अख्तियारले एक अर्बभन्दा बढी ऋण लगानीको विवरण झिकाएको बताए। दशैं बिदाअघि एक अर्ब रुपैयाँभन्दा बढी भाका नाघेको ऋणको विवरण मगाएको हो', पौडेलले भने, पत्रको व्यहोरामा कर चुक्ता भइसकेको विवरण भन्ने पनि उल्लेख छ। किन के प्रयोजनका लागि भनेर हामीलाई जानकारी हुने कुरो भएन।' कानुनतः अख्तियारलाई जुनसुकै प्रयोजनका लागि पनि लगानी वा कसैको शंकास्पद सम्पत्तिको विषयमा छानबिन गर्ने पूर्ण अधिकार छ। अख्तियार दुरुपयोग अनुसन्धान आयोग ऐन, २०४८ को दफा ३० अनुसार प्रचलित कानुन वमोजिम राष्ट्रसेवक वा अन्य व्यक्तिले भ्रष्टाचारको कसुर गरेमा आयोगले अनुसन्धान गरी मुद्दा चलाउन र अन्य कारबाही गर्नसमेत सक्ने अधिकार छ। एक अर्बभन्दा बढी कर्जा लिनेमा ठूला घरानियाँ व्यापारी वर्ग बैंक ऋण र ब्याज बुझाउने म्याद बढाएपछि अख्तियार गम्भीर गैरकानुनी कर्जा प्रवाहबारे अख्तियारद्वारा छानबिन ऋण लगानीको अवस्था शंकास्पद भन्दै चिन्ता राष्ट्र बैंक विवरण पठाउन बाध्य हुने प्रावधान भ्रष्टाचार कसुरमा अनुसन्धान गर्दै जाँदा कुनै व्यक्तिको स्वदेश वा विदेशमा रहेको कुनै बैंक वा वित्तीय संस्थामा कारोबार भएको वा खाता सञ्चालनमा भएको जानकारी कुनै स्रोतबाट खुल्न आएमा त्यस्तो कारोबार वा खातासमेत रोक्का राख्न आदेश दिन सक्ने अधिकारसमेत अख्तियारलाई छ। आयोगको आदेशअनुसार सम्बन्धित बैंक वा वित्तीय संस्थाले त्यस्तो कारोबार वा खातासमेत रोक्का राख्न र राहादानीसमेत रोक्का राख्न सक्छ। अख्तियारका पूर्वआयुक्त वेदप्रसाद शिवाकोटीले सेना र अदालतबाहेक निजी भए पनि पब्लिक अथोरिटी' संलग्न जुनसुकै विवरण झिकाएर अख्तियारले छानबिन गर्नसक्ने बताए। तर अख्तियारले गोप्य रूपमा छानबिन गर्नुपर्छ। कसैको सम्पत्ति, लगानी, ऋण वा कर जेसुकै भए पनि पहिल्यै सार्वजनिक गर्न पाउँदैन। अघि बढ्नु परेमा मात्र बाहिर ल्याउन सक्छ', वरिष्ठ अधिवक्तासमेत रहेका शिवाकोटीले भने। उनका अनुसार अख्तियारले आफ्नो छानबिनपछि सोझै मुद्दा चलाउने अवस्था नरहेमा सम्पत्ति शुद्धीकरण अनुसन्धान विभाग (मनी लाउन्ड्रिङ), अपराध अनुसन्धान ब्यूरो (सिआइबी) वा परम्परागत अपराध अनुसन्धान गर्ने प्रहरीमा पनि पठाउनसक्छ। अख्तियारले राष्ट्र बैंकमार्फत ऋण लगानीको अवस्था झिकाउन सक्ने विषयमा कुनै दुविधा छैन। ऐनअनुसार बकाइदा झिकाउन सक्छ। पहिले हाम्रो पालामा पनि यसरी छानबिन गरेर कारबाहीका लागि सम्बन्धित निकायको जिम्मा लगाएकै हो', शिवाकोटीले भने। यता भ्रष्टाचार निवारण ऐन, २०५९ अनुसार पनि कुनै सार्वजनिक पदाधारी व्यक्तिले गरेको भ्रष्टाचारको सम्पत्ति लुकाउन मतियारको भूमिका खेल्ने व्यक्तिलाई पनि बिगोअनुरूप जरिबाना र कैद हुने कडा कानुनी व्यवस्था छ। त्यसरी अवैध रूपमा लुकाएको सम्पत्तिसमेत जफत हुने कानुनी व्यवस्था छ। त्यस्तो सम्पत्तिको हक कसैलाई हस्तान्तरण गरिसकेको र त्यसरी हस्तान्तरण गर्दा थैली कायम भएको रहेछ भने सो रकम कपाली सरह हुने भनिएको छ। अख्तियारले यतिबेला झिकाएको लगानी विवरण भने ऋण र कर अनियमिततासँग जोडिएको छ।"
वाम तालमेलबारे पार्टीका नेतालार्इ प्रचण्डको यस्तो,"काठमाडौं : माओवादी केन्द्रका अध्यक्ष पुष्पकमल दाहालले एमालेमाओवादी पार्टी एकताको प्रस्ताव आफ्नो भएको बताएका छन् । पार्टी एकताको प्रस्ताव एमालेको र उसले तयार पारेको मस्यौदामा माओवादीले 'जस्ताको तस्तै' सहमति जनाएको नभई यसपटक एमालेसँग एकताको प्रस्ताव आफैंले राखेको दाहालले खुलाए । विकसित राजनीतिक घटनाक्रममा पोलिटब्युरो सदस्यलाई राजनीतिक प्रशिक्षण दिँदै दाहालले एकले अर्को कम्युनिस्ट पार्टीलाई निल्न नसक्ने अवस्था आएपछि राजनीतिमा एउटा तरंग दिन आफूले त्यस्तो प्रस्ताव राखेको बताए ।एमालेसँग पार्टी एकतासम्मको सहमति गर्दा पार्टीभित्र संस्थागत निर्णय नभएको र आफूहरू अन्योलमा परेको नेताहरूको गुनासो बढेपछि दाहालले पार्टी पोलिटब्युरो सदस्यसम्मलाई शनिबार काठमाडौंमा बोलाई प्रशिक्षण दिएका हुन् । 'एमालेसँग चुनावमा ६०४० मा तालमेलको कुरा भइरहेको थियो तर त्यसले मात्र नेपालको राजनीतिमा तरंग ल्याउँछ भन्ने मलाई लागेकै थिएन । मनमा गाँठो परिरहेकै थियो । म खुसी हुन सकिरहेको थिइनँ,' दाहालले पार्टी नेताहरूलाई भने, 'एक दिन एमाले नेता वामदेवसँग कुरा हुँदा तालमेलसालमेल छाडौं पार्टी एकता गरौं भनेर हामीले भनेका हौं । एमालेबाट सुरु भएको यो पटक होइन, यो तथ्यमा स्पष्ट हुनुहोला, यो पटक पार्टी एकताको प्रस्ताव मैले एमालेसँग राखेको हुँ ।'एमालेसँग आसन्न प्रतिनिधिसभा र प्रदेशसभा निर्वाचनमा चुनावी तालमेल र लगत्तै पार्टी एकता गर्नेसम्मको विकसित घटनाक्रम पार्टी नेतालाई सविस्तार सुनाउँदै दाहालले त्यसपछि विकसित घटनाक्रममा संस्थागत छलफल र बहस नगरी आकस्मिक र आश्चर्यजनक रूपमा नेतृत्वले यस्तो निर्णय लिनुपरेको सुनाएका थिए । उनले आफ्नो त्यस्तो प्रस्तावपछि वामदेव उत्साहित हुँदै एमाले अध्यक्ष केपी ओलीसँग प्रस्ताव पुर्याएको र त्यही दिन दुई अध्यक्षबीच एक्लाएक्लै छलफल भएर एकताको निष्र्कषमा पुगिएको बताए । 'कमरेड तालमेलभन्दा पार्टी एकतातिर लैजाऔं देशलाई । हामीले विगतमा गरेको प्रयास सफल हुन सकेन । फेरि एकपटक प्रयास गरौं । तपाइंहरूलाई हामी माओवादीप्रति र हामी माओवादीलाई तपार्इंहरूप्रति जसरी सोचिरहेका छौं, संघर्ष बहस गरिरहेका छौं, त्यो एकै ठाउँमा बसेर गरौं अनि तालमेल पनि फरक ढंगले जान्छ भनेर सिधै प्रस्ताव राखियो', दाहालले ओलीसँगको एक्लै भएको भेटको प्रसंग स्मरण गर्दै भने, 'त्यसपछि उहाँले प्रस्तावलाई सकारात्मक रूपमा लिनुभयो । अर्काे दिन हामीले फेरि बहस गरेर सहमतिको मस्यौदा तयार पार्यौं ।' दाहालले यसलाई माओवादीको एमालेकरण र एमालेको माओवादीकरणको रूपमा कसैले पनि लिन नहुने भन्दै देशको आवश्यकताका आधारमा यस्तो निर्णयमा दुवै पार्टी पुगेको बताए ।दाहालले वाम एकताको प्रस्तावलाई अवसरका रूपमा लिनुपर्नेमा जोड दिएका छन् । 'हामीभित्र जे समस्या आइलागेको थियो । यो समस्याले हल पायो अब । बहसमा अब भट्टीभित्र छिरिने भइयो । हामी भट्टीभित्र खरानी भएर कोको सिद्धिने हो, कोको स्पात बनेर निस्कने हो ? हाम्रो टेस्ट हुनेवाला छ', दाहालले भने । 'एकता प्रस्ताव हाम्रो हो'नेतृत्वमा हुनुको नाताले धेरै खालको प्रेसरमा छु । यो चुनौतीरहित छैन । मलाई यो बीचमा कस्ता थ्रेट आए भन्ने विषयमा म तपार्इंहरूका अगाडि भन्न चाहन्नँ । तर, यसले देशलाई, कम्युनिस्ट आन्दोलनलाई राम्रो गर्छ, माओवादीलाई र तपाईं हामी सबैलाई माथि उठाउँछ भन्नेमा मेरो विश्वास छ । पुष्पकमल दाहाल अध्यक्ष, माओवादी केन्द्र उनले अब पनि गुट र गिरोह बनाउने भन्दा पनि वैचारिक राजनीतिक बहसको भट्टीभित्र छिरेर आफ्नो श्रेष्ठता कायम गर्न नेताहरूलाई आग्रह गरे ।'ससानो गिरोह बनाउने गुटको, आफ्ना व्यक्तिगत इच्छामा मात्रै रमाउने यहाँ अब ध्वस्त हुन्छन् । यहाँ चल्दैन त्यस्ता गुटहरू, त्यस्तो चलाखी अब चल्दैन,' दाहालको भनाइ थियो, 'अब ग्रेट डिबेटमा दुवै पार्टी र नेताहरू छिरेका छौं । विचारको बहसमा क्षमता प्रदर्शन गरेर मात्र जितिन्छ । आफ्नो श्रेष्ठता कायम गर्न सकिन्छ ।' माओवादी आन्दोलनभित्र विचारको बहसका क्रममा सधैं 'ग्रेट डिबेट' भने पनि आफैंभित्र मात्र बहसमा सहभागी भएर नपुगेको दाहालको प्रस्टोक्ति थियो । 'हामी सबैका (एमाले र हाम्राबीच) बीचमा गे्रट डिबेट गर्छौं । हामी एमालेका साथीहरूलाई पनि यो गे्रट डिबेटमा गे्रट मानसिकतासाथ माथिबाटै आउन अपिल गर्छौं ।'तर, उनले अहिलेको बहसलाई अन्तिम निष्कर्षमा पुग्न नदिने षड्यन्त्र पनि हुन सक्नेतर्फ आशंका व्यक्त गरे । 'मलाई त्यतातिर जानै नदिने हो कि भन्ने डर छ । ग्रेट डिबेटमा छिर्नै नदिने, पार्टी एकता संयोजन समितिभन्दा अगाडि जानै नदिने, विभिन्न खालका कसरत हुन्छन्', दाहालले भने, 'यहाँ छिर्न मात्र पाइयो भने मैले त धेरै कुराको रूपान्तरण हुने देखेको छु ।' एउटा बलियो आत्मविश्वासका साथ जोखिम उठाएको पनि दाहालले बताए । उनले आफ्ना पार्टी नेताहरूलाई पार्टीले गरेको पछिल्लो सहमतिलाई दृढतापूर्वक कार्यान्वयनमा लाग्न पनि निर्देशन दिए । 'पार्टी एकता कुनै जालझेल, षड्यन्त्रपूर्ण तरिकाबाट हुने कुरा होइन, यो सिधासिधा हुने कुरा हो । हिजो पनि पार्टी एकता र विभाजन त्यसैगरी भएका छन् । फेरि नयाँ एकता त्यसरी नै हुन्छन् । त्यसकारण एमालेलाई झुक्याउँछौं भनेर हामीले सोच्यौं भने त्यो हाम्रो दृष्टिकोणमा खोट हुन्छ', दाहालले नेताहरूलाई आस्वस्त पार्दै थपे, 'एमालेले माओवादीलाई सिध्याइदिन्छौं भनेर सोच्यो भने त्यो एमालेका नेताहरूमा खोट हुन्छ । त्यसकारण यो कसैले कसैलाई सिध्याउने भन्ने होइन । यो कसैले झुक्याउने र षड्यन्त्र गरेर सिध्याउने कुरा होइन ।' उनले पार्टी नेताहरूलाई इमानदारीसाथ लाग्न आग्रह गर्दै भने, 'पार्टी एकतामा हामी कुनै बेइमानी, छलकपट गर्दैनौं । हामी माओवादी त्यसो गर्न सक्दैनौं र जान्दैनाँै पनि । हाम्रा कुरा सिधासिधा हुन्छन् । हाम्राविरुद्ध षड्यन्त्र भयो भन्ने थाहा पायौं भनेदेखि त्यत्तिकै जान्छौं भन्ने सही होइन ।' दाहालले दुई पार्टीको एकताको बहसले राजनीतिक कार्यदिशाको लाइन र लिडरसिपको विकास गर्दै समाजवादको दिशामा जाने आधार तयार पार्ने विश्वाससमेत व्यक्त गरे । तनाव र थ्रेटमा छु वाम गठबन्धन निर्माणपछि आफू उत्तिकै तनाव र थ्रेटमा रहेको पनि दाहालले पार्टी नेतासमक्ष खुलाए । सहमति चुनौतीरहित नरहेको भन्दै दाहालले नेतृत्वको नताले आफूले थुप्रै तनाव र प्रेसर व्यहोरेको दाहालको भनाइ थियो ।'नेतृत्व हुनुको नाताले धेरै खालको प्रेसर, तनावमा म पक्कै पनि छु । परेँ, परिराखेको पनि छु । अहिले जुन पहलकदमी लिइएको छ, त्यसको ऐतिहासिक महत्व छ भन्नेमा मेरो विश्वास छ । यसले देशलाई, कम्युनिस्ट आन्दोलनलाई राम्रो गर्छ, माओवादीलाई र तपाईं हामी सबैलाई माथि उठाउँछ भन्नेमा मेरो विश्वास छ । तर, यो चुनौतीरहित छैन', दाहालले अगाडि थपे, 'म शब्दहरू तपाईंहरूका अगाडि भन्न चाहन्नँ । मलाई यो बीचमा कस्ताकस्ता थ्रेट आए भन्ने विषयमा।' उनले पोलिटब्युरो तहका नेताहरूलाई आफूलाई कसले थ्रेट दिएको भन्ने नबताए पनि १६ असोजको सचिवालय बैठकमा भने भारतीय पक्षबाट आफूलाई थ्रेट बढेको खुलाएका थिए । दाहालले प्रधानमन्त्री शेरबहादुर देउवालाई एमालेमाओवादी निर्णयबाट उत्तेजित नहुन सुझाएको पनि नेताहरूलाई जानकारी गराएका थिए । 'मैले कांग्रेससँग वार्ता संवाद राखिरहेको छु । धेरै उत्तेजित हुनुहुँदैन भनिरहेको छु । त्यो पनि इमानदारीसाथ नै भनेको छु । शेरबहादुरजीलाई सरकार ढाल्नेतिर हामी लाग्दैनौं भनिरहेको छु' दाहालले भने । उनले माओवादीले चुनावसम्म सरकार नछाड्ने तर कांग्रेसले चाल्ने स्टेपबाट थप रणनीति बनाउने पनि बताए । शुक्रबार मात्रै प्रधानमन्त्रीसँग भेट गरेका दाहालले यो विषयमा प्रधानमन्त्रीसँग खुलेरै कुरा गरेको पार्टी बैठकमा सुनाएका थिए । निर्वाचनसम्म कांग्रेससँगै रहने सहमतिका आधारमा आफूहरूले निर्वाचनसम्म सरकार नछाड्ने दाहालको भनाइ थियो । 'प्रधानमन्त्रीलाई भेटेर मैले भनेको छु, तपाईंहरूलाई साँच्चै माओवादीले सरकार छाडिदेओस् भन्ने लागेको छ भने हामी सरकार छाड्न सक्छौं, माओवादीलाई सरकारमा बसिरहन मन छैन । रहरले हामी सरकारमा बसेका छैनौं', देउवासँगको कुराकानीको प्रसंग सुनाउँदै दाहालले भने । 'तपार्इंहरूले नैतिकताका आधारमा छाड्ने कुरा गर्नुभयो, हामी नैतिकताका आधारमा सरकारमा बसिरहेका छौं । किनभने निर्वाचनसम्म कांग्रेसको नेतृत्वमा सरकार बनाउने भनेपछि सरकार हामी नैतिकताका आधारमा छाड्दैनौं । संस्थागत रूपमा माओवादीले छाडे सजिलो हुन्छ भन्ने लागेको हो भनेर सोधेको छु मैले तर उहाँहरूले त्यस्तो होइन भन्नुभएको छ । हेरांै उहाँहरू आजभोलिसम्म के निर्णयमा पुग्नुहुन्छ ? ' दाहालले निर्वाचन तोकिएकै मितिमा हुनुपर्ने भन्दै त्यसो हुन नसके दुर्घटना हुने औंल्याए । आफूहरू परिस्थितिलाई सहज बनाउनेतिर रहेको बताउँदै दाहालले एमालेमाओवादी सहकार्यलाई सहज रूपमा बुझिदिन कांग्रेसलाई पनि आग्रह गरे । 'सरकार आफैं अत्तालिएर संविधान, ऐन कानुनविपरीत कुनै कदम चाल्यो भने परिणाम त्यस्तो कदम चाल्नेले नै भोग्नुपर्ने हुन्छ । हामी परिस्थिति बिगार्न चाहँदैनौं', दाहालले थपे, 'अहिले पार्टी मर्जर भइसकेको स्थिति पनि होइन, तालमेल अगाडि बढेको छ । एउटाको अस्तित्व समाप्त भयो र अर्काे आयो भन्ने होइन । कांग्रेसले यसलाई यसरी नै बुझ्नुपर्छ ।' माओवादीको पार्टी पोलिटब्युरो सदस्य बैठकले पार्टी नेतृत्वले एमालेसँगको चुनावी तालमेल र एकता गर्ने सहमतिलाई स्वागत गर्दै अनुमोदनसमेत गरेको छ ।"
'निर्वाचनलाई पवित्र तुल्याउन कुनै कसर बाँकी राख्दैनौँ',"काठमाडौँ: निर्वाचन आयुक्त इला शर्माले आगामी मंसिरमा हुने निर्वाचनलाई स्वच्छ, स्वतन्त्र र पवित्र तुल्याउन निर्वाचन आयोगले कुनै कसर बाँकी नराख्ने बताएकी छिन्। निर्वाचन सञ्चालन तथा व्यवस्थापन सम्बन्धी मुख्य प्रशिक्षण प्रशिक्षक तालीमको शुभारम्भ गर्दै उनले आचारसंहिताको पूर्णपालना गर्न गराउन राजनीतिक दल र उम्मेदवारलाई आग्रह गरिन्। आयुक्त नरेन्द्र दाहालले संविधानसभाबाट जारी भएको संविधान कार्यान्वयन गर्ने सन्दर्भमा हुन लागेको निर्वाचनको व्यवस्थापन सरल तुल्याउने र मतदाताको सहभागिता बढाउने दिशामा सबैको सहयोगी भूमिका हुनुपर्नेमा जोड दिइन्। प्रशासकीय अदातलका अध्यक्ष एवं संविधानविद् काशिराज दाहालले निर्वाचनलाई स्वच्छ र स्वतन्त्र बनाउन निर्वाचन आयोगलाई आचारसंहिता उलंघन गर्ने पक्षलाई कानूनअनुरुप कारबाही गर्न सुझाव दिए। कानून, न्याय तथा संसदीय मामिला मन्त्रालयका सचिव कमलशाली घिमिरेले निर्वाचनलाई स्वच्छ, स्वतन्त्र र भयरहित तुल्याउन बनेका ऐन र कानूनको प्रभावकारी कार्यान्वयनमा जोड दिए। आयोगका सहसचिव नवराज ढकालले मंसिर १० र २१ गते हुने प्रतिनिधिसभा र प्रदेशसभा निर्वाचनको तयारीको क्रममा मतदाता नामावलीलाई अन्तिमरुप प्रदान गरिएको, मतपत्र छपाईको काम सुरु भएको र विभिन्न नौ प्रकारका तालीम प्रशिक्षण चलिरहेको जानकारी दिए। नेपालस्थित संयुक्त राष्ट्रसघीय विकास कार्यक्रम युएनडीपीका प्रमुख रिनाउड मेयरले सयुक्त राष्ट्रसंघले नेपालको निर्वाचनको लागि प्राविधिक सहयोग गर्दै आएको जानकारी दिए। उक्त प्रशिक्षणमा नेपाल सरकारका सचिव एवं सहसचिव मुख्य प्रशिक्षकको रुपमा सहभागिता रहेको छ । उनीहरुले निर्वाचन सञ्चालन तथा व्यवस्थापनमा आउनसक्ने चुनौती र समस्या समाधानका उपायका बारेमा प्रदेश तहमा गएर प्रशिक्षण दिनुहुने छ।"
विपक्षीबाट जोगाउन जनप्रतिनिधिलाई होटलमा लुकाइयो,"वीरगन्ज : स्थानीय तहको कार्यपालिका गठनका लागि हुने निर्वाचनमा अन्य दलको प्रभावमा नपरून् भनेर नेताहरूले जनप्रतिनिधिलाई जिल्लाबाहिर सहरका होटलमा लगेर छन् ।पर्साको पर्सागढी नगरपालिकाको कार्यपालिका गठनका लागि हुन लागेको निर्वाचनमा आफ्ना जनप्रतिनिधिलार्ई अरूले प्रभावमा पार्न नसकून् भनेर दलहरूले बाराको सिमरामा लगेर तीन दिनदेखि राखेका हुन् । स्थानीय तह निर्वाचनमा पर्सागढी नगरपालिकामा प्रमुख, उपप्रमुख, वडाध्यक्ष र सदस्य गरी कांग्रेसका २४ जना निर्वाचित छन् । संघीय समाजवादी फोरमबाट वडाध्यक्ष र सदस्य गरी १२ तथा एमालेबाट वडाध्यक्ष र सदस्य गरी ११ जना निर्वाचित भएका छन् । पर्सागढीमा आइतबार हुने नगर कार्यपालिकाको निर्वाचनका लागि फोरम र एमालेले तालमेल गरेका छन् । कार्यपालिकाको निर्वाचनमा फोरम र एमालेको गठबन्धनभन्दा कांग्रेसको एक मत बढी छ । फोरम र एमाले नेता कांग्रेसबाट एकदुई प्रतिनिधि आफ्नो पक्षमा पार्न लागिपरेका छन् । यसका साथै उनीहरूले आफ्ना दलबाट निर्वाचित जनप्रतिनिधिलाई सिमरास्थित एक होटलमा बिहीबार साँझदेखि नै राखेका हुन् । कार्यपालिकाको निर्वाचनमा अरू दलको प्रलोभन र प्रभावबाट जोगाउन जनप्रतिनिधिलाई सिमरामा ल्याएर राखेको एमालेका स्थानीय नेता टेकप्रसाद तिमल्सिनाले जानकारी दिए । निर्वाचन हुने दिन आइतबार मात्र पर्सागढी नगरपालिकामा लगेर निर्वाचनमा सहभागी गराउने उनले खुलाए । आफूहरूको २३ मत मात्र रहे पनि बहुमत पुर्याउन कांग्रेसको एकदुई मत आफ्नो पक्षमा पार्ने कोसिस गरिरहेको उनले स्वीकार गरे । भने, हामी जसरी पनि बहुमत पुर्याई छाड्छौं, दाबीका साथ उनले भने । पर्सागढीका मेयर लोकनारायण यादवले भने आफ्नो दलका तर्फबाट निर्वाचित जनप्रतिनिधि एकजना पनि विचलित नभएको दाबी गर्दै कार्यपालिकाको निर्वाचनमा आफ्नो दल नै विजयी हुने विश्वास व्यक्त गरे । बाराको सिमरास्थित रोजी होटल एन्ड गेस्टहाउसमा शुक्रबार राति खाना खाँदै पर्साको पर्सागढी नगरपालिकाका जनप्रतिनिधि । एमाले र फोरमले आफ्नो पार्टीबाट निर्वाचित जनप्रतिनिधिलाई होटलमा राखेका हुन् ।"
सिट बाँडफाँट दुई दिनभित्रै,"काठमाडौं : लोकतान्त्रिक गठबन्धनमा आबद्ध दलबीच सिट बाँडफाँटलाई दुई दिनभित्रै टुंगोमा पुर्याउने गरी प्रधानमन्त्री एवं कांग्रेस सभापति शेरबहादुर देउवा आइतबार बिहानैबाट छलफलमा जुट्ने भएका छन् । प्रतिनिधिसभाको २७५, राष्ट्रियसभाको ५९ र सात प्रदेशको ५५० गरी कुल ८८४ स्थानमा सबैको चित्त बुझ्ने गरी तालमेल मिलाउने विषयमा देउवाले सबै दलका शीर्ष नेतासँग छलफल गर्न लागेका हुन् । लोकतान्त्रिक शक्तिबीच तालमेलका लागि गठित सात सदस्यीय कार्यदलमा गठबन्धनभित्रका महत्वपूर्ण नेताहरूलाई कुनै न कुनै सदनमा पुर्याउने विषयमा सहमति जुटेको छ । कार्यदलको शनिबार साँझ प्रधानमन्त्रीनिवास बालुवाटारमा बसेको बैठकमा उक्त सहमति भएको हो । बैठकमा कार्यदल संयोजक विमलेन्द्र निधिले राजनीतिक ड्राफ्ट प्रस्तुत गरेका थिए । अन्य दलका नेताले भने मूल कुरा सिट तालमेल रहेकाले त्यस विषयमा निकासमा पुगेपछि अन्य कुरा स्वतः मिल्ने भन्दै त्यसका लागि कांगे्रसलाई नेतृत्व लिन आग्रह गरेका थिए । राप्रपा, फोरम नेपाल, राजपा, राप्रपा (प्रजातान्त्रिक) र फोरम लोकतान्त्रिकका प्रतिनिधिको सुझावलाई स्विकार्दै निधिले आइतबार कार्यदलमा सिट तालमेलसम्बन्धी एजेन्डामथि छलफल गर्ने जानकारी गराएको फोरम लोकतान्त्रिकका महासचिव रामजनम चौधरीले बताए । कांग्रेस सभापति देउवाले गठबन्धनका नेतासँग समेत अनौपचारिक वार्ता गर्ने जानकारी निधिले बैठकमा दिएका थिए । देउवाले सिट तालमेलका सम्बन्धमा दुई दिनभित्रै निष्कर्षमा पुग्ने गरी छलफल गर्न लागेको चौधरीले बताए । उनका अनुसार निधिले पेस गरेको ड्राफ्टमा संघीय लोकतान्त्रिक गणतन्त्रलाई संस्थागत गर्न आन्दोलनकारी शक्तिहरू आगामी पाँच वर्षसम्म यसै गठबन्धनमा रहनुपर्ने उल्लेख छ । मधेस, थारू, मुस्लिम, जनजाति, आदिवासीलगायत आन्दोलनलाई समेट्दै तजा जनादेशमार्फत आउने प्रतिनिधिसभाबाट संविधान संशोधन गराउने प्रतिबद्धता पनि ड्राफ्टमा जनाइएको छ । प्रतिनिधिसभाको १६५ प्रत्यक्ष र ११० समानुपातिक, राष्ट्रियसभाको ५६ र प्रदेशसभाको ३३० प्रत्यक्ष र २२० समानुपातिक सिटमा एकमुस्ट तालमेल मिलाउने तयारी भइरहेको कार्यदलका अर्का सदस्यले बताएका छन् । प्रदेश १ मा प्रत्यक्ष ५६ र समानुपातिक ३७, प्रदेश २ मा प्रत्यक्ष ६४ र समानुपातिकमा ४३, प्रदेश ३ मा प्रत्यक्ष ६६ र समानुपातिक ४४, प्रदेश ४ मा प्रत्यक्ष ३६ र समानुपातिकमा २४, प्रदेश ५ मा प्रत्यक्ष ५२ र समानुपातिकमा ३५, प्रदेश ६ मा प्रत्यक्ष २४ र समानुपातिकमा १६ तथा प्रदेश ७ मा प्रत्यक्ष ३२ र समानुपातिकमा २१ जना चुनिनेछन् । उल्लिखित सबै संख्यामा मात्र नभएर प्रदेश २ मा प्रदेश सरकारसहितको बहुमत र संसद्मा पनि प्रदेश २ को हकमा कांग्रेस बराबरी सिटको दाबी फोरम नेपाल र राष्ट्रिय जनता पार्टीको रहेको स्रोत बताउँछ । कार्यदल सदस्य सर्वेन्द्रनाथ शुक्लाले कांग्रेसको अगुवाइमा आइतबारदेखि सिट वितरण कार्य हुने जानकारी दिए ।"
प्रमुख दलद्वारा उम्मेदवार सिफारिस,"गाईघाट: मंसिर २१ गते प्रदेश र संघीय चुनावका लागि जिल्लाका प्रमुख तीन पार्टीले प्रत्यक्ष र समानुपातिकतर्फका उम्मेदवारहरुको नाम सिफारिस गरेका छन्। केन्द्रमा बृहत वाम एकता' गरेका नेकपा (एमाले), नेकपा माओवादी केन्द्र र नयाँशक्तिले आआफ्नै तरिकाबाट आकांक्षीहरुको नाम सिफारिस गरेका छन्। केन्द्रमा चुनावी तालमेल भए पनि जिल्लामा त्यसबारे सर्कुलर प्राप्त नभएकाले आफ्नो पार्टीको केन्द्रीय नीति बमोजिम नाम सिफारिस गरिएको एमाले अध्यक्ष इश्वरमणि राउतले बताए। एमालेले प्रत्येक निर्वाचन क्षेत्रबाट सिफारिस भइ आएका नामलाई शनिबार बसेको जिल्ला कमिटीको बैठकबाट अनुमोदन गरी सिफारिस गरेको हो। उता माओबादी केन्द्रले भने दसैंअघि नै नाम सिफारिस गरिसकेको छ। कांग्रेसले पनि केहि दिन अघि नाम सिफारिस गरिसकेको जनाएको छ। एमालेबाट उम्मेदवार एमालेले संघीय प्रतिनिधिसभा निर्वाचन क्षेत्र नम्बर १ मा सांसद मन्जुकुमारी चौधरी, पूर्वकेन्द्रीय सल्लाहकार सदस्य राममणी पोखरेल र जिल्ला कमिटी सदस्य टेकबहादुर राउतको नाम सिफारिस गरेको छ। त्यसै गरी क्षेत्र नं २ का लागि वैकल्पिक पोलिटव्यूरो सदस्य तथा पूर्व सांसद जगन्नाथ खतिवडा र एमाले केन्द्रीय लेखा आयोग सदस्य तथा पुर्व सांसद विष्णुबहादुर राउतको नाम सिफारिस गरेको अध्यक्ष राउतले जनाए। प्रदेशसभातर्फ एमालेले १ नम्बर क्षेत्र प्रदेश (क) मा प्रत्येक्षतर्फ २५ जनाको नाम सिफारिस गरेको छ भने क्षेत्र नं १ प्रदेश (ख) बाट ८ जनाको नाम पठाउने टुंगो लागेको छ। क्षेत्र नं २ प्रदेश (क) का लागि ९ जनाको नाम टुंगिएको पार्टीले जनाएको छ। प्रदेश (ख)बाट भने दुई) जनाको नाम पठाउने तयारी भएको छ। कांग्रेसमा कोको परे नेपाली कांग्रेस उदयपुरले संघीय र प्रदेशसभामा उठ्ने उम्मेदवारहरुको विकल्पसहितको नाम टुंगो लगाएर केन्द्रमा सिफारिस गरेको छ। निर्वाचन क्षेत्र नं १ बाट केन्द्रीय सदस्य डा नारायण खड्का, पार्टी सभापति बिदुर बस्नेत, पूर्वसभासदद्वय प्रमिला राई र लक्ष्मी परियारको नाम सिफारिस गरेको छ। क्षेत्र नं २ मा सांसद नारायणबहादुर कार्की, पूर्व सभापति अर्जुनकुमार खड्का र संजिव थापाको नाम सिफारिस भएको छ। प्रदेशसभाका लागि निर्वाचन क्षेत्रनं १ को क' मा ७ जनाको नाम सिफारिस भएको छ भने ख' मा भने ४ जनाको नाम सिफारिस गरेको छ। क्षेत्र नं २ को क' मा ६ जनाको नाम सिफारिसमा भएको छ भने ख' बाट पाँच जनाको नाम सिफारिस गरिएको कांग्रेसले जनाएको छ। माओबादी केन्द्रबाट कोको परे माओवादी केन्द्रको दशैअघि बसेको सचिवालयको बैठकले केन्द्र र प्रदेशका उम्मेदवारको सिफारिस गरेको हो। सो पार्टीले एक पदमा तीनतीन जना उम्मेदवारको नाम सिफारिस गरेको जनाएको छ। प्रचार विभाग प्रमुख जिवनकुमार कार्कीकाअनुसार पूर्व सञ्चारमन्त्री एंवम माओवादीका बरिष्ठ नेता राम कार्की संघ (केन्द्र) को उदयपुरको क्षेत्र नम्बर २ बाट चुनाव उठ्ने भएका छन्। क्षेत्र नं २ मा राम कार्कीको साथै मोहनबहादुर खत्री, केपी बरालको नाम सिफारिस भएको छ। त्यसैगरी १ नम्बर क्षेत्रबाट सुरेशकुमार राई, मिनबहादुर ठकुरी र पुष्प बस्नेत सिफारिसमा परेका छन्।"
किन भएन नवराज सिलवालको राजीनामा स्वीकृत ?,"काठमाडौं : नेपाल प्रहरीका डीआईजी नवराज सिलवालले पदबाट दिएको राजीनामा गृह प्रशासनले आफूप्रति पूर्वाग्रह राखेर स्वीकृत नगरेको आरोप लगाएका छन् ।तर, गृहसचिव लोकदर्शन रेग्मीले भने प्रहरी प्रधान कार्यालयबाट गृहमा आइनपुगेकाले राजीनामा प्रक्रिया अघि बढ्न नसकेको दाबी गरेका छन् । रेग्मीले अन्नपूर्णसँग भने, आउनेबित्तिकै राजीनामा स्वीकृत हुन्छ । राजीनामा स्वीकृत नभई एमाले प्रवेश गरेका डीआईजी सिलवालमाथि प्रहरी संगठनको आचरणविरुद्धको दण्डनीय गतिविधि गरिरहेको आरोप लागिरहेका बेला आफूलाई दुःख दिने नियतले राजीनामा रोकिएको अन्नपूर्णलाई प्रतिक्रिया दिए । सिलवालले आईजीपी प्रकरणमा सर्वोच्चको फैसलापछि प्रहरी सेवाबाट अलग रहने घोषणा गर्दै डीआईजी पदबाट २८ भदौमा राजीनामा दिएका थिए । प्रहरी प्रधान कार्यालयले उक्त पत्र सनाखत गरी असोज १ गते स्वीकृतिका लागि पत्र संख्या २०१६१ ।(०७४०७५), चलानी नम्बर ९०९ उल्लेख गरी कागजात गृह मन्त्रालय प्रहरी प्रशासन शाखालाई सम्बोधन गरी पठाएको थियो ।मन्त्रालयको दर्ता शाखामा सिलवालको राजीनामा पत्रसम्बन्धी फाइल दर्ता किताबको ७७१ मा दर्ता भएको देखिन्छ । मन्त्रालयमा फाइल दर्ता भए पनि उक्त फाइल आफूकहाँ नआएको गृहसचिव रेग्मीको दाबी छ । सिलवालको राजीनामासम्बन्धी फाइल मकहाँ आएको भन्ने कुरा सरासर गलत हो, फाइल आएको भए रोक्ने कुरै छैन, कसैको राजीनामा स्वीकृत नगरेर त्यसै राख्ने कुरा हँुदैन, रेग्मीले भने । स्रोतका अनुसार गृहसचिव रेग्मीले प्रक्रिया नपुगेको भन्दै फाइल कर्मचारी प्रशासन शाखाबाट प्रहरी प्रधान कार्यालयमा फिर्ता गर्न लगाएका थिए । फाइल फिर्ता गरिएको सम्बन्धमा गृहसचिव रेग्मीसँग जिज्ञासा राख्दा उनले अस्वीकार गरे । फाइल मकहाँ आएको जानकारी छैन, कसरी फिर्ता हुन्छ ? उनले भने । उनले प्रहरी प्रधान कार्यालयबाट डीआईजी सिलवालको राजीनामा पत्र गृह मन्त्रालयमा आउन भएको ढिलाइबारे आफूले आइतबार नै आईजीपीसँग जानकारी लिने र आवश्यक प्रक्रिया बढाउन निर्देशन दिने बताए । रेग्मीले थपे, राजीनामाको फाइल छिटो मगाएर स्वीकृतिका लागि गृहमन्त्रीज्यूकहाँ पठाउँछु, राजीनामा छिट्टै स्वीकृत हुन्छ, रोक्नुपर्ने कुनै कारण छैन ।"
