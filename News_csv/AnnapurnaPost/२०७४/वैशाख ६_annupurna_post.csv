शीर्षक,विवरण
फोस्रो चिन्ता,"राष्ट्रपति विद्यादेवी भण्डारी अहिले भारतको 'राजकीय यात्रा' मा हुनुहुन्छ । उच्चतम तहका यस्ता यात्राहरू सम्बन्धित मुलुकमा नेपालको छवि उकास्न, दुईपक्षीय सम्बन्ध बलियो बनाउन, विद्यमान असहजता सम्बोधन गर्न र साझा हितका मार्गचित्र कोर्न सहायक हुने अपेक्षा गरिन्छ । भण्डारीको केही महिना पहिलेको यात्रा रद्द भएपछि नेपाल सरकारले दुई मुलुकबीच बढ्दै गएको अविश्वास र वैमनस्यको पर्खाल अझ फराकिलो बनाउनमा योगदान पुर्याएको थियो । भारदद्वारा एकतर्फीरूपमा गरिएको नाकाबन्दीलाई कूटनीतिक क्षमताबाट सम्बोधन गर्ने या मर्यादित र नैतिक अस्त्रका रूपमा मौनताद्वारा बेवास्ता गर्ने दुईमध्ये एक उत्तम विकल्पलाई छान्नुको साटो भ्रमण रद्द गरी कूटनीतिक बचपना देखायो सरकारले त्यसबेला । त्यही क्रममा १८ वर्षको अन्तरमा भारतका राष्ट्रपति प्रणव मुखर्जीको नेपाल यात्रा भयो, नेपालको नयाँ सरकारले चिनियाँ राष्ट्रपति सी जिनपिङको अपेक्षित भ्रमणमा व्यवधान सुनिश्चित गरेलगत्तै । छिमेकी राष्ट्राध्यक्षमध्ये एउटाको भ्रमण सुनिश्चित गर्न अर्काको रद्द गराउनुपर्ने कुनै आवश्यकता नै थिएन, तर त्यो नकारात्मक कूटनीति अँगालेर नेपाल दुवैको नजरमा सशंकित बन्न पुग्यो । यही पृष्ठभूमिमा भएको राष्ट्रपति भण्डारीको यात्रा एउटा छिमेकीसँगको सम्बन्ध र अन्तरनिर्भरतालाई मर्यादित तथा सम्मानित बनाउन सहायक हुन सक्थ्यो, तर राष्ट्राध्यक्षको हैसियतलाई अझै पनि दलीय घेरामै राख्ने चलन नेपालमा रहेको र दिल्ली पुग्दा पर्याप्त तथा स्पष्ट एजेन्डा नहुँदा नेपाल दिल्लीमा तल पर्नुपर्ने परिस्थिति देखा परेको छ । भ्रमणको पहिलो दिनमै अर्थात् दिल्ली पुग्दा त्यहाँको एकजना राज्यमन्त्रीलाई राष्ट्रपतिको स्वागतमा खटाइएको प्रति नेपालको राजनीतिक वृत्त तथा सामाजिक सञ्जाल उद्वेलित देखिन्छ । उनीहरूले यसलाई कूटनीतिक अपमानका रूपमा लिएको देखिन्छ । मुखर्जीको स्वागतमा भण्डारी त्रिभुवन विमानस्थलमा पुग्नु नेपालको संस्कारगत आतिथ्यको संस्कृतिबाट निर्देशित थियो या आफू दिल्ली जाँदा समकक्षीको विमानस्थलमा उपस्थितिको लोभबाट ? नेपाल स्पष्ट हुन आवश्यक छ । सुरक्षा तथा कार्यसंस्कृतिले कूटनीतिक भ्रमणहरूका प्रोटोकल शैली फेरिएका छन् । विमानस्थल, रेलयात्रा र भोजनमै पनि महत्वपूर्ण निर्णय हुने संस्कृति बसेको छ, यस्ता यात्राहरूमा । पहिले नेपालका राजाहरू राष्ट्राध्यक्ष या महत्वपूर्ण विदेशी कार्यकारी प्रमुख आउँदा आफ्नो राष्ट्रिय संस्कार र संस्कृतिअनुरूप विमानस्थल पुग्थे स्वागतमा र त्यही बराबरको सम्मान पाउँथे, विदेश यात्रामा । नेपालले बनाएको त्यो हैसियत अहिले खासगरी ०६३ यताका सत्ताका नेताहरूले गुमाएका छन् । गिरिजाप्रसाद कोइरालालाई विमानस्थलमा स्वागत गर्न पुगेका तत्कालीन भारतीय प्रधानमन्त्री मनमोहन सिंहले 'दक्षिण एसियाका लिजेन्डरी राजनेता' को पगरी गुथाएका थिए, भारतको एजेन्डाअनुसार नेपालमा राजनीतिक परिवर्तनमा कोइराला कारक बनेबापत । अहिले बंगलादेशका प्रधानमन्त्रीलाई स्वागत गर्न नरेन्द्र मोदी पुग्नुको कारण पनि स्पष्ट छ, चीनको वर्चस्वलाई त्यो क्षेत्रमा रोक्न उनको भूमिका महत्वपूर्ण हुने भारतले बुझेको छ । ठूलो स्वार्थको लागि कसैलाई दिइने विशेष सम्मान सधैं सबैले अपेक्षा गर्नु हुँदैन कूटनीतिमा । तर आफ्नो हैसियत र सम्मान आफैंले बनाउन सकेमा र भ्रमण के प्रयोजनको लागि ? त्यसबारे नेपाली नेताहरू स्पष्ट भएमा क्षणिक 'मनसम्मान' या प्रोटोकलमा नेपालले टाउको दुखाउनुपर्ने छैन भविष्यमा । राजनीतिक दीक्षा र निजी स्वार्थको लागि आफूभन्दा धेरै तल्लो 'तह' का अधिकारीहरूसमक्ष दिल्लीमा गएर लम्पसार पर्ने संस्कृति नेपाली नेताहरूले नछोडेसम्म र स्वाभिमानलाई निजी भ्रमणमा बन्धकी राख्ने संस्कृतिबाट निर्देशित भएसम्म उनीहरू हीन भावनाबाट ग्रस्त रहिरहनेछन् । राष्ट्रपति भण्डारीको भ्रमण नेपालबाटै जायज विरोधका साथ सुरु भयो, सार्वजनिक छुट्टी घोषणा गरेकोमा । मुखर्जी आउँदा पनि यो अनावश्यक लम्पसार संस्कृति प्रदर्शन गर्यो, नेपाल सरकारले । रामवरण यादवले प्रधानन्यायाधीशलाई नै प्रधानमन्त्री बनाउने मन्त्र बाह्रबुँदेकै शक्तिहरूबाट लिएर आएका थिए, त्यस्तै भ्रमणताका । त्यसको कार्यान्वयनपछि नै नेपालको न्यायपालिका राजनीतिक महत्वाकांक्षा र चलखेलको अखडा बन्न पुगेको हो । हीनताबोधबाट मुक्त भई आफू बोली र आचरणबाट नेपाल राष्ट्रका प्रतिनिधि भएको नबिर्सने र मुलुकको राजनीतिमा बाहिरको आदेश 'लिन्न' भन्ने अठोट नेपालीले गर्न सके भने विदेशबाट फर्कंदा राष्ट्राध्यक्ष र सबै नेपालीको शिर ठाडो रहिरहनेछ ।"
निर्वाचन हुनेमा आशावादी छु: नेता नेपाल,"काठमाडौँ: नेकपा (एमाले)का वरिष्ठ नेता माधवकुमार नेपालले निर्धारित समयमा स्थानीय तहको निर्वाचन हुनेमा आफू बढी आशावादी भएको बताउनुभएको छ। प्रगतिशील तथा पेसागत कानुन व्यवसायी सङ्गठन (पिपिएलए) ले यहाँ आज आयोजना गरेको स्थानीय तहको संरचना र निर्वाचन सम्बन्धमा छलफल कार्यक्रममा उहाँले आज प्रधानमन्त्री पुष्पकमल दाहालसहित प्रमुख राजनीतिक दलको बैठकपछि आफू निर्वाचन हुनेमा आशावादी भएको बताउनुभएको हो । बैठकमा प्रधानमन्त्रीले पटकपटक निर्वाचनका बारेमा कुनै आशङ्का नगर्न र निर्वाचन नभए मुलुक ठूलो दुर्घटनामा पर्छ भन्नुभयो । गृहमन्त्री विमलेन्द्र निधिले पनि निर्वाचनको सम्पूर्ण सुरक्षा व्यवस्था मिलाइसकेको बताउनुभयो। उहाँले भन्नुभयो, 'त्यसैले उहाँहरुको भनाइबाट म निर्वाचन हुनेमा आशावादी देखिएको छु । बैठकमा मधेसी मोर्चा निर्वाचनमा सहभागिता जनाउँछन् भने बजेटपछि पनि निर्वाचन गर्न सकिने कुरा चलेको बताउँदै उहाँले भन्नुभयो, वैशाख ३१ गते नै निर्वाचन हुन्छ । प्रदेश १ र २ मा पछि गरौँला भन्ने कुरा बेग्लै हो । उहाँले नेत्रविक्रम चन्द, सिके राउत, मधेसी मोर्चा, विभिन्न जनजाति र साना हतियारधारीबाट निर्वाचनमा धम्की आउनसक्ने भन्दै त्यस चुनौतीलाई सामना गर्न सुरक्षाकर्मी तयार रहेको धारणा राख्नुभयो। एमाले महासचिव ईश्वर पोखरेलले एमालेले जित्ने वा हार्ने भन्दा पनि संविधानको प्रभावकारी कार्यान्वयनका लागि निर्वाचन आवश्यक भएको बताउनुभयो। उहाँले अझै पनि निर्वाचनलाई सके सार्ने नसके टार्ने खेल भइरहेको भन्दै निर्वाचन नहुँदा देशमा कालो बादल मडारिने चेतावनी दिनुभयो। उहाँले संविधान जारी नगरौँ भन्ने पक्षले अहिले संशोधन गर्न खोजिएको उल्लेख गदै कुनै पनि हालतमा संविधान संशोधन नहुने दाबी गर्नुभयो। एमाले सचिव गोकर्ण विष्टले संविधानको कार्यान्वयनका लागि तीनै तहको निर्वाचन निर्धारित मितिमा गर्नुपर्ने बताउनुभयो। कार्यक्रममा एमाले पोलिटब्युरो सदस्य रधुजी पन्त, नेपाल बार एसोसिएसनका पूर्वअध्यक्ष शम्भु थापा, विश्वकान्त मैनालीले लोकतन्त्रको अभ्यासको आधारशीला स्थानीय तह भएकाले जनताको अधिकार स्थापित गराउनका लागि निर्वाचन गर्नुपर्ने बताउनुभयो। रासस"
स्थानीय निर्वाचनमा दलित महिलालाई सहभागी गर्न माग,"काठमाडौं : स्थानीय तहको निर्वाचनको मिति नजिकिदै गर्दा दलित महिला अगुवाले बढीभन्दा बढी आफ्नो सहभागीता सुनिश्चिताको माग गर्नुभएको छ। राजधानीमा बुधाबार पत्रकार सम्मेलन गरी दलित महिला अगुवाले स्थानीय तहको निर्वाचनमा दलित महिलाको प्रतिनिधित्व वडास्तर मात्रै केन्द्रित गरिएको भन्दै सबै पदमा सहभागीता बढाउन पर्ने माग गरी दबाब सिर्जना गरेका गर्नुभएको हो। गाउँपालिका र नगरपालिकाको अध्यक्ष, उपाध्यक्ष वा प्रमुख, उपप्रमुख र वडा अध्यक्षमा समेत दलित महिलाको उचित प्रतिनिधित्वको सुनिश्चितता हुनु पर्ने माओवादी केन्द्रकी नेतृ अञ्जना विशंखेले दाबी गर्नुभयो। निर्वाचन आयोग ऐनको इतिहास धेरै पुरानो भएपनि यसपटक निर्वाचन आयोगको ऐन समावेशीधारमा आएको भन्दै दलित महिलालाई प्रधान गरिएको समावेशी अवसर पूर्ण रुपमा कार्यान्वयन गर्ने विशंखेको जोड थियो। समावेशी त भनिएको छ, तर कतिको कार्यान्वयन हुन्छ हेर्न बाँकी छ, उहाँले भन्नुभयो। दलित महिला समावेशाीमा गलत बुझाइकै कारणले दलित महिला सहभागिता अहिलेको स्थानीय निकायको चुनावमा घट्न सक्ने र यसले दलित समुदाय लगाएत सिंगो नेपाली समाजलाई पुरानो संरचनामा नै धकेल्न सक्ने कतिपयको ठोकुवा गर्नुभएको छ। यस्तै नयाँ शक्ति पार्टी नेपालीकी केन्द्रीय सदस्य दुर्गा सोवले अहिले स्थानीय तहको निर्वाचनबाट दलित महिलाको प्रतिनिधित्व राम्रो हुने भन्दै यो प्रतिनिधित्वले नै दलित आन्दोलनमा आधार दिन नसक्ने बताउनुभयो। नयाँ संविधान र निर्वाचन सम्बन्धीत ऐनअनुरुप दलित महिलालाई प्रतिनिधित्वको सुनिश्चित गरे पनि राज्यले दलितमाथि हेर्ने दृष्टिकोणकमा पारदर्शिता आउन अझै समय लाग्ने सोवको टिप्पणी थियो। सोवले समावेशीकरणको मुद्दा विस्तारै कार्यान्वयन तर्फ अगाडी बढेको बताउँदै निर्वाचन सम्बन्धी ऐन मार्फत दलित महिलाहरुको हक अधिकार सुनिश्चिता बाध्यत्मक ढंगबाट लैजान राजनीतिक दलहरुलाई अपिल समेत गर्नुभयो। नयाँ शक्तिकै नेतृ कमला हेमचुरीले दलित महिला सहभागितामा कमी आउनुमा ऐतिहासिक विभेदको कारण रहेकाले अहिलेको चुनावमा यस्ता ऐतिहासीक कुराहरु प्रति ध्यान दिँदै दलित महिला सहभागीता बढीभन्दा बढी सुनिश्चित गर्ने आधार तय गर्ने आग्रह समेत गर्नुभयो। हेमचुरीले चुनावमा ३३ प्रतिशत महिला भित्र १३ प्रतिशत दलित महिलालाई समेटनु पर्ने जोड दिनुभयो। दलित महिला केन्द्रकी अध्यक्ष गौरा नेपाली, दलित महिला सङ्घकी अध्यक्ष कला स्वर्णकार र फोडोकी महासचिव रेनु सिजापति लगायतले निर्वाचन सम्बन्धी ऐन थोरै संशोधन गर्नुपर्नेमा जोड दिनुभयो। ऐनको परिच्छेद२ को दफा (६) को उपदफा (२) मा उल्लेखित गाउँपालिका र नगरपालिकाको वडा समितिमा दुई महिलामध्ये एक दलित महिला अनिवार्य हुने प्रावधान रहेको छ।"
कमल थापाले मर्माहत बनाए : निर्वाचन आयोग,"काठमाडौं : निर्वाचन आयोगले सत्तासीन राष्ट्रिय प्रजातन्त्र पार्टी (राप्रपा) का क्रियाकलापले मर्माहत बनाएको जनाएको छ। राप्रपाको विधानबाट संवैधानिक राजसंस्था र हिन्दु राष्ट्र हटाउने आयोगको निर्णय जलाउने र पार्टी अध्यक्ष तथा उपप्रधानमन्त्री कमल थापाद्वारा आयोगविरुद्ध व्यक्त गरिएका अभिव्यक्तिले आयोग मर्माहत भएको जनाएको हो। आयोगले राप्रपाको विधानबाट संवैधानिक राजसंस्था र हिन्दु राष्ट्र हटाईदिएपछि राप्रपाले मंगलबार देशभर आयोगको निर्णय जलाएर विरोध प्रदर्शन गरेको थियो। पार्टी अध्यक्ष एवं उपप्रधानमन्त्री थापाले आयोगको निर्णय नसच्चिए सत्ता छोडेर सडक संघर्षमा जाने धम्की दिनुभएको थियो। राप्रपाले निर्वाचन आयोगले गरेको निर्णय जलाउने तथा सो व्यहोराको विज्ञप्ति जारी गर्ने सम्मका क्रियाकलाप भएको र मन्त्रिपरिषद्को वरिष्ठ सदस्यसमेत रहेको दलको तर्फबाट भएका त्यस प्रकारका विज्ञप्ति र क्रियाकलापबाट आयोग मर्माहत भएको छ, आयोग प्रवक्ता सूर्यप्रसाद शर्माद्वारा जारी विज्ञप्तिमा उल्लेख छ। सत्तासीन दलका अध्यक्ष तथा उपप्रधानमन्त्रीका अभिव्यक्तिले आफ्नो गम्भीर ध्यानाकर्षण भएको जनाउंदै आयोगले कानुन अनुसार काम नगर्न दबाव दिइनु आपत्तिजनक भएको बताएको छ। आयोगले गरेको कार्य सम्पादनलाई लिएर सत्तारुढ दल राष्ट्रिय प्रजातन्त्र पार्टीका अध्यक्ष तथा उपप्रधानमन्त्रीसमेत रहनुभएका सो दलका नेताबाट व्यक्त भएका भनी आमसञ्चार माध्यमबाट प्रकाशित भएका विचार र उहाँको पार्टीका तर्फबाट केही दिनयता भएका गतिविधिप्रति आयोगको गम्भीर ध्यानाकर्षण भएको छ, विज्ञप्तिमा भनिएको छ, नेपालको संविधान र कानुन अनुसार आयोगले कार्यसञ्चालन गरिरहेको अवस्थामा कानुन अनुसार कार्य नगर्न दबाव दिने क्रियाकलापप्रति आयोग गम्भीर आपत्ति प्रकट गर्दै भविष्यमा यस्ता गतिविधिहरू दोहरिन नदिन आयोगले ध्यानाकर्षण गराएको छ। राप्रपाको विधानबाट संवैधानिक राजतन्त्र र हिन्दु राष्ट्र संविधान र ऐन अनुसार हटाइएको आयोगको दावी छ। यसअघि आयोगले उपप्रधान तथा गृहमन्त्री विमलेन्द्र निधिले आयोगको कामकारवाहीबारे गरेको ट्वीटप्रति पनि कडा आपत्ति जनाउंदै विज्ञप्ति प्रकाशित गरेको थियो। वैशाख ३१ गते नै स्थानीय तहको निर्वाचन एकैचरणमा गर्न आयोग प्रतिवद्ध रहेको भन्दै आयोगले चुनावको अन्तिम तयारी भइरहेको पनि स्पष्ट गरेको छ। संविधानले व्यवस्था गरेअनुसार निर्वाचन आयोगले आफ्नो संवैधानिक दायित्व स्वतन्त्ररूपमा निर्वाह गरिरहेको छ र आयोग २०७४ वैशाख ३१ गते आइतबार हुने स्थानीय तह निर्वाचनलाई स्वच्छ, स्वतन्त्र, निष्पक्ष, पारदर्शी तथा विश्वसनीय बनाउन अन्तिम तयारीमा जुटेको व्यहोरा सबैमा विदितै छ, विज्ञप्तिमा भनिएको छ।"
सुरक्षाको चिन्ता नगर्नुहोस्ः यादव,"काठमाडौः प्रमुख निर्वाचन आयुक्त डा अयोधीप्रसाद यादवले उच्च मनोबल लिएर निर्वाचनको जिम्मेवारी पूरा गर्न राष्ट्रसेवक कर्मचारीलाई निर्देशन दिनुभएको छ । निर्वाचन आयोग परिसरमा निर्वाचन अधिकृतका लागि सञ्चालन गरिएको निर्वाचन व्यवस्थापन र सञ्चालन प्रशिक्षणमा निर्वाचनमा खटिने सहभागीलाई बुधबार उहाँले उक्त निर्देशन दिनुभएको हो । प्रमुख निर्वाचन आयुक्त डा यादवले भन्नुभयो पूर्ण विश्वासका साथ उच्च आत्मबल बनाएर स्वच्छ, स्वतन्त्र र निष्पक्ष निर्वाचनको जिम्मेवारी पूरा गर्ने अठोट गर्नुस्, आयोग तपाईहरुको साथमा छ । निर्वाचनको वातावरण अनुकूल बन्दै गएको छ, कहीँ कतै समस्या देखियो भने खबर गर्नुस् आयोग तत्कालै त्यहाँ उपस्थिति हुनेछ, सुरक्षाको पूर्ण प्रत्याभूति भएको हुँदा ढुक्क भएर काम गर्नुस् उहाँले भन्नुभयो । संविधान कार्यान्वयन र लोकतन्त्रको स्थायित्वको सन्दर्भमा आधारशीलाको रुपमा रहेको २०७४ वैशाख ३१ गते आइतबार हुने ७४४ स्थानीय तहको निर्वाचन नयाँ खाले जिम्मेवारी भएकाले त्यो गर्नु भनेको राष्ट्रको लागि ठूलो योगदान हो प्रमुख निर्वाच आयुक्त यादवले भन्नुभयो । आयोगका सचिव गोपीनाथ मैनालीले लोकतन्त्रलाई संस्थागत र स्थानीय तहलाई बलियो बनाउन हुन लागेको निर्वाचनको महाअभियानको जिम्मेवारी कुशलतापूर्वक सम्पन्न गर्नु ठूलो अवसर हो भएको भन्दै सबैले कर्तव्य पूरा गर्न आवश्यक रहेको बताउनुभयो । आयोगका सहसचिव नवराज ढकालले सिँहदरबारको अधिकारलाई टोलटोलमा पुयाउने उत्सवको रुपमा स्थानीय तहको निर्वाचन हुन लागेको बताउनुभयो। विगतका तालिममा उपस्थित हुन नसकेका, जगेडामा रहेका तथा नयाँ नियुक्ति भएका निर्वाचन अधिकृतका लागि सञ्चालित उक्त एकदिने प्रशिक्षणमा २८ जना सहभागी रहेको आयोगले जनाएको छ । उक्त प्रशिक्षणमा निर्वाचन कानुन, नियमावली, निर्देशिका, निर्वाचन सञ्चालन गर्ने विधि र प्रक्रिया, मतगणनालगायतका विषयमा प्रशिक्षण दिइनेछ ।"
राष्ट्रपतिको भारत भ्रमण अत्यन्त फलदायी',"काठमाडौँः परराष्ट्रमन्त्री डा प्रकाशशरण महतले राष्ट्रपति विद्यादेवी भण्डारीको भारत भ्रमण महत्वपूर्ण र फलदायी रहेको बताउनुभएको छ । राष्ट्रपति भण्डारीको भारत भ्रमणमा रहनुभएका मन्त्री डा महतले बुधबार बिहान स्वदेश फर्किएलगत्तै त्रिभुवन अन्तर्राष्ट्रिय विमानस्थलमा संवाददातासँग भन्नुभयो, 'दुई देशबीचको सम्बन्ध विकसित गर्न र थप सद्भावना बढाउन यो भ्रमण फलदायी भएको छ ।' भ्रमणका क्रममा भारतीय राष्ट्रपति, प्रधानमन्त्री र विभिन्न राजनीतिक दलका नेताले नेपाल भारत सम्बन्धको महत्वमा जोड दिँदै नेपालले संविधान कार्यान्वयन गर्न र स्थानीय तहको निर्वाचन सम्पन्न गर्न गरिरहेका प्रयासप्रति सद्भाव प्रकट गरेको जानकारी मन्त्री डा महतले दिनुभयो । 'उहाँहरुले नेपालको विकास प्रयासमा सघाउने प्रतिबद्धता पनि व्यक्त गर्नुभएको छ', डा महतले दिनुभयो । राष्ट्रपति भण्डारीलाई विमानस्थलमा भारतका राज्यमन्त्रीले स्वागत गर्नुभएको भन्नेबारेको पत्रकारको जिज्ञासमा मन्त्री डा महतले नेपालका राष्ट्रपतिलाई भारत सरकारले दिएको सम्मानमा कुनै कमी नभएको स्पष्ट गर्नुभयो । उहाँले भन्नुभयो 'नेपालका राष्ट्रपतिलाई भारतले दिने गार्ड अफ अनर' महत्वपूर्ण कुरा हो र यो राष्ट्रपति भवनमा प्रदान गरिएको थियो । त्यस क्रममा भारतका राष्ट्रपति, प्रधानमन्त्रीलगायत विशिष्ट व्यक्तित्वको उपस्थिति थियो ।' हामीले यस्तो अनर विमानस्थलमै दिने गरेकाले भारतका राष्ट्रपति प्रणव मुखर्जी नेपाल भ्रमणमा आउँदा विमानस्थलमा नै नेपालका राष्ट्रपति पनि उपस्थित हुनुभएको मन्त्री डा महतले स्पष्ट गर्नुभयो । राष्ट्रपति मुखर्जीको निमन्त्रणामा भारतको पाँचदिने राजकीय भ्रमणमा रहनुभएका राष्ट्रपति भण्डारीको पहिलो दुई दिन नयाँ दिल्लीका लागि तय भएका औपचारिक कार्यक्रम तथा उच्चस्तरीय भेटघाट मङ्गलबार रातिसम्म सम्पन्न भएपछि मन्त्री डा महत आज स्वदेश फर्किनुभएको उहाँका जनसम्पर्क तथा प्रेस संयोजक एकराज पाठकले विज्ञप्तिमार्फत जानकारी दिनुभयो । नयाँ दिल्लीमा रहँदा राष्ट्रपति भण्डारी तथा भ्रमण दलमा सहभागी अन्य उच्च अधिकारीलाई भारतको राष्ट्रपति भवनमा आतिथ्यता प्रदान गरिएको छ । भारतको शिष्टाचार प्रचलनअनुसार मङ्गलबार बिहान राष्ट्रपति भवनको फोरकोर्टमा भारतका राष्ट्रपति मुखर्जी तथा प्रधानमन्त्री नरेन्द्र मोदीले राष्ट्रपति भण्डारीलाई औपचारिक स्वागत गर्नुभएको । सो अवसरमा राष्ट्रपति भण्डारीले उहाँलाई प्रदान गरिएको गार्ड अफ अनरको अवलोकन गर्नुभयो । भारतका राष्ट्रपति, उपराष्ट्रपति, प्रधानमन्त्रीलगायत भारत सरकारको वरिष्ठ मन्त्रिगणसँग भेटघाट तथा सौहार्द्रपूर्ण कुराकानी भएको मन्त्री डा महतले जानकारी दिनुभयो । त्यसैगरी मङ्गलबार साँझ नेपालका राष्ट्रपतिको सम्मानमा भारतका राष्ट्रपतिले राष्ट्रपति भवनमा रात्रिभोजको आयोजना गर्नुभएको थियो । त्यस क्रममा पनि भारतीय राष्ट्रपति, उपराष्ट्रपति, प्रधानमन्त्री, मन्त्रिगण तथा विभिन्न राजनीतिक दलका नेताको सहभागिता थियो । भारत र नेपालका राष्ट्रपतिहरुको भेटमा दुई मुलुकबीच रहिआएको ऐतिहासिक सम्बन्धबारे विचार आदानप्रदान हुनाका साथै उच्चस्तरीय राजनीतिक भ्रमण, भेटघाट तथा कुराकानीले सम्बन्ध थप सुदृढ बनाउन योगदान गर्नेबारे चर्चा भएको मन्त्री डा महतले बताउनुभयो । ती भेटमा जलविद्युत्, भौतिक पूर्वाधार, अन्तरदेशीय सम्पर्क तथा भूकम्पपछिको पुनःनिर्माणलगायत क्षेत्रमा सहयोग आदानप्रदानको समीक्षा हुनाका साथै सहयोगलाई थप विस्तार गर्नेबारे छलफल भएको थियो । भारतका प्रधानमन्त्री मोदीसँगको कुराकानीमा राष्ट्रपति भण्डारीले उहाँको नेतृत्वमा भारतले आर्थिक वृद्धि तथा विकासमा हासिल गरेको प्रगतिप्रति बधाई दिँदै छिमेकी एवम् जोडिएको अर्थतन्त्रको हिसाबले नेपालले पनि भारतको प्रगतिबाट लाभ लिन चाहेको बताउनुभयो । त्यस क्रममा प्रधानमन्त्री मोदीले छिमेकी मुलुकको प्रगति तथा विकासका लागि भारतले सक्दो सहयोग गर्ने प्रतिबद्धता जनाउनुभएको परराष्ट्रमन्त्री डा महतले जानकरी दिनुभयो । महिला सशक्तीकरण तथा समावेशिताका क्षेत्रमा संवैधानिक व्यवस्थालगायत माध्यमबाट नेपालले प्राप्त गरेका उपलब्धिबारे राष्ट्रपति भण्डारीले चर्चा गर्दै संविधान कार्यान्वयन गर्ने सिलसिलामा एक वर्षभित्र तीन तहको निर्वाचन गर्नुपर्ने संवैधानिक व्यवस्थानुरुप स्थानीय तहको निर्वाचन कार्यक्रम तय भई निर्वाचन सम्पन्न गर्ने तयारी भइरहेको जानकारी पनि दिनुभएको थियो । लोकतन्त्रको संस्थागत विकास एवम् आर्थिक प्रगतिका लागि नेपालले गर्ने हर प्रयासमा भारतको सद्भाव एवम् सहयोग रहने कुरा भारतीय प्रधानमन्त्रीले बताउनुभएको जानकारी मन्त्री डा महतले दिनुभयो । राष्ट्रपति भण्डारीसँग भारतका विदेशमन्त्री सुष्मा स्वराज, गृहमन्त्री राजनाथ सिंह र अर्थमन्त्री अरुण जेट्लीले पनि शिष्टाचार भेट गर्नुभएको थियो । त्यसैगरी भारतीय जनता पार्टीका महासचिव राममाधव नेतृत्वको एवं अन्य राजनीतिक दलका प्रतिनिधिमण्डलले पनि उहाँसँग शिष्टाचार भेट गर्नुभयो । भारतीय विदेश मन्त्रालय, भारतीय उद्योग परिसङ्घ, उद्योग वाणिज्य महासङ्घद्वारा संयुक्त रुपमा आयोजित भारतीय तथा नेपाली उद्योगी र व्यवसायीसँगको अन्तक्र्रियामा राष्ट्रपति भण्डारीले निजी क्षेत्रको प्रबद्र्धन तथा विदेशी लगानी आकर्षित गर्ने उद्देश्यले नेपालले प्रदान गरेका सुविधाका बारे जानकारी दिँदै लगानीकर्तालाई नेपालमा बढीभन्दा बढी लगानी गर्न आमन्त्रण गर्नुभएको थियो । सोही कार्यक्रममा परराष्ट्रमन्त्री डा महतले नेपालमा विद्यमान व्यापार तथा लगानीमैत्री नीतिको बारे चर्चा गर्दै नेपालमा लगानीका लागि भारतीय उद्योगीव्यवसायीलाई आग्रह गर्नुभएको थियो ।रासस"
उम्मेदवारमा दलित महिला पाउनै गाह्रो,"विराटनगर : स्थानीय निकाय निर्वाचनको मिति नजिकिँदै जाँदा मोरङमा दलित महिला उम्मेदवार पाउन दललाई मुस्किल पर्न थालेको छ । उम्मेदवार सिफारिसको गृहकार्य गरिरहेका दलहरूले दलित महिला उम्मेदवार सहज रूपमा पाउन सकिरहेका छैनन् । कोटाको उम्मेदवार पाउन निकै ठूलो मेहनत गर्नुपरेको दलहरूले जनाएका छन् । ठूला दल कांग्रेस, एमाले, माओवादी केन्द्रसमेतका दल दलित महिला उम्मेदवार नपाउँदा उम्मेदवार सिफारिसका विषयलाई लिएर अलमलमा परेका छन् । सांगठनिक हिसाबमा मजबुत रहेका ठूला दलले नै दलित महिला उम्मेदवार पाउन नसकिरहेको अवस्थामा साना दललाई झनै संकट परिरहेको राजनीतिक अगुवाहरूले बताएका छन् । निर्वाचनमा सबै स्थानीय निकायका प्रत्येक वडामा चुनावी दौडमा रहेका दलहरूले एकजना दलित महिलालाई सदस्य पदमा अनिवार्य उम्मेदवार बनाउनुपर्ने नीति रहेको दलित अधिकारकर्मी उमेश विश्वकर्माले बताउनुभयो । उहाँका अनुसार दलित महिलालाई उम्मेदवार बनाउन नसके पद खाली रहन्छ र त्यसमा अरू महिलालाई उम्मेदवार बनाउन पाइँदैन । दलित कोटामा छलछाम गरेर अन्य समुदायका महिलालाई उम्मेदवार बनाएमा निर्वाचन आयोगले मान्यता नदिई त्यसलाई खारेज गरिदिने भएकाले दलहरू अप्ठ्यारोमा परेका छन् । प्रत्येक वडामा एकजना दलित महिलालाई सदस्यको उम्मेदवार बनाउनुपर्ने नीतिका कारण मोरङमा क्रियाशील सबै दल संकटमा परेका हुन् । दलित अगुवाहरूका अनुसार कतिपय दलित महिला उम्मेदवार नभेटिएका ठाउँमा अल्पसंख्यक र पिछडा वर्गका महिलालाई दलहरूले उठाउने तयारी गरे पनि निर्वाचन आयोगबाट त्यसले मान्यता पाउने देखिएको छैन । दलित महिला उम्मेदवार नभेटिएका वडामा भने त्यो पद नै खालि राख्नुपर्ने अवस्था आउन सक्ने दलहरूले जनाएका छन् । दलित समुदायका महिलाभन्दा पनि पुरुष राजनीतिमा बढी सक्रिय रहने गरेका कारण सबैजसो नगरपालिका र गाउँपालिकाका वडामा दलित महिला उम्मेदवारको खडेरी नै लागेको हो । अधिकारकर्मी विश्वकर्माका अनुसार मोरङमा अहिलेसम्मका कुनै पनि निर्वाचनमा दलित महिलाले निर्वाचनमा जितेका छैनन् । 'नगरपालिकाको मेयर, उपमेयर, गाउँपालिकाको अध्यक्ष र उपाध्यक्षमा दलित वा दलित महिला नै निर्वाचित भए पनि वडा सदस्यमा भने दलित महिलाको उम्मेदवारी अनिर्वाय छ', उहाँले भन्नुभयो, 'दलहरूले दलित महिला उम्मेदवार पाउन नसक्नुले राजनीतिमा दलित महिलाको पहुँच छैन र राजनीतिमा दलित महिला सक्रिय छैनन भन्ने कुराको पुष्टि गर्छ ।' मोरङमा नयाँ संरचनाअनुसार आठ गाउँपालिका, आठ नगरपालिका र एक उपमहानगरपालिका छन् । यी स्थानीय निकायमा एक सय ५९ वटा वडा छन् । सबै वडामा चुनावमा भाग लिने सबै दलले एकजना दलित महिला उम्मेदवार अनिवार्य बनाउनुपर्छ । दलित समुदायका महिलाभन्दा पनि पुरुष राजनीतिमा बढी सक्रिय रहेकाले सबैजसो नगरपालिका र गाउँपालिकाका वडामा दलित महिला उम्मेदवारको खडेरी लागेको हो । निर्वाचनमा भाग लिने एउटा दलले जिल्लाभरि एक सय ५९ जना दलित महिलालाई वडा सदस्यको उम्मेदवार बनाउनुपर्ने एमाले मोरङका जिल्ला सदस्य सागर थापाको भनाइ छ । 'धेरै ठाउँमा दलित महिला उम्मेदवार पाउनै मुस्किल परेको छ', उहाँले भन्नुभयो, 'पाएका ठाउँमा पनि प्रतिस्पर्धी नभेटिएपछि निर्विरोध उम्मेदवार सिफारिस गर्नुपर्ने अवस्था छ ।' राजनीतिमा दलित समुदाय सक्रिय रहे पनि चुनावका बेला दलित महिला उम्मेदवार पाउन नसक्नु दलहरूका लागि दुर्भाग्यको कुरा रहेको उहाँलेल बताउनुभयो। दलित महिला उम्मेदवार पाउन मुस्किल परिरहेको कांग्रेस मोरङका सभापति डिकबहादुर लिम्बूको पनि भनाइ छ । 'पाएका ठाउँमा उम्मेदवार बनाउने हो । नपाइए खालि राख्नुको विकल्प छैन', उहाँले भन्नुभयो । दलहरूले राजनीतिमा दलित महिलालाई सक्रिय गराउन नसक्दा यस्तो समस्या आएको उहाँले बताउनुभयो । सुरक्षा चुनौती बढयो जाजरकोट : गत चैत १५ गते नेविसंघका नेता रवीन्द्र शाहको खलंगामा हत्या गरियो । घटनाको अनुसन्धानबाट नेत्रविक्रम चन्द विप्लव नेतृत्वको नेपाल कम्युनिस्ट पार्टीका कार्यकर्ताले हत्या गरेको प्रहरीले जनाएको छ ।निर्वाचनको पूर्वसन्ध्यामा सदरमुकामभित्रै भएको उक्त घटनाले जिल्लाको सुरक्षा व्यवस्था कमजोर रहेको सावित गरिदिएको छ । यता विप्लव माओवादीले पनि चुनाव बिथोल्ने चेतावनी दिइसकेको छ । यसपछि सुरक्षा चुनौती थप पेचिलो बनेको सुरक्षा निकायको विश्लेषण छ । नेपाल कम्यिुनिस्ट पार्टीका भेरी ब्युरो इन्चार्ज गगनबहादुर खड्काले चुनाव बहिष्कारलाई सशक्त बनाउन चुनाव बिथोल्ने र अवरोध गर्ने पार्टीको घोषित कार्यक्रम नै रहेको बताउनुभयो । 'संसदीय व्यवस्थाअन्तर्गत हुन थालेको यो निर्वाचनको कुनै औचित्य छैन । यसले सर्वहारा वर्गको कुनै पनि उत्थान र हित गर्दैन', उहाँले भन्नुभयो, 'त्यसैले हामी चुनावको शान्तिपूर्ण तरिकाले विरोध, बहिष्कार र अवरोध गर्छौं ।' सरकारले चुनावी शान्तिसुरक्षा देशभर मजबुत पारिएको बताइरहेको बेला विप्लव नेतृत्वको पार्टीको पछिल्लो निर्णयले थप समस्या पार्ने देखिएको छ । भौगोलिक रूपमा समेत अति बिकट रहेका जाजरकोटलगायत ६ नम्बर प्रदेशका जिल्ला सुरक्षा चुनौतीका हिसाबले निकै संवेदनशील छन् । सुरक्षाका हिसाबले चुनौतीपूर्ण जिल्ला जाजरकोटमा दरबन्दीअनुसारका सुरक्षाकर्मी नहुँदा चुनावमा शान्तिसुरक्षा दिन थप समस्या देखिएको छ । जिल्लामा चार सय ९५ जना प्रहरीको दरबन्दी रहेकोमा पाँचजना प्रहरी निरीक्षकसहित ९० पद रिक्त रहेको जिल्ला प्रहरी कार्यायलले जनाएको छ । निर्वाचन सुरक्षाका लागि तत्काल तीन प्रहरी निरीक्षक, २२ जना प्रहरी नायव निरीक्षक, ५३ प्रहरी सहायक निरीक्षक, ९० हबल्दार र तीन सय १८ गरी चार सय ८६ थप प्रहरी आवश्यक पर्ने भएकाले माथिल्लो निकायमा माग गरिएको प्रहरी नायव उपरीक्षक भावेश रिमालले बताउनुभयो । 'जिल्लाका विभिन्न मतदान केन्द्रलाई अतिसंवेदनशील, संवेदनशील र सामान्य गरी तीन भागमा बाँडेका छैाँ', उहाँले भन्नुभयो, '८५ मतदानस्थलमा एक सय १३ मतदान केन्द्र छन् । तीमध्ये १२ अतिसंवेदनशील, २८ संवेदनशील र ४५ सामान्य मतदानस्थलका रूपमा वर्गीकरण गरेर सोहीअनुसार सुरक्षा व्यवस्था मिलाउने तयारी गरिरहेका छौं ।' एक मतदान केन्द्रमा म्यादी प्रहरीसहित १० सुरक्षाकर्मी खटाउनसमेत समस्या भएको छ । एउटा केन्द्रमा १० जना खटाउँदा पनि एक हजार एक सय तीस सुरक्षाकर्मी आवश्यक पर्छन् । कार्यालय सुरक्षा एवं मोबाइल गस्तीका लागि पनि केही सुरक्षाकर्मी जगेडा राख्नुपर्ने भएकाले मागअनुसारका प्रहरीको पदपूर्ति भए सुरक्षा व्यवस्था चुस्त पार्न सजिलो हुने जिल्ला प्रहरी प्रमुख रिमालले बताउनुभयो । जिल्लामा म्यादी प्रहरीको संख्या ६ सय १२ जना छ । त्यसैगरी सुरक्षा व्यवस्था मजबुत बनाउन सवारीसाधन, मोबाइल, रेडियो सेटलगायत माग गरिए पनि अहिलेसम्म प्राप्त नभएको प्रहरीले जनाएको छ । जिल्लाका धेरैजसो बिकट ठाउँमा न गाडी जान्छ न टेलिफोन एवं मोबाइलले नै काम गर्छ । यसले पनि सुरक्षा व्यवस्था चुस्तदुरुस्त राख्न निकै समस्या भएको उहाँको भनाइ छ ।"
मधेसवादी दललाई निर्णय फिर्ता लिन थापाको आग्रह,"बुटवलः राष्ट्रिय प्रजातन्त्र पार्टीले निर्वाचन आयोगले विधान संसोधनको निर्णय नसच्चाए आन्दोलनात्मक रुपमै स्थानीय तहको निर्वाचन सहभागी हुने जनाएको छ ।सरकार र संसद छाडेर आन्दोलनमा जाने चेतावनी दिएको राप्रपाले चुनाव बहिष्कारको निर्णय नगर्ने तर चुनावलाई नै आन्दोलनको रुपमा लिने भएको हो । बुधबार बिहान बुटवलमा पत्रकार सम्मेलन गरी राप्रपाले युद्धस्तरमा चुनावको तयारी भइरहेको भन्दै एक साताभित्रै घोषणा पत्र सार्वजनिक गरेर घरघरमा पुगिने उद्घोष गरेको छ । पार्टीका अध्यक्ष कमल थापाले स्थानीय तहको निर्वाचन असाधारण कुरा भएकाले ऐतिहासिक अवसरलाई कसैले गुमाउन नहुने बताउनुभयो । २० वर्षपछि स्थानीय सरकार चुन्ने ऐतिहासिक अवसर हो, यसलाई कसैले गुमाउनु हुँदैन' उहाले भन्नुभयो । निर्वाचन आयोगले एकपक्षीय ढंगबाट पार्टीका विधानको संसोधन गरेको भन्दै बिना आधार यसलाई स्वीकार गर्न नसकिने उहाले बताउनुभयो । पहिलो र दोस्रो संविधान सभाको निर्वाचनमा त्यही एजेण्डको विधानबाट निर्वाचन हुने तर अहिले हुन नहुने कारण आयोगले प्रस्टट्याउनुपर्ने माग राप्रपाको छ । पार्टीका पूर्व अध्यक्ष पशुपति शमशेर राणाले निर्वाचन आयोगविरुद्धको आन्दोलन स्वरुप नै निर्वाचनमा सहभागी हुने स्पष्ट पार्नुभयो । आन्दोलन स्वरुप निर्वाचनमा जान्छौं, राणाले भन्नुभयोराप्रपा लक्षित आयोगको निर्णय कहाबाट आयो ? हामीले बुझ्न सकेका छैनौं ।' राप्रपाले निर्वाचनकोविरुद्धमा कठोर निर्णय नर्गन दलहरुलाई आग्रह गरेको छ । विशेषगरी मधेसकेन्द्रीत दललाई निर्णय सच्चाउन आग्रह गर्दै उपप्रधानमन्त्री समेत रहेका अध्यक्ष थापाले सहमतिमा आउन अपिल गर्नुभयो । मधेसी दलकै सहमतिमा संसोधन प्रस्ताव संसदमा दर्ता भएको हो । त्यसमा भाषागत त्रुटी छन् भने छलफलबाट सच्चाउन सकिन्छ, उहाले भन्नुभयो । मधेसी मोर्चा निर्वाचनमा आउने सुनिश्चित भए केही जिल्लामा दोस्रो चरणमा गर्न सकिने उहाले स्पष्ट पार्नुभयो । तर ३१ गतेको निर्वाचन मिति नसर्ने उहाँको दाबी छ । सबैको सहमतिमा चुनाव गराउने उद्देश्य सरकारको रहेको उहाले बताउनुभयो । सैद्धान्तिक र बैचारिक रुपमा कुनै दलसंग तालमेल हुनेछैन, चुनाव जित्नैका लागि जुनसुकै दलसंग पनि सहकार्य हुनसक्छ' उहाले भन्नुभयो । तालमेल गर्ने अधिकार केन्द्रलाई जानकारी गराउने सर्तमा जिल्लालाई दिइएको छ।"
जिल्लागत मतपत्र सार्वजनिक,"काठमाडौं : निर्वाचन आयोगले धेरै उम्मेदवार हुने जिल्लामा ६८ र थोरै उम्मेदवार हुने जिल्लामा ८ रो भएको मतपत्रको ढाँचा सार्वजनिक गरेको छ ।झापा, मोरङ, काठमाडौं, सप्तरी, सिरहा, सर्लाही, धनुषा, महोत्तरी, पर्सा, ललितपुरलगायत जिल्लामा ६८ रो भएको मतपत्र छ भने सबैभन्दा थोरै ५ दलले भाग लिन लागेका मनाङ र मुस्ताङको मतपत्रमा १८ वटा रो छन् । धेरै उम्मेदवार हुने जिल्लामा एकै पानाको मतपत्रमा दुई भाग छुट्ट्याएर चुनाव चिह्न वितरण गरिएको छ । संसद्मा रहेका दललाई पनि जिल्लामा दर्ता भएअनुसार सम्बन्धित जिल्लामा मात्र दलगत चुनाव चिह्न दिएर आयोगले मतपत्र छापेको हो । आयोगले मंगलबारसम्म ७३ जिल्लाको मतपत्र छापिसकेको छ भने सबै जिल्लाको मतपत्रको नमुना वेबसाइटबाट सार्वजनिक गरेको हो । 'सबैलाई सजिलो होस् भनेर आयोगले सबै जिल्लाको मतपत्रको ढाँचा सार्वजनिक गरेको हो', आयोग प्रवक्ता सूर्यप्रसाद शर्माले जानकारी दिनुभयो । संसद्मा नरहेका दललाई आयोगले स्वतन्त्र चिह्न दिने गरी मतपत्र बनाएको छ । आयोगले सार्वजनिक गरेको मतपत्रमा सबैभन्दा धेरै २० दललाई पर्सामा चुनाव चिह्न दिइएको छ । ६८ रो भएको पर्साको मतपत्रमा नेमकिपासहित अधिकांश मधेसकेन्द्रित दलका चुनाव चिह्न समेटिएका छन् । सिरहामा १९ दल, सर्लाहीमा १७ दल, धनुषामा १९ दल, महोत्तरीमा १७ दल, सप्तरीमा १६, झापामा १७ दल, सुनसरीमा २० दलले मतपत्रमा दलगत चुनाव चिह्न पाएका छन् । काठमाडौंमा १७ दल र ललितपुरमा १३ दलले दलगत चुनाव चिह्न पाए पनि मतपत्रको रो भने ६८ नै छ । यी जिल्लामा अन्य दल र स्वतन्त्र उम्मेदवार धेरै हुने अनुमानसहित धेरै रो राखिएको आयोगका अधिकारी बताउनुहुन्छ । दाङमा १६ दल, कैलालीमा १९ र कञ्चनपुरमा पनि १९ दलले चुनाव चिह्न पाए पनि मतपत्रका रो भने थोरै छन् । यी तीनवटै जिल्लाको मतपत्रमा ४४ वटा रो छन् । इलाममा ८, पाँचथरमा ८, कालिकोटमा ९, डोल्पामा ९, अछाममा ९ र हुम्लामा ११ दलले चुनाव चिह्न पाए पनि मतपत्रको रो भने १८ वटाको मात्र छ । मधेसकेन्द्रित दलले पहाडी जिल्लामा पनि दलगत चुनाव चिह्न पाएका छन् । तराईमधेस सद्भावना पार्टीले कालिकोट, तमलोपाले जुम्ला र सद्भावना पार्टीले बझाङको मतपत्रमा चुनाव चिह्न पाएका छन् । विजय गच्छदारको फोरम लोकतान्त्रिकले अधिकांश पहाडी जिल्लामा चुनाव चिह्न पाएको छ । पाँचथर, भोजपुर, नुवाकोट, दैलेख, डोल्पा, कालिकोटलगायत पहाडी जिल्लामा फोरम लोकतान्त्रिकले चुनाव चिह्न पाएको छ । आयोगले केही दिनभित्र सबै जिल्लाको मतपत्र छापेर जिल्लामा पुरर्याउने जनाएको छ । आयोगले मतपत्र ढुवानीको काम नेपाली सेनालाई दिने भएको छ ।"
उपेन्द्रसँग चुनाव अगाडि एकता नगर्न बाबुरामलाई पार्टीभित्रैबाट दबाब,"काठमाडौं : नयाँ बर्षमा पार्टी एकताको सन्देश दिने उद्देश्यकासाथ संघीय समाजवादी फोरम नेपालका अध्यक्ष उपेन्द्र यादवसँग वार्ता प्रक्रिया अगाडि बढाएका नयाँ शक्ति नेपालका संयोजक डा बाबुराम भट्टराईलाई स्थानीय तहको निर्वाचन भन्दा अगाडि एकता नगर्न आफनै पार्टी भित्रबाट दबाब परेको छ। संघीय समाजवादी फोरमसहितका मधेशकेन्द्रित दलले अनिश्चिकालीन आमहडताल जस्ता आन्दोलनका कार्यक्रम घोषणा गरेर निर्वाचन विथोल्ने रणनीति बनाएपछि भट्टराईलाई तत्काल पार्टी एकताको प्रक्रिया अगाडि नबढाउन पार्टी भित्रबाट दबाब परेको हो । नयाँ शक्ति नेपालको बुधवारदेखिको केन्द्रीय कार्यकारिणी परिषदको बैठकमा पनि यस्ता बिषय उठने सो पार्टीका एक नेताले बताए । चुनाव चिन्ह आँखा प्राप्तिका लागि जस्तोसुकै आन्दोलन गर्न पनि तयार हुनु पर्ने सुझाव पनि भट्टराईले आफनो पार्टीका नेताहरुबाट पाएका छन । केन्द्रीय कार्यकारिणी परिषदको बैठक अगाडिको अनौपचारिक बैठकमा नेताहरुले भट्टराईलाई त्यस्तो सुझाव दिएका हुन । एकता चुनावपछि गर्दा राम्रो हुन्छ । अहिले एकता गर्दा राम्रो सन्देश जाँदैन किनकी संघीय समाजवादी फोरम लगायतका दलहरु आन्दोलनमा छन । एकतापछि पनि उहाँहरु चुनावमा जाने माहोल बनेन भने हामी अप्ठयारोमा परिन्छ । हाम्रो सम्पूर्ण ध्यान चुनावमा जाने बनाउनुपर्छ भट्टराईलाई नेताहरुले दिएको सुझाव उघृत गर्दै एक नेताले भने चुनाव चिन्ह प्राप्तिको लागि जे जे गर्नुपर्छ गरौ,चुनाव चिन्ह प्राप्तिका लागि हदैसम्म कठोर निर्णय गर्नु पर्ने भएपनि गरौ । आँखा चुनाव चिन्ह प्राप्त नगरेसम्म बैशाख ३१ को निर्वाचन हुन नदिने पक्षमा नयाँ शक्तिका नेताहरु देखिएका छन । सरकारले चुनाव सार्ने तयारी गरेको भन्ने सुनिएको छ । अव चुनाव सार्न दिनु हुँदैन । बैशाख ३१ मै चुनाव गर्ने गरी दबाब मुलुक कार्यक्रम गर्नुपर्छ । तर दर्ता भएका दलहरुलाई चुनाव चिन्ह नदिदासम्म चुनावको माहोल चाहि बन्दैन र हुन दिनु पनि हुँदैननेताहरुले भट्टराईलाई सुझाव दिएका छन ।"
यसरी प्रभावित भयो राप्रपाको आमसभा (फोटाेफिचर),"चितवनः चितवनमा गर्न लागिएको राष्ट्रिय प्रजातान्त्रण पार्टीको आम सभा पानीका कारण प्रभावित भएको छ । बिहान परेको पानीका कारण १० बजेका लागि तोकिएको भएपनि साढे १ बज्दा पनि सुरु हुन सकेको छैन् । जिल्ला प्रहरी कार्यालय चितवनको अगाडी रहेको गेष्ट हाउस चौरमा पानी जमेको थियो । कार्यकर्तालाई बस्न पनि समस्या भएपछि ट्याङ्कर प्रयोग गरिएको छ । तर निरन्तर पानी परेकोले आयोजक अन्योलमा रहेको छ । मौसम सफा नभएपछि सभा प्रभावित बनेको हो । सभालाई सम्बोधन गर्न अध्यक्ष कमल थापा, बरिष्ठ नेता पशुपति सम्शेर राणा लगायतले सम्बोधन गर्ने कार्यक्रम रहेको छ ।"
मधेशी मोर्चा सहभागी हुने शर्तमा निर्वाचन दुई चरणमा गर्न प्रमुख दल तयार,"काठमाडौं:संयुक्त लोकतान्त्रिक मधेशी मोर्चा सहभागी हुने शर्तमा स्थानीय तहको निर्वाचन दुई चरणमा गर्न प्रमुख राजनीतिक दल तयार भएका छन । प्रधानमन्त्री पुष्पकमल दाहाल प्रचण्डले बुधवार बालुवाटारमा बोलाउनु भएको पाँच दलको बैठकमा मधेशी मोर्चा सहभागी हुने शर्तमा मात्रै निर्वाचन दुई चरणमा गर्न सकिने निष्कर्ष निकालिएको सहभागी नेताहरुले बताउनु भएको छ। बैठकपछि काँग्रेस सभापति शेरबहादुर देउवाले वैशाख ३१ मा कुनै पनि हालतमा निर्वाचन हुने बताउँदै संयुक्त लोकतान्त्रिक मधेसी मोर्चा निर्वाचनमा सहभागी हुने निश्चत भए केही स्थानमा दुई चरणमा निर्वाचन गर्न सकिने बारेमा छलफल भएको जानकारी दिनुभयो। माओवादीका नेता एवम् ऊर्जामन्त्री जनार्दन शर्माले निर्वाचन निर्धारित मितिमा हुने कुरामा कुनै शङ्का नरहेको बताउँदै मधेस केन्द्रित दल निर्वाचनमा आउने भएपछि तयारीको समय चाहियो भने केही स्थानमा दोस्रो चरणमा पनि निर्वाचन गर्न सकिन्छ भन्नुभयो। मोर्चा र गठबन्धनले निर्वाचनमा सहभागी नहुने अडान राख्दै विरोधका कार्यक्रम सार्वजनिक गरेको छ । पाँच दलले मोर्चा र सङ्घीय गठबन्धनलगायत सबै दललाई निर्वाचनमा सहभागी गराउन अन्तिम समयसम्म सत्ता पक्षले प्रयास जारी राख्ने र त्यसमा प्रतिपक्षले सकारात्मक सहयोग गर्ने निष्कर्ष निकालेका छन् ।प्रमुख पाँच राजनीतिक दलले स्थानीय तहको निर्वाचन पूर्व नै मधेसी मोर्चालाई पनि सहमतिमा ल्याउन वार्ता र सम्वादको प्रक्रिया जारी राख्दै चुनावमा क्रियाशील हुने निर्णय गरेका हुन् । बैठकमा माओवादी केन्द्रका तर्फबाट प्रधानमन्त्री एवम् अध्यक्ष दाहाल, नेताद्वय शर्मा तथा वर्षमान पुन, काँग्रेसबाट सभापति देउवा, नेताद्वय निधि र प्रकाशमान सिंह, एमालेबाट कार्यबाहक अध्यक्ष बामदेव गौतम, नेता माधवकुमार नेपाल र नेम्वाङ, राप्रपाबाट नेता एवम् आपूर्तिमन्त्री दीपक बोहरा र फोरम लोकतान्त्रिक तर्फबाट अध्यक्ष विजयकुमार गच्छदार र नेता रामजनम चौधरी सहभागी हुनुहुन्थ्यो । उपप्रधान एवम् गृहमन्त्री विमलेन्द्र निधिले मोर्चाले निर्वाचनलाई अवरोध गर्ने गरी विरोधका कार्यक्रम सार्वजनिक गरेको सम्बन्धमा छलफल हुनुका साथै मोर्चालाई सहमति ल्याई निर्वाचनमा सहभागी गराउने विषयमा छलफल भएको बताउनुभयो । निर्वाचनको सुरक्षामा कुनै कमी नरहेको बताउँदै उपप्रधानमन्त्री निधिले भन्नुभयो, चारै सुरक्षा निकाय तयारी अवस्थामा छन् । कुनै पनी हालतमा वैशाख ३१ मा निर्वाचन हुन्छ । एमाले संसदीय दलका उपनेता सुवासचन्द्र नेम्वाङले निर्वाचन सफलतापूर्वक सम्पन्न गर्ने र सकेसम्म सबैलाई सहभागी गराउन सत्ता र प्रतिपक्षबाट प्रयत्न गर्ने विषयमा छलफल भएको जानकारी दिनुभयो । नेता नेम्वाङले वैशाख ३१ गते एकै दिन एकै चरणमा देशव्यापी रुपमा निर्वाचन सम्पन्न गर्ने निष्कर्षमा बैठक पुगेको बताउनुभयो । राससको सहयोगमा"
प्रमुख पाँच दल छलफलमा,"काठमाडौः आसन्न निर्वाचनलगायत समसामयिक विषयमा छलफल गर्न प्रधानमन्त्री एवम् नेकपा (माओवादी केन्द्रं)का अध्यक्ष पुष्पकमल दाहाल प्रचण्डले प्रमुख पाँच दलको बैठक बोलाउनुभएको छ । प्रधानमन्त्री निवास बालुवाटारमा बुधबार बिहान माओवादी केन्द्रसहित नेपाली काँग्रेस, नेकपा (एमाले), राष्ट्रिय प्रजातन्त्र पार्टी र मधेसी जनाधिकार फोरम (लोकतान्त्रिकं)का शीर्ष नेतासहितको बैठक बोलाइएको प्रधानमन्त्रीको सचिवालयले जनाएको छ । बैठकमा शान्तिपूर्ण एवम् निष्पक्षरुपमा निर्वाचन सफल बनाउने र निर्वाचनप्रति असन्तुष्ट दललाई सहमतिमा ल्याउने विषयमा छलफल हुने बताइएको छ । करिब २० वर्षपछि मुलुकमा यही वैशाख ३१ गते स्थानीय तहको निर्वाचन हुँदैछ । निर्वाचनप्रति असन्तुष्ट संयुक्त लोकतान्त्रिक मधेसी मोर्चाले निर्वाचनमा सहभागी नहुने अडान राख्दै विरोधका कार्यक्रम सार्वजनिक गरिसकेको छ । अर्कोतिर मुलुकभर एउटै चुनाव चिह्नमा निर्वाचनमा भाग लिन नपाउने भएपछि व्यवस्थापिकासंसद्बाहिरका साना दलले अनशन सुरु गरेका छन् । त्यस्तै, संसद्को सबैभन्दा ठूलो दल काँग्रेसले मोर्चा निर्वाचनमा सहभागी हुने गरी सहमतिमा आए निर्वाचन दुई चरणमा गर्न सकिने जनाएको छ । आजको बैठकमा यिनै विषयमा गम्भीररुपमा छलफल हुुने बताइएको छ । रासस"
पोखराको मेयरमा पालिखेको दाबी,"पोखराः पोखरा लेखनाथ महानगरपालिकाको मेयरका लागि नेपाली कांग्रेस कास्कीका पूर्व कोषाध्यक्ष अशोक पालिखेले आकांक्षा देखाउनुभएको छ । पोखरा उपत्यका नगर विकास समितिका पूर्वअध्यक्ष पालिखेले नेपाली कांग्रेस पोखरा ९ र ३ मार्फत उम्मेदवारको दाबी गर्नुभएको हो । पोखरा उद्योग वाणिज्य संघका पूर्व अध्यक्ष पालिखे नेवा खल कास्कीका अध्यक्ष हुनुहुन्छ । नेपाल नेत्रज्योति संघ कास्कीका संस्थापक अध्यक्ष पालिखेले यसअघि आफू विभिन्न जिम्मेवारीमा रहँदा पोखरालाई शिक्षा स्वास्थ्य पर्यटनको केन्द्र बनाउन लागेको दाबी छ । पोखरा पर्यटन परिषद्का संस्थापक अध्यक्ष पालिखेले पोखरा उद्योग वाणिज्य संघमा रहेर पोखरा विश्वविद्यालय स्थापनामा पहलकदमी लिएको लगायत आफ्ना योगदान स्मरण गरेका छन् । कांग्रेसबाट पोखराको मेयरकै लागि सांसद यज्ञबहादुर थापा, पूर्वसचिव बाबुराम आचार्य, ट्रेड युनियन कंग्रेसका केन्द्रीय उपाध्यक्ष रामजी कुँवर, पोखरा उद्योग वाणिज्य संघका निवर्तमान अध्यक्ष बिन्दु थापा, कांग्रेस पूर्व जिल्ला कोषाध्यक्ष ऋषि सापकोटा, पूर्व उपमेयर नरेशशंकर पालिखे, तरुण दल पूर्व जिल्ला अध्यक्ष ऋषि काफ्ले, कांग्रेस जिल्ला सचिव सुदीपमोहन भट्टराई, नगर सभापति बजिरमान श्रेष्ठ पनि आकांक्षी हुन् ।"
आकांक्षीको जोड कार्यकारी पदमै,"विदुर : स्थानीय तहको निर्वाचन नजिकिँदै जाँदा नुवाकोटमा प्रमुख राजनीतिक दलले उम्मेदवार चयनको तयारी तीव्र पारिरहेका छन् । कांग्रेस, एमाले र माओवादी केन्द्रका उम्मेदवारका आकांक्षी तथा अगुवा कार्यकर्ता मतदाताको मन जित्न केन्द्रित भएका छन् । संविधानले नयाँ संरचनाअनुसार वडा तहलाई पहिलेभन्दा बढी अधिकारसम्पन्न बनाए पनि नुवाकोटमा निर्वाचनका आकांक्षी वडामा उठ्न उत्साही छैनन् । उनीहरू सबैजसोले विदुर, बेलकोटगढी नगरपालिका र १० गाउँपालिकाको प्रमुख पद ताक्न थालेका छन् । नुवाकोटमा २१ दल दर्ता भए पनि मुख्य दलहरूबीच नै स्थानीय तहको निर्वाचनमा प्रतिस्पर्धा हुने भएको छ । कांग्रेस, एमाले र माओवादी केन्द्रका नेताबीच प्रतिस्पर्धा हुने भएका कारण दलहरू वडा तथा गाउँबाट आएका सिफारिसलाई दृष्टिगत गरी प्रतिस्पर्धी दलले उम्मेदवार तोकेपछि मात्र चयन गर्ने तयारीमा छन् । गाउँ तथा नगरमा जनताका मन बुझेका, मतदाता रिझाउन सक्ने क्षमता भएका र कुनै पनि विवादमा नपरेकालाई उम्मेदवार चयन गर्ने धुनमा दल छन् । पहिलो चरणमा वडाबाट तीनजनाको नाम सिफारिस भएर गाउँपालिका तथा नगरपालिकामा आउन थालेका दलका नेताहरूले जानकारी दिएका छन् । पहाडी संरचना रहेको नुवाकोटमा १२ स्थानीय तहमा गरी ८८ वडा कायम छन् । कतिपय साविकका गाविसलाई नै अहिले एउटा वडा कायम गरिएको छ । तर अधिकांश नेताको ध्यान वडाध्यक्षमा छैन । एमालेबाट विदुर नगरको मेयरका लागि सातजनासम्मले दाबी गरेका छन् । विदुर नगरमा १३ वडा छन् । यो नुवाकोटको ३० वर्ष पुरानो नगर हो । योग्यता, क्षमता र सांगठनिक योगदानका हिसाबले वडाबाट प्रतिनिधित्व गर्नुपर्ने नेताहरूले समेत सीधै मेयर र उपमेयर ताक्ने गरेका छन् । विदुर नगरमा एमालेका सातजनाभन्दा बढीले मेयरमा आकांक्षा देखाएका छन् । मेयरउपमेयरमै आकांक्षा राख्नेको संख्या बढिरहेको एमाले जिल्ला सचिव बुद्धि प्रधानले बताउनुभयो । पार्टीले तय गरेको मापदण्डका आधारमा केही दिनमै नुवाकोटको विदुर र बेलकोटगढी नगरपालिकाका मेयरउपमेयर, १० गाउँपालिकाका लागि अध्यक्ष, उपाध्यक्ष तथा सदस्यहरू टुंगो लगाउने उहाँले बताउनुभयो । 'संविधानले केन्द्रका अधिकार कटौती गरेर स्थानीय तहलाई दिए पनि आकांक्षीको बुझाइ पुरानै संरचनाअन्तर्गतको भूमिका होला भन्ने रहेकाले यसलाई चिर्न जरुरी छ', उहाँले भन्नुभयो । एमालेका तर्फबाट उम्मेदवार हुन पोलिटब्युरो सदस्य तथा पूर्वपरराष्ट्रमन्त्री महेन्द्रबहादुर पाण्डे, पूर्वप्रधानमन्त्री तथा एमाले अध्यक्ष केपी शर्मा ओलीका पूर्वराजनीतिक सल्लाहकार विष्णु रिमाल, सांसद राजेन्द्रप्रकाश लोहनी र विदेश विभाग सदस्य केशव पाण्डेसँग टिकटका लागि धाउनेहरूको लर्को छ । नेताकहाँ धाउनेहरूले पहिले आफूलाई नगरको मेयर तथा गाउँपालिकाको अध्यक्षमा दाबी गरिरहेका छन् । २०७० सालको संविधानसभा निर्वाचनमा यहाँका तीनवटै निर्वाचन क्षेत्र जितेको कांग्रेसमा पनि यस्तै समस्या छ । कांग्रेस केन्द्रीय सदस्य एवं नेता अर्जुननरसिंह केसी, पूर्वअर्थमन्त्री तथा सांसद डा रामशहरण महत, परराष्ट्रमन्त्री डा प्रकाशशरण महत, केन्द्रीय सदस्य तथा सांसद् बहादुरसिंह तामाङसँग उनीहरूको निवासमा टिकटका लागि 'लबिङ' गर्नेहरूको भीड नै लागेको छ । केन्द्रदेखि जिल्ला पार्टी नेतृत्वसमक्ष आकांक्षीहरू मेयर र उपमेयर पद माग्दै पुगिरहेका छन् । सबैको आकांक्षा कार्यकारी भूमिकाको मुख्य पदमै देखियो', एमालेका पोलिटब्युरो सदस्य विष्णु रिमालले भन्नुभयो, 'पार्टीले बेलैमा नेताकार्यकर्तालाई स्थानीय तहको अधिकार नबुझाई टिकट वितरण गर्नतिर लागे आकांक्षी व्यवस्थापन कठिन हुने रहेछ ।' मुख्य पदमै 'सहयोग गरिदिन' भन्दै आकांक्षीहरू आफूकहाँ आइरहेको उहाँले बताउनुभयो । एमालेले स्थानीय तह निर्वाचनका लागि उम्मेदवार छनोटको मापदण्ड बनाएपछि पार्टीले जिल्ला कमिटीलाई वडा र प्रदेश कमिटीलाई गाउँनगरपालिकाको उम्मेदवार छनोटको अधिकार दिएको छ । कांग्रेस जिल्ला सभापति तथा सांसद जगदीश्वरनरसिंह केसीले स्थानीय सरकार गठनका लागि १९ वर्षपछि चुनाव हुन लागेकाले जिम्मेवारीबारे आकांक्षीमा अन्योल बढ्नु स्वाभाविक भएको बताए । मुख्य पदका आकांक्षी धेरै भएकाले पार्टीले निश्चित मापदण्ड बनाएर उम्मेदवारको टिकट वितरण गर्ने उहाँको भनाइ छ । 'योग्य, सक्षम, क्रियाशील र लोकप्रियताका आधारमा पार्टीले बनाउने मापदण्डभित्रबाटै उम्मेदवार छनोट हुन्छ', माओवादी केन्द्रका अध्यक्ष हीरानाथ खतिवडाले भन्नुभयो, 'स्थानीय तहको निर्वाचनमा पहिलोपटक सहभागी हुँदै गरेको माओवादीले वडा सदस्यदेखि मेयर पदसम्म भोलिको स्थानीय सरकार हाँक्न सक्नेलाई पठाउँछ ।' यद्यपि माओवादीले बेलकोटगढी नगरपालिकाको उपमेयरमा कविता ढुंगाना तथा शिवपुरी गाउँपालिका उपाध्यक्षमा छायाँ लामा सर्वसम्मत रूपमा उम्मेदवार चयन गरेको जनाएको छ । माओवादी केन्द्रबाट आकांक्षी कम भएकाले उसले मुख्य पदमा टुंगो लगाउने तयारी गरिरहेको छ । अध्यक्ष खतिवडाले उपयुक्त व्यक्तिलाई उम्मेदवार बनाउने बताउनुभयो । नुवाकोट आदर्श बहुमुखी क्याम्पसका सहायक प्राध्यापक नवराज अधिकारीले पार्टीहरूले प्रमुख र उपप्रमुखमात्र नभई वडाध्यक्ष, वडा सदस्यहरू योग्य एवं सक्षम व्यक्ति नपठाए संघीयता कमजोर हुने खतरा औंल्याउनुभयो । राप्रपा नुवाकोटले पनि स्थानीय तहको निर्वाचनकेन्द्रित कार्यक्रम गरिरहको छ । वडा, गाउँ तथा नगरमा भेला तथा अन्तरक्रिया भइरहेका कारण केही दिनमा उम्मेदवार टुंगो लगाउने राप्रपा जिल्ला अध्यक्ष विष्णुप्रसाद सापकोटाले बताउनुभयो । 'सबै पार्टीमा हेर्दा वडाध्यक्ष बन्ने आकांक्षी निकै कम छन् । विदुर र बेलकोटगढी नगरपालिका र १० गाउँपालिका रहेको नुवाकोटमा निर्वाचनमा विशेषगरी कांग्रेस, एमाले र माओवादी केन्द्रबीच मुख्य प्रतिस्पर्धा हुने भएको छ । नगर तथा गाउँपालिकाका मेयर, उपमेयर तथा अध्यक्ष, उपाध्यक्ष, वडाध्यक्ष, सदस्य, महिला, दलित, आदिवासी जनजाति आरक्षण कोटा कायम छन् । तर पनि मेयर तथा अध्यक्षमै आकांक्षीको लर्को छ । पहिले मेयर तथा अध्यक्षका उम्मेदवार तोकेर अन्य पदका उम्मेदवार तोकिने दलहरूले बताएका छन् । स्थानीय तहको निर्वाचन मिति नजिकिँदै जाँदा नुवाकोटका चोकचौतारो र चिया पसलमा हुने जमघटमा दलका नेताकार्यकर्ताबीच कसले टिकट पाउँछ ? कसले निर्वाचन जित्छ ? भन्नेमै बहस हुन थालेको छ । नुवाकोटमा प्रमुख राजनीतिक दलहरूले स्थानीय चुनावकेन्द्रित गरेर संगठन विस्तारदेखि चुनावकेन्द्रित अभियान सञ्चालन गरिरहेका छन् । विदुर एवं बेलकोटगढी नगरपालिका र १० गाउँपालिका रहेको नुवाकोटमा एक लाख ८९ हजार मतदाता छन् ।"
