शीर्षक,विवरण
प्रदूषणको महामारी,"करिब ४० लाख जनसंख्या बस्ने अनुमान गरिएको काठमाडौं उपत्यकाको हावा स्वास फेर्न नै अनुपयुक्त रहेको खबर डरलाग्दो हो। सरकारले तोकेभन्दा पाँच गुणासम्म प्रदूषण बढ्नुले उपत्यकाभित्र बसेर देश हाँक्ने राष्ट्रपति, प्रधानमन्त्रीदेखि लिएर राजनीतिज्ञ र प्रशासकसमेत गम्भीर प्रभावित बनेको प्रष्ट छ। तर कम रोग प्रतिरोधक शक्ति भएका बालबच्चा, वृद्धवृद्धा र रोगीहरू यसबाट बढी प्रभावित छन्। जाडो बढ्दा वायु प्रदूषणको प्रभाव बढ्ने भएकाले जाडोयाममा प्रदूषण ह्वात्तै बढ्ने गरेको हो। काठमाडौंमा गुड्ने सवारीसाधन र धुलो प्रदूषणका मुख्य कारक हुन्। सरकारी कर्मचारीले कडाइका साथ सवारी प्रदूषण नियन्त्रणमा काम भइरहेको जिकिर गरे पनि प्रतिदिन बढ्दो क्रममा देखिएको छ। वातावरण प्रदूषण बढ्नुका मुख्य कारण गाडी र इँटाभट्टाबाट निक्लने कालो धुवाँ र सडकको धुलो हो। राष्ट्रिय योजना आयोगले एक वर्षअघि नै वातावरण प्रदूषण कम गर्न भनेर सरकारलाई तत्काल सडक कालोपत्रे गर्नुपर्ने, सवारी प्रदूषण जाँच प्रभावकारी बनाउनुपर्ने र आकाशेपुल निर्माणजस्ता अत्यावश्यक काम गर्न सुझाएको थियो। तर सरकारी काममा ढिलासुस्ती र औपचारिकतामा सीमित रहने प्रवृत्तिका कारण उपत्यकाको वातावरण झनै जोखिमपूर्ण बन्दै गएको छ। स्थिति कतिसम्म चुनौतीपूर्ण छ भने, प्रधानमन्त्री, मन्त्री, सचिवदेखि प्रहरी र सेना चढ्ने गाडीलेसमेत सहरका कालो धुवाँको मुस्लो फ्याँक्दै दौडन्छन्। त्यतिमात्रै होइन, पोल्न हुन्न भनिएको प्लास्टिक सिंहदरबार, भद्रकाली, नक्सालमा रहेका महत्वपूर्ण प्रशासनिक, सैनिक र प्रहरी भवनभित्रका कुनाकाप्चामा समेत बिहान र साँझमा बलिरहेको देखिन्छ। आफैंमा कचौराजस्तो आकारको उपत्यकाभित्रका सरकारी भवनभित्रै प्रदूषणजन्य काम भएपछि, सडकमा गुड्ने लाखौं सवारीले धुवाँ फाल्दा त्यसको परीक्षण नभएपछि प्रदूषण बढ्नु अस्वाभावविक होइन। सरकारले प्रदूषणको कारक मान्दै सार्वजनिक स्थानमा चुरोट खानसमेत नदिने नियम जारी गरेको आधादशक नाघिसक्यो। तर त्यसको पनि कडा कार्यान्वयन भएको छैन। उपत्यकाको आकारप्रकारको विषय प्राकृतिक भएकाले यसमा परिवर्तन गर्न नसकिए पनि दीर्घकालीन रूपमा वायु प्रदूषण रोक्नका लागि यहाँ गर्न सकिने धेरै मानवजन्य काम छन्। विद्युतीय परिवनलाई सहज र सस्तो बनाउने, सडक कालोपत्रे गर्ने, सार्वजनिक स्थानमा धुमपान प्रतिबन्ध गर्ने, उपत्यकाभित्र रोडा र बालुवा छोपेर मात्र ओसारपसार गर्न दिने, सवारी साधनको परीक्षण सरकारी कार्यालयमा मात्र होइन, सडकमा पनि गर्ने गरे धुवाँ, धुलो र कार्बनडाइअक्साइड घटाउन सकिन्छ। त्यस्तै, नेपालमा आयात हुने नयाँ गाडी नै प्रदूषित हुने गरेको खबर यसअघि पनि आएको थियो। सरकारसँग सवारीको स्वास्थ्य जाँच्ने यन्त्र नै नभएका कारण यस्तो भएको बताइएको थियो। अहिले पनि नियमअनुसार उपत्यकाको खासक्षेत्रमा मात्रै सवारी प्रदूषण मापदण्ड लागू हुने अवस्था छ। यसबाहेक देशका अन्य सडकमा गुड्ने गाडीको हकमा प्रदूषण मापन गर्ने कुनै कानुनी प्रावधान छैन। यो विडम्बनापूर्ण स्थितिको अन्त्य हुनुपर्छ। अहिलेसम्म चारपांग्रे र सोभन्दामाथिका सवारीमात्र वातावरणको मापदण्डभित्र छन्। जबकि सडकमा गुड्ने ८० प्रतिशत सवारी दुईपांग्रे (मोटरसाइकल) का कारण पनि उपत्यकाको वातावरण बिग्रिएको छ। मोटरसाइकललाई मापदण्डमा ल्याएर तिनको समेत नियमित परीक्षण गरिनुपर्छ। सरकार सबैभन्दा बढी जिम्मेवार निकाय भए पनि सबै विषयमा सरकारको मुख ताक्ने बानीले वातावरणको अवस्था पनि सुध्रिदैन। आफ्नो सहर, सडक, टोल, गाउँको वातावरण जोगियो भने समग्रमा हामी सबैको वातावरण जोगिने हो। यसका लागि सर्वसाधारण पनि उत्तिकै सचेत रही गाउँटोलमा वातावरण क्लब हरू बनाई नियमित सरसफाइ र जागरणका कार्यक्रम सञ्चालन गरे यस खालका प्रदूषणबाट थोरै मात्रै भए पनि राहत मिल्छ।"
बर्दियाबासीको मागः प्रदेश राजधानी नेपालगञ्ज,"बर्दिया : प्रदेश ५ को राजधानी बाँके जिल्लाको नेपालगञ्ज हुनुपर्ने बर्दियाका स्थानियहरुले माग गरेका छन्। जिल्ला प्रशासन कार्यालय बर्दिया मार्फत प्रधानमन्त्रीलाई ज्ञापन पत्र वुझाउँदै स्थानीयहरुले मध्यपश्चिम तराईको पुरानो व्यापारीक केन्द्र नेपालगञ्जलाई प्रदेश राजधानी वनाउनु पर्ने माग गरेका हुन्। प्रदेश नम्वर ५ को राजधानीका लागि मुख्य तथा पुरानो व्यापारीक केन्द्र बाँके जिल्लाको नेपालगञ्ज सवैभन्दा उपयुक्त रहेकोले त्यसैलाई ५ नम्वर प्रदेशको राजधानी तोक्न स्थानियले माग गरेका छन्। ५ नम्वर प्रदेश अन्र्तगत रहेको बर्दिया जिल्लाको भौगोलिक अवस्थिती, प्राकृतिक श्रोत, साधनको सहज पहुँच जनताको मनोभावना सवै ६ नम्वर प्रदेशको सुर्खेतसँग जोडीएको राजधानी मागको अगुवाई गरेका स्थानिय विद्याप्रसाद खनालले वताए। उनले भने हामीले ५ नम्वर प्रदेशको राजधानी नेपालगञ्ज हुने र यसक्षेत्रको विकास तथा पिछडीएका थारु लगायतका जातजातीको राजधानीसँगको सहज पहुँच हुने कुरामा विस्वस्थ थियौं तर त्यसो भएन। यदि नेपालगञ्जलाई प्रदेश नम्वर ५ को राजधानी नतोकिए बर्दिया जिल्लालाई ६ नम्वर प्रदेशमा समाविष्ट गर्नुपर्ने उनले वताए। प्रदेशकै पुछारमा रहेको बर्दिया जिल्ला उपेक्षामा पर्ने भएकाले पनि नेपालगञ्ज वा सुर्खेत राजधानी पायक पर्ने उनको भनाई थियो। हामीले शान्तिपूर्ण तरिकाले ज्ञापन पत्र मार्फत सरकारको ध्यानाकर्षण गर्दै राजधानी माग गरेका छौं यदि हाम्रो माग अन्यथा भए बर्दिया जिल्लालाई ६ नम्वर प्रदेशमा समाविष्ट गर्न ठूलै आन्दोलन गर्छौ। प्रदेश नम्वर ५ को राजधानी नेपालगञ्ज वनाईनु पर्ने भन्दै दुई दर्जन भन्दा वढीले हस्ताक्षर गरी जिल्ला प्रसासन कार्यालय बर्दिया मार्फत प्रधानमन्त्री कार्यालयमा ज्ञापन पत्र वुझाएका हुन्। स्थानियले वुझाएको ज्ञापन पत्र तत्काल सम्वन्धित निकायमा पठाईने प्रमुख जिल्ला अधिकारी नारायणप्रसाद भट्टराईले वताएका छन्।"
'के को आलोपालो ? पुरै पाँच वर्ष केपी ओली प्रधानमन्त्री',"काठमाडौं: नेकपा एमालेका नेता लालबाबु पण्डितले अबको प्रधानमन्त्री र पार्टी अध्यक्ष केपी शर्मा ओली नै हुने दाबी गरेका छन् । मंगलबार एक साक्षात्कारमा बोल्दै नेता पण्डितले सरकारको नेतृत्व आलोपालो नहुने जिकिर गरे । 'आलोपालो हुँदैन, पूरा पाँच वर्ष केपी ओली नै सरकार चलाउनुहुन्छ, यसमा कुनै दुई मत छैन', उनले भने, 'प्रधानमन्त्री र एकीकृत पार्टीको अध्यक्ष दुवै ओली बन्न पनि सक्नुहुन्छ, अहिले हामी छलफलमा जुटेका छौं। यद्यपि उनले पार्टीको अध्यक्षमा ओली बाहेक गठबन्धनका शीर्ष नेताहरु पुष्पकमल दाहाल प्रचण्ड, झलनाथ खनाल र माधव नेपाल पनि बन्न सक्ने सम्भावना भएको बताए । तर अध्यक्ष र प्रधानमन्त्री पनि ओली नै बन्ने उनको विश्वास थियो । साक्षात्कारमा नवनिर्वाचित सांसद पण्डितले गठबन्धनका नेताहरुलाई उचित व्यवस्थापन गर्नेबारे अहिले छलफल चलिरहेको बताए ।हिजो चुनावमा तालमेल गर्दा पनि एउटा मापदण्ड बनाएर हामी भाग लिएका थियौं, अब एकताको लागि पनि विशेष मापदण्ड बनाएर छलफलमा जुट्छौं', उनले भने, 'यति हो कि सबै नेताहरुको उचित व्यवस्थापन हुन्छ, यसमा कुनै द्धिविधा र दुई मत छैन। उनले सरकार गठनपछि मात्रै पार्टी एकता हुने बताए । 'पार्टी एकता हुनेमा कुनै शंका छैन, पहिले सरकार गठन हुन्छ, अनिमात्रै हामी पार्टी एकतामा जुट्छौं', लालबाबुले भने । नेता पण्डितले वाम गठबन्धनलाई जनताले विश्वास गरेर मत दिएको भन्दै जनताको जीवनस्तर उकास्ने र मुलुकलाई समृद्ध बनाउनेगरि अबको सरकारले काम गर्ने विश्वास दिलाए । उनले दिन गनेर सरकार गठन हुने र दिन गनेरै सरकार ढल्ने दिन अब गएको समेत दाबी गरे । अब मुलुकलाई सही दिशामा डोर्याउनेगरि स्थायी सरकार बन्छ', उनले सुनाए, 'पाँच वर्ष ढुक्कले सरकार सञ्चालन हुन्छ, अब सरकार गिराउने र बनाउने खेलको अन्त्य भयो। निर्वाचन सम्पन्न भएर नयाँ जनमत आइसकेकाले कांग्रेस नेतृत्वको वर्तमान सरकारले सत्ता हस्तान्तरण गर्न ढिलाई गर्न नहुने पनि उनको भनाई थियो । 'सरकार हस्तान्तरण गर्न धेरै ढिलाई नहोस्, यो समय धेरै नलम्बियोस् भन्ने हाम्रो कामना छ', पण्डितले थपे,'यदि यस्तै समय लम्बिरह्यो भने कांग्रेसलाई दण्डनीय हुने अवस्था आउन सक्छ, म त्यस्तो दिन नओस् भनेर कामना गर्छु। उनले राष्ट्रपतिसमक्ष पेश गरिएको राष्ट्रिय सभासम्बन्धी अध्यादेश तत्काल फिर्ता लिई पूर्नविचार गर्दै पुनः पठाउनुपर्ने बताए । 'अध्यादेश जारी हुन्छ, तर अहिलेकै अध्यादेश जस्ताको त्यस्तै जारी हुँदैन', पण्डितले भने, 'यसलाई वर्तमान सरकारले फिर्ता लिएर पूनः नयाँ समझदारी कायम गरेर पठाउनुपर्छ, अनि स्वीकृत हुन्छ ।'"
एमालेमाओवादी केन्द्र एकता संयोजन समिति बैठकको तयारी,काठमाडौं : प्रतिनिधिसभा र प्रदेशसभा निर्वाचन सम्पन्न भएपछि पहिलोपटक नेकपा एमाले र माओवादी केन्द्रद्वारा गठित एकता संयोजन समितको बैठक मंगलबार बस्ने तयारी भएको छ। माओवादी केन्द्रकी प्रवक्ता पम्फा भुषालले मंगलबार एकता संयोजन समितिको बैठक बस्ने जानकारी दिइन्। स्थान र समय माओवादी केन्द्रका अध्यक्ष पुष्पकमल दाहाल प्रचण्ड काठमाडौं आएलगत्तै तय हुने उनले बताइन्। केही दिनदेखि राजधानी बाहिर रहेका माओवादी केन्द्रका अध्यक्ष प्रचण्ड मंगलबार दिउँसो काठमाडौं आउँदैछन्। गत असोज १७ गते चुनावी तालमेलको घोषणा गरेका यी दुई दलले चुनावलगत्तै पार्टी एकता गर्ने घोषणा गरेका थिए। एकतालाई टुंगोमा पुर्याउन भन्दै उनीहरूले पार्टी एकता संयोजन समिति बनाएका थिए। चुनावको परिणाम आएलगतै बैठक बस्ने भनिए पनि गत कात्तिक १५ यता बस्न सकेको छैन। पार्टी एकता र स्थीर सरकार गठनको नारासहित चुनावमा बहुमत प्राप्त गरेका एमाले माओवादी केन्द्रले लिने नीतिले भावी राजनीतिलाई प्रभाव पार्ने भएकोले यसलाई चासोका साथ हेरिएको छ।
वाम एकता भाँड्न विदेशी चलखेल ? बसेन संयोजन समिति बैठक,"काठमाडौं: नेकपा एमाले र नेकपा माओवादी केन्द्रबीच एकता नहुन नदिन विदेशी चलखेल सुरु भएको छ । एमाले र फोरम तथा एमाले इतर सरकारको जोड घटाउनको चर्चा चल्नुको पछाडि विदेशी चलखेल देखिएको पुष्टि वाम नेताहरुले नै गरेका छन् । माओवादी केन्द्रका अध्यक्ष पुष्पकमल दाहाल प्रचण्ड चितवनबाट काठमाडौं नआउनुले थप शंका बढेको छ । मिति तय गरिएको एमालेमाओवादीको एकता संयोजन समितिको बैठक दुई पटक स्थगित भइसकेको छ । यस्तो छ सत्ताको अंकगणित प्रतिनिधि सभाको २६५ सिटमध्ये एमालेले प्रत्यक्ष र समानुपातिकसहित १२१ सिट जितेको छ । यस्तोमा फोरमको १६ सीट हुँदा बहुमत हुन्छ । उता कांग्रेसको ६३, माओवादीको ५३, राजपाको १७ र फोरमको १६ मिलाउँदा स्पष्ट बहुमत हुन्छ । प्रचण्ड किन फर्केनन् राजधानी ? एमाले र फोरमका नेताहरुबीच सरकार गठनबारे छलफल भइरहेको कुरा बाहिर आएको छ । कांग्रेस र मधेसवादी दलले माओवादी अध्यक्ष दाहाललाई प्रधानमन्त्रीको लागि पटक पटक प्रस्ताव गरिसकेका छन् । यस्तो अवस्थामा एकता संयोजन समितिको बैठक बस्न नसक्नुले झै शंकालाई मलजल गरेको छ । एमाले र माओवादीको एकता हुन नदिन दुवै विकल्पमा विदेशी शक्तिले चलखेल गरिरहेको वामकै नेताहरु बताउँछन् । एमाले अध्यक्ष केपी शर्मा ओली चीन सिमानजिक केरुङ पुगेर एउटा सन्देश दिएका थिए । अर्कातिर माओवादी अध्यक्ष प्रचण्ड भारतको सिमा नजिक ठोरी पुगेर अर्को सन्देश दिए । प्रचण्ड ठोरी र चितवनतिर घुमिरहेपछि मंगलबार बस्ने भनिएको एकता संयोजन समितिको बैठक बस्नै सकेन । समितिको बैठक पटक पटक स्थगित भएको छ, त्यो पनि प्रचण्ड काठमाडौँ नआउनाले । चितवनबाट दाहाल नआउनु पर्ने कुनै कारण पनि रहेको माओवादीकै नेताहरुको भनाई छ । चलखेलमा दुईमत छैन नेकपा एमालेका नेता सुरेन्द्र पाण्डे पनि नयाँ सरकार गठनमा अवरोध गर्न विदेशीले चलखेल गरेको कुरा स्वीकार्छन् । विदेशी शक्तिले विगतमा पनि यस्तो गर्दै आएका हुन् । यो निश्चित नै हो, उनले भने, विदेशी चलखेलमा कुनै दुई मत नै छैन । हामीले नै यो कुरामा सतर्कत अपनाएर अघि बढ्नुपर्छ । नेता पाण्डेले प्रचण्ड काठमाडौँ आउन नसकेकै कारण संयोजन समितिको बैठक बस्न नसकेको पनि उल्लेख गरे । संयोजन समितिले गृहकार्य गर्न नसकेकै कारण पनि बैठक नकसेको हुन सक्ने उनको आँकलन थियो । सरकार गठनमा भएको ढिलाइमा निर्वाचन आयोग पनि जिम्मेवार रहेको पाण्डेको भनाइ थियो । जतिसक्दो चाँडो निर्वाचन आयोगले परिणाम दिन्छ, त्यति चाँडो सरकार गठन हुन्छ पाण्डेले भने, आयोगले पहिले प्रतिनिधिसभा र प्रदेश सभाको नतिजा चाँडो निक्र्योल गर्नुपर्छ अनि सरकार गठन हुन्छ । उनले राष्ट्रिय सभा गठनका लागि झिकिएको एकल संक्रमणीय र बहुमतीयको विवाद टुंगिने पनि बताए । एकल संक्रमणीय र बहुमतीयमा अल्झिनु जरुरी छैन, उनले भने, एक पटकका लागि जुन प्रणाली अपनाए पनि फरक पर्दैन । एकता भाँड्न इन्टरनेशनल फोर्स माओवादी नेता मणि थापाले विदेशी शक्तिले एमालेमाओवादी एकता भाड्न खोजिरहेको खुलासा गरेका छन् । इन्टरनेशनल फोर्सले एकता प्रयास भाँड्न शक्ति लगाइरहेका छन् र यस्तो गर्छन पनि, थापाले भनेका छन् । नेता थापाले संयोजन समितिको बैठक सर्दै जानुका पछाडि कुनै भित्री कारण हुनसक्ने कुरालाई नकार्न नसिकने बताए । उनले नेताहरु विदेशी शक्तिबाट प्रभावित हुन नहुनेमा पनि जोड दिएका छन् । थापाले प्रचण्ड राजधानी नआएका कारण एकता संयोजन समितिको बैठक बस्न नसकेको प्रष्ट पारे । उहाँ (प्रचण्ड) आउन नसकेका कारण बैठक बस्न नसकेको जस्तो मलाई लाग्छ, थापाले भने, बैठकलाई लत्याउनु पर्ने कारण केही भएजस्तो मलाई लाग्दैन, नयाँ लजिक पनि केही छैनन् । थापाले प्राविधिक कारणले बैठक बस्ने नसकेको भए पनि यसबारे दुई दलबीच छलफलको जरुरी रहेको बताए । प्रचण्ड राजधानी आउनु भएपछि बैठक बस्छ नै, उनले भने । थापाले नेताहरु जनमत विपरित जान नसक्नेमा आफू विश्वस्त रहेको बताए । उनले दुई वाम पार्टीबीच एकता भएरै छाड्ने जिकिर गर्दै सरकार पनि एमाले र माओवादीकै बन्ने उल्लेख गरे ।"
लेखनाथमा प्रदेशसभा र मन्त्रालय माग,"पोखरा : महानगर बने पनि छायामा परेको साविक लेखनाथ नगरपालिकाका बासिन्दाले प्रदेश नम्बर ४ को प्रदेशसभा र मन्त्रालय आफ्नो ठाउँमा राख्न माग गरेका छन्। नगरपालिकाकै कार्यालयसमेत टाढा पुगेपछि झन् बिरानो महसुस गरेका लेखनाथवासीले प्रदेशका संरचना माग गरेका हुन्। स्थानीयको मागको अगुवाइ भने नवनिर्वाचित कास्की १ का सांसदले गरेका छन् । लेखनाथमा प्रदेश संरचनामा माग्न सोमबार साविक नगरपालिका कार्यालयमा भेला भएका स्थानीयले सांसदसमेत समावेश गरेर सरोकार समिति गठन गरेको छ। समितिमा यहाँका अगुवा संघसंस्था र राजनीतिक दलका नेता पनि सहभागी छन्। लेखनाथमा पर्नेसमेत पोखरा महानगरका १४ वटा वडाका अध्यक्ष समितिमा छन् ।सबै संरचना पुरानो पोखरापट्टि राख्नु विभेदपूर्ण हुने प्रतिनिधिसभामा कास्की १ बाट निर्वाचित सांसद खगराज अधिकारीले बताए। अबको एकडेढ वर्षभित्र लेखनाथमा प्रदेशसभा कार्यालय बनाइछाड्ने प्रतिबद्धतासमेत व्यक्त गरेका छन्। लेखनाथवासीलाई महानगरपालिकामा गाभिएको अनुभूति गराउन प्रदेशका मुख्यालय आवश्यक छ,' उनले भने, 'लेखनाथलाई विकासको मूल प्रवाहमा लैजान प्रदेशका संरचना चाहिन्छ ।' प्रदेशसभाका सबै मन्त्रालय नमागेको पनि उनले प्रस्ट्याए । चुनावका बेला लेखनाथमा प्रदेश कार्यालय ल्याउने प्रतिबद्धता गरेका प्रदेशसभा १ का सांसद दीपक कोइरालाले सबै वर्ग, क्षेत्र र भूगोलले समान लाभ पाउनुपर्ने दाबी गरेका छन्। उनले लेखनाथ क्षेत्र विकासमा पछि परेको हुँदा विकासको प्रत्याभूति गराइछाड्ने प्रतिबद्धता पनि व्यक्त गरे। प्रदेशसभा २ का सांसद मनबहादुर गुरुङ पनि लेखनाथमा कुनै न कुनै मन्त्रालय र प्रदेशसभा हुनुपर्ने पक्षमा छन्। भेलाका सहभागीले माग पूरा नभए आन्दोलन गर्ने चेतावनी दिए। विकास होला भनेरै छुट्टै नगरपालिका नभई पोखरासँग मिसिएर महानगरमा गाभिएको तर विकासको छनक नपाएको भेलाका सहभागीको गुनासो थियो ।सरकारले पश्चिमाञ्चलका क्षेत्रीय प्रशासक लक्ष्मण अर्याल संयोजकत्वमा गठन गरेको प्रदेशसभा र मन्त्रालयका संरचनाका अस्थायी भवन सिफारिस समितिले पुरानो पोखरापट्टिकै कार्यालय सिफारिस गरी पठाएको छ। साविक लेखनाथ नगरपालिकातिर स्थलगत अवलोकन भए पनि त्यहाँ भवन पर्याप्त भेटिएको थिएन। लेखनाथतिर टाढा हुने र आउजाउ गर्न सुरक्षा संवेदनशीलताका हिसाबले जोखिम हुने देखिएको समितिको ठम्याइ थियो । समितिले पोखरा नगर विकास प्रशिक्षण केन्द्रमा प्रदेशसभा राख्न सिफारिस गरेको छ। मुख्यमन्त्रीको निवास क्षेत्रीय सिँचाइमा राख्न समितिको सिफारिस छ। प्रदेश प्रमुखको कार्यालय अध्यागमन र क्षेत्रीय प्रशासकको कार्यालयमा राख्न भनिएको छ। संविधानले प्रदेशसभा सदस्यको बढीमा २० प्रतिशत मन्त्री राख्न सक्ने व्यवस्था गरेको छ। त्यसअनुसार ६० जना प्रदेशसभा सदस्य रहने प्रदेश नम्बर ३ मा १२ जना मन्त्री हुन सक्छन्"
संवैधानिक प्रक्रिया पूरा गरेर सत्ता हस्तान्तरण गर्न आतुर छु : देउवा,"चितवन : प्रधानमन्त्री शेरबहादुर देउवाले संवैधानिक प्रक्रिया पूरा गरेर सत्ता हस्तान्तरण गर्न आतुर भएको बताएका छन्। मंगलबार चितवनको सौराहमा १४ औ चितवन हात्ती महोत्सवको उद्घानपछि बोल्दै देउवाले भने, सरकार संवैधानिक प्रक्रिया पूरा गरेर सत्ता हस्तान्तरण गर्न आतुर छ। प्रधानमन्त्री देउवाले कांग्रेस सत्तामा नभए पनि देशको विकासका लागि प्रतिबद्ध रहने बताएका छन्। सरकारले स्थानीय तह, प्रदेशसभा र प्रतिनिधिसभा गरेर तीन चरणका चुनाव सफलतापूर्ण सम्पन्न गरेको छ, यसले नेपालमा रहेको लामो समयदेखिको संक्रमणलाई अन्त्य गरेको छ, प्रधानमन्त्री देउवाले भने, कांग्रेस सत्तामा रहे पनि नरहे पनि नेपाल र नेपालीको विकासका लागि निरन्तर प्रतिबद्ध छ। कांग्रेस सभापति समेत रहेका देउवाले नेपालको राजनीतिक इतिहासमा हरेक संकमणको अन्त्य गर्न कांग्रेस नेतृत्वको सरकार सफल भएको समेत दाबी गरे। इतिहास हेरे हुन्छ, कांग्रेसले नेतृत्व गरेका सरकारले एतिहासिक संक्रमणको अन्त्य सफलतापूर्ण ढंगले गरेका छन्। तीन चरणको चुनाव सम्पन्न भएसँगै देश विकासको ढोका खुलेको देउवाको भनाइ छ। उनले चितवन र सौराहा पर्यटकका लागि आकर्षक गन्तव्य भएकाले यी क्षेत्रको सुधार र विकासमा सरकार प्रतिबद्ध रहेको प्रष्ट पारे।"
राष्ट्रपतिमाथि दबाब बढाउँदै कांग्रेस,"काठमाडौं : राष्ट्रपति कार्यालयमा लामो समयदेखि थन्किएको राष्ट्रियसभा गठन अध्यादेश पारित गर्न माग गर्दै कांग्रेसले दबाबमूलक कार्यक्रम सुरु गरेको छ । राष्ट्रपति विद्यादेवी भण्डारीलाई भेटेरै अध्यादेश तत्काल स्वीकृत गरिदिन आग्रह गर्दा पनि कुनै प्रगति नभएको भन्दै कांग्रेस नेताहरूले भातृसंगठनमार्फत दबाब सिर्जना गर्न थालेका हुन्। कांग्रेसका ६ वटा भ्रातृसंगठनले सोमबार संयुक्त पत्रकार सम्मेलन नै गरेर राष्ट्रपति कार्यलयले अध्यादेश पास नगरे आन्दोलन गर्ने संयुक्त चेतावनी दिएका छन् । काठमाडौंमा संयुक्त पत्रकार सम्मेलन गर्नेहरूमा नेपाल महिला संघका अध्यक्ष उमा रेग्मी, नेपाल तरुण दलका अध्यक्ष जितजंग बस्नेत, नेपाल विद्यार्थी संघका अध्यक्ष नैनसिंह महर, नेपाल प्रेस युनियनका अध्यक्ष बद्री सिग्देल, डीएलए नेपालका अध्यक्ष भरतप्रसाद खरेल र नेपाल दलित संघका कार्यवाहक अध्यक्ष शम्भु हजारा पासवान थिए । उनीहरूले पत्रकार सम्मेलन गरेर राष्ट्रपति विद्यादेवी भण्डारीलाई सरकारको निर्णय रोक्ने अधिकार नभएकाले राष्ट्रियसभा गठनको बाटो खोलिदिन माग गरे। महिला संघकी अध्यक्ष उमा रेग्मीले राष्ट्रियसभामा ३३ प्रतिशत महिलाको ग्यारेन्टी नभए प्रतिनिधिसभाले पूर्णता नपाउने भभएकाले राष्ट्रपतिले अध्यादेश पास गरेर राजनीतिक अस्पष्टतालाई सहज बनाउनुपर्ने बताइन् । नेविसंघ अध्यक्ष नैनसिंह महरले राष्ट्रपति कार्यालयले दुई महिनादेखि मन्त्रिपरिषद्बाट गएको अध्यादेश अड्काएर संविधान मिच्न लागेको भन्दै अब चुप लागेर नबस्ने चेतावनी दिए। राष्ट्रपतिलाई भेटेरै अध्यादेश तत्काल स्वीकृत गरिदिन आग्रह गर्दा पनि प्रगति नभएको भन्दै कांग्रेस नेताहरूले भातृसंगठनमार्फत दबाब सिर्जना गरेका हुन्। नेविसंघकै अगुवाइमा राजधानीमा आइतबार विरोध प्रदर्शन भएको थियो भने काग्रेसआबद्ध दर्जनभन्दा बढी महिला नेत्रीले संयुक्त विज्ञप्ति निकालेर अध्यादेश तत्काल पारित गर्न माग गरेका थिए । देउवा सरकारले प्रतिनिधिसभाप्रदेशसभा निर्वाचनअघि पठाएको अध्यादेशमा दलहरू बाझिएपछि राष्ट्रपतिले सहमति खोज्नुपर्ने भन्दै स्वीकृत गरेकी छैनन् ।"
सरकार गठनमा फोरम निर्णायक,"काठमाडौं : वाम गठबन्धनले दुईतिहाइनजिक बहुमत पाए पनि सत्तारोहणमा संघीय फोरम निर्णायक देखिन थालेको छ । एमाले अध्यक्ष केपी ओली र माओवादी केन्द्र अध्यक्ष पुष्पकमल दाहालले १६ सांसद रहेको यही पार्टी देखाउँदै एकअर्कालाई दबाबमा राख्न खोजिरहेका छन् । ओलीले फोरम अध्यक्ष उपेन्द्र यादवसँग यसै विषयमा चरणबद्ध कुराकानी गरेको बालकोट र फोरम दुवै स्रोतले पुष्टि गरे । ओलीनिकट नेताहरूले भने संसद्मा नवनिर्वाचित पाँच राष्ट्रिय पार्टीमध्ये जोकसैसँग छलफल हुनु स्वाभाविक रहेको भन्दै ओलीयादव भेटको बचाउ गरे । ओली र यादवको शनिबारयता तीनपल्ट कुरा भइसक्यो, प्रचण्डले आलोपालो प्रधानमन्त्री मागेपछि उहाँ असन्तुष्ट बन्नुभएको छ, स्रोतले भन्यो, सरकार त एमालेमाओवादीकै बन्ला तर दुवै पार्टीले फोरमलाई देखाएर एकअर्कालाई साइजमा राख्न खोजेका हुन् । दाहालले केही दिनअघि चितवन पुगेर आलोपालो सत्तारोहणको सहमति खुलासा गरेका थिए । अनि एमालेले फोरमसँग मिलेर आफ्नो पार्टीलाई दबाबमा राख्न खोजेको पनि नवलपरासीको अर्को कार्यकर्ता भेटमा व्यक्त गरेका थिए । २७५ सदस्यीय प्रतिनिधिसभामा सरकार गठन गर्ने दलले १३७ सांसद संख्या पुर्याउनुपर्छ । एमालेको १२१ र फोरमको १६ जोड्दा ठ्याक्कै १३७ पुग्छ । बहुमत पुर्याउँन एक सीट मात्रै थपे पुग्छ । ओलीले माओवादी पक्षलाई यही संख्या देखाउँदै कार्यकारी पदमा आलोपालोसम्बन्धी अनावश्यक बखेडा गर्न नहुने, त्यसो गरिए विकल्प खोजिने चेतावनी दिएका छन् । यादवसँग उनको खुसामद त्यसैको नतिजा हो । ती नेताले आफूतिर एमालेमाओवादी नेताले रुचि देखाए भन्दैमा नहौसिन फोरम नेतालाई सुझाव पनि दिए । फोरमसँग तीन चरण कुरा गरेका ओलीले अर्को मधेसी दल राजपासँग भने सम्पर्क गरेका छैनन् । अब बन्ने संसद्मा राजपाको फोरमभन्दा एक सिट बढी अर्थात् १७ सांसद रहे पनि ओलीले ऊसँग सहकार्य गरे इमेज बिग्रने भन्दै त्यो संख्यामा रुचि नदेखाएको उनका निकटस्थहरू बताउँछन् । उता, माओवादीले पनि चुनावी जितपछि एमालेबाट गठबन्धनको पूर्वसहमति लत्याउन खोजिएको भन्दै फोरमसहित, राजपा, कांग्रेससँग नयाँ सत्तासमीकरणमा जान सक्ने चेतावनी दिएको छ । अध्यक्ष दाहालले ओली र आफूमध्ये प्रत्येकले एकएक कार्यकारी पद सम्हाल्ने भद्र सहमति कार्यान्वयन गर्न सर्त तेस्र्याएका छन् । चितवनबाट दाहालले ओलीसँग टेलिफोन संवादका क्रममा बोलेको उद्धृत गर्दै माओवादीका एक उच्च नेताले भने, एमाले नभएको भए माओवादीको यत्रो सिट आउँदैनथ्यो भनी अपमान गर्न पाइन्न, एकता गर्ने हो भने एकताकै स्पिरिटमा जानुपर्छ । एमाले महासचिव ईश्वर पोखरेलले पार्टी अध्यक्ष नै संसदीय दलको नेता बन्ने, संसदीय दलको नेता नै प्रधानमन्त्री बन्ने भनी दिएको अभिव्यक्तिका कारण दुवै दलमा अविश्वास पैदा भएको थियो । माओवादीमा पनि वर्षमान पुनलगायत दोस्रो तहका नेताहरू एमालेलाई धेरै विश्वास गर्न नहुने, कांग्रेससँगको सहकार्य तोड्न नहुने मत राख्छन् । एमालेले बहुमत देखाउन फोरमसँग मिले पुग्छ । माओवादीले भने कांग्रेसका ६३, आफ्ना ५३, राजपाका १७ र फोरमका १६ गरी १४९ सिटसंख्या पुर्याउनुपर्ने हुन्छ । अध्यक्ष दाहालले यसअघि नै आफूलाई कांग्रेसबाट यही अंकगणितसहित प्रधानमन्त्री बन्न अफर आएको पनि खुलासा गरिसकेका छन् । २७५ सदस्यीय प्रतिनिधिसभामा सरकार गठन गर्ने दलले १३७ सांसद संख्या पुर्याउनुपर्छ । एमालेको १२१ र फोरमको १६ जोड्दा ठ्याक्कै बहुमत अर्थात् १३७ पुग्छ । कथं एमालेमाओवादी दूरी बढे ओली दोस्रो विकल्पका लागि आफूलाई तयार पार्दै छन्। एमाले र माओवादीबीच सरकार गठन र पार्टी एकताको विषयमा मतभेद गहिरिँदै जाँदा फोरम भने निर्णायक भूमिका खेल्ने समय कुरिरहेको छ । पार्टी मुख्यालयमा अन्नपूर्णसँग यादवले एमालेसँग चरणचरणमा कुराकानी भइरहेको पुष्टि गरे । एमालेसँग कुरा नहुने होइन, भइरहेको हो । हाम्रा केही मुद्दा छन्, त्यसलाई सम्बोधन गर्न एमाले तयार हुनुपर्छ, यादवले भने, एमाले खुलस्त भएर आओस्, हामी हात मिलाउन तयार छौं । ओलीसँग बालकोटमा सोमबार बिहान परामर्श गरेका एमाले उपमहासचिव विष्णु पौडेलले एमालेमाओवादी सहकार्यमा आशंका नगर्न आग्रह गरे । शीर्ष तहमा समान धारणा रहेकाले अरूले बोलेका कुराले अर्थ नराख्ने उनले तर्क गरे । तर, शीर्ष तहबाटै दाहालको आलोपालो समझदारी बारे खुलासाचाहिँ के हो भन्ने जिज्ञासामा उनले प्रस्ट जवाफ दिएनन् । मलाई अरू कुरा थाहा भएन, यति मात्रै थाहा छ, पार्टी एकता भएरै छाड्छ । जनताले अनुमोदन गरेको साझा घोषणापत्रका आधारमा स्थिर सरकार बनेरै छाड्छ, उनले भने। पार्टी एकता अभियानका अर्का उत्प्रेरक माओवादी नेता जनार्दन शर्मा फोरमसँग छलफल हुनु अनौठो नभएको भन्दै एमालेमाओवादी एकतालाई त्यसले असर नपार्ने दाबी गर्छन् । उनले अब एकताको खाकामा टुंगो लाग्न मात्रै बाँकी रहेको भन्दै आशंका नगर्न आग्रह गरे । पार्टी एकता गर्ने कि नगर्ने भन्नेमा छलफल गर्नुपर्ने अवस्था छैन, कसरी गर्ने भन्ने खाकामा दुवै तर्फका विचार आइरहेको हो, एकता संयोजन समितिले त्यसको निष्कर्ष निकाल्ने तयारी गर्दै छ, जनार्दन शर्माले भने, फोरमसँग कुरा हुनु अनौठो होइन तर सरकार एमालेमाओवादीकै बन्ने हो।"
प्रदेशसभाका समानुपातिक सांसद टुंग्याउन राजपा बैठक,"काठमाडौं : समानुपातिक निर्वाचन प्रणाली अन्तर्गत प्रदेशसभामा चुनिने सांसदको नाम टुंगो लगाउन राजपा नेपाल अध्यक्ष मण्डलको बैठक मंगलबार बस्दैछ। दिउसो १ बजे पार्टी केन्द्रीय कार्यालय बबरमहल बस्ने बैठकमा निर्वाचन आयोगमा बुझाउने अन्तिम नामावली तय गर्ने एजेन्डा रहेको राजपा महासचिव केशव झाले अन्नपूर्णलाई जानकारी दिए। सोमबार दिउँसो १ बजे तय बैठक अध्यक्ष मण्डलका नेताहरू महेन्द्रराय यादव, राजकिशोर यादव र अनिलकुमार झा उपस्थित हुन नसकेकाले मंगलबार सारिएको थियो। निर्वाचन आयोगले पुस १५ गतेभित्र समानुपातिकबाट प्रदेशससभामा सदस्य बन्ने उम्मेदवारहरूको नामावली पेस गर्न दलहरूलाई पत्राचार गरेको छ। राजपा नेपालले प्रदेश नम्बर २ मा १०, प्रदेश ५ र ७ मा ११ सिट प्राप्त गरेको छ।"
निरन्तर विभाजनले खुम्चियो राप्रपा,"काठमाडौं : पार्टी स्थापनासँगै टुटफुट र गुटको शृंखलाबाट गुज्रँदै राजनीतिमा २८ वर्ष पार गरेको राप्रपाको दलीय उपस्थिति अब संघीय संसद्मा देखिने छैन ।पञ्चायतको खम्बाका रूपमा परिचित राजावादी नेताहरूले आफ्नो राजनीतिक अस्तित्व बचाइराख्न ०४७ सालमा राप्रपा गठन गरेका थिए । पार्टी शीर्षस्थ नेताहरूबीच व्यक्तित्वको टकराव, नेतृत्वका लागि होडबाजी र सत्तास्वार्थका कारण स्थापनासँगै विभाजनको सिकार बनेको राप्रपा पछिल्लो समय एकताको ६ महिना नपुग्दै फेरि विभाजित भयो । र, विभाजित अवस्थामै निर्वाचनमा होमियो । दोस्रो संविधानसभा निर्वाचनमा समानुपातिकतर्फ २४ र मन्त्रिपरिषद्बाट एक गरी २५ सिटसहित चौथो शक्ति बनेको राप्रपा नेपाल (हालको राप्रपा) ले प्रतिनिधिसभा तथा प्रदेशसभा निर्वाचनमा थ्रेसहोल्डसम्म कटाउन सकेन । राप्रपा (प्रजातान्त्रिक) र राप्रपा (राष्ट्रवादी) को हालत पनि उस्तै छ । प्रत्यक्षतर्फ झापा३ बाट विजयी कमल थापा नेतृत्वको राप्रपाका एक मात्र सांसद राजेन्द्र लिङ्देनको पनि संसद्मा स्वतन्त्र हैसियत मात्रै रहनेछ । निर्वाचनको संघारमा विभाजित पशुपतिशमशेर राणा नेतृत्वको प्रजातान्त्रिक र डा प्रकाशचन्द्र लोहनी नेतृत्वको राष्ट्रवादीले एक लाख मत पनि कटाउन सकेनन् । राप्रपाका नेताहरू निर्वाचनमा पराजय हुनुमा विभाजनलाई प्रमुख कारण मान्छन् । चुनावी नतिजा अत्यन्तै अनपेक्षित भएको भन्दै राप्रपाका वरिष्ठ नेता दिलनाथ गिरी भन्छन्, निर्वाचन संघारमा हामीले पार्टी विभाजनको मार भोग्नुपर्यो । जसले गर्दा सांगठनिक रूपमा हाम्रो उपस्थिति निकै कमजोर देखियो । गिरीको भनाइसँग सहमति राख्दै राप्रपा प्रजातान्त्रिकका उपाध्यक्ष दीपक बोहरा भन्छन्, पार्टी विभाजन नै प्रमुख कारण हो । पार्टी विभाजनलगत्तै निर्वाचन आयो । हामीले जनताबीच एजेन्डा स्थापित गर्नै पाएनौं । उनले राप्रपाको हिन्दू राष्ट्रको मागलाई कमजोर बनाउन केही शक्ति लागिपरेका कारण पनि अनपेक्षित परिणाम आएको दाबी गरे। दोस्रो संविधानसभा निर्वाचनमा २५ सिटसहित चौथो शक्ति बनेको राप्रपा नेपाल (हालको राप्रपा) ले यसपटक थ्रेसहोल्डसमेत कटाउन सकेन । निर्वाचनमा वाम गठबन्धनविरुद्ध कांग्रेस नेतृत्वमा लोकतान्त्रिक गठबन्धन बनाइए पनि त्यो मजबुत नहुनुलाई कमजोरी ठान्छन्, राप्रपा प्रजातान्त्रिकका उपाध्यक्ष बोहरा । दुई ठूला वामघटक चुनावमा मिलेर गइसकेपछि सबै लोकतान्त्रिक दललाई समेट्न नसक्दा राप्रपालगायत दल पराजित हुनुपरेको उनको ठम्याइ छ । लोकतान्त्रिक गठबन्धनबाहिर रहेका दललाई समेट्न सकेनौं र लोकतान्त्रिक गठबन्धनबीच साँचो अर्थमा चुनावी एकता हुन पनि सकेन, उनले भने । राप्रपा २७ वर्षमा पाँच पटक विभाजन ०४७ सालमा गठन भएको राप्रपा औपचारिक घोषणा हुनुअघि नै विभाजन भयो । ०४७ साल जेठ १५ गते राप्रपा चन्द र राप्रपा थापा समूह गरी दुई समूह बन्यो । ०४८ सालमा एकीकृत भएको राप्रपा फेरि ०५४ सालमा विभाजित भयो । ०५१ सालको मध्यावधि निर्वाचनमा १९ सिट जितेको राप्रपाले सरकारको नेतृत्वसमेत गर्यो । पार्टीका नेताद्वय सूर्यबहादुर थापा र लोकेन्द्रबहादुर चन्द प्रधानमन्त्री बने तर विभाजनसँगै ०५६ सालको आमनिर्वाचनमा थापा पक्षले ११ सिट जित्यो भने चन्द पक्षले एक सिट पनि नजितेपछि ०५७ सालमा फेरि दुई पार्टी एक भए । राजा ज्ञानेन्द्रको प्रत्यक्ष शासनका बेला ०६२ सालमा कमल थापाले पार्टी विभाजन गर्दै राप्रपा नेपाल गठन गरे । जुन राप्रपाको तेस्रो फुट थियो । लगत्तै राप्रपाभित्र पनि थापा र पशुपतिशमशेर राणाबीच असन्तुष्टि बढ्दै जाँदा थापाले राष्ट्रिय जनशक्ति पार्टी गठन गरे । ०६४ सालको पहिलो संविधानसभा निर्वाचनमा तीनै दलले नराम्रो पराजय भोगेपछि फेरि एकीकरण अभ्यास सुरु भयो । ०७० सालमा राप्रपा र राजपाबीच एकीकरण भयो । ०७३ मंसिरमा राप्रपा र राप्रपा नेपालबीच एकता भयो । तर, सरकारमा सहभागिताको विषयलाई लिएर साउनमा अध्यक्ष कमल थापा र वरिष्ठ नेता राणाबीच विवाद बढ्दै गएपछि राणाले राप्रपा प्रजातान्त्रिक गठन गरे ।"
यसरी चल्छ दाहालको दुर्इघेरे सचिवालय,"काठमाडौं : माओवादी केन्द्रका अध्यक्ष पुष्पकमल दाहाल राजनीतिका हट केक हुन् । दस वर्षे सशस्त्र द्वन्द्व, शान्तिप्रक्रियादेखि अहिलेसम्मको देशको राजनीतिमा अग्रणी भूमिका निर्वाह गर्दै आएका दाहालको दैनिकी अत्यन्त व्यस्त छ । छोरा प्रकाशको कुशल व्यवस्थापनले उनको व्यस्त दैनिकी सहज बनाएको थियो । तर प्रकाशको निधनपछि अहिले उनको सचिवालयको सहज व्यवस्थापन चुनौतीपूर्ण भएको छ । प्रकाशको अब्बल व्यवस्थापनमा उनी निस्फिक्री र ढुक्क थिए । सचिवालयमा प्राविधिक, सांगठनिक र व्यवस्थापनमा अहिले उनलाई छोराकोे टड्कारो अभाव खट्किएको छ । पार्टी संगठन, दैनिक कार्यक्रमका अतिरिक्त दाहालले अहिले घरपरिवारलाई पनि बढी समय दिनु परिरहेको छ । अहिले उनको सचिवालयलाई समय व्यवस्थापन गर्न सबैभन्दा धेरै कठिनाइ हुन थालेको छ । दाहालले प्रकाशको अभावमा आफ्नो सचिवालय हेर्ने गरी नयाँ व्यक्तिलाई नियुक्ति गर्ने सोचेका छन् तर त्यसको टुंगो लगाइसकेका छैनन् । खुमलटार स्रोतका अनुसार उनले राजनीतिक घटनाक्रम केही सहजतामा चल्नेबित्तिकै सचिवालय व्यवस्थित गर्ने योजना बनाएका छन् । पहिलो घेरा दाहालले अहिले पार्टीभित्र सबैभन्दा बढी कृष्णबहादुर महराको विश्वास गर्छन् । पोस्टबहादुर बोगटीको निधनपछि उनले आफ्ना विश्वासपात्रका रूपमा महरालाई लिन थालेका हुन् । युद्धकालदेखि पार्टी टुटफुट, एकता सबैजसो उतारचढावमा अन्तिम अवस्थासम्म दाहाललाई महराले कहिल्यै साथ छोडेनन् । पार्टी भित्री र बाहिरी कुनै महत्वपूर्ण निर्णय लिनुपर्दा दाहालले एकाध घटनाबाहेक पहिलो छलफल महरासँगै गर्छन् । उनका लागि दाहालनिवास खुमलटारदेखि अन्य कार्यक्रम र छलफलमा कुनै रोकतोक छैन । उनले सहजै दाहालसँग जुनकुनै समयमा पनि पहुँच राख्छन् । दाहालले आफूले लिने नयाँ स्टेपपछि त्यसलाई व्यवहारतः कार्यान्वयनमा लैजानका लागि भने वर्षमान पुनलाई सम्झने गर्छन् । प्रायःजसो पार्टी निर्णय वा दलीय सहमतिलाई कार्यान्वयनमा लैजानका लागि बनाइने कार्यदल मा दाहालले वर्षमानलाई समेट्न छुटाउँदैनन् । पछिल्लोपटक एमालेमाओवादी चुनावी तालमेलको भागबन्डा लगाउन बनाइएको कार्यदलभित्र पनि उनी समेटिएका थिए । माओवादी पार्टी एउटै हुँदासम्म दाहालको पहिलो घेराभित्रै पर्थे, रामबहादुर थापा पनि । तर बीचको केही वर्ष थापा पार्टी विभाजनमा गएपछि उनको ठाउँ रिप्लेस गर्न आइपुगे नारायणकाजी श्रेष्ठ । अहिले फेरि थापासमेत एकै पार्टीमा रहेपछि दाहालले थापा र श्रेष्ठ दुवैलाई औपचारिक संवादलगायत कार्यक्रममा सँगसँगै अगाडि बढाउन थालेका छन् । संगठनमा राम्रो होल्ड राख्नसक्ने भएकाले उनले पार्टी संगठनको जिम्मा थापालाई लगाएका छन् । केही नयाँ निर्णयमा पुग्नुअगाडि महरासहित थापा र श्रेष्ठसँग पनि परामर्श गर्ने गरेका छन् । दाहालका प्रमुख स्वकीय सचिवका रूपमा जोगबहादुर महराले काम गरिरहेका छन् । उनी दाहाल जता पुग्छन्, सँगसँगै हुन्छन् । अहिले प्रकाशको अभावमा दाहालको सम्पूर्ण दैनिक कामको व्यवस्थापन मिलाउने उनको भूमिका बढेको छ । दाहालको आफ्नै परिवारभित्र भाइ नारायण, छोरी रेणु र ज्वाईंहरू अर्जुन पाठक तथा सागर केसी पनि भेटघाटलगायतका कार्यक्रमको व्यवस्थापनमा कुनै न कुनै रूपमा जुटिरहेकै हुन्छन् । दोस्रो घेरा दाहालको दोस्रो घेरामा हरिबोल गजुरेल, जर्नादन शर्मा, अग्नि सापकोटा, चक्रपाणि खनाल, शक्ति बस्नेत, पम्फा भुसाललगायत नेता छन् । पार्टीले थप केही निर्णय लिनुपर्दा दाहालले पार्टीभित्र केन्द्रीय कार्यालयको बैठक बोलाएर निर्णय लिने गर्छन् । तर त्यसभित्र पनि थप छलफल गर्नुपर्दा वा सहयोग लिनुपर्दा उनले गजुरेल, शर्मा, सापकोटा, बस्नेत र भुसाललगायत नेतालाई बोलाउने, परामर्श गर्ने गर्छन् । सुरक्षा सहयोगीका रूपमा दाहालसँग लामो समयदेखि पार्टी नेता सन्तु दराईले साथ दिइरहेका छन् । निजी निवासदेखि कार्यक्रमहरूमा दाहालको सुरक्षाको जिम्मेवारीमा दराई देखिँदै आएका छन् । यसका अतिरिक्त सरकारको सुरक्षाका रुपमा दानबहादुर मल्लको कमान्डले नेतृत्व लिइरहेको छ । मनहरि तिमल्सिना प्रेससँगको कोअर्डिनेसनमा भूमिका खेल्छन् । त्यस्तै कुमार विश्वकर्मा र सञ्जिवलगायत अति विश्वासिला सहयोगी पनि छन्, दाहालका । कुमारले दाहालको गाडी चलाउँदै आएका छन् ।"
पुगेन गाउँमा सिंहदरबार,"काठमाडौं : प्रमुख राजनीतिक दलका नेताहरूले संघीय शासनअनुरूप संविधान जारी गर्दा सिंहदरबारको अधिकार गाउँमा पुग्ने अभिव्यक्ति निकै दिए । सिंहदरबारको अधिकार गाउँगाउँमा पुर्याउनकै लागि ०७२ साल ३ असोजमा जारी संविधानमा तीन प्रकारको शासकीय स्वरूपको व्यवस्था गरियो । स्थानीय तहमा सिंहदरबारका सबै अधिकार पुगेको नेताहरूले अभिव्यक्ति दिन थालेको पनि दुई वर्ष बितिसकेको छ । ७ सय ५३ स्थानीय तहमा तत्काल विभिन्न तहका गरी ३६ हजार कर्मचारी आवश्यक भए पनि ती निकायमा मुस्किलले १८ हजार कर्मचारी मात्रै कार्यरत छन् । निर्वाचनमार्फत स्थानीय तहमा जनप्रतिनिधि आइसके पनि स्थानीय तहले प्रभावकारी ढंगले काम गर्न नसक्दा सिंहदरबारको अधिकार गाउँगाउँमा पुगेको जनताले महसुस गर्न पाएका छैनन् । अझै केन्द्रीकृत शासन प्रणाली कायमै रहेको सरकारकै उच्च अधिकारीले स्विकारेका छन् । संघीय मामिला तथा स्थानीय विकास मन्त्रालयका सचिव दिनेशकुमार थपलिया सिंहदरबारको अधिकार गाउँमा पुर्याउने अभियान केवल नारामा मात्रै सीमित हुन पुगेको स्विकार्छन् । स्थानीय तहका जनप्रतिनिधिले थुप्रै समस्या भोग्नुपरेकाले प्रभावकारी सेवा दिन नसकेको सचिव थपलियाको बुझाइ छ । जनप्रतिनिधिमा धेरै उत्साह र काम गरौं भन्ने जोश र जाँगर छ तर केन्द्रबाट उचित सहयोग र समन्वय हुन नसक्दा उहाँहरूमा द्विविधा देखिएको छ, सचिव थपलियाले भने । विभिन्न विषयमा हुने द्विविधा बढेकै कारण जनप्रतिनिधि सिंहदरबारमा धाउने क्रम अत्यधिक बढेपछि सचिव थपलिया आफैं स्थानीय तह पुगेर जनप्रतिनिधिमा व्याप्त द्विविधा हटाउन थालेका छन् । अभियानका लागि निस्केर तीन दिनयता उनले इलाम, झापा पुगेर द्विविधा हटाएका छन् भने सोमबार उनी चितवन पुगेका छन् । जोश, जाँगर र उत्साहले पूर्ण जनप्रतिनिधिमा केही भ्रम, द्विविधा रहेकाले त्यो निवारण गर्न म आफैं स्थानीत तहमा गएको हुँु, सोमबार चितवन पुगेका थपलियाले अन्नपूर्णसँग भने । संघीयतामार्फत सिंहदरबारको अधिकार गाउँ गाउँमा पुगेको दाबी गरिए पनि स्थानीय तहका जनप्रतिनिधि विविध काम लिएर अझै सिंहदरबार धाउन बाध्य छन् । केन्द्र सरकारले समयमै कर्मचारी व्यवस्थापन नगरिदिँदा जनप्रतिनिधि केन्द्र सरकारप्रति तीव्र असन्तुष्ट छन् । सामान्य प्रशासन मन्त्रालयले स्थानीय तहमा आवश्यकताअनुसार कर्मचारी पठाउन सकेको छैन । कर्मचारी अभावमा कतिपय स्थानीय तहमा कामकाज नै ठप्प हँुदै आएको सचिव थपलियाले बताए । जनतालाई सेवा दिन पनि साधन स्रोत चाहिन्छ तर धेरै स्थानीय तह स्राधनस्रोतविहीन छन् । संघीय मामिला तथा स्थानीय विकास मन्त्रालयमा जनप्रतिनिधि कर्मचारी अभाव भएको, साधन स्रोत अभाव, सुविधा व्यवस्थापन, भवन निर्माणलगायत समस्या लिएर दैनिकजसो आउने गरेका छन् । संघीय मामिला तथा स्थानीय विकास मन्त्रालयका सहसचिव सुरेश अधिकारीले गाउँमा सेवा दिनुपर्ने जनप्रतिनिधि विभिन्न समस्या लिएर उल्टै सिंहदरबारमा धाउनुपर्ने अवस्था आउनु विडम्बना भएको बताउँछन् । संघीय मामिला मन्त्रालयले स्थानीय तहलाई साधन स्रोत सम्पन्न बनाउन अर्थ मन्त्रालयसँग बजेट माग गरे पनि अर्थ मन्त्रालयले बेवास्ता गर्दै आएको छ । अन्य निकायलाई जथाभावी रकम निकासा दिने अर्थ मन्त्रालय स्थानीय तहलाई साधन स्रोत बनाउन आवश्यक बजेट दिन उदासीन देखिनु विडम्बना भएको संघीय मामिला मन्त्रालयका अधिकारीको टिप्पणी छ । स्थानीय तहलाई बलियो र कामकाजी बनाउन केन्द्रीय मन्त्रालय सबैले सक्दो सहयोग गर्नुपर्छ, सचिव थपलियाले भने । थपलियाका अनुसार अहिले स्थानीय तहले कर्मचारी व्यवस्थापन, जनप्रतिनिधिले पाउने सेवासुविधासम्बन्धी अन्योलता, भवन निर्माण तथा पूर्वाधार निर्माण, न्यायिक अधिकारसम्बन्धी द्विविधाजस्ता समस्या भोग्नुपरिरहेको छ । यसैगरी, स्थानीय तहले कानुन, नियम निर्माणलगायत आन्तरिक व्यवस्थापनसम्बन्धी समस्या, जिल्लास्थित सरकारी कार्यालयसँगको कामको दोहोरोपना, वन, भूमिसुधारसम्बन्धी अस्पष्टता, ढुंगा गिटी, बालुवा बिक्री वितरणको समस्या, जिल्ला समन्वय समितिसँग समन्वय अभावजस्ता समस्या भोग्नुपरिरहेको छ । केही समयअघि संघीय मन्त्रालयमा भेटिएका बुटवल उपमहानगरपालिकाका मेयर शिवराज सुवेदीले जनप्रतिनिधिलाई केन्द्रीय सरकारले पूर्णरूपमा बेवास्ता गरिरहेको भन्दै केन्द्र सरकारप्रति असन्तुष्टि जनाए । मन्त्रालायका सचिव थपलियासग सुवेदीले गुनासो गर्दै स्थानीय तहका हक अधिकारलाई व्यवहारमा लागू गर्न आग्रह गरेका थिए । मेयर सुवेदीले स्थानीय तहमा विकास निर्माणका काम कसरी अगाडि बढाउने भन्नेबारे केन्द्रले स्पष्ट दिशा निर्देश गर्न नसकेकाले समस्या आएको बताए। मेयर सुवेदीको बुझाइमा केन्द्र सरकारले संविधानमा व्यवस्था भएअनुसार स्थानीय सरकारसग सहकारिता, सहअस्तित्व र समन्वयको सिद्धान्तअनुसार व्यवहार गर्न सकेको छैन । यस्तै, सचिव थपलियासग ओखलढुंगास्थित सिद्धिचरण नगरपालिकाका मेयर मोहनकुमार श्रेष्ठले केन्द्रीय सरकारबाट स्थानीय तहलाई हेप्ने काम भएको गुनासो गरेका थिए । मेयर श्रेष्ठले जनप्रतिनिधिले कहिलेसम्म पारि श्रमिकविहीन भएर काम गर्ने भन्दै प्रश्न गरेका थिए । अन्य जनप्रतिनिधि के भन्छन् ? धुलिखेल नगरपालिकाका मेयर अशोक व्याञ्जु संविधानले प्रदान गरेको अधिकार प्रयोग गर्न कानुन निर्माण नहुँदा समस्या भएको बताउँछन् । ती अधिकार क्षेत्रभन्दा बाहेकका विषयमा कुन रूपमा जाने भन्ने प्रस्ट हुन बाँकी छ, उनले अन्नपूर्णसँग भने, स्थानीय सरकारका अधिकार अन्य नियम कानुनमा पनि बाझिरहेको हुनाले पुराना कानुन नियम संशोधन हुन बाँकी छन् । यसले धेरै समस्या सामना गर्नु परिरहेको छ । सल्यान कुमाखमालिका गाउँपालिकाका अध्यक्ष डिल्लीराज जैशीले विकास निर्माणका काम धमाधम अघि बढाउन खोज्दा उल्झन आएको बताए । न इन्जिनियर न सब इन्जिनियर, न सरकारले पठाउँछ न नियुक्ति गर्न अधिकार दिएको छ, उनले भने, इस्टिमेट नगरी पूर्वाधार निर्माणको काम अगाडि बढाउने कुरा भएन । इन्जिनियर मात्र होइन, समग्रमै कर्मचारी कम छन् । काठमाडौंको तारकेश्वर नगरपालिकाका मेयर रामेश्वर बोहराले पनि केन्द्र सरकारको असहयोगका कारण विकास निर्माणलगायत योजना छनोट र बजेट व्यवस्थापनमा ठूलो समस्या भइरहेको बताए । ५६ महिना बितिसक्दा पनि केन्द्रबाट पारि श्रमिकबारे न्यूनतम मापदण्ड बन्न नसक्नु दुःखद भएको मेयर बोहराको आरोप छ । समस्या लिएर धेरै पटक केन्द्रमा गयौं तर विभिन्न बहाना गर्दै टारेर फर्काइने गरेको छ, मेयर बोहराले भने । यसैगरी, तुलसीपुर उपमहानगरपालिकाका मेयर घनश्याम पाण्डेले केन्द्रीय सरकार पुरानै सोच र शैलीमा सञ्चालन भइरहेकाले स्थानीय सरकारलाई काम गर्न निकै कठिन भइरहेको बताए । मेयर पाण्डेले संविधानअनुसार स्थानीय तहका लागि आवश्यक पर्ने ऐन कानुनसमेत केन्द्रीय सरकारले बनाउन नसकी उल्टै स्थानीय तहका हक अधिकार नियन्त्रण गर्न खोज्ने प्रवृत्ति हाबी रहेको टिप्पणी गरे । चारपाँच महिनादेखि नै स्थानीय जनप्रतिनिधिको पारि श्रमिकका लागि आवश्यक पर्ने कानुन बनाउन सुरु गरिएको भनिए पनि त्यो कानुनलाई डम्प गरेर जनप्रतिनिधिलाई निरास पार्ने काम गरिएको पाण्डेको आरोप छ । स्थानीय तहले भोग्नुपरेका १० समस्या  कर्मचारी व्यवस्थापन नहुँदा सेवा प्रवाहमा ढिलासुस्ती  जनप्रतिनिधिको सेवासुविधा निर्धारण नहँुदा अन्योल  आधाभन्दा बढी स्थानीय तहमा भवन अभाव  न्यायिक अधिकारमा द्विविधा  कानुननियमावली बनाउनै द्विविधा  विषयगत सेवाका लागि साधनस्रोत हस्तान्तरणमा समस्या  सरकारी कार्यालयबाट दिइने सेवामा दोहोरोपना  वन र भूमिसुधारसम्बन्धी समस्या  ढुंगा, गिटी, बालुवा बिक्रीवितरणमा समस्या  जिल्ला समन्वय समितिसँग समन्वय अभाव संवैधानिक व्यवस्था धारा २२७ मा गाउँसभा र नगरसभाको सञ्चालन, बैठकको कार्यविधि, समिति गठन, सदस्यको पद रिक्त हुने अवस्था, गाउँसभा र नगरसभाका सदस्यले पाउने सुविधा, गाउँपालिका र नगरपालिकाको कर्मचारी र कार्यालयसम्बन्धी व्यवस्था प्रदेश कानुनबमोजिम हुनेछ। संविधानको अनुसूची ८ मा स्थानीय तहलाई २२ वटा एकल अधिकार, संघ, प्रदेश र स्थानीय तहको साझा अधिकार १५ वटा किटानी गरिएको छ ।"
जनादेश विपरित जानु आत्माघाती : पोखरेल,"विराटनगर : विनाविभागीय मन्त्री एवं माओवादी केन्द्रका नेता गिरिराजमणि पोखरेलले सरकार गठन गर्ने विषयमा जनादेश विपरित जानु एमाले र माओवादी केन्द्रका लागि आत्माघाती हुने बताएका छन्। वाम गठबन्धनको सरकार गठन गरेर मुलुकलाई स्थायित्व दिनकै लागि जनादेश प्राप्त भएको छ, उनले भने, जनादेश विपरित जानु भनेको सकिने मेलो मात्रै हो। विराटनगरमा प्रेस सेन्टर मोरङले मंगलबार बिहान आयोजना गरेको पत्रकार सम्मेलनमा नेता पोखरेलले वामपन्थी सरकार गठन गर्नका लागि प्राप्त जनादेशको सम्मान गर्नुको विकल्प नभएको स्पष्ट पारेका हुन्। नेताहरुको दिमागको उपज नभइकन स्थानीय निर्वाचनमा प्राप्त जनताको जनादेशले काम गर्दा वाम गठबन्धन बनेको स्मरण गर्दै उनले एमाले र माओवादी नेत्रृत्वले त्यसको सम्मान गर्नुपर्ने बताए। उनले पार्टी एकतापछि सरकार गठन प्रक्रिया अघि बढाउन राम्रो हुने सुझाव पनि दिएका छन्। पहिले पार्टी एकीकरण गरेर पावर सेयरिङ गर्नुपर्छ, पोखरेलले भने, सरकार गठन अघि नै नयाँ पार्टी बन्न सक्यो भने त्योभन्दा उत्तम कुरा अरु हुनै सक्दैन। वाम गठबन्धनको सरकार गठन पहिले पार्टी एकीकरण भए दुबै पार्टीबीचमा रहेका समस्याको समाधान व्यवहारिक ढंगले गर्न सकिने उनको तर्क छ। वाम गठबन्धन टुटाउनका लागि जनादेश विरोधी गतिविधिमा लागेका शक्तिले विभिन्न खेलहरु खेलिरहेको बताउँदै उनले भने, यतिबेला गठबन्धन टुटाएर गठबन्धन बाहेकको सरकार सोच्न पनि सकिंदैन। पोखरेलले एकतालाई ऐतिहासिक भौतिकवादी सिद्धान्तका आधारमा हेरिनुपर्ने तर्क पनि गरे। उनले राजनीतिलाई जटिल मोडबाट सहज अवस्थामा ल्याउन गठबन्धन सरकार गठन गर्दै प्रतिपक्षसँग पनि मिलेर काम गर्नुपर्ने बताए। भने, गठबन्धन सरकारले मात्रै प्रगतिशील एजेन्डा कार्यान्वयन गर्न सक्छ। चुनाव पछिको परिणामलाई हेरेर सरकारले कदम चाल्दै प्रधानमन्त्रीबाट शेरबहादुर देउवाले राजनैतिक र नैतिक हिसाबले पनि राजिनामा दिनुपर्ने प्रसंग केलाउँदै उनले देउवाले समाजवाद उन्मुख संघीय लोकतान्त्रिक गणतन्त्रका लागि पनि बाटो खुल्ला गरिदिनु पर्नेमा जोड दिए। देउवाले सरकार नछाड्नुमा राष्ट्रिय सभामा पनि वामपन्थीले दुई तिहाई ल्याएर परिणाम आफू अनुकूल बनाउँछन् की भन्ने मानसिकताको उपज भएको पोखरेलको भनाइ छ। वाम गठबन्धन सरकार गठन भएपछि मधेसका समस्यालाई विशिष्ट ढंगले सम्बोधन र समाधान गरिने उनको भनाइ छ। उनले भने, मधेसलाई सधैं द्वन्द्को थलो बनाउनु हुँदैन। समृद्ध मधेसको परिकल्पना सहितका योजना वाम गठबन्धनको सरकारले ल्याउने छ।"
