शीर्षक,विवरण
निर्वाचन हिंसा,"निर्वाचनमा तनाव र उत्तेजनाको वातावरण नेपालको परिवेशमा अस्वाभाविक मानिँदैन । तर जब त्यस्तो वातावरण हिंसामा परिवर्तन हुन्छ र त्यसमा जनधनको क्षति हुन्छ, त्यो आपत्तिजनक मात्र होइन, त्यसले घटनास्थलभन्दा बाहिर पनि निर्वाचन बिथोल्ने वातावरण बनाउने सम्भावना रहन्छ ।दोलखा जिल्लाको जुंगु क्षेत्रमा बुधबार हिंसामा एकजना एमाले कार्यकर्ताको मृत्यु भएको छ । मृतक कुलबहादुर तामाङका पिता गोरे तामाङ एमालेका उम्मेदवार हुन् त्यस क्षेत्रमा । राजनीतिक प्रतिस्पर्धासँगै कुलबहादुरले केही समयअघि मात्र माओवादी पार्टी छोडेर एमालेमा प्रवेश गरेको र उनका पिता नै उम्मेदवार बनेकाले माओवादी बढी आक्रामक बन्नु स्वाभाविक हो । तर त्यसको आधारमा दुई दलबीच हिंसा र भिडन्त अनि एउटा व्यक्तिको ज्यान जानु स्वीकार्य हुँदैन । यो घटनाले अरू प्रश्न पनि उठाएको छ । यो दुई व्यक्ति वा राजनीतिक समूहबीचको झगडा हो या दुई प्रतिस्पर्धी राजनीतिक दलबीचको ? त्यो हिंसाका लागि के माओवादीले आफ्ना कार्यकर्तामाथि कारबाही गरेको छ ? के घटनामा संलग्नहरूमाथि स्थानीय प्रशासन या प्रहरीले कारबाही अघि बढाएको छ ?दोलखामा कुलबहादुरको मृत्युलगत्तै एमाले, माओवादी तथा कांग्रेसलगायतका दलहरूले राजधानीमा निर्वाचन आयोगलाई आफूहरू आचारसंहिताप्रति पूर्ण प्रतिबद्ध रहेको र त्यसको उल्लंघन नगर्ने प्रतिबद्धता व्यक्त गरेका छन् । हिंसा र हतियारधारी जुलुस कानुन व्यवस्थाविपरीत मात्र हो या आचारसंहिताले पनि त्यसलाई निषेध गर्छ ? निर्वाचन आयोग सबभन्दा पहिला यसबारे स्पष्ट हुनु जरुरी छ । हिंसा, झडप या हत्या आचारसंहिताविपरीतका प्रवृत्ति हैनन् र त्यसवापत निर्वाचन आयोगले कसैलाई दण्डित गर्दैन भने दलहरूले कुनै न कुनै रूपमा हिंसाको सहारा लिइरहनेछन् । निर्वाचन प्रक्रिया र आचारसंहिता व्यवहारमा आएको घोषणापछि दलहरू मात्र हैन, सुरक्षा निकायसमेतमा आयोगको नियन्त्रण प्रारम्त हुन्छ, व्यावहारिक हिसाबले । त्यसैले यस्ता घटनामा सुरक्षा निकायको उदासीनतासमेतलाई आयोगले आफ्नो कारबाहीको घेरामा राख्न सक्छ । दोलखा घटनाको २४ घन्टा नबित्दै सिराहामा यातायात कार्यालयमा आक्रमण र विस्फोट भएको छ । भूगोल र दूरी अनि राजनीतिक प्रतिस्पर्धीबीचको फरकपनका कारण दोलखा र सिराहा घटनाबीच कुनै प्रत्यक्ष सम्बन्ध नहुन सक्छ, तर ठूला दलहरूलाई उनीहरूका दल तथा कार्यकर्ता हिंसात्मक घटनामा सामेल हुन पुगेमा चेतावनी नदिने या आचारसंहिता उल्लंघन मानी दण्डित नगर्ने हो भने हिंसाको पुनरावृत्ति प्रयोग भइरहनेछ निर्वाचनमा । मतदान अझ चार दिन टाढा छ र यो महत्वपूर्ण चरणमा हिंसा निरुत्साहित गर्न आयोगले ठोस कदम नउठाएमा हिंसाले ठूलो रूप लिन सक्नेछ ।"
मन्त्रिपरिषद् बैठकको निर्णय : प्रदेश २ मा स्थानीय तहको संख्या थप्न अर्को कार्यदल,"काठमाडौं : मन्त्रिपरिषद् बैठकले प्रदेश नम्बर २ मा स्थानीय तहको संख्या थप गर्ने निर्णय गरेको छ। शुक्रबार साँझ बसेको मन्त्रिपरिषद् बैठकले प्रदेश नम्बर २ मा स्थानीय तहको संख्या थप गर्न उपप्रधान तथा स्थानीय विकास मन्त्री विजयकुमार गच्छदार नेतृत्वको समिति गठन गरेको हो। समितिमा रक्षामन्त्री बालकृष्ण खाँड, कानुनमन्त्री अजयशंकर नायक सहस्य रहनु भएको छ। बैठकले समितिलाई पाँच दिनभित्र प्रतिवेदन पेश गर्न समेत निर्देशन दिएकोसञ्चारमन्त्री सुरेन्द्र कार्कीले जानकारी दिनुभयो ।"
माओवादी कार्यकर्ताद्वारा एमाले कार्यकर्तामाथि गोली प्रहार,"भोजपुर : उत्तरी भोजपुर नगरपालिका १, हेलौछा, भाम्राङमा एक माओवादी कार्यकर्ताले एमाले कार्यकर्तामाथि गोली प्रहार गरेका छन् । मंगलबार साँझ एमाले कार्यकर्ता ३४ बर्षीय शारदा तामाङमाथि नेकपा (माओवादी केन्द्र) का कार्यकर्ता ३८ बर्षीय एकिन्द्र भुजेलले गोली प्रहार गरेका हुन्। घर नजिकै रहेको जंगलमा माओवादी कार्यकर्ताले बन्दुक ताकेको देखेपछि तामाङ आत्तिएर लडेकी थिइन् । उनी लडेपछि गोली नलागेको प्रत्यक्षदर्शीले बताएका छन् । एमाले सम्बद्ध अखिल नेपाल महिला संघ नगर कमिटी सचिव तामाङ र माओवादी कार्यकर्ता भुजेलबीच राजनीतिक बिषयमा विवाद थियो। गोली प्रहार गर्ने माओवादी केन्द्रका कार्यकर्ता एकिन्द्र भुजेललाई प्रहरीले भरुवा बन्दुकसहित पक्राउ गरेको छ । गोली प्रहार गर्ने भुजेलमाथि अनुसन्धान भइरहेको जिल्ला प्रहरी कार्यालय भोजपुरका प्रहरी नायब उपरीक्षक काजीकुमार आचार्यले बताउनुभयो । एमाले भोजपुरले कार्यकर्तामाथि गोली प्रहार भएकोप्रति भत्र्सना गरेको छ । एमालेका सचिव शरणकुमार राईले आफ्ना कार्यकर्तामाथि नियोजित रुपमा गोली प्रहार भएको भन्दै दोषीलाई कडा भन्दा कडा कारवाहीको माग गर्नुभएको छ ।"
मौन अवधिको पूर्ण पालना नगरे कारवाही : आयोग,"काठमाडौं : निर्वाचन आयोगले मौन अवधिमा पनि निर्वाचन प्रचार प्रसार भइरहेको भन्दै यस्ता कार्य नरोक्नेलाई कारवाही गर्ने चेतावनी दिएको छ। केही राजनीतिक दल, उम्मेद्वार र व्यक्तिले वेभसाइट, फेसबुक र ट्वीटरजस्ता सामाजिक सञ्जालमार्फत निर्वाचनको प्रचार प्रसार गरेको भन्दै आयोगले यस्ता कार्य रोक्न आग्रह गरेको छ। निर्वाचनको मौन अवधिमा वेभसाइट तथा फेसबुक र ट्वीटरलगायतका कुनै पनि सामाजिक सञ्जाल वा अन्य कुनै माध्यमबाट समेत कसैले पनि निर्वाचनको प्रचार प्रसार गर्न नपाइने भएकाले त्यस्ता प्रचार प्रसारका क्रियाकलापहरू गरेको भए तत्काल रोकी मौन अवधिको पूर्ण पालना गर्न निर्वाचन आयोग सम्बद्ध सबैसँग आग्रह गर्दछ, आयोग प्रवक्ता सूर्यप्रसाद शमाद्वारा जारी विज्ञप्तिमा उल्लेख छ। निर्वाचनको मौन अवधि पालना नगरी निर्वाचन आचार संहिता विपरीत कुनै पनि किसिमले निर्वाचनको प्रचार प्रसार गरिएको पाइएमा त्यस्ता दल, संस्था, उम्मेद्वार र व्यक्तिमाथि निर्वाचन आयोग ऐन २०७३ बमोजिम हदैसम्मको कारबाही हुने विज्ञप्तिमा उल्लेख छ।"
नेपाली सेनाको संरचना परिवर्तन गर्ने मन्त्रिपरिषद् बैठकको निर्णय,काठमाडौं : मन्त्रपिरिषद्को शुक्रबार बसेको बैठकले नेपाली सेनाको दरबन्दी यथावत् राख्दै संरचनामा परिवर्तन गर्ने निर्णय गरेको छ। शुक्रबार साँझ प्रधानमन्त्री निवास बालुवटारमा बसेको बैठकले सो निर्णय गरेको हो। सूचना तथा संरचार मन्त्री एवं सरकारका प्रवक्ता सुरेन्द्रकुमार कार्कीले नेपाली सेनाको दरबन्दी यथावत् राख्दै नेपाली सेनाको संरचनामा परिवर्तन गर्ने निर्णय गरेको जानकारी दिनुभयो। बैठकले नेपाली सेनाको राष्ट्रिय सेवा दलमा पुरानो दरबन्दी यथावत् राख्दै तीन सय ४० जनालाई समायोजन गर्ने निर्णय गरिएको कार्कीले जानकारी दिनुभयो। सँगै मन्त्रिपरिषद् बैठकले उपप्रधान तथा स्थानीय विकास मन्त्री विजयकुमार गच्छदारको अध्यक्षतामा प्रदेश नम्बर २ सहितका प्रदेशको स्थानीय तहको संख्या थप गर्ने विषयमा अध्ययन गर्न तीन सदस्यीय कार्यदल गठन गरेको छ। कार्यदलमा रक्षामन्त्री बालकृष्ण खाँड र कानुनमन्त्री अजयशंकर नायक सदस्य हुनुहुन्छ। यस अगाबै सरकारले तत्कालिन स्थानीय विकास मन्त्री हितराज पाण्डेको अध्यक्षतामा दिपक बोहरा र नविन्द्रराज जोशी रहेको तीन सदस्यीय समितिले गत फागुन २२ गते आफ्नो प्रतिवेदन बुझाएको थियो। सरकारले मधेसी मोर्चासँग पुन गरेको सहमति अनुसार उपप्रधानमन्त्री एवम् स्थानीय विकास मन्त्री गच्छदारको अध्यक्षतामा रक्षा र कानून मन्त्री रहेको समितिलाई पाँच दिनभित्र प्रतिवेदन तयार गर्न निर्देशन दिएको छ। त्यसैगरी मन्त्रीपरिषद्को बैठकले २०७२ साल भदौ ७ गते कैलालीको टीकापुरमा भएको घटनामा धनजनको क्षतिका सम्बन्धमा प्रमुख जिल्ला अधिकारीले सिफारिस गरेको आधारमा उचित क्षातीपूर्ति दिने निर्णय गरेको छ। टीकापुर घटनामा थरुहटका कार्यकर्ता र प्रहरीबीचको झडपमा एसएसपी लक्ष्मण न्यौपानेसहित सात जना सुरक्षाकर्मी र एक बालकको ज्यान गएको थियो।
एमाले सांसद केशव बडाललाई हृदयघात,"काठमाडौं : एमाले सांसद केशव बडाललाई हृदयघात भएको छ। एमाले सचिव प्रदीप ज्ञवालीका अनुसार सांसद बडाललाई शुक्रबार साँझ घरमै बसिराखेको अवस्थामा हृदयघात भएको हो। चाबहिलमा घरमा बसेकै अवस्थामा बडाललाई साँझ करिब पाँच बजेतिर हृदयघात भएपछि नजिकैको अस्पताल लगिएको थियो। उक्त अस्पतालले टिचिङ रिफर गरेपछि अहिले उहाँको उपचार टिचिङ अस्पताल महाराजगञ्जमा भइराखेको छ। नेता ज्ञवालीका अनुसार बडाल अहिले खतरामुक्त हुनु भएको छ। उहाँको सामान्य शल्यक्रिया समेत भइसकेको ज्ञवालीले जानकारी दिनुभयो। अहिले उहाँ टिचिङ अस्पतालको मनमोहन कार्डियो भास्कुलर थेरासिक ट्रान्सप्लान्ट सेन्टर हुनुहुन्छ, ज्ञवालीले भन्नुभयो, उहाँ अहिले खतरामुक्त रहनु भएको चिकित्सकले जानकारी दिनुभएको छ।"
प्रचण्ड सरकारमा थपिए अर्का मन्त्री,"काठमाडौं : संघीय मामिला तथा स्थानीय विकास राज्यमन्त्री जनकराज चौधरीले पद तथा गोपनियताको सपथ लिनु भएको छ । प्रधानमन्त्री पुष्पकमल दाहाल प्रचण्डले नवनियुक्त स्थानीय विकास राज्यमन्त्री चौधरीलाई पद तथा गोपनीयताको शपथ गराउनु भएको हो। प्रधानमन्त्री कार्यालय, सिंहदरबारमा शुक्रबार आयोजित एक समारोहमा उहाँलाई शपथ गराइएको हो । समारोहमा उपप्रधानमन्त्री, मन्त्री लगायत विशिष्ट व्यक्तिको सहभागिता थियो ।"
राष्ट्रपति भण्डारी श्रीलंका प्रस्थान,"काठमाडाैं : राष्ट्रपति विद्यादेवी भण्डारी बुद्धपूर्णिमाका अवसरमा हुने कार्यक्रममा सहभागी हुन शुक्रबार श्रीलंका भ्रमणका लागि प्रस्थान गर्नुभएको छ । राष्ट्रपति भण्डारी थाइल्यान्ड हुँदै शनिबार श्रीलंका पुग्नुहुने परराष्ट्र मन्त्रालयले जनाएको छ । बैंककस्थित ग्रान्ड प्यालेसमा राष्ट्रपति भण्डारीले दिवंगत थाई नरेश भूमिबोल अदुल्यादेजप्रति श्रद्धाञ्जली अर्पण गर्नुहुनेछ । राष्ट्रपति भण्डारी बुद्धपूर्णिमाका अवसरमा श्रीलंकाको क्यान्डीमा आइतबार हुने संयुक्त राष्ट्रसंघीय भेसाक सम्मेलनको समापन समारोहमा प्रमुख अतिथिका रूपमा सहभागी हुनुहुनेछ ।श्रीलंकाली राष्ट्रपति मैत्रीपाला सिरिसेनाको निमन्त्रणामा श्रीलंका जान लाग्नुभएकी भण्डारी र राष्ट्रपति सिरिसेनाबीच भेटवार्ता हुने मन्त्रालयले जनाएको छ । भण्डारीले श्रीलंकाली राष्ट्रपतिलाई नेपाल भ्रमणको निमन्त्रणा दिनुहुनेछ । क्यान्डीस्थित बुद्ध मन्दिरमा उहाँले पूजाअर्चना गर्नुहुनेछ । सन् १९८० पछि नेपालका राष्ट्राध्यक्षको औपचारिक श्रीलंका भ्रमण हुने लागेको हो । तत्कालीन राजा वीरेन्द्रले सन् १९८० मा श्रीलंकाको औपचारिक भ्रमण गरेयता नेपालबाट उच्चस्तरीय औपचारिक भ्रमण भएको थिएन । राष्ट्रपतिमा नियुक्त भएयता भण्डारीको यो दोस्रो विदेश भ्रमण हो । यसअघि उहाँले वैशाख पहिलो साता भारतको राजकीय भ्रमण गर्नुभएको थियो । भ्रमण दलमा सामान्य प्रशासनमन्त्री केशवकुमार बुढाथोकी, राष्ट्रपतिका विदेश मामिलाविज्ञ मदनकुमार भट्टराई, राष्ट्रपति कार्यालयका पदाधिकारी र परराष्ट्र मन्त्रालयका अधिकारी संलग्न हुनुहुनेछ । राष्ट्रपति भण्डारी नयाँदिल्ली हुँदै मंगलबार स्वदेश फर्किनुहुनेछ ।"
महाभियोग फिर्ता गर्न राष्ट्रसंघको पत्र,"काठमाडौं : राष्ट्रसंघीय एक वरिष्ठ अधिकारीले प्रधानन्यायाधीश सुशीला कार्कीमाथि संसद्मा विचाराधीन महाभियोग प्रस्ताव तत्काल फिर्ता लिन आग्रह गर्दै यसविरुद्ध सार्वजनिक रूपमा प्रश्न उठाउनसक्ने चेतावनी नेपाल सरकारलाई दिनुभएको छ ।संयुक्त राष्ट्रसंघीय मानवअधिकार उच्चायुक्तको कार्यालय (ओएचसीएचआर) अन्तर्गत स्वतन्त्र न्यायपालिका हेर्ने विशेष प्रतिवेदक डियागो गार्सिया सयनले प्रधानन्यायाधीश कार्कीमाथिको महाभियोग प्रस्तावप्रति गम्भीर आपत्ति जनाउनुभएको हो । उहाँले यस पत्रबारे प्रधानमन्त्री र संसद्लाई जानकारी गराउनसमेत परराष्ट्र मन्त्रालयमार्फत आग्रह गर्नुभएको छ । एक साताअघि सरकारलाई लेखेको पत्रमा महाभियोग प्रस्तावहरूमा कार्कीमाथि लगाइएका अभियोगका आधारहरू अन्तर्राष्ट्रिय मान्यताविपरीत तथा राजनीतिक अभिप्रायले ल्याइएको मानवअधिकार विशेष प्रतिवेदकको भनाइ छ ।जेनेभास्थित संयुक्त राष्ट्रसंघका लागि नेपाली स्थायी प्रतिनिधि दीपक धितालमार्फत राष्ट्रसंघीय विशेष प्रतिवेदक डियागोले परराष्ट्रमन्त्री डा प्रकाशशरण महतलाई बुझाउनुभएको ध्यानाकर्षणपत्रमा न्यायपालिकालाई स्वतन्त्र राख्न तथा प्रधानन्यायाधीश कार्कीविरुद्धको महाभियोग तत्काल फिर्ता लिन सबै उपाय तत्काल अवलम्बन गर्न सरकारलाई आग्रह गरिएको छ । परराष्ट्र मन्त्रालय स्रोतले केही दिनअघि जेनेभास्थित नियोगबाट ध्यानाकर्षणपत्र प्राप्त भएको जानकारी दियो । प्रधानन्यायाधीशमाथि लगाइएका आरोपहरूबारे चित्तबुझ्दो जबाफ उपलब्ध गराउन आग्रह गर्दै पत्रमा उहाँले आफूले यसबारे सार्वजनिक रूपमा पनि ध्यानाकर्षण गराउन सक्ने बताउनुभएको छ । सरकारको जबाफ आफूले राष्ट्रसंघीय मानवअधिकार परिषद्मा छलफलका लागि पेस गर्ने डियागोले उल्लेख गर्नुभयो ।'महाभियोग प्रस्तावले नेपालको स्वतन्त्र न्यायालय तथा शक्ति पृथकीकरणको सिद्धान्तको सवालमा नेपालमा आगामी दिनमा आउनसक्ने गम्भीर परिणामप्रति चिन्ता गर्नुपर्ने अवस्था देखिएको छ', राष्ट्रसंघीय विशेष प्रतिवेदकको ध्यानाकर्षणपत्रमा भनिएको छ । अन्नपूर्णलाई प्राप्त पत्रमाकार्कीमाथिको महाभियोग प्रस्तावले न्यायालयमाथि प्रत्यक्ष हस्तक्षेप भएको उहाँले उल्लेख गर्नुभएको छ ।'संविधानका पक्षमा सर्वोच्च अदालतले काम गरिरहेको तथा केही राजनीतिक दलका शीर्ष नेताले विधिको शासनमाथि धावा बोल्दै गतिविधि गरिरहेका बेला प्रधानन्यायाधीशविरुद्ध महाभियोग प्रस्ताव दर्ता भएको देखिन्छ', पत्रमा भनिएको छ ।एक महिनापछि अवकाश लिने क्रममा रहनुभएकी प्रधानन्यायाधीश कार्कीमाथि पदमा रहेसम्म कार्कीलाई काम गर्न नदिने नियतले महाभियोग प्रस्ताव दर्ता भएको आशंकासमेत डियागोले पत्रमा व्यक्त गर्नुभएको छ । 'पदमा बहाल भएयता प्रधानन्यायाधीश कार्कीले मानवअधिकारसँग जोडिएका विषयहरू तथा भ्रष्टाचारजन्य मुद्दालाई सशक्त र कडा रूपमा अघि बढाउन प्रमुख भूमिका निर्वाह गरिरहँदा महाभियोग प्रस्ताव दर्ता भएको देखिन्छ', पत्रमा अगाडि भनिएको छ ।सरकार निकटहरूबाट सर्वोच्च अदालतले ठूला मानवअधिकार हनननबारे गरेका फैसलाप्रति आलोचना हालैका दिनमा भएको उहाँले स्मरण गर्नुभएको छ ।नेपालको संवैधानिक व्यवस्था तथा राष्ट्रसंघीय बडापत्रले स्वतन्त्र, निष्पक्ष तथा सक्षम न्यायपालिकाको व्यवस्था गरेको समेत सरकार तथा संसद्लाई ध्यानाकर्षण गराइएको छ । जेनेभास्थित नेपाली नियोग स्रोतले प्रधानन्यायाधीश कार्कीमाथि महाभियोग प्रस्ताव सत्तारूढ दलले किन दर्ता गर्नुपर्यो भन्ने सम्बन्धमा राष्ट्रसंघीय निकायहरूलगायत अन्तर्राष्ट्रिय समुदायलाई प्रस्ट पार्ने कोसिस भइरहे पनि उक्त प्रयास सफल हुन नसकेको बतायो ।'हामीले नेपाल सरकारले शक्ति पृथकीकरणको सिद्धान्तलाई पूर्ण पालना गरेको अवगत गराइरहेका छौं । न्यायालयले कार्यकारीका निर्णयमाथि अंकुश लगाउन गरेका प्रयासबारे समेत बताइरहेका छौं । तर गैरसरकारी संस्था र नागरिक समाजका प्रतिवेदनमा आधारित भएर यहाँ राष्ट्रसंघीय अधिकारीहरूले महाभियोग प्रस्तावमाथि पूर्वाग्रही र एकपक्षीय टिप्पणी गरिरहेका छन्', नियोगका एक अधिकारीले अन्नपूर्णसँग भने ।"
"कसले मार्ला बाजी : कांग्रेस, एमाले, माओवादी, राप्रपा कि अर्कै ?","कसले जित्ला ? ३१ वैशाखको स्थानीय तहको पहिलो चरणको चुनाव नजिकिँदै गर्दा टोलटोलदेखि विभिन्न शक्तिकेन्द्रहरूसम्मले आआफ्नै आकलन र विश्लेषण गर्न थालेका छन् । पार्टी नजिकका बुद्धिजीवी, संघसंस्थाले आफूअनुकूल विश्लेषण र अनुमान गर्न थालेका छन् । यसबीच केही नया पार्टी र अनुहारहरू पनि चुनावी प्रतिस्पर्धामा छन् । प्रमुख राजनीतिक नेतृत्वको छवि धुमिल र अलोकप्रिय हुदै जादा पनि आगामी चुनावमा यिनकै पल्लाभारी हुने अनुमान सर्वत्र छ । तीन प्रदेश (३, ४ र ६ ) को ३४ जिल्लाका दुई सय ८३ स्थानीय तह निर्वाचनमा संसद्का तीन ठूला दल कांग्रेस, एमाले र माओवादी केन्द्रबीच नै मूलरूपमा त्रिपक्षीय प्रतिस्पर्र्धा हुने देखिएको छ । संसद्को चौथो शक्ति राप्रपा पनि चुनावी दौडमा बढिरहेको छ । नयाँ र साना दलले ल्याउने मतले परिणामलाई प्रभावित पार्ने एकातिर आकलन गरिँदै छ भने सत्तारूढ कांग्रेसमाओवादी, विपक्षी एमालेराप्रपाका साथै एमालेले वामगठबन्धनका अन्य दलसँग चुनावी तालमेल गरेका कारण कसले बाजी मार्ला ? यसै भन्न सकिँदैन । विगतका २२ स्थानीय निकाय र संविधानसभा निर्वाचनमा दलले पाएको मत परिणाम, पछिल्लो निर्वाचन समीकरणका आधारमा चार महानगरपालिका र एउटा उपमहानगरमा कसको पल्ला भारी होला ? प्रस्तुत छ, अन्नपूर्ण टुडेको चुनावी विश्लेषण : कांग्रेसी गढ भत्काउने दाउ काठमाडौं कांग्रेसी गढ हो । विगत निर्वाचनको परिणामले यही देखाउँछ । एमालेका जनप्रिय नेता मदन भण्डारीले २०४८ सालको प्रतिनिधिसभा निर्वाचनमा पूर्वप्रधानमन्त्री कृष्णप्रसाद भट्टराईलाई पराजित गरी काठमाडौैंमा लालझण्डा फहराएका थिए । तत्कालीन पाँच वटा निर्वाचन क्षेत्रमध्ये दुईबाहेक सबै चार निर्वाचन क्षेत्रमा एमालेले जितेको थियो । भण्डारी एक र पाँच नम्बर क्षेत्रबाट विजयी भए । यो निर्वाचनले एमाले काठमाडौंमा एक नम्बर पार्टी भयो । ०४९ सालको स्थानीय निर्वाचनमा काठमाडौं महानगरपालिकामा भने एमालेले संसदीय निर्वाचनको साख जोगाउन सकेन । कांग्रेसले वर्चश्व कायम गर्दै पीएल सिंह प्रमुख र नवीन्द्रराज जोशी उपप्रमुखमा जित हासिल गर्यो । ०५४ को स्थानीय निर्वाचनमा एमालेको देशैभरि लहर चल्यो । अघिल्लो स्थानीय निकायको बदला लिँदै प्रमुख र उपप्रमुख जितेर एमालेले काठमाडौंमा पुनः आफ्नो झण्डा गाड्यो । ०४९ मा उपप्रमुखमा पराजित केशव स्थापित कांग्रेसभन्दा झण्डै दोब्बर मत ल्याएर प्रमुखमा विजयी भए । उपप्रमुखमा एमालेकै विदुर मैनाली विजयी भए । यो निर्वाचनमा तेस्रोमा राप्रपाका नरेशवीर शाक्य थिए । सोही वर्षको जिविसमा पनि एमालेका सानु श्रेष्ठ सभापति र रामेश्वर फुँयाल उपसभापति भए । तर, ०६४ को ऐतिहासिक संविधानसभाको निर्वाचनमा काठमाडौंका १० निर्वाचन क्षेत्रमा एउटामा पनि एमालेले जित्न सकेन । ६ स्थानमा कांग्रेसले र चार स्थानमा माओवादीले जित्यो । ०७० सालको निर्वाचनमा कांग्रेसले साख मात्र जोगाएन । उपनिर्वाचनसमेत जोड्दा दुई सिट संख्या थपेर आठ पुर्यायो । तीन क्षेत्र जितेको एमालेले उपनिर्वाचनमा एक क्षेत्र गुमायो । त्यो पनि कांग्रेसकै पोल्टामा पुग्यो । दुई वटा संविधानसभाको निर्वाचनको परिणामलाई आधार मान्दा काठमाडौं जिल्लामा काँग्रेस एक नम्बर, एमाले दुई नम्बर, माओवादी केन्द्र तीन नम्बर र राप्रपा चार नम्बरमा पर्छ । संविधानसभाको समानुपातिकमा भने राप्रपा (तत्कालीन राप्रपा नेपाल) एक नम्बरमा रह्यो । ३१ वैशाखको स्थानीय तहको निर्वाचनमा काठमाडौं महानगरमा कांग्रेसबाट राजुराज जोशी, एमालेबाट विद्यासुन्दर शाक्य र माओवादी केन्द्रबाट सर्वोत्तममान डंगोल उम्मेदवारबीच नै मुख्य प्रतिस्पर्धा छ । काठमाडौं कांग्रेसका नेता जोशी उद्योगमन्त्री नवीन्द्रराज जोशीका दाइ हुन् । उनलाई महानगरमा बलिया उम्मेदवारका रूपमा हेरिएको छ । राप्रपासँगको गठबन्धनकै कारण एमालेका शाक्यलाई पनि कम आक्न नमिल्ने तर्क अर्को कोणबाट गरिएको छ । त्यसो त, माओवादीका डंगोल पनि पाका स्थानीय नेता हुन् । उनी दोस्रो संविधानसभा निर्वाचनमा काठमाडौंबाटै उम्मेदवार बनेका थिए । प्रमुखमा नयाँशक्तिफोरम नेपालका पवित्र बज्राचार्य, साझा पार्टीका किशोर थापा र विवेकशील नेपालीकी रञ्जु दर्शनाको मतले कुन दललाई प्रभाव पार्छन् ? त्यसले निर्वाचन परिणामलाई प्रभावित पार्न सक्ने विश्लेषण हुने गरेको छ । पवित्रले स्थानीय नेवार समुदायको, रञ्जुले युवाको र किशोरले प्रशासनिक क्षेत्रको मत तलमाथि पार्न सक्ने देखिन्छ । बज्राचार्य दोस्रो संविधानसभा निर्वाचनका उम्मेदवार हुन् । राजनीतिक विश्लेषक प्रासुरेन्द्र केसी प्रमुख दलबीच हुने प्रतिस्पर्धामा नयाँ दलले खासै प्रभाव नपार्ने दाबी गर्छन् । उपप्रमुखमा पनि कांग्रेसकी हरिप्रभा खड्का, राप्रपाका राजाराम श्रेष्ठ, माओवादी केन्द्रका सुशीला पौडेलबीच त्रिपक्षीय प्रतिस्पर्धा देखिन्छ । गठबन्धनका कारण राप्रपाका श्रेष्ठ बलियो उम्मेदवार बनेका छन् । उनी दोस्रो संविधानसभा निर्वाचनमा काठमाडौं क्षेत्र नं ५ मा सभासद्को उम्मेदवार बनेका थिए । एमाले स्थायी कमिटी सदस्य शंकर पोखरेल एमालेराप्रपा गठबन्धनबीचको चुनावी तालमेल दुवै पार्टीका लागि लाभदायी भएको ठान्छन् । राष्ट्रियताको मुद्दादेखि प्रधानन्यायाधीश प्रकरणमा दुवै दलको मत मिलेकाले गठबन्धनमा कुनै समस्या नभएको दाबी गर्छन् । ०५४ सालको स्थानीय निकायको निर्वाचनभन्दा फराकिलो परिणाम आउँछ, उनी भन्छन्, काठमाडौं महानगर बनाउन पार्टीभित्र सबै एक ढिक्का भएर लागेका छौँ । तर, कांग्रेस उम्मेदवार जोशी जितप्रति आशावादी छन् । भन्छन्, काठमाडौंमा कांग्रेसको पकड बलियो छ । हामी ठूलो मतान्तरले जित्छौँ । गढ प्रतिरक्षामा कम्युनिस्ट उपत्यकाको अर्को जिल्ला ललितपुरलाई कम्युनिस्ट गढ मानिन्छ । हरेक निर्वाचनमा कांग्रेसले गढ भत्काउने र कम्युनिस्टले रक्षा गर्ने जोड चलिरहन्छ । ०४८ सालको संसदीय निर्वाचनमा एमालेले दुई वटा र संयुक्त जनमोर्चाले एक निर्वाचन क्षेत्र जितेको थियो । ०४९ को स्थानीय निकाय निर्वाचनमा भने कांग्रेसमा वेशारत्न शाक्य र चन्द्र महर्जन प्रमुख र उपप्रमुखमा निर्वाचित भए । यो निर्वाचनमा दोस्रो स्थानमै चित्त बुझाउनुपरेको एमालेले ०५४ सालको स्थानीय निकायको निर्वाचनमा प्रमुखमा बुद्धिराम बज्राचार्य र उपप्रमुखमा रमेश चित्रकारलाई जिताएर ललितपुर नगरलाई आफ्नो पोल्टामा पार्यो । भर्खरै शान्ति प्रक्रियामा आएको माओवादीको प्रभाव पहिलो संविधानसभाको निर्वाचनमा देशैभरि परेको थियो । प्रमुख दल कांग्रेस, एमाले र माओवादीबीच हुने प्रतिस्पर्धामा नयाँ दलले खासै प्रभाव पार्दैन। प्रा सुरेन्द्र केसी राजनीतिक विश्लेषक ललितपुरका तीन वटै निर्वाचन क्षेत्रमा उसले कब्जा जमायो । ०७० सालको दोस्रो संविधानसभा निर्वाचनमा तीन वटै निर्वाचन क्षेत्रमा कांग्रेसले कब्जा जमायो । आगामी स्थानीय निर्वाचनमा भने ललितपुर महानगरपालिकामा प्रमुख कांग्रेसका चिरिबाबु महर्जन, एमालेका हरिकृष्ण व्यञ्जनकार, माओवादी केन्द्रका दिनेश महर्जन दिपेशबीच त्रिपक्षीय प्रतिस्पर्धा देखिएको छ । उपप्रमुखमा पनि यिनै पार्टीबीच त्रिपक्षीय टक्कर छ । उपप्रमुखमा कांग्रेसबाट गीता सत्याल, एमालेराप्रपा गठबन्धनबाट राप्रपाका बाबुकाजी थापा र माओवादीबाट हसिना शाक्य उम्मेदवार छन् । एमालेले राप्रपासँग गठबन्धन गरेकाले बलियो देखिन्छ । प्रमुखमा व्यञ्जनकारलाई सघाउने राप्रपाले उपप्रमुखमा बाबुकाजी थापालाई उम्मेदवार बनाएको छ । कांग्रेस र माओवादीबीच तालमेल गर्ने भनिए पनि अन्तिम समयमा भाँडिएको थियो । माओवादी प्रवक्ता पम्फा भुसाल तालमेलबिना नै पार्टी बलियो भएको दाबी गर्छिन् । एमालेकांग्रेस भिडन्त कास्की एमाले र कांग्रेस बाहुल्य क्षेत्र हो । ०४८ को संसदीय निर्वाचनमा तीन क्षेत्रमध्ये दुईमा एमाले र एउटा कांग्रेसले जितेको थियो । ०४९ स्थानीय निकाय निर्वाचनमा कांग्रेसबाट प्रमुख र उपप्रमुख क्रमशः भोला थापा र किमबहादुर गुरुङ विजयी भएका थिए । अहिले महानगर बनेपछि थपिएका तत्कालीन गाविसमध्ये लेखनाथ, मोजा, चापाकोट, भदौरे तामागी, माझठानामा कांग्रेसले जितेको थियो भने कास्कीकोट, कालिका र पुरञ्चोर एमालेको बाहुल्यता थियो ।०५४ सालको स्थानीय निर्वाचनमा एमाले लहरबाट पोखरा पनि अछुतो भएन । पोखरा नगर प्रमुखमा एमालेका कृष्णबहादुर थापा र उपप्रमुखमा एमालेकै मानबहादुर गुरुङ विजयी भए । अहिले महानगर बनेपछि थपिएका तत्कालीन गाविस लेखनाथ, मोजा, चापाकोट, कास्कीकोट, पुरञ्चोरमा एमालेले अध्यक्ष, उपाध्यक्षसहित बहुमत ल्याएको थियो । मझठाना र कालीकामा मात्र कांग्रेस अध्यक्ष उपाध्यक्षसहित बहुमत ल्याएको थियो । भदौरे तामागीमा स्वतन्त्र उम्मेदवार अध्यक्ष भएका थिए ।०६४ सालको संविधानसभाको निर्वाचनमा कास्कीका चारमध्ये तीनमा माओवादी र एउटा मात्र एमालेले जित्यो । कांग्रेस शून्यमा झर्यो । ०७० सालको दोस्रो संविधानसभामा एक र दुईबाट कांग्रेस, तीन र चारबाट एमालेले जितेको थियो । यी परिणामले पोखरामा एमाले र कांग्रेसबीच कडा प्रतिस्पर्धा भएको आंकलन गर्न सकिन्छ । प्रमुखमा कांग्रेसका उम्मेदवार रामजी कुँवर र एमालेका मानबहादुर जीसीबीचको समानता भनेको दुवै इमान्दार छविका नेता हुनु हो । एमालेका जीसीको राजनीति र कुँवरको राजनीति प्रवेश एकै समयमा भएको हो । जीसी भने पार्टीको मूलधारको राजनीतिमा सक्रिय रहे । कुँवर कांग्रेसको मूलधारको राजनीतिमा भने उनको सक्रियता रहेनन्, ३६ सालदेखि नै उनी उक्त युनियनमा नियमित छन् । जीसी ०५४ मा कालिकाका गाविसअध्यक्ष भएका थिए । माओवादी केन्द्र र कांग्रेसबीच केन्द्रमा भएको सहमतिअनुसार पोखरामा माओवादीले प्रमुखमा उम्मेदवारी फिर्ता गरी कांग्रेसका कुँवरलाई सघाएको छ । यस अर्थमा कुँवर बलिया उम्मेदवार मानिन्छन् । कांग्रेसको व्यवस्थापन कमजोर रहेको वडाका उम्मेदवारले मात्रै धानेको र एमालेमा भने गुट हाबी भएको विश्लेषकको ठम्याइ छ । प्रचण्ड प्रतिष्ठा चितवन प्रधानमन्त्री पुष्पकमल दाहालको गृह जिल्ला हो । ०४८ सालको संसदीय निर्वाचनमा एमाले, कांग्रेस प्रजातान्त्रिक र संयुक्त जनमोर्चाले एकएक सिटमा जितेका थिए । ०४९ को स्थानीय निर्वाचनमा भने भरतपुर नगरपालिकामा कांग्रेसका भक्तिलाल चुके र उपप्रमुखमा कांग्रेसकै जगन्नाथ पौडेल निर्वाचित भए । ०५४ को स्थानीय निर्वाचनमा भने भरतपुरको प्रमुख र उपप्रमुखमा एमालेले कब्जा जमायो । एमालेका हिमबहादुर पिया र देवी ज्ञवाली विजयी भए । तिनै उपप्रमुख ज्ञवाली अहिले एमालेबाट प्रमुखका उम्मेदवार बनेका छन् । ०६४ को संविधानसभा निर्वाचनमा चितवनबाट तीन निर्वाचन क्षेत्र माओवादी, एकएक वटा एमाले र जनमोर्चाले जितेको थियो । ०७० को दोस्रो संविधानसभा निर्वाचनमा एमाले र कांग्रेसले २२ र राप्रपाले एउटा निर्वाचनमा विजय हासिल गरेको थियो । अहिले चितवनको भरतपुर महानगरपालिकाको प्रमुख र उपप्रमुख पदमा कांग्रेसमाओवादी केन्द्र गठबन्धन र एमालेका उम्मेदवारबीच कडा टक्कर हुने देखिएको छ । गठबन्धनबाट प्रमुखमा प्रधानमन्त्री पुष्पकमल दाहाल प्रचण्ड पुत्री रेणु दाहाल (माओवादी केन्द्र) र उपप्रमुख पार्वती शाह (कांग्रेस) उम्मेदवार बनेका छन् । गठबन्धनको चितवन कांग्रेसले संस्थागत रूपमा विरोध गरे पनि त्यसको भोलिपल्ट संयुक्त पत्रकार सम्मेलन गर्नुपरेको थियो । इमानदारितापूर्वक मतदान भएमा सत्ता गठबन्धनका दुवै उम्मेदवार बलिया छन् । राष्ट्रिय निर्वाचन पर्यवेक्षण समिति (नियोक) का चितवन जिल्ला संयोजक बालकृष्ण पौडेल विगतका चुनावी अभ्यास र नतिजामा कांग्रेसको अग्रता भएकाले गठबन्धनलाई बलियो ठान्छन् । संविधानसभा निर्वाचनमा कांग्रेसले लगातार दुई पटक जितेको चार नम्बर क्षेत्र महानगरभित्रै रहेकोले कांग्रेस बलियो छ । गठबन्धन हुँदा झन् बलियो भएको छ, उनले भने । एमालेले नगरका पूर्वउपप्रमुख देवी ज्ञवालीलाई उम्मेदवार बनाएकाले उनी पनि अर्का बलिया उम्मेदवार हुन् । गठबन्धनभित्रको असन्तुष्ट पक्षको मतमा उनले चलखेल गर्ने सम्भावना छ । त्यसैले नेकामाके गठबन्धन र एमालेबीच कडा टक्कर देखिन्छ । तेस्रो स्थानमा भने राप्रपा पनि छ । माओवादीएमाले प्रतिस्पर्धा राप्रपा अध्यक्ष कमल थापाको गृह जिल्ला हो, मकवानपुर । ०४९ सालको स्थानीय निर्वाचनमा हेटौंडा नगरपालिकाको प्रमुखमा एमालेका डोरमणि पौडेल विजयी भएका थिए । एमालेकैै हरिबहादुर महत ३० वर्षमै उपप्रमुख निर्वाचित भएका थिए । ०५४ को स्थानीय निकाय निर्वाचनमा एमालेले प्रमुखमा पौडेल र उपप्रमुखमा महतलाई दोहोयायो । उनीहरूले पनि जितको साख जोगाए । तिनै महत अहिले एमालेबाट नगरप्रमुखको उम्मेदवार बनेका छन् । ०६४ को संविधानसभा निर्वाचनमा भने चार वटै निर्वाचन क्षेत्रमा माओवादीले कब्जा जमायो । ०७० को दास्रो संविधानसभा निर्वाचनमा भने एमालेले तीन र कांग्रेसले एक सिट जित्यो । अहिलेको स्थानीय तहको निर्वाचनमा उपमहानगरपालिकामा एमाले र कांग्रेसबीच नै मुख्य प्रतिस्पर्धा देखिन्छ । दुई पार्टीबीच कडा प्रतिस्पर्धा हुँदा तेस्रो शक्ति राप्रपा अर्को प्रतिस्पर्धी बनेर त्रिपक्षीय भिडन्त हुने आकलन गरिएको छ । दुई पटक प्रमुख र उपप्रमुख जितेको एमालेलाई साख जोगाउने मुख्य चुनौती छ । किनभने नगरमा कांग्रेसमाओवादीबीच तालमेल भएको छ । प्रमुखमा कांग्रेसका आनन्दराम पराजुली र उपप्रमुखमा माओवादी केन्द्र बलराम बल उम्मेदवार छन् । पराजुली भन्छन्, तालमेलबाट कार्यकता र जनतामा उत्साह छाएको छ । अन्य पार्टीहरू आत्तिएका छन् । तर, राजनीतिक विश्लेषक नवराज शर्मा कांग्रेस, माओवादी केन्द्रले भनेजस्तो सजिलै सकारात्मक परिणाम आउने देख्दैनन् । केही कार्यकर्ता र शुभेच्छुकहरू पनि यो तालमेलबाट असन्तुष्ट छन्, उनले भने, आफ्ना मतदातालाई भोट क्रस गरेर हाल्न नसिकाए धेरै मत बदर हुने सम्भावना छ । कांग्रेसमाओवादी गठबन्धनले कुनै फरक नपार्ने एमालेको दाबी छ । हामी थप बलियो भएका छौँ, एमाले प्रमुखका उम्मेदवार हरिबहादुर महत भन्छन्, गठबन्धनका असन्तुष्टहरूले मात्र मत नहाल्ने हो भने पनि हामी सहजै जित्छौँ । चुनाव जित्नका लागि एमालेको संगठित मतसँगै लोकप्रिय मतको आवश्यकता रहेको विश्लेषक शर्मा बताउँछन् । कांग्रेसमाओवादी गठबन्धन र एमालेसँगै राप्रपाले च्याखे थापेर बसेको छ । राप्रपा प्रमुखका उम्मेदवार मधु अधिकारी कसैसँग तालमेल नगर्दा पनि बलियो भएको दाबी गर्छन् । उपमहानगरमा नयाँ शक्ति नेपाल, संघीय समाजवादी फोरमको गठबन्धन र नेकपा मालेको मत निर्णायक हुन सक्छ । स्वार्थको गठबन्धन परिणामलाई आफ्नो पोल्टामा पार्न प्रमुख दलले गठबन्धन गरेका छन् । स्थानीय निकायको निर्वाचनमा सशस्त्र द्वन्द्वका दुई पक्ष कांग्रेस र माओवादी, खाँटी गणतन्त्रवादी एमाले र राजावादी राप्रपाबीचको गठबन्धनलाई विश्लेषकहरू अपवित्र गठबन्धन को संज्ञा दिन्छन् । केन्द्रीय तालमेल स्थानीयस्तरमा लागु हुँदैन । स्थानीय तालमेल नै गर्नुपर्छ, सुशासन विज्ञ डाखिमलाल देवकोटाले अन्नपूर्ण टुडेसँग भने, यो मुद्दाको गठबन्धन होइन, सत्ता स्वार्थको गठबन्धन हो । यो तत्कालीन र क्षणिक हो । उनी यस निर्वाचनमा मुख्य प्रतिस्पर्धा कांग्रेस र एमालेबीच नै हुने देख्छन् । भन्छन्, परम्परागत शक्ति नै अगाडि हुन्छन् । वर्षांैको त्याग र लगानी छ । नेपालमा जसलाई राजनीति भनेका छन् । त्यसलाई धन्दाजस्तो, व्यवसायजस्तो, पेसाजस्तोको रूपमा लिएका छन् । यही जथाभावीको गठबन्धन हो, प्राकेसी भन्छन्, यस्ता गठबन्धनले लोकतन्त्र संस्थागत हुँदैन । राजनीतिले जे सेवा गर्नुपर्ने हो, जनमानसमा त्यो सेवा पुग्दैन । अनास्था, अस्तव्यवस्तता, अराजकतातर्फ धकेल्छ । मुलुक गन्तव्यमा जाँदैन ।(केशवशरण लामिछाने पोखरा, सूर्यप्रकाश कँडेलचितवन कृष्ण सारुमगरमकवानपुर को सहयोगमा ।)"
राष्ट्रपति भण्डारी थाइल्यान्डमा,"बैङ्कक: राष्ट्रपति विद्यादेवी भण्डारी श्रीलङ्का र थाइल्यान्डको पाँचदिने औपचारिक भ्रमणका क्रममा केहीबेर अघि थाइल्यान्डको सुवर्णभूमि अन्तर्राष्ट्रिय विमानस्थल बैङ्ककमा अवतरण हुनुभएको छ। राष्ट्रपति भण्डारीलाई सो विमानस्थलमा थाइ नरेशका प्रतिनिधि प्रिभी काउन्सिलर चारुनथाडा कर्नसुथ, थाइल्याण्डका डिजिटल, आर्थिक तथा समाज मन्त्री पिचेट डुरोङ्गकाभेरोजले ( तथा थाइल्याण्डका विदेश मन्त्रालयका उच्चपदस्थ प्रतिनिधिहरुले भव्य स्वागत गर्नुभएको छ। त्यसअघि विमानबाट ओर्लिएलगत्तै थाइल्यान्डका लागि नेपाली राजदूत खगनाथ अधिकारीले उहाँलाई स्वागत गर्नुभएको थियो। राष्ट्रपति भण्डारी विमानस्थलबाट उहाँलाई आतिथ्य दिइएको नोभोटेल होटल जानुभएको छ। राष्ट्रपति भण्डारीले आज साँझ थाइल्यान्डस्थित ग्रान्ड प्यालेसमा राखिएकोे स्वर्गीय थाई राजा भूमिबल अदुल्यादेजको पार्थिव शरीरमा माल्यार्पण गरी श्रद्धाञ्जलि व्यक्त गर्नु हुनेछ। गतवर्ष असोज २७ गते निधन हुनुभएका थाई राजा भूमिबलको पार्थिव शरीर ग्य्रान्ड प्यालेसमा राखिएको छ। उहाँको अन्त्येष्टि बौद्धधर्म परम्परानुसार आगामी कात्तिक ९ गते त्यहीँ प्यालेसको एउटा गार्डेनमा गरिने जनाइएको छ। राजा भूमिबलको निधनपछि विश्वका विभिन्न मुलुकका राष्ट्र प्रमुख तथा नेता बैंकक पुगेर उहाँको पार्थिव शरीरमा माल्यार्पण गर्दै आएका छन्। राष्ट्रपति भण्डारीको सम्मानमा आज साँझ थाइल्याण्डस्थित नेपाली राजदूतावासले आयोजना गर्ने स्वागत समारोहमा पनि उहाँ सहभागी हुने कार्यक्रम छ। राष्ट्रपतिको भ्रमणमा सामान्य प्रशासनमन्त्री केशवकुमार बुढाथोकी, परराष्ट्र सचिव शङ्करदास वैरागी, राष्ट्रपति कार्यालयका वैदेशिक मामिलाविज्ञ डा मदनकुमार भट्टराई र सचिव भूपेन्द्रप्रसाद पौडेल, परराष्ट्र मन्त्रालयका सहसचिव (दक्षिण एसिया महाशाखा) भृगु ढुङ्गाना, शिष्टाचार महापाल दीपक अधिकारी र शिष्टाचार अधिकृत कुलबहादुर मगर, सञ्चारकर्मीलगायत उच्चपदस्थ अधिकारीलगायतको सहभागिता रहने परराष्ट्र मन्त्रालयले जनाएको छ। राष्ट्रपति भण्डारी आगामी जेठ २ गते स्वदेश फर्कनुहुने छ।रासस"
कांग्रेस नेता अधिकारीले मतदातालाई पैसा बाँडेको एमालेकाे आरोप,"आंगापुटार (नुवाकोट): नुवाकोटमा कांग्रेसका सचिव सुरेन्द्रराज अधिकारीमाथि मतदातालाई प्रभावित पार्न पैसा बाँडेको आरोप एमालेले लगाएको छ। गएराति साढे ११ बजेतिर विदुर नगरपालिका९ को दशमुरे चौतारोमा सचिव अधिकारीसहित तीन कांग्रेस कार्यकर्ताालाई पैसा बाँड्न हिडेको आंशकामा एमालेका कार्यकर्ताहरुले केहीबेर नियन्त्रणमा लिएका थिए। एमालेका कार्यकर्ताले अधिकारीलाई घेराबन्दीमा राखेको जानकारी पाएलगत्तै पुगेको प्रहरीको टोलीले घटनास्थल पुगेको थियो। नुवाकोटका प्रहरी प्रमुख एसपी देव बोहोराले प्रहरी निरीक्षक जीतेन्द्रकुमार वस्नेतको नेतृत्वमा खटिएको प्रहरीको टोलीले कांग्रेस नेता अधिकारीसहित तीनै जनालाई एमालेको घेराबन्दीबाट मुक्त गरेको जानकारी दिनुभयो। उहाँले एमालेका नेता तथा कार्यकर्ताले उहाँमाथि मतदातालाई प्रभावित पार्न पैसा बाँडेको आरोप लगाएको तर त्यसको पुष्टि भने नभएको बताउनुभयो। तर, एमालेका तर्फबाट विदुर नगरपालिकाको मेयर पदका उम्मेदवार सन्जु पण्डितले कांग्रेस नेता अधिकारी मतदातालाई प्रभावित पार्न पैसा बाँड्नै आएको दाबी गर्नुभयो। अन्नपूर्ण पोष्टसँग कुराकानी गर्दै पण्डितले नेता अधिकारीको झोलामा पैसाको विटो नै फेला परेको र मतदातालाई नै प्रभावित पार्न पैसा वितरण गर्न उनीहरु राति हिडेको अवस्थामा आफ्ना कार्यकर्ताले घेराबन्दीमा राखेर प्रहरीलाई खबर गरेको बताउनुभयो। पैसा वितरण गर्न हिडेको आशंकामा एमाले कार्यकर्ताले कांग्रेस नेता अधिकारीसहित तीन जनालाई नियन्त्रणमा लिएको खबर पाएलगत्तै पुगेको प्रहरी निरीक्षक जितेन्द्रकुमार वस्नेतको टोलीले उनीहरुलाई घेराबन्दीबाट मुक्त गरेका थियो। घटनास्थल पुगेका प्रहरी निरीक्षक बस्नेतले एमालेका कार्यकर्ताले शंकास्पद रुपमा हिडेका कांग्रेस नेता अधिकारीसँगै कार्यकर्ता नवराज आचार्य र सुनील श्रेष्ठलाई केहीबेर नियन्त्रणमा राखेको र आफूहरु पुगेर उनीहरुलाई मुक्त गरेको बताउनुभयो। उहाँले एमालेका कार्यकर्ताले अधिकारीले बोकेको झोलामा पैसा रहेको र उक्त झोला खानतलासी गर्नु पर्छ भनेपछि पत्रकारको रोहबरमा अधिकारी आफैले झोलाभित्र रहेको सामाग्री देखाउँदा हजारका नोटको एउटा विटो भेटिएको बताउनुभयो। अन्नपूर्णसँग उहाँले भन्नुभयो,एमालेका कार्यकर्ताले भनेपछि अधिकारी आफैले झोला खोलेर देखाउनु भएको हो। स्थानीयसँग सोधपुछ गर्दा अधिकारीसहितका नेताहरुले पैसा बाँडेको भन्ने कुरा पुष्टि हुन सकेन। प्रहरी निरीक्षक वस्नेतका अनुसार अधिकारीले झोलामा भएको रकम घरायसी प्रयोजनका लागि बोकेको बताउनु भएको छ। एमालेका तर्फबाट विदुर नगरपालिकाका मेयरका उम्मेदवार पाण्डेले कांग्रेस नेता अधिकारीले पैसा वितरण गरेको भन्दै कानुनी कारबाहीको माग गर्नु भएको छ। पाण्डेले नेता अधिकारीमाथि कारबाहीका लागि मुख्य निर्वाचन अधिकृतको कार्यालय विदुर नुवाकोट तथा निर्वाचन आयोगको कार्यालयमा उजुरी दिएको बताउनुभयो। मुख्य निर्वाचन अधिकृतको कार्यालय विदुरका सहायक निर्वाचन अधिकृत महिमानसिंह विष्टले निर्वाचनमा मतदातालाई प्रभाव पार्ने गरी कुनै गतिविधि गरेको पाइएमा कारबाही हुने बताउनु भएको छ। एमालेले पार्टी र उम्मेदवारको बदनाम गर्न खोज्योः कांग्रेस नेपाली कांग्रस नुवाकोटले भने नेता अधिकारीसहितलाई एमालेका कार्यकर्ताले नियन्त्रणमा लिएर अशोभनीय काम गरेको आरोप लगाएको छ। शुक्रबार बिहान विदुरमा पत्रकार सम्मेलन गरी आफूहरूको हिडडुल गर्ने मानवको अधिकारको हनन गरेको आरोप पनि लगाएको छ। कांग्रेसले एमालेले आफ्नो पार्टी र उम्मेदवारको अनावश्यक बदनाम गर्न खोजेको बताएको छ। आफ्नो झोला देखाउँदै कांग्रेस नेता अधिकारी:"
मिलेर अघि बढ्नुस् : राष्ट्रपति,"काठमाडौं : राष्ट्रपति विद्यादेवी भण्डारीले राजनीतिक गतिरोध अन्त्य गरी संविधान कार्यान्वयनतर्फ लाग्न राजनीतिक दललाई सुझाव दिनुभएको छ । शुक्रबारदेखि प्रारम्भ हुन लागेको आफ्नो श्रीलंका भ्रमणबारे परामर्शक्रममा राष्ट्रपतिले बिहीबार शीतलनिवासमा प्रमुख राजनीतिक दलका नेताहरूलाई छिटोभन्दा छिटो गत्यावरोध अन्त्य गर्न सुझाउनुभएको हो । राजनीतिक गत्यावरोध मुलुकका लागि अभिशाप भएकोतर्फ ध्यानाकर्षण गराउँदै उहाँले मिलेर अघि बढ्न दलहरूलाई आग्रह गर्नुभयो । अहिलेको अवस्थामा मिलेर जानुको विकल्प छैन । राष्ट्र र जनताको जिम्मेवारीप्रति तपाईंहरूको कर्तव्य पनि छ', राष्ट्रपतिको भनाइ उद्धृत गर्दै स्रोतले भन्यो, संविधानमा उल्लेख भएअनुसार तीनै तहको निर्वाचन समयमै सम्पन्न गर्न दलहरूबीच सहमति र सहकार्यको निरन्तरता अपरिहार्य छ ।' बैठकमा प्रधानमन्त्री पुष्पकमल दाहाल निकै गम्भीर रूपमा प्रस्तुत हुनुभएको थियो । मुलुकको समस्या समाधान गर्न भगीरथ प्रयास गरिरहेको उहाँले बताउनुभयो । मुलुक जटिल र संकटपूर्ण अवस्थातर्फ गइरहेको छ । समस्या समाधानको एउटा महत्ववपूर्ण कामका रूपमा मैले स्थानीय निर्वाचनलाई लिएको छु', उहाँले भन्नुभयो, निर्वाचनमा असन्तुष्ट पक्षलाई समेट्न भगीरथ प्रयास गरिरहेको छु । त्यसैक्रममा संविधान संशोधन प्रस्तावलाई उच्च प्राथमिकता दिएको छु ।' स्रोतका अनुसार आगामी जेठ ४ गते बस्ने व्यवस्थापिका संसद्को बैठकमार्फत संविधान संशोधन विधेयक अनुमोदन गर्न गृहकार्य गरिरहेको प्रधानमन्त्रीले बताउनुभएको थियो । दोस्रो चरणको चुनावअघि नै संविधान संशोधन हुने विश्वास उहाँले व्यक्त गर्नुभयो । एमाले संसदीय दलका उपनेता सुवास नेम्बाङले आफ्नो दल मिलेर जान तयार रहेको बताउनुभएको थियो । मुलुकको संकटलाई निकास दिन एमाले संविधान संशोधन गरेर जान पनि तयार छ', उहाँले भन्नुभयो । नेम्बाङको भनाइ उद्धृत गर्दै स्रोतले भन्यो, एमालेले संविधान संशोधनमा लचकता अपनाउँछ तर संशोधन किन र केका लागि भन्ने आमजनताबीच स्पष्ट गराउने दायित्व सरकारले लिनुपर्छ ।' राष्ट्रपति भण्डारीले आसन्न श्रीलंका भ्रमण र वर्तमान राष्ट्रिय राजनीतिक परिस्थितिका सन्दर्भमा छलफल गर्न दलका नेताहरूलाई बोलाउनुभएको थियो । भण्डारीले भ्रमणबारे दलका शीर्ष नेतालाई जानकारी गराउनुभएको उहाँका प्रमुख स्वकीय सचिव भेषराज अधिकारीले बताउनुभयो । बैठकमा प्रधानमन्त्री दाहाल, कांग्रेसका सभापति देरबहादुर देउवा, संघीय समाजवादी फोरम नेपालका अध्यक्ष उपेन्द्र यादव, राष्ट्रिय जनता पार्टी नेपालका अध्यक्ष महन्थ ठाकुर, राष्ट्रिय प्रजातन्त्र पार्टीका वरिष्ठ नेता लोकेन्द्रबहादुर चन्द र नेपाल लोकतान्त्रिक फोरमका अध्यक्ष विजय गच्छदार सहभागी हुनुहुन्थ्यो । संशोधनलाई बेवास्ता नगरियोस् : मोर्चा फोरम नेपालका अध्यक्ष यादवले दोस्रो चरणको चुनावअघि नै परिमार्जनसहित संविधान संशोधन पारित हुनुपर्ने बताउनुभएको छ । मधेसी, आदिवासी जनजातिलगायत उत्पीडित समुदायको अधिकार सम्बोधनका लागि भन्दै यादवले मतदाता नामावली थप्न समय दिनुपर्ने, पहिलो र दोस्रो चरणको मतगणना र मतपरिणाम एकैपटक हुनुपर्नेलगायत सातबुँदे प्रस्तावसमेत बैठकमा राख्नुभएको थियो । चुनावमा सेना परिचालन गर्न नहुने, मधेस आन्दोलनमा पक्राउ परेका नेता र कार्यकर्ताको रिहाइ एवं मुद्दा खारेज हुनुपर्ने, मधेसमा गाउँपालिकानगरपालिकाको संख्या जनसंख्याको अनुपातमा वृद्धि गर्नुपर्ने र स्थानीय चुनावपछि मात्र बजेट ल्याउनुपर्ने प्रस्ताव उहाँले राख्नुभएको हो । बैठकमा लिखित प्रस्ताव राख्दै यादवले भन्नुभयो, संविधान संशोधनलाई बेवास्ता गरिए मधेसमा दोस्रो चरणको चुनाव सहज रूपमा सम्पन्न हुन सक्दैन ।' विभेद र निषेधको राजनीति अन्त्य भएको सन्देशका रूपमा संविधान संशोधन हुनुपर्ने उहाँको माग छ । तपाईंहाम्रो नीति निर्णय कुनै क्षेत्र, वर्ग र समुदायका लागि निषेध नहोस्', उहाँले भन्नुभयो, मधेस पनि यही देशको हिस्सा हो र मधेसीहरू यसै राष्ट्रका सच्चा नागरिक हुन् भन्ने हेक्का होस् ।'"
जन्मभूमि र माटोलाई सम्झें अनि चुनावमा भाग लिने निर्णय लिएँ: यादव,"काठमाडौंः संघीय समाजवादी फोरम नेपालका अध्यक्ष उपेन्द्र यादवले आइतबार हुने पहिलो चरणको स्थानीय तहको निर्वाचनमा देशभरि नै व्यापक उत्साहप्रद माहोल देखिएकोले निर्वाचनमा उल्लेखनीय जनसहभागिता हुने विश्वास व्यक्त गर्नु भएको छ। यादवले मुलुकलाई निकास दिन पनि आफ्नो पार्टी निर्वाचनमा सहभागी भएको बताउनु भयो। उहाँले भन्नुभयो,निर्वाचनमा नजाँदा किन नगएको? भन्छन् अनि निर्वाचनमा भाग लिँदा किन सहभागिता जनाइस् भन्छन्? यो कस्तो प्रश्न होला, बडो विचित्र छ। आफ्नो पार्टीले संविधान संशोधन प्रस्ताव पारित नभएसम्म निर्वाचनमा नजाने अडान लिइरहेको अवस्थामा एक्कासी युटर्न लिएको भनेर बाहिर चर्चा भएकोप्रति टिप्पणी गर्दै यादवले भन्नुभयो,मैले आफू जन्मेको भूमिलाई सम्झिएँ, माटोलाई सम्झिएँ, निर्वाचनबाट मुलुकलाई अघि बढाउन सकिन्छ भन्ने सोचेर नै निर्वाचनमा सहभागी हुने निर्णय गरेको हुँ। यादवले विभिन्न आन्दोलनहरुबाट प्राप्त भएका उपलब्धिहरुलाई संस्थागत गर्नको लागि पनि निर्वाचनमा जानुको विकल्प नभएको देखेपछि अपर्झट यस्तो निर्णय लिएको दाबी गर्नु भयो। शुक्रबार रिपोर्टर्स क्लब नेपालले आयोजना गरेको साक्षात्कारमा अध्यक्ष यादवले निर्वाचनमा भाग लिएपनि आफ्नो पार्टीले कुनै मुद्दा नछोडेको समेत दाबी गर्नु भयो। यादवले चुनावलाई पनि आफूहरुले संघर्षको रुपमा लिएको स्पष्ट पार्नु भयो। उहाँले भन्नुभयो,निर्वाचनमा भाग लिनु भनेको जनतामा जानु हो, त्यसैले यो पनि एउटा संघर्ष नै हो नि। उहाँले आफूहरुले उठाएका मुद्दाहरु संविधान संशोधनमार्फत सम्बोधन गर्ने भनेर नै सरकारले परिमार्जितसहितको संविधान संशोधन विद्येयक सदनमा अघि बढाएकोले पारित हुने विश्वासका साथ आफ्नो पार्टी चुनावमा होमिएको जिकिर गर्नु भयो। उहाँले भन्नुभयो,वैशाख ९ गते सत्तारुढ दल र मधेशी मोर्चावीच संशोधन प्रस्ताव अघि बढाउने भन्नेबारेमा विषयवस्तुमा नै सहमति भएको हो, सहमति अनुसार नै हामीले एक महिनाको लागि घोषित आन्दोलनहरु स्थगित गर्याैं। उनले सरकारले सहमति अनुसार नै १७ गते नै संशोधन प्रस्ताव पारित गराउने प्रयास गरेको भएपनि त्यही दिन १० जना सांसद गायब भएकाले पारित हुन नसकेको समेत स्पष्ट पार्नु भयो। उहाँले अब जेठ ४ गतेको लागि संसद बैठक बोलाइएकाले सकेसम्म त्यही दिन नभए त्यही आसपासमा संशोधन प्रस्ताव पारित हुने समेत विश्वास व्यक्त गर्नुभयो। यादवले संशोधन प्रस्ताव पारित गराउन प्रमुख प्रतिपक्षी दल नेकपा एमालेले पनि सहयोग र समर्थन गर्ने विश्वास व्यक्त गर्नु भयो।"
तनहुँमा कांग्रेस र एमालेका कार्यकर्ताबीच झडप,"दमौलीः तनहुँमा नेपाली कांग्रेस र एमालेका कार्यकर्ताबीच झडप भएको छ। दुवै पक्षले झडपमा परी आआफ्ना कार्यकर्ता घाइते भएको दाबी गरेका छन्। कांग्रेसले आफ्ना सात जना कार्यकर्ता घाइते भएको बताएको छ भने एमालेले आफ्ना एक जना कार्यकर्ता घाइते भएको जनाएको छ। नेपाली कांग्रेसका नेता राजेन्द्र खनालले भीमादको राङरुङबाट बिहीबार राति अबेर चुनावी प्रचार सकेर फर्कंदै गर्दा आफुहरुमाथि एमालेको समूहले आक्रमण गरेको आरोप लगाउनु भएको छ। उहाँले एमालेका तर्फबाट भीमाद वडा नम्बर ७ का वडा अध्यक्ष उम्मेदवार सूर्यकुमार श्रेष्ठको निवासबाट आफूहरुमाथि बोतल तथा ढुंगा प्रहार भएको आरोप लगाउनु भएको छ। उहाँका अनुसार घटनामा भीमाद मालेबगरका २२ वर्षीय बिमल थापा गम्भीर घाइते भएका छन्। उनको पोखराको गण्डकी मेडिकल कलेजमा उपचार भइरहेको छ। हामी चुनावी कार्यक्रम गरेर फर्कंदै गर्दा एक्कासी घरमाथिबाट आक्रमण भयो, नेता खनालले भन्नुभयो ,त्यसपछि घेरेर कुटपिट गरियो। तर, एमालेले भने आफ्ना कार्यकर्ताको घरमा आक्रमण भएपछि झडप भएको बताएको छ। एमाले भीमाद नगरपालिका अध्यक्ष ध्रुव खनालले आक्रमणपछि झडप हुँदा दुवैतर्फका घाइते भएको बताउनुभयो। उहाँले आफ्ना वडा अध्यक्ष उम्मेदवार श्रेष्ठको ग्यारेजमा कांग्रेस कार्यकर्ताले आक्रमण गरेको आरोप लगाउनु भयो। उहाँले आफ्ना कार्यकर्ता भीमाद ६ निवासी २३ वर्षीय मनोज थापा घाइते भएको र सेतीगंगा सामुदायिक अस्पतालमा उपचार भैरहेको बताउनुभयो। तनहुँका प्रहरी नायब उपरीक्षक सुरेन्द्र गुरुङले दुवै पक्षका युवाबीच झडप भएको बताउनुभयो। उहाँले घटनाको जानकारी पाउना साथ पुगेको प्रहरीको टोलीले झडपलाई नियन्त्रणमा लिएकाले ठूलो घटना हुनबाट रोकिएको जानकारी दिनुभयो।"
