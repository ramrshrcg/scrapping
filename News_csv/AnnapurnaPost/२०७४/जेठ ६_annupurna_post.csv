शीर्षक,विवरण
काठमाडौं महानगरमा एमाले ६ हजार मतले अगाडि : रञ्जु तेस्रो नम्बरमा (अपडेट),काठमाडौं : काठमाडौं महानगरपालिकाको मेयरमा एमालेले अग्रता कायमै राखेको छ। पछिल्लो मत परिणाम अनुसार कांग्रेस भन्दा एमाले ६ हजार ५ मतले अगाडि छ। एमालेका मेयर उम्मेदवार विद्यासुन्दर शाक्यले १९ हजार पाँच सय ९२ मत ल्याउनु भएको छ भने कांग्रेसका राजुराज जोशीले १३ हजार पाँच सय ८७ मत ल्याउनु भएको छ। उपमेयरमा एमाले र राप्रपाको गठबन्धनबाट राजाराम श्रेष्ठ ११ हजार दुई सय २२ मत ल्याउनु भएको छ भने कांग्रेसकी उपमेयर उम्मेदवार हरिप्रभा खड्गीले १७ हजार ६ सय ६४ मत ल्याउनु भएको छ। विवेकशील पार्टीकी स्वतन्त्र मेयर उम्मेदवार रञ्जु दर्शनाले ७ हजार ६ सय ८६ मत ल्याउनु भएको छ भने साझा पार्टीका मेयर उम्मेदवार किशोर थापाले पाँच हजार आठ सय १२ मत ल्याउनु भएको छ। साझा पार्टीकी उपमेयर निरुपमा यादवले भने तीन हजार ६ सय ७५ मत ल्याउनु भएको छ। माओवादीका मेयर उम्मेदवार सर्वोत्तम डंगोलले २ हजार २ सय २६ मत ल्याउनु भएको छ भने उपमेयर सुशीला पौडेलले दुई हजार नौ सय ९९ मत ल्याउनु भएको छ।
चुनावमा राज्यसत्ताको दुरुपयोग भयो : बाबुराम भट्टराई,दाङ : नयाँ शाक्ति नेपालका संयोजक डा बाबुराम भट्टराईले सरकारमा रहेका दलले चुनाव आफ्नो पक्षमा पार्न राज्यसत्ताको दुरुपयोग गरेको आरोप लगाउनु भएको छ। दाङको घोराहीमा शनिबार साँझ आयोजित पत्रकार सम्मेलनमा डा भट्टराईले यस्तो आरोप लगाउनु भएको हो। उहाँले विगतमा जस्तै सरकारमा रहेका दलहरुले जसरी पनि सत्ता हत्याउने खेलमा लागेको दाबी गर्नुभयो। कुनै पनि किसिमले ध्रुविकरण नमिल्ने दलबीच भएको गठबन्धनले पनि यसको पुष्टि गरेको उहाँको भनाइ छ। देशमा वैकल्पिक शक्तिको उदय नहुँदासम्म पुराना शक्ति हावी भइराख्ने बताउनु भयो।
दोस्रो चरणको निर्वाचन उत्साहपूर्वक हुन्छ : प्रधानमन्त्री प्रचण्ड,"काठमाडौं : प्रधानमन्त्री पुष्पकमल दाहाल प्रचण्डले स्थानीय तहको दोस्रो चरणको निर्वाचनमा पहिलो चरणजस्तै मधेस, पहाड र हिमालका जनताको उत्साहपूर्वक व्यापक जनताको सहभागितामा हुने विश्वास दिलाउनुभएको छ। नेपाल टेलिभिजनको प्रधानमन्त्रीसँग सिधा कुरा कार्यक्रममा उहाँले पहिलो चरणको निर्वाचनमा शान्तिपूूर्ण रुपमा उत्साहपूर्ण तवरले सम्पन्न भएकामा आफूलाई गौरव महसुस भएको बताउनुभयो। पहिलो चरणको निर्वाचनले दोस्रो चरणको निर्वाचनका लागि आधार तयार गरेको स्पष्ट पार्दै प्रधानमन्त्री प्रचण्डले दोस्रो चरणको निर्वाचनमा पनि कुनै शङ्का नगर्न सबैसँग आह्वान गर्नुभयो। आफ्नो पार्टीलाई जनताले दिएका मत सन्तोषजनक भएको बताउँदै उहाँले भन्नुभयो, मेरो पार्टीले जित्नुभन्दा पनि राष्ट्र र जनताले जितेको छ, यसमा मलाई गर्व छ। प्रधानमन्त्रीले प्रदेश र केन्द्रसम्मको निर्वाचन हुँदा जनताले आफ्नो पार्टीलाई जिताउने विश्वास व्यक्त गर्नुभयो। बजेट ल्याउने र संविधान संशोधनका विषयमा प्रमुख राजनीतिक दलका शीर्ष नेता तथा मधेस केन्द्रित दलका नेतासँग निरन्तर सम्पर्कमा रहेको बताउँदै उहाँले संविधान कार्यान्वयनमा सबै राजनीतिक दलको सहकार्य आवश्यक भएको बताउनुभयो। रासस"
अघि बढेन भक्तपुरको चाँगुनारायण नगरपालिकाको मतगणना,"भक्तपुरः भक्तपुरको चाँगुनारायण नगरपालिकामा रोकिएको मतगणना अझै सुरु हुन सकेको छैन। मत गणनामा बसेका कर्मचारीहरुले नेपाली कांग्रेस र नेपाल मजदुर किसान पार्टीलाई आएको मत एमालेका उम्मेदवारलाई चढाएको भन्दै विरोध गरेपछि रोकिएको मतगणना कार्य अघि बढ्न सकेको छैन। चाँगुनारायण नपा वडा नम्बर ४ को मत गणना गर्ने क्रममा कर्मचारीहरुले बदमासी गरेको भन्दै कांग्रेस र नेमकिपाका प्रतिनिधिहरुले मतगणना नै बहिस्कार गरेका छन्। उनीहरुले कांग्रेसका एकसय ९४ र नेमकिपाको एकसय १५ मत एमालेका उम्मेदवारहरुलाई दिएको आरोप लगाएका छन्। उक्त वडामा एमालेका उम्मेदवार वडा अध्यक्षमा निर्वाचित भएको घोषणामात्रै गर्न बाँकी थियो। त्यस्तै वडा नम्बर ३ पनि एमालेकै उम्मेदवार वडा अध्यक्षमा निर्वाचित भएका छन्। तर त्यसको मुचुल्का दलका प्रतिनिधिहरुले हस्ताक्षर गरिसकेका छैनन्। कांग्रेस र नेमकिपाका मेयर उम्मेदवार तथा मत गणनामा बस्ने प्रतिनिधिहरुले अन्य वडाको मतगणनामा पनि कर्मचारीहरुले यस्तै बदमासी गरेको हुनसक्ने भन्दै फेरि १ वडादेखि मत गणना गर्न माग गरेका छन्। कांग्रेस र नेमकिपाले अघि सारेको मागमा राप्रपाले पनि समर्थन गरेको छ। राप्रपाले पनि वडा नं १ देखि नै मतगणना गर्न माग गरेको छ। तर, जिल्लाको मुख्य निर्वाचन अधिकृत भोजराज शर्माले मुचुल्का उठिसकेको वडा नं १ र २ को पुनः मतगणना अब निर्वाचन आयोगको हातमा नभएको बताएपछि दलहरु झनै आक्रोशित भएका छन्। उहाँले मुचुल्का उठाउन बाँकी भएको वडा नम्बर ३ र ४ को भने पुनः गणना गर्न सकिने बताउनुभएको छ। चाँगुनारायण नपा १ र २ वडामा जीत हात पारेको नेपाली कांग्रेसले समेत उक्त वडाको मत पुनः गणना माग गरेको छ। पुनः मत गणना गर्दा हामी पराजित भए पनि हामीलाई स्वीकार्य छ, नेपाली कांग्रेसका मेयर उम्मेदवार राजाराम खड्काले भन्नुभयो, तर वडा नं १ देखि नै पुनः मतगणना गरिनुपर्छ । कांग्रेस, नेमकिपा र राप्रपाले सुरुदेखि नै मत गणना गर्न माग गर्दै मतगणना बहिस्कार गरेपछि समाधान खोज्न सर्वदलीय बैठकको पहल भइरहेको मुख्य निर्वाचन अधिकृत शर्माले जानकारी दिनुभयो। उहाँले केही क्षणमै सहमति भई मतगणना कार्य अघि बढ्ने विश्वास व्यक्त गर्नुभयो। वैशाख ३१ गते भएको स्थानीय तह निर्वाचन अन्तर्गत चाँगुनारायण नपा ६ नगरकोटको एउटा मतदान केन्द्रमा नेमकिपाको चुनाव चिन्ह मादल नभएको २२ मत खस्दा रोकिएको मतगणना पुनः बिहीबार रोकिएको हो। उक्त केन्द्रको मतदान रद्द गरी निर्वाचन आयोगले जेठ ३ गते पुनः मतदान सम्पन्न भएपछि सुरु भएको मतगणना प्रभावित हुँदा अन्तिम परिणाम आउन थप समय लाग्ने भएको छ।"
"३४ जिल्लाको मत परिणाम: कांग्रेस, एमालेको शतक, माओवादीको ४५ ( सूचीसहित)","काठमाडौं: पहिलो चरणको स्थानीय तह निर्वाचनमा प्रमुख दल नेपाली काँग्रेस र एमालेले सय बढी स्थानीय तहमा विजयी भएका छन्। तीन प्रदेशका ३४ जिल्लाका २५९ स्थानीय तहमा मतपरिणाम सार्वजनिक भइसकेको छ। नेकपा एमाले १ सय ६, कांग्रेस सय र माओवादी ४६ स्थानमा विजयी भएको छ। एमालेले प्रदेश नं ६ मा ९ नगरपालिका र १२ गाउँपालिकासहित २१ स्थानीय तहमा जितेको छ । काँग्रेसले एमालेलाई पछ्याउँदै प्रदेश ६मा ७ नगरपालिका र १३ गाउँपालिकासहित २० स्थानीय तहमा विजय भएको। यस्तै प्रदेश नम्बर ६ मा माओवादीको १६ ठाउँमा विजय हाँसिल गरेको छ भने दुई स्वतन्त्र उम्मेदवार विजयी भएका छन् । प्रदेश नम्बर ४ मा एमाले ९ नगरपालिका र २२ गाउँपालिकासहित ३१, नेपाली काँग्रेसले १३ नगरपालिका र २५ गाउँपालिकासहित ३८, माओवादी ५ गाउँपालिका, स्वतन्त्र १ गाउँपालिका र राष्ट्रिय जनमोर्चाका एक जना उम्मेदवार गाउँपालिकामा विजयी भएका छन्। प्रदेश नं ३ मा एमालेले ४८ स्थानीय तहमा जितेको छ भने कांग्रेसले ३२ स्थानीय तहमा विजयी भएको छ। नेकपा माओवादीले १६ स्थानमा मात्र जित निकालेको छ। हेटौडा उपमहानगरपालिका र चार महानगरपालिका (काठमाडौं, ललितपुर, भरतपुर र पोखराको लेखनाथ)सहित केही स्थानको मतपरिणाम आउन बाँकी छ। अहिलेसम्मको विजयी उम्मदवारहरुको सूची हेर्नुस।"
फर्जी मत भेटिएको आरोपपछि पोखरामा मतगणना स्थगित,"पोखराः पोखरा लेखनाथ महानगरपालिका स्थानीय तह निर्वाचनको मतगणना स्थगित भएको छ । वडा नं १७ को गणना गर्दा फर्जी मत भेटिएको आरोप लागेपछि त्यहाँको मात्रै स्थगित गरिएकोमा एमालेबाहेक उम्मेदवारले अन्तको पनि रोक्न माग गरेका थिए । दलका प्रतिनिधिहरुबीच समझदारी बन्न नसकेपछि जारी १४, १६ र १७ को गणना स्थगित गरिएको हो । १७ को प्रारम्भिक नतिजामा एमालेले अग्रता लिएको थियो। मेयर उपमेयरमा पनि उही पार्टीको अग्रता छ। वडा नं १७ मा १५ सयभन्दा बढी मत गनिसकेपछि शनिबार दिउँसो फर्जी मत भेटिएको भन्दै एमालेबाहेक दलका प्रतिनिधि गणनास्थलबाट बाहिर निस्किएका थिए। १७ को फर्जी मतबारे छानबिन गरेर सत्यतथ्य निस्किएपछि मात्रै अरु वडाको पनि गणना सुरु गर्नुपर्ने माग कांग्रेसले राखेको छ। सहायक निर्वाचन अधिकृत खुमप्रसाद भण्डारीले विवाद मिलाउन दलहरुको बैठक जानकारी दिनुभयो। उहाँले भन्नुभयो, १७ नम्बर वडाको बारेमा केही विवाद हो, अरु वडाको चालु हुन्छ, १७ को पनि विवाद मिलाउने प्रयास भइरहेको छ। ३३ वडा रहेको पोखरालेखनाथ महानगरको १४ वटा वडाको अन्तिम परिणाम सार्वजनिक भैसकको थियो भने १४, १६, १७, १८ र १९ नम्बर वडाको मतगणना जारी थियो। १५, १३ र त्यसअगाडिका वडाहरुको गणना भइसकेर पनि नतिजा सार्वजनिक भइसकेको छ। बहुमत वडामा कांग्रेसले जिते पनि प्रमुख उपप्रमुखमा एमालेले अग्रता लिएको छ। नतिजा आइसकेका १४ मध्ये ८ वटा वडामा कांग्रेसले जितेको छ। बाँकीमा एमालेले जितेको छ।"
भरतपुर मेयरमा रेणु दाहाल भन्दा देवी ज्ञवाली ५४६ मतले अगाडि (अपडेट),चितवन : चितवन भरतपुर मेयरमा एमाले मेयर उम्मेदवार देवी ज्ञवालीको अग्रता कायमै छ। ज्ञवालीले अहिले माओवादी र कांग्रेस गठबन्धनकी मेयर उम्मेदवार रेणु दाहाल भन्दा पाँच सय ४६ मत बढी ल्याउनु भएको छ। निर्वाचन आयोगले दिएको पछिल्लो मत परिणम अनुसार एमाले मेयर उम्मेदवार ज्ञवालीको १६ हजार चार सय ४६ मत रहेको छ भने माओवादीकी मेयर उम्मेदवार दाहालले १५ हजार ९ सय मत पाउनु भएको छ। उपमेयरमा कांग्रेसकी पार्वती शाहले १८ हजार तीन सय ३ मत ल्याउनु भएको छ भने एमालेकी उपमेयर उम्मेदवार दिव्या शर्माको १४ हजार तीन सय दुई मत पाउनु भएको छ।
'कांग्रेसमाओवादीको चुनावी तालमेललाई जनताले किनारा लगाइदिए',घोराहीः नेकपा एमालेका बरिष्ठ नेता एवं पूर्वप्रधानमन्त्री माधवकुमार नेपालले सत्ताको दुरुपयोग गर्दै कांग्रेस र माओवादी केन्द्रले ४० अर्बभन्दा बढी पैसा आफ्ना कार्यकर्तालाई बाँडेको आरोप पनि लगाउनु भएको छ। विकास निमार्णका नाममा विभिन्न बहानाबाजी गर्दै वर्तमान सरकारले राज्यकोषको दुरुपयोग गरेको नेता नेपालको दाबी छ।दङ्गाली कम्युनिष्ट आन्दोलनका अगुवा नेत्रलाल अभागीको ३३ औं स्मृति दिवसका अवसरमा एमाले दाङले शनिबार घोराहीमा आयोजना गरेको कार्यक्रममा नेता नेपालले एमालेलाई पत्तासाफ गर्न भएको कांग्रेसमाओवादीको चुनावी तालमेललाई जनताले किनारा लगाइदिएको बताउनुभयो। साँच्चिकैकाे निर्वाचन हेर्न मन भए चितवनको भरतपुरमा हेर्न पनि नेता नेपालले कांग्रेस र माओवादी केन्द्रलाई आग्रह गर्नुभयो। उहाँले नेपाली जनता एमालेको पक्षमा रहेको बताउनुभयो। उहाँले पहिलो चरणको चुनावले पनि जनता एमालेको पक्षमा रहेको पुष्टी गरेको दाबी गर्नु भयो।
युवा संघका जिल्ला अध्यक्षमाथि आक्रमण,"विदुर : निर्वाचनको सन्दर्भलाई लिएर नुवाकोटसँगै जोडिएको हिमाली रसुवा जिल्लाका युवा संघका जिल्ला अध्यक्षमाथि शुक्रबार बेलुकी सांघातिक आक्रमण भएको छ। आक्रमणमा परी एक युवा गम्भीर घाइते हुनुभएको छ। रसुवाको गोसाइँकुण्ड गाउँपालिका ५ स्याफ्रुबेसीमा युवा संघका जिल्ला सदस्य २५ वर्षीय फुर्वास्याङ्बो तामाङलाई स्थानीय तरुण दलका कार्यकर्ता २७ वर्षीय रिसावाङ्दी तामाङलगायतले बेलुकी बजारमै आक्रमण गरी खुकुरीलगायत घरेलु हतियार प्रहार गरी गम्भीर घाइते बनाएको सांसद जर्नादन ढकालले जानकारी दिनुभयो। तत्काल तरुण दलका कार्यकर्ता रिसावाङ्दीलाई पक्राउ गरी कारबाही गरिनुपर्ने सांसद ढकालको माग छ। स्थानीय तहको निर्वाचनमा रसुवाको गोसाइँकुण्ड गाउँपालिकामा कांग्रेसले पराजय बेहोरेपछि तरुण दलका कार्यकर्ताले युवा संघका कार्यकर्तामाथि सुनियोजित रूपमा आक्रमण गरेको उहाँले बताउनुभयो। स्थानीयवासीले आक्रमणकारी युवालाई नियन्त्रणमा लिएर पहिले नपाली सेनाको जिम्मा लगाएकोमा सेनाले आक्रमणमा उत्रिएका रिसावाङ्दी तामाङलाई केही समयपछि प्रहरीको जिम्मा लगाएको थियो। प्रहरीले भने कारबाही नगरी छाडिदिएको युवा संघ रसुवाका अध्यक्ष माहिला श्रेष्ठले बताउनुभयो। गम्भीर घाइते युवा तामाङको टाउको, शरीर तथा हातमा गम्भीर चोट लागेको छ। गम्भीर घाइते युवालाई हेलिकोप्टरमार्फत उपचारका लागि काठमाडांै लगिएको छ।"
एक नम्बर प्रदेशमा सबैभन्दा बढी मतदाता मोरङमा,"विराटनगरः क्षेत्रीय निर्वाचन कार्यालय मोरङले प्रदेश नम्बर १ सहित साविक पूर्वाञ्चलका १६ जिल्लाका मतदाताको विवरण सार्वजनिक गरेको छ। कार्यालयले प्रदेश नम्बर २ का सप्तरी र सिराहाको समेत समाहित गरिएको मतदाता विवरण प्रदेश १ मै समावेश गरी शनिबार सार्वजनिक गरेको हो। नयाँ विवरणअनुसार साविक पूर्वाञ्चलमा मतदाता संख्या ३३ लाख ३७ हजार ६ सय २१ जना पुगेका छन्। जसमा १६ लाख ९२ हजार ८ सय ८१ पुरुष र १६ लाख ४४ हजार ७ सय १२ महिला छन्। क्षेत्रीय निर्वाचन कार्यालयका प्रमुख प्रेमप्रसाद सञ्जेलले भन्नुभयो,३३ लाखभन्दा धेरै मतदाताले तीन उपमहानगरससहित ६३ नगरपालिका, एक सय ६ गाउँपालिकासमेत गरी एक सय ६९ स्थानीय तहमा प्रतिनिधि छनौट गर्न मतदान गर्नेछन्। सञ्जेलले मोरङ र सिराहामा सबैभन्दा धेरै १७१७ स्थानीय तहमा निर्वाचन हुने बताउनु भयो। नयाँ मतदाता विवरणअनुसार मोरङमा सबैभन्दा धेरै ५ लाख ६३ हजार ८ सय ७० जना मतदाता रहेका छन् भने सबैभन्दा थोरै तेह्रथुममा ६० हजार ७ सय ४ जना मतदाता रहेका छन्। स्थानीय तह पुर्नसंरचना आयोगले तेह्रथुममा जम्मा ६ स्थानीय तहमात्र कायम गरेको थियो। निर्वाचन कार्यालयको विवरणअनुसार मोरङपछि झापामा मतदाता संख्या धेरै छ। झापामा मतदाताको संख्या ५ लाख १० हजार २ सय १६ रहेको छ। झापापछि सुनसरीमा मतदाताको संख्या ४ लाख २१ ह्जार १ सय ५९ जना रहेका छन्। सिराहामा ३ लाख ३१ हजार ५ सय ९६ र सप्तरीमा ३ लाख ३१ हजार ४ सय ६२ जना मतदाता रहेका छन्। कार्यालयका अनुसार इलामको दश तहमा १ लाख ८९ हजार ७४, उदयपुरको ८ स्थानीय तहमा १ लाख ७५ हजार ४ सय ६१, ओखलढुंगाका ८ तहमा ९१ हजार ५ सय ८, खोटाङमा १० स्थानीय तहमा १ लाख १५ हजार ६ सय ४४, ताप्लेजुङमा ७० हजार ७ सय ७८, धनकुटामा ७ तहमा ९५ हजार ३ सय ६७, पाँचथरमा ८ तहमा १ लाख १६ हजार ६ सय २६, भोजपुरमा ९ स्थानीय तहमा १ लाख ५ हजार ५ सय ५३, संखुवासभामा १० तहमा ९६ हजार ६ सय ५७ र सोलुखुम्बुमा ८ तहमा ६१ हजार ७ सय ४६ जना मतदाता रहेका छन्। जेठ ३१ ग्ते दोस्रो चरणमा स्थानीय तहको निर्वाचन हुने तय भएको प्रदेश नम्बर १ मा ३ उपमहानगरसहित ४९ नगरपालिका, ८७ गाउँपालिका रहेका छन्। जसमा मतदाताको संख्या २६ लाख ७४ हजार ५ सय ५७ रहेको छ। विराटनगरमा नमूना मतदान मतदातालाई भोट हाल्ने विधि सिकाउन क्षेत्रीय निर्वाचन कार्यालयले विराटनगरमा नमूना मतदान कार्यक्रम आयोजना गरेको छ। स्थानीय गुदरीमोडको बुधहाट चौकमा भएको मतदानमा धेरै मतदाताले उत्साहसाथ मत खसालेका छन्। निर्वाचन कार्यालयबाट खटिएका कर्मचारीले मतदालाई मत हाल्न चाहेको चुनाव चिन्ह छुट्याएर स्वस्तिक छाप लगाउने विधि, मत हालेपछि मतपत्र पट्याउने तरिका र त्यसलाई मतपेटिकामा हाल्ने तरिका सिकाएका थिए।"
टोपबहादुरको दाबीः केन्द्रीय संसदको निर्वाचनसम्म माओवादी केन्द्र टप हुन्छ,"काठमाडौंं: सत्तारुढ दल नेकपा माओवादी केन्द्रका संसदीय दलका उपनेता टोपबहादुर रायमाझीले पहिलो चरणको निर्वाचन शान्तिपूर्ण रुपमा सम्पन्न भएकोले अब दोस्रो चरणको निर्वाचन जेठ ३१ गते नै हुने बताउनु भएको छ। रायमाझीले पहिलो चरणको निर्वाचनमा जनताले आफ्नो पार्टीलाई अहिलेको भन्दा निकै राम्रो भोट दिने आफूहरुले आशा लिएको भएपनि आशा गरेजस्तो मत नआएको स्पष्ट पार्नु भयो। उहाँले भन्नुभयो,हामीले त धेरै ठूलो आशा गरेका थियौं, हुन त हामीले ०७० को निर्वाचन भन्दा राम्रो मत पाएका छौं र हामीले यो भन्दा धेरै नै आशा गरेका थियौं, एउटा कुरा के प्रष्ट भयो भने अझैपनि जनतामा ठूलो भ्रम रहेछ। यद्यपी उहाँले आफ्नो पार्टीले दोस्रो चरणको स्थानीय तहको निर्वाचनमा सुधार गर्ने, प्रदेशको चुनावमा धेरै राम्रो गर्न र केन्द्रीय संसदको चुनावमा टप हुने दाबी गर्नु भयो। उहाँले भन्नुभयो,माओवादी पहिलो पार्टी हुन्छ, तर केन्द्रीय संसदको चुनावसम्म धैर्य गर्नुहोस्, टोपबहादुरले बोलेको कुरा अहिलेसम्म फेल खाएको छैन, म जे बोल्छु त्यो पूरा हुन्छ। शनिबार रिपोर्टर्स क्लब नेपालले आयोजना गरेको साक्षात्कारमा उहाँले माओवादी पार्टी एक भएको भए कसैलेपनि पहिलो पार्टी बन्ने सपना नदेखे हुन्थ्यो भन्दै पार्टी विभाजनको बावजुदपनि तेस्रो स्थानमा आउनु खुशीको कुरा भएको बताउनुभयो। उहाँले भन्नुभयो,भन्नको लागि त यहाँ माओवादी अब पाँचौ वा छैटौंमा पुग्छ पनि भनियो, तर हामीले त्यसलाई विश्वास गरेका थिएनौं, किनकी माओवादी त्यसै हराएर जाने पार्टी होइन, यो आन्दोलन हो नि। उहाँले पहिलो चरणको निर्वाचन सफल रुपमा सम्पन्न भएसँगै संविधान कार्यान्वयन अघि बढेको र प्रतिक्रान्तिको खतरा टरेको समेत स्पष्ट पार्नुभयो। उहाँले माओवादी केन्द्रको नेतृत्वको सरकारले धेरै राम्रा राम्रा काम गरेपनि जनतामा यसलाई पुर्याउन नसक्नुपनि एउटा कमजोरी भएको स्वीकार गर्नुभयो। उहाँले भन्नुभयो,माओवादीले आज लोडसेडिङ् हटायो, उज्यालो नेपाल बनाएको छ, माओवादीले नै हो नेपालमा सबैभन्दा बढी राजश्व उठाएको, अहिले नेपालको इतिहासमा कहिल्यै नभएको आर्थिक वृद्धि भएको छ, चीनसँगको ओबोरमा हस्ताक्षर भएको छ, भारत र चीनसँगको सम्बन्ध सुमुधर भएको छ, माओवादीले धैरै विकास गरेको, फास्ट ट्रयाक नेपाली सेनालाई बनाउने जिम्मा दिइएको छ। फरक प्रंसगमा उहाँले आफ्नो पार्टी र कांगे्रसबीच भएको भद्र सहमति कार्यान्वयन हुने बताउनुभयो। उहाँले भन्नुभयो,माओवादीले बोलेको कुरा पुर्याउँछ, हामीले कांगे्रेससँग गरेको प्रतिबद्धता पूरा गराउँछौं, समयभित्रै हामी सरकार छोडेर मार्गप्रशस्त गर्छौं।"
सल्यानको शारदा नगरपालिकामा कांग्रेस विजयी,"सल्यानः सल्यानको शारदा नगरपालिकाको मेयर र उपमेयरमा नेपाली कांग्रेस विजयी भएको छ। कांग्रेसका उम्मेदवार सुरेश अधिकारी ४ हजार २ सय १४ मतका साथ विजयी हुनु भएको हो। उहाँका प्रतिस्पर्धी एमालेका रामबहादुर खड्कीले ३ हजार ३ सय ४४ मत प्राप्त गर्नु भयो। यस्तै, उपमेयरमा पनि कांग्रेसकै सावित्रा बस्नेत विजयी हुनु भएको छ। उहाँले ४ हजार १ सय ८० मत प्राप्त गर्नु भयो। बस्नेतकी प्रतिस्पर्धी एमालेकी सरिता हमालले ४ हजार ३७ मत प्राप्त गर्नु भयो। कांग्रेसले शारदा नगरपालिकाका १५ मध्ये ९ वटा वडामा जित हासिलसमेत गरेको छ। सल्यानमा रहेका १० स्थानीय तहमध्ये ४ स्थानमा नेकपा एमाले, तीन स्थानमा कांग्रेस र तीन स्थानमा माओवादी केन्द्रले जित हासिल गरेका छन्।"
भरपर्दो नयाँ विकल्प नपाएसम्म मतदाता पुरानै शक्तिलाई रोज्दा रहेछन् : नयाँ शक्ति नेपाल,"काठमाडौं : नयाँ शक्ति पार्टी नेपालले स्थानीय तहको निर्वाचले भरपर्दो नयाँ विकल्प नपाएसम्म मतदाता पुरानै शक्तिलाई रोज्न वाध्य हुँदा रहेछन् भन्ने निष्कर्ष निकालेको छ । स्थानीय तहमा नयाँ शक्तिले एक स्थानबाहेक अन्य स्थानबाहेक अरु सुरक्षित गर्न नसकेको समीक्षा गर्र्दै चुनावले महत्वपूर्ण शिक्षा दिएको निचोड निकालेको हो । नयाँ शक्ति पार्टी नेपालका संयोजक डा बाबुरा भट्टराई प्रेस विज्ञप्ति जारी गर्दै चुनावी अनुभवले पार्टीको पुनर्निर्माणको अवसर दिएको उल्लेख गर्नुभएको छ । हामीले गरेका प्रयासहरुमा कहाँ कमजोरी रहन गयो भन्ने शिक्षा दिएको छ, त्यसबाट शिक्षा लिँदै हामी देशव्यापी रुपमा पार्टी संगठन पुनर्निर्माण र नवनिर्माण गर्दै जनता नजिक जानेछौं' विज्ञप्तिमा भनिएको छ । विज्ञप्तिमा वैकल्पिक राजनीतिक शक्ति निर्माणको अभियानमा अझ दृढताका साथ लाग्न र पुराना शक्तिहरुप्रतिको विकर्षणको सही विकल्प बन्न र बनाउन उच्च मनोबलका साथ अगाडि बढ्न शिक्षा प्राप्त भएको विज्ञप्तिमार्फत भट्टराईले बताउनुभयो । समग्र परिणाम निश्चय नै हाम्रो आशा अनुरुप थिएन तर वर्ष दिन अघिमात्र खुलेको र दर्ताका हिसाबले कान्छो पार्टीको राष्ट्रिय रुपमा हामीले पाएको मतका आधारमा हाम्रो उपलब्धिलाई न्यूनीकरण गर्न मिल्दैन, यात्रा बल्ल सुरु भएको छ, अघिल्तिर सम्भावनाका अनन्त क्षितिज उघ्रिएका छन्' विज्ञप्तिमा भनिएको छ । लामो समयको राजनीतिक अन्यौललाई चिर्दै मुलुकमा स्थानीय तहको निर्वाचन सम्पन्न हुनु एउटा ऐतिहासिक उपलब्धि भएको बताएको छ । नयाँ शक्तिले पुरानो स्थानीय निकायको निर्वाचन नभई संघीय लोकतान्त्रिक गणतन्त्र नेपालको स्थानीय तहको पहिलो निर्वाचन भएकाले ऐतिहासिक निर्वाचनमा सहभागी सबैलाई धन्यवाद व्यक्त गरेको छ । वैकल्पिक राजनीतिसँग डराएर षड्यन्त्रपूर्वक दलीय निर्वाचन चिन्ह नदिइएको नयाँ शक्तिले आरोप लगाएको छ । पुराना राजनीतिक शक्तिहरुले राजनीतिलाई देशको सबैभन्दा ठूलो र भ्रष्ट संगठित उद्योग बनाएको नयाँ शक्तिले उल्लेख गरेको छ । भनिएको छ वैकल्पिक राजनीति आजको भोलि नै सत्ता प्राप्त गर्ने राजनीति होइन, राजनीतिको अर्थहीनतालाई चुनौति दिन र नयाँ राजनीतिक संस्कार र प्रणाली स्थापना गर्ने यात्रामा छौं ।'"
कांगेसमाओवादीबीच पार्टी एकता भए आश्चर्य नमाने हुन्छः महासेठ,"काठमाडौंः प्रमुख प्रतिपक्षी दल नेकपा एमालेका नेता रघुवीर महासेठले कांग्रेस र नेकपा माओवादी केन्द्रबीच चुनावी तालमेल सामान्य कुरा भएको बताउँदै भोलि पार्टी एकता भएपनि आश्चर्य मान्न नहुने बताउनु भएको छ। उहाँले भन्नुभयो,किनकी माओवादी जे बोल्छ, त्यही पुरा गर्छ, प्रधानमन्त्रीसमेत रहेका माओवादी केन्द्रका अध्यक्ष पुष्पकमल दाहाल प्रचण्डले हिजो भाषण गर्दा भन्नुभयो, कि आजभोलि कांग्रेसले जित्दा माओवादीले जितेजस्तो लाग्छ र हो पनि, अहिले त कांग्रेस र माओवादी छुट्याउनै गाह्रो छ, भोलि यी दुई पार्टी एक भएपनि आश्चर्य नमाने हुन्छ। शनिबार काठमाडौंमा आयोजित सााक्षात्कारमा महासेठले सत्तापक्ष इमानदार नभएको समेत आरोप लगाउनुभयो। उहाँले भन्नुभयो,मधेसी मोर्चाको काँधमा बन्दुक राखेर सत्तापक्षले बन्दुक पड्काइरहेको छ, यो कुरा मोर्चाका साथीहरुले पनि बुझ्नुपर्छ। जेठ १९ गते उम्मेदवारी दर्ता गर्ने मिति नै आयोगले तोकिसकेको अवस्थामा जेठ १० गते संशोधन प्रस्ताव व्यवस्थापिकासंसदमा निर्णयार्थ प्रस्तुत गर्न खोज्नुले निर्वाचन नगराउने षड्यन्त्र हुने उहाँको दाबी थियो। महासेठले भन्नुभयो,यो एक महिना उहाँहरु चुप लागेर बस्नुभयो, जब निर्वाचन आउन थाल्यो अनि उहाँहरु फेरि नाटक मञ्चन गर्नतिर लाग्नु भएको छ। यो ५७ दिनमा संख्या बढ्दैन, उहाँहरुले यो कुरा बुझ्नसक्नुभएन, म त भन्छु मोर्चालाई सरकारले प्रयोग गरिरहेको छ। उहाँले मधेसी मोर्चाका नेताहरु आत्म निर्णय गर्न नसक्ने भएकाले नै सरकारले उनीहरुलाई प्रयोग गरिरहेको आरोप लगाउनुभयो। महासेठले भन्नुभयो,मोर्चाका साथीहरु सेल्फ डिसिजन गर्न सक्नुहुन्न, उहाँहरु कहिँकतैबाट गाइडेड हुनुहुन्छ। उहाँले एमालेजस्तो बलियो प्रतिपक्षी दललाई माइनस गरेर अघि बढ्न खोजिए मुलुकमा ठूलो दुर्घटना हुनेतर्फ सबै सचेत हुनुपर्नेमा जोड दिनुभयो। उहाँले सत्तारुढ दल कांग्रेस र माओवादी केन्द्रको नियत नै खराब रहेको समेत टिप्पणी गर्नुभयो।"
कैलाली घटनामा सरकारले गरेको निर्णयप्रति रवीन्द्र मिश्रको पार्टीको आपत्ति,"काठमाडौं : कैलालीको टीकापुर काण्डका आरोपितलाई आम माफी दिन सरकारले गरेको निर्णप्रति रवीन्द्र मिश्र संयोजक रहेको साझा पार्टीले आपत्ति जनाएको छ। शनिबार विज्ञप्ति सार्वजनिक गर्दै साझा पार्टीले टीकापुर जघन्य काण्डका दोषीलाई उन्मुक्ति दिने सरकारको निर्णयप्रति आपत्ति जनाएको हो। २०७२ भदौमा कैलालीको टिकापुरमा भएको जघन्य आपराधिक घटनालाई समेत लक्षित गरेको देखिने गरी नेपाल सरकारले यही जेठ ४ गते आरोपितहरु विरुद्धको अदालतमा विचाराधिन मुद्दा फिर्ता लिन गरेको निर्णयप्रति साझा पार्टीको गम्भीर ध्यानाकर्षण भएको छ, विज्ञप्तिमा भनिएको छ, आठजना सुरक्षाकर्मी र एक नावालकको विभत्स हत्याको त्रासदीपूर्ण घटनाका दोषीलाई राजनीतिक आवरणमा उन्मुक्ति दिनेतर्फको सरकारको यो गैरजिम्मेवार निर्णयको साझा पार्टी भर्त्सना गर्दछ। सरकारको यो निर्णयलाई दण्डहीनतालाई प्रश्रय दिने र विधिको शासन, मानव अधिकारका आधारभूत मूल्य(मान्यताको बर्खिलापमा भएको बताएको छ। पार्टीले कैलाली लगायत सबै आपराधिक घटनाको निष्पक्ष जाँचबुझ गरी दोषीलाई कानुनी कारबाही गर्न र मुद्दा फिर्तासम्बन्धि निर्णय तुरुन्त फिर्ता लिन सरकारसँग आग्रह समेत गरेको छ।"
संविधान संशोधन नभए 'चुनावको वैधतामै प्रश्न',"काठमाडौं : मधेसी मोर्चालाई स्थानीय तह निर्वाचनमा सहभागी गराउन दोस्रो चरणपूर्व नै संविधान संशोधन, स्थानीय तहको संख्या बढाउनेलगायत विषयमा सत्ता गठबन्धनसहित राष्ट्रिय प्रजातन्त्र पार्टी देखिए पनि प्रमुख प्रतिपक्षी दल एमालेले यसलाई संविधान, कानुन र ऐनविपरीत भन्दै कडा प्रतिवाद गर्ने चेतावनी दिएको छ । प्रधानमन्त्रीनिवास बालुवाटारमा शुक्रबार साँझ दुई घन्टा बसेको कांग्रेस, माओवादी केन्द्र, फोरम लोकतान्त्रिकसहित प्रतिपक्षी दल एमाले, राष्ट्रिय जनता पार्टी, संघीय समाजवादी फोरम नेपाल र राप्रपा सहभागी शीर्ष बैठकमा एमालेले यस्तो चेतावनी दिएको हो । एमालेबाहेक अन्य सबै पार्टीबाट संविधान संशोधनका पक्षमा समर्थन पाएपछि प्रधानमन्त्री दाहालले प्रमुख प्रतिपक्षी दललाई तीन दिनभित्र (सोमबारसम्म) समर्थनका पक्षमा आउन आग्रह गर्दै उसले अवज्ञा गरे पनि संशोधन अघि बढ्ने घोषणा गर्नुभएको जानकारी उच्च स्रोतले दिएको छ । प्रधानमन्त्री दाहालले संशोधन नभई एउटा समूह दोस्रो चरण निर्वाचनमा सहभागी नभएमा पहिलो चरणको निर्वाचनले समेत वैधता गुमाउने खतराप्रति संवेदनशील हुन एमालेका नेताहरूलाई आग्रह गर्नुभयो । एमाले संसदीय दलका उपनेता सुवास नेम्बाङ र नेता भीमबहादुर रावलले एकसाथ संविधान, कानुन, ऐनविपरीत निर्वाचनका बीचमा संविधान संशोधन, स्थानीय तहको संख्या वृद्धिलगायत कुनै पनि बहाना आफूहरूलाई मान्य नहुने चेतावनी दिनुभयो । राजपाका नेता महन्थ ठाकुरले एमालेको अडानले मधेसको ठूलो हिस्सालाई निषेध गर्ने र मुलुक विभाजन गर्ने खतरा बढाउन सक्ने भन्दै त्यस्तो दुस्साहस नगर्न आग्रह गर्नुभएको थियो । 'मुलुक जटिल परिस्थितितर्फ गइरहेको अवस्थामा संविधान संशोधन नहुनु भनेको अतिवादीलाई आत्मबल बढ्ने मौका दिनु हो', ठाकुरले भन्नुभयो । बैठकमा कांग्रेस सभपाति शेरबहादुर देउवाले संशोधनको जटिल समस्यालाई निकास दिनु भनेको संविधानलाई सर्वसम्मतिमा स्वीकार गर्नु र स्थानीय तहको निर्वाचनमा सर्वपक्षीय सहभागिता गराउनु रहेको बताउनुभएको थियो । देउवाले एमालेलाई सहमति र सहकार्यको बाटो अवलम्बन गर्न पनि आग्रह गर्नुभयो । राप्रपा संसदीय दलका प्रमुख सचेतक दिलनाथ गिरीले मुलुकको निकासका लागि आफ्नो दल संविधान संशोधनका पक्षमा जाने उल्लेख गर्दै उक्त बाटो अख्तियार गरी स्थानीय निर्वाचनमा सबै पक्ष सहभागी हुने वातवरण बनाउन एमालेलाई आग्रह गर्नुभएको थियो । संसदीय प्रणालीमा प्रतिपक्षीको भूमिकालाई कम ठान्नु नहुने भएकाले सरकारलाई पनि प्रतिपक्षी दललाई मनाउने रणनीति अख्तियार गर्न गिरीले सुझाउनुभएको थियो । मधेस टुक्रयाउने षड्यन्त्र असफल पार्न पनि संशोधन पारित हुनैपर्ने उहाँको धारणा थियो । शीर्ष बैठकका बारेमा जानकारी दिँदै उपप्रधान तथा गृहमन्त्री विमलेन्द्र निधिले संविधान संशोधन र स्थानीय तह थप गर्ने विषयमा छलफल भएको बताउनुभयो । उहाँले भन्नुभयो, 'टीकापुर घटनामा संलग्नको मुद्दा फिर्ता लिने सरकारको निर्णय सच्याउँदै उनीहरूलाई माफी नदिन एमालेले आग्रह गर्यो ।' एमाले नेता रावलले स्थानीय तहको संख्या थप्ने, टीकापुर घटनाका दोषीलाई छोड्ने, संविधान संशोधन गर्नेलगायत कार्य हुनै नसक्ने र त्यस्तो कार्य बलजफ्ती गरेमा आफूहरूले रोक्ने बताउनुभयो । संविधान, ऐन, कानुन मिचेर गरिने कार्यको प्रतिवाद एमालेले गर्ने जानकारी शीर्ष बैठकलाई दिएको उहाँले बताउनुभयो । प्रधानमन्त्रीको आह्वानमा बसेको बैठकमा कांग्रेस सभापति देउवा, नेता रामचन्द्र पौडेल, गृहमन्त्री निधि, उपप्रधान एवं स्थानीय विकासमन्त्री विजयकुमार गच्छदार, एमाले संसदीय दलका उपनेता नेम्बाङ र उपाध्यक्ष रावल, माओवादी केन्द्रका नेता नारायणकाजी श्रेष्ठ, राप्रपा दलका प्रमुख सचेतक गिरी, नेताहरू विक्रम पाण्डे, सुनीलबहादुर थापा, राजपाका नेताहरू महन्थ ठाकुर, राजेन्द्र महतो, अनिलकुमार झा, महेन्द्र राय, संघीय समाजवादी फोरमका नेता अशोककुमार राईलगायत सहभागी हुनुहुन्थ्यो ।"
तनहुँमा कांग्रेसकै बर्चस्व,"दमौलीः तनहुँको भानु नगरपालिकामा नेपाली कांग्रसले मेयर तथा उप मेयर पदमा जित हासिल गरेको छ । बिहीबार राती सार्वजनिक परिणामानुसार कांगे्रस मेयर उमेदवार उदयराज गौलीले नौ हजार पाँच सय ३८ मत पाएका पाउनुभएको थियो । एमाले उमेदवार भगवती न्यौपानेले नौ हजार ६४ मत पाउनुभयो । उप मेयरकी कांग्रेस उम्मेदवार आशाकुमारी थापाले नौ हजार सात सय १७ पाएर विजयी हुनुभयो । एमाले उम्मेदवार ऋषिराम पन्तले आठ हजार आठ सय ७८ मत पाउनुभयो । यससगै १० तह रहेको तनहुँका छ तहमा काङ्ग्रेस, तीन तहमा एमाले तथा एक तहमा माओवादी केन्द्र विजयी भएको छ । जिल्लाका तीन नगरपालिकामा कांग्रेस तथा एकमा एमाले विजयी भएका छन् । तीन गाउपालिकामा कांग्रेस तथा दुईमा एमाले र एकमा माओवादी केन्द्र विजयी भएका छन् । भानुसहित जिल्लाको व्यास र शुक्लागण्डकी नगरपालिका तथा ऋषिङ, म्याग्दे र आँबुखैरेनी गाउँपालिकामा कांग्रेस, देवघाट घिरिङ गाउँपालिका तथा भीमाद नगरपालिकामा एमाले तथा बन्दीपुर गाउँपालिकाको अध्यक्षमा माओवादी केन्द्रका उम्मेदवार विजयी भएका छन् । जिल्लाका ८५ वडामध्ये कांग्रेसले ५० ठाउँ, एमालेले ३० तथा माओवादी केन्द्रले पाँच वडा अध्यक्ष जितेका छन् । व्यास नगरपालिकामा एमाले र माओवादी केन्द्र तथा शुक्लागण्डकीमा कांग्रेस र माओवादी केन्द्र तालमेल गरेर चुनावमा लडेका थिए । बाँकी सबै ठाउँमा दलहरु एक्लाएक्लै चुनाव लडेका थिए ।"
"सुर्खेतको वीरेन्द्रनगर नगरपालिकामा मेयरमा कांग्रेस, उपमेयरमा एमाले विजयी",सुर्खेत: प्रदेश नम्बर ६ को सम्भावित राजधानी सहरको रुपमा चर्चामा रहेको सुर्खेतकाे वीरेन्द्रनगर नगरपालिकामा मिश्रित परिणाम आएको छ । स्थानीय तहको निर्वाचन अन्तर्गत शनिवार सम्पन्न मत गणनाको अन्तिम परिणाम अनुसार नगरको प्रमुखमा कांग्रेस र उपप्रमुखमा एमाले विजयी भएका छन् । नगरको प्रमुखमा नेपाली कांग्रेसका देवकुमार सुवेदी पाँच सय ६ मतको अन्तरले विजयी हुनुभएको छ । उहाँले १४ हजार चार सय पाँच मत प्राप्त गर्नुभएको हो । यस्तै उहाँका निकटत्म प्रतिस्पर्धी नेकपा एमालेका बालाराम शर्माले १३ हजार आठ सय ९९ मत प्राप्त गर्नुभयो । निर्वाचित सुवेदी कांग्रेसका नगर सभापतिसमेत हुनुहुन्छ । यस्तै पराजितत हुनुभएका शर्मा वीरेन्द्रनगरका पूर्व मेयर हुनुहुन्छ । नगरको प्रमुखमा कांग्रेसले जित हात पारिरहँदा उपप्रमुखमा भने एमालेले विजय हासिल गरेको छ । वीरेन्द्रनगरको उपप्रमुखमा एमालेका मोहनमाया ढकाल विजयी हुनुभएको छ । उहाँले १६ हजार ६८ मत प्राप्त गर्नुभयो । यस्तै उहाँका निकटतम प्रतिस्पर्धी कांग्रेसका जानकी सिंहले १४ हजार २६ मत प्राप्त गर्नुभयो । विजयी हुनुभएकी ढकाल एमालेको महिला संगठन अनेमसंघका जिल्ला अध्यक्ष हुनुहुन्छ । यस्तै पराजीत हुनुभएकी सिंह कांग्रेसको महिला संगठन नेपाल महिला संघका केन्द्रिय कोषाध्यक्ष हुनुहुन्छ । यस्तै माओवादीको तर्फबाट प्रमुखका उम्मेदवार रत्नबहादुर गाहाले पाँच हजार दुई सय ३७ मत प्राप्त गर्नुभयो भने उपप्रमुखका उम्मेदवार हरिमाया शर्माले चार हजार ६ ८९ मत प्राप्त गर्नुभयो । यस्तै शिक्षकबाट राजीनामा दिएर मेयरमा स्वतन्त्र उम्मेदवारी दिनुभएको गेहेन्द्रप्रसाद दहालले एक हजार आठ सय ९४ मत ल्याउनुभयो । नगरका १६ वटा वडामध्ये एमालेले बहुमत वडामा विजय हासिल गरेको छ । एमालेले नगरका ९ वटामा जितेको छ । यस्तै कांग्रेसले ६ वटा वडामा जितेको छ भने माओवादीले एउटा वडामा विजय हासिल गरेको छ । योसँगै सुर्खेतका सबै तहको परिणाम टुंगो लागेको छ । जिल्लाका नौ वटा तहमध्ये कांग्रेले ६ वटा तह र एमालेले तीन वटा तहमा विजय हासिल गरेका छन् । माओवादी केन्द्रले भने प्रमुख पदमा विजय हासिल गर्न सकेन ।
भक्तपुरको चाँगुनारायण नगरपालिकाको मतगणना रोकियो,भक्तपुरः भक्तपुरको चाँगुनारायण नगरपालिकाको मतगणना रोकिएको छ। मत गणनामा बसेका कर्मचारीहरुले नेपाली कांग्रेस र नेपाल मजदुर किसान पार्टीलाई आएको मत एमालेका उम्मेदवारलाई चढाएको भन्दै विरोध भएपछि मत गणना रोकिएको हो। चाँगुनारायण नपाको लागि नेमकिपाका मेयर उम्मेदवार न्हुछेभक्त फोजूले कांग्रेस र नेमकिपालाई आएको मत कर्मचारीहरुले एमालेको उम्मेदवारमा चढाएपछि विवाद भएर मत गणना रोकिएको जानकारी दिनुभयो। उहाँले एउटा दलको मत अर्को दलमा यताउता गरेपछि विरोध गरिँदा पनि कर्मचारीहरुले नसुनेपछि कांग्रेस र नेमकिपाका पार्टी प्रतिनिधिहरुले मत गणना स्थल छाडेको बताउनुभयो। कांग्रेस र नेमकिपाले पुनः मतगणना गर्नुपर्ने माग गरेका छन्। उनीहरुले पुनः मत गणना नभए मत गणना नै नहुने बताएका छन्। अहिले चाँगुनारायण नपा ४ नम्बर वडासम्मको मतगणना सकिएको जानकारीमा आएको छ। वडा नं ३ र ४ मा एमालेका वडा अध्यक्ष उम्मेदवारले जितेको प्रकाशमा आएको स्थानीय निर्वाचन अधिकृतको कार्यालयबाट सार्वजनिक गरिएको छैन। वडा नं ३ र ४ को मतगणनामै कर्मचारीहरुले कांग्रेस र नेमकिपाको मतसमेत एमाले उम्मेदवारको नाउँमा गणना गरिएको उनीहरुको दावी छ। त्यसैले गर्दा एमालेका उम्मेदवारहरुले बढी मत पाएको मत गणनामा बसेका कांग्रेस र नेमकिपाका प्रतिनिधिहरुलले आरोप लगाएका छन्। वैशाख ३१ गते चाँगुनारायण नपा ६ नगरकोटको एउटा मतदान केन्द्रमा नेमकिपाको चुनाव चिन्ह मादल नभएको २२ मत खस्दा रोकिएको मतगणना पुनः बिहीबार रोकिएको हो। उक्त केन्द्रको मतदान रद्द गरी निर्वाचन आयोगले जेठ ३ गते पुनः मतदान सम्पन्न भएपछि सुरु भएको मतगणना प्रभावित हुँदा अन्तिम परिणामा आउन थप समय लाग्ने भएको छ।
टीकापुर घटनाका पीडित भन्छन् राज्यसँग हामी निरीह भयौं',"काठमाडौं : प्रहरीमा एसएसपी रहेका श्रीमान् लक्ष्मण न्यौपानेको ड्युटीमै छँदा टीकापुरमा बीभत्स हत्या भएको लामो समय बितिसक्दा पनि अरुणा त्यो शोकबाट बाहिरिन सकेकी छैनन् । उनी अझै खुलेर बोल्न सक्दिनन् । श्रीमान्को कुरा निकाल्नेबित्तिकै भक्कानिन्छिन्, अझै घरबाट बाहिर निस्किन सकेकी छैनन् । घटना भएको करिब दुई वर्ष बित्न लागे पनि यो परिवारलाई एउटै आशा छ, कम्तीमा लक्ष्मण हत्याका दोषीलाई कारबाही होला र अब यस्तो घटना नदोहोरिएला ।' सरकारले बिहीबार राजनीतिक सहमतिको नाममा उक्त घटनासँग जोडिएका अभियुक्तविरुद्धका मुद्दा फिर्ता लिने निर्णय गरेपछि सबैभन्दा बढी मर्माहत यही परिवार छ । बुहारी (अरुणा) हामीसँगै राम्रोेसँग बोल्न सकिरहेकी छैनन् । भक्कानिरहन्छिन् । यस्तो अवस्थामा सरकारले नै ती अभियुक्तविरुद्ध दर्ता भएका मुद्दा फिर्ता लिने भएपछि मैले मेरी बुहारीलाई अब कसरी सम्झाउने', स्वर्गीय लक्ष्मणका माइला दाजु नइनविनोद भन्छन् । ०७२ भदौमा कैलालीको टीकापुरमा भएको थरुहट आन्दोलनका क्रममा तत्कालीन अञ्चल प्रहरी प्रमुख एसएसपी लक्ष्मण न्यौपानेसहित आठ सुरक्षाकर्मीको हत्या भएको थियो । उक्त घटनाका प्रमुख योजनाकारसहित ९० भन्दा बढी अभियुक्त फरार छन् । उक्त घटनामा दूधेबालकसमेत मारिएका थिए । जे नहुनु भएपछि हाम्रो आशा न्याय थियो । कानुनी राज्यमा हामीले आशा गर्ने नै यही हो । तर, एउटा पार्टी वा व्यक्तिलाई खुसी पार्न कानुनी राज्यलाई कमजोर बनाउने प्रयास भएको छ । अब हामीले कोसँग के अपेक्षा गर्ने', नइनविनोदले गुनासो पोखे, सरकारको यो निर्णयबारे जुम्लाका जनतालाई सोध्नुस्, उनीहरू मुद्दा फिर्ता लिनु हुँदैन भन्छन् । दार्चुला वा ताप्लेजुङमा गएर सोध्नुस्, त्यहाँका जनता यही जवाफ दिन्छन् ।' मुद्दा फिर्ता लिने सरकारको निर्णयको चौतर्फी आलोचना भइरहेको छ । जनआन्दोलनमा शान्तिसुरक्षामा खटिने सुरक्षाकर्मी खुलेआम मारिनु र यसमा राज्य संयन्त्रले राजनीतिक सहमतिको नाममा कानुनी राजलाई आँखा चिम्लिनुले स्वयं प्रहरी प्रशासनमा समेत असन्तुष्टि बढेको छ । लोकतन्त्रको सुन्दर पक्ष भनेकै कानुनी शासन र जनमतको कदर हो । तर, हाम्रोमा त लोकतन्त्रको क्याबिनेटले मैले बोलेपछि जंगेले बोलेजस्तो हुन्छ, म जे गर्छु, चुप लागेर बस भन्दै छ', नइनविनोद भन्छन् । अधिवक्तासमेत रहेका नइन उक्त मुद्दामा लक्ष्मणको परिवारको तर्फबाट आफू लडिरहेका छन् । टीकापुर घटनामा मारिएका अन्य सुरक्षाकर्मीका परिवारले समेत नइनविनोदलाई फोन गरेर अब के गर्ने सोधिरहेका छन् । नइनलाई थाहा छ, भाइको अपराधीविरुद्ध लड्ने उनीसँग कानुनी अधिकार छ । सँगसँगै उनलाई के पनि थाहा छ भने यो राज्यविरुद्ध एउटा परिवारको लडाइँ हो । राज्यसँग एउटा परिवार लागेर केही हुन्न । हामीलाई पार्टी गुहार्न पनि आउँदैन । लोकतन्त्रमा योभन्दा ठूलो विडम्बना हुन्न', नइनविनोद भन्छन् । उनी अब सरकारको निर्णयविरुद्ध अदालतमा रिट लिएर जाने तयारीमा छन् ।"
काभ्रेको नमोबुद्ध नगरपालिकामा एमाले विजयी,"बनेपा : काभ्रेको नमोबुद्ध नगरपालिका प्रमुखमा एमालेका टंकप्रसाद शर्मा तिमल्सिना विजयी हुनु भएको छ। उहाँ पाँच हजार तीन सय ४६ मत ल्याएर विजयी हुनु भएको हो। नगरपालिकाको उपप्रमुखमा एमालेकै रामदेवी तामाङ्ग पाँच हजार एक सय ४६ मतसहित विजयी हुनु भएको छ। मेयरमा विजयी एमालेका तिमल्सिनाका निकटतम प्रतिद्वन्द्वी कांग्रेसका कुनसाङ्ग लामाले चार हजार नौ सय ६१ मत ल्याउनु भएको छ भने उपप्रमुखमा तामाङ्गकी निकटतम प्रतिद्वन्द्वी नेपाली कांग्रेसकी कमला खनालले पाँच हजार १ सय ४७ मत पाउनु भएको छ। नगरपालिकाका २, ३, ४, ५, ८ र ११ मा एमाले विजयी भएको छ भने १ र ६ मा नेपाली कांग्रेस विजयी भएको छ। वडा नम्बर ७, ९ र १० मा माओवादी केन्द्र विजयी भएको छ।"
विजयी उम्मेदवारको प्रमाणपत्र पराजित भन्दै तीन दिनमै खोसियो,परासी : वडा सदस्यमा विजयी घोषणा भएकी एक महिला सदस्यलाई तीन दिनपछि पराजित भन्दै निर्वाचन अधिकृतले प्रमाण पत्र फिर्ता लगेका छन्। नवलपरासीको विनयीत्रिवेणी गाउँपालिकाको वडा नम्बर २ बाट नेपाली कांग्रेसकी महिला सदस्य उम्मेदवार विन्दा नेपाललाई निर्वाचन अधिकृत हरिलाल पुरीले मत परिणाम सुनाउँदै निर्वाचित भएको घोषणा गर्नु भएको थियो। विजयी जुलुसहित गाउँका मतदातासँग बधाई बटुलेर घर फर्किनु भएकी नेपाललाई तेस्रो दिन पराजित भएको जानकारी दिइएको हो। निर्वाचन अधिकृतको कार्यालयले मत परिणाम घोषणा गरेको दुई दिनपछि नेपालसहित सबै विजयी उम्मेवारलाई सपथ खुवाउँदै प्रमाणपत्र वितरण गरेको थियो। २ गते मतपरिणाम घोषणा गरेर ४ गते सपथसहित प्रमाणपत्र वितरण गरिएको नेपाली कांग्रेसबाट विजयी हुनु भएका वडा सदस्य मुरारी घिमिरेले बताउनुभयो। घोषणा भएको दुई दिनसम्म विजयी जुलुस मनाउन नेपालसहित कांग्रेस कार्यकर्ता गाउँ डुलेका थिए। तेस्रो दिन ४ गते बिहान सपथसहित प्रमाणपत्र वितरण गरिएको थियो तर साँझ पख अर्कै निर्वाचित भएको भन्दै प्रमाणपत्र फिर्ता लिन कार्यालय सहयोगीलाई पठाइएको घिमिरेले बताउनुभयो। सबै दलका प्रतिनिधिको उपस्थितिमा मत परिणाम घोषणा गरिएको थियो। सपथ खाएको साँझ पख एमाले कार्यकर्ताले विरोध गर्दै कार्यालयमा ताला लगाएपछि निर्वाचन अधिकृतले पुनः मत परिणाम हेर्दै एमालेकी पुष्पा आलेको बढी मत भएको बताउनु भएको घिमिरेले जानकारी दिनुभयो। नेपालले विजयी भएर पाएको प्रमाणपत्र स्थानीय एक पसलमा लेमिनेशन गर्न दिनुभएको थियो। पसलैबाट प्रमाणपत्र लिएर गएको घिमिरेले बताउनुभयो। एमालेकी पुष्पा आले निर्वाचित हुनुपर्नेमा मत जोड्दा त्रुटी भएको भन्दै निर्वाचन अधिकृत पुरीले नेपालको प्रमाणपत्र पसलबाट फिर्ता लिएर जानु भएको घिमिरले बताउनुभयो। १० मतको अन्तरमा नेपाल विजयी भएको घोषणा गरिएको थियो। मत परिणाम घोषणा गर्दा नेपालको १ हजार ४९ र रानाको १ हजार ३९ सुनाइएको थियो। तेस्रो दिन १ हजार १ सय ३९ मत आलेको र १ हजार ४९ नेपालको रहेको भन्दै फेरि आलेलाई विजयी घोषणा गरिएको हो। मत परिणाम जस्तो विषयलाई सामान्य विषय लिएर त्रुटी गर्नु निर्वाचन अधिकृतको गम्भीर लापरवाही भएको कांग्रेस कार्यकर्ताले बताएका छन्। दुई दिनसम्म विजय भएर उत्सव मनाएकी नेपाल अहिले मानसिक तनावमा रहेको घिमिरेले बताउनुभयो। परिणाम सुनाएपछि आफूहरु विजयी उत्सवमा गएको र अहिले पराजित भएको जानकारी दिएकाले आफूहरु अन्योलमा रहेको कार्यकर्ताले बताएका छन्। पछि गएर मत परिणाम हेर्दा एमालेले जितेको देखाइयो तर मत गणना जस्तो विषयलाई सामान्य विषयमा लिँदा पहिला विजयी भएकी उम्मेदवार मात्र नभई आफूहरुलाई समेत मानसिक तनाव भएको घिमिरेले बताउनुभयो। निर्वाचन अधिकृत पुरीले मत गणनामा त्रुटी नभए पनि कम्प्युटरमा जोड्दा गलत भएकोले सच्चाइएको बताउनुभयो। वडा नम्बर २ मा वडाअध्यक्षसहित एक सदस्य नेपाली कांग्रेले जितेको छ भने अन्य एमालेले जितेको निर्वाचन अधिकृतको कार्यालयले जनाएको छ। उक्त गाउँपालिकामा सात वडा छन्। गाउँपालिका अध्यक्ष र उपाध्यक्षसहित ६ वडामा नेपाली कांग्रेस र एक वडामा एमालेले अध्यक्ष जितेको छ। विजयी घोषणा भएपछि प्रमाणपत्र लिँदैं नवलपरासी विनयीत्रिवेणी गाउँपालिका २ की उम्मेदवार विन्दा नेपाल । तस्बिर : अन्नपूर्ण
ललितपुर महानगरको मेयरमा कांग्रेस १८ सय मतले अगाडि,"काठमाडौं : ललितपुर महानगरको मेयरमा नेपाली कांग्रेसले अग्रता कायमै राखेको छ। पछिल्लो मत परिणाम अनुसार कांग्रेसका मेयर उम्मेदवार चिरिबाबु महर्जनले एमाले मेयर उम्मेदवार हरिकृष्ण व्याञ्जनकार भन्दा १७ सय ८४ मतले अगाडि हुनुहुन्छ। निर्वाचन आयोगले सार्वजनिक गरेको पछिल्लो परिणाम अनुसार कांग्रेसका मेयर उम्मेदवार महर्जनले १६ हजार ६ सय ९३ मत ल्याउनु भएको छ भने एमालेका मेयर उम्मेदवार १४ हजार नौ सय नौ मत ल्याउनु भएको छ। साझा पार्टीका मेयर उम्मेदवार रमेश महर्जनले भने सात हजार ८९ मत ल्याउनु भएको छ। उपमेयर स्वतन्त्र उम्मेदवार शोभा शाक्यले नौ हजार ८ सय १० मत ल्याउनु भएको छ।राप्रपा र एमालेका संयुक्त उपमेयर उम्मेदवार बाबुकाजी प्रधानले पाँच हजार मत ल्याउनु भएको छ। माओवादी केन्द्रका मेयर उम्मेदवार दिनेश महर्जनले भने तीन हजार ६ सय ४ मत मात्र ल्याउनु भएको छ। ललितपुर महानगरका २९ वडामध्ये अहिले १६, १८ वडाको मतगणना जारी छ।"
"नुवाकोटमा कांग्रेसकै वर्चश्व, एमाले र माअाेवादीबीच प्रतिस्पर्धा","नुवाकोटः स्थानीय तहको निर्वाचनमा नुवाकोटमा कांग्रेसको वर्चश्व कायम भएको छ। विदुर र वेलकोटगढी नगरपालिका र १० गाउँपालिका रहेको नुवाकोटमा अहिलेसम्म कांग्रेसले ७, एमालेले २ तथा माओवादी केन्द्र दुर्इ तहमा विजयी भएका छन्। स्थानीय तह निर्वाचनमा नुवाकोटमा नेकपा एमालेले गत २०४९ र २०५४ सालको स्थानीय निर्वाचनमा ल्याएको शाखलाई कायम गरेको छ भने अन्य तहमा एमालेको संख्या घटेको छ। नुवाकोटमा कांग्रेसले आफ्नो वर्चश्व कायम गरेको छ। २०५४ सालको स्थानीय तहको निर्वाचनमा जिल्लाभर कुल ८० प्रतिशतभन्दा बढी स्थानमा जितेको नेकपा एमाले अहिलेको स्थानीय तहको निर्वाचनमा २ वटा तहमा सीमित भएको छ। कांग्रेसले ७ वटा तहमा विजय हासिल गर्दै आफूलाई पहिलो दल बनाएको छ। यता, पहिलो पटक स्थानीय निर्वाचन लडेको नेकपा माओवादी केन्द्रले दुर्इ स्थानमा विजयी भएको छ। पन्चकन्या गाउँपालिकाको प्रमुखमा माओवादी केन्द्र र उपप्रमुखमा कांग्रेस विजयी भएकाे छ। मतगणना जारी रहेकाे नुवाकोटको वेलकोटगढी नगरपालिकामा भने एमालेले अग्रता लिएकाे छ।"
"धादिङका सबै तहको मत परिणाम सार्वजनिकः एमालेको वर्चश्व कायमै, कांग्रेस दोस्रो","धादिङ: स्थानीय तहको निर्वाचन अन्तर्गतत धादिङका दुई नगरपालिकासहित १३ वटा स्थानीय तहको नतिजा सार्वजनिक भएको छ। मत परिणाम अनुसार धादिङमा नेकपा एमालेले आफ्नो वर्चश्व कायम राखेको छ। एमालेले एक नगरपलिका र ७ गाउँपालिकासहित ५६ वडा जितेको छ भने नेपाली कांग्रेसले १ नगरपालिका र २ गाउँपालिकासहित २४ वडा जितेको छ। यस्तै, नेकपा माओवादी केन्द्रले एक गाउँपालिकासहित २१ वडा र राप्रपाले एक गाउँपालिकासहित ३ वडा जितेको छ। मुख्य निर्वाचन अधिृकतको कार्यलयका अनुसार जिल्ला सदरमुकामसमेत रहेको नीलकण्ठ नगरपालिकामा कांग्रेसका भीम ढुंगाना मेयर र माओवादी केन्द्रका मनराज भण्डारी उपमेयरमा विजयी हुनुभएको छ। यस्तै, सिद्दालेक गाउँपालिकामा एमालेका प्रेमनाथ सिलवाल अध्यक्ष र एमालेकै कमला शर्मा उपाध्यक्षमा विजयी हुनुभएको छ। धुनिवेशी नगरपालिकामा नेकपा एमालेका बालकृष्ण आचार्य मेयर र एमालेकै निरु खरेल उपमेयरमा निर्वाचित हुनुभएको छ भने नेत्रावती गाउँपालिकामा नेकपा एमालेका दुर्गा नारायण शाक्य अध्यक्ष र नेकपा माओवादी केन्द्रकी उर्मिला तामाङ उपाध्यक्षमा विजयी हुनुभएको छ। त्यस्तै, खनियाबास गाउँपालिकाको अध्यक्षमा नेपाली काँग्रेसका रणबहादुर तामाङ अध्यक्षमा र काँग्रेसकै यो माया तामाङ उपाध्यक्षमा विजयी हुनुभएको छ रुबीभ्याली गाउँपालिकाको अध्यक्षमा राप्रपाका चेरुङ तामाङ र उपाध्यक्षमा राप्रपाकै विना तामाङ विजयी हुुनुभएको छ। ६ वटा वडा मध्ये ३ वटामा मात्रै राप्रपा विजयी भएपनि गाउँपालिकाको अध्यक्ष र उपाध्यक्षमा भने राप्रपाका चेरुङ र विना विजयी हुुनुभएको थियो । यसैगरी थाक्रे गाउँपलिकाको अध्यक्षमा नेकपा एमालेका रामकुमार आचार्य र एमालेकै अम्विका रुपाखेती विजयी हुनुभएको छ। ज्वालामुखी गाउँपालिकामा नेपाली काँग्रेसका बिनोद तिमिल्सिना अध्यक्षमा र नेकपा एमालेका जानुका सिम्खडा उपाध्यक्षमा विजयी हुुुनुभएको छ। गल्छी गाउँपालिकाको अध्यक्षमा नेकपा एमालेका कृष्णहरि श्रेष्ठ र उपाध्यक्षमा एमालेकै राधा तिमल्सेना विजयी हुुनुभएको छ। बेनिघाट रोराङ गाउँपालिकाको अध्यक्षमा नेकपा माओवादी केन्द्रका हरि डल्लाकोटी र उपाध्यक्षमा नेपाली कांग्रेसका देवी सिलवाल विजयी हुुनुभएको छ भने गजुरी गाउँपालिकाको अध्यक्ष र उपाध्यक्षमा क्रमशः नेकपा एमालेका राजेन्द्र विक्रम बस्नेत र सीता ढुङगाना विजयी हुनुभएको छ। यस्तै, गंगाजमुना गाउँपालिकाको अध्यक्षमा नेकपा एमालेका बल बहादुर अधिकारी र एमालेकै एन्जिला तामाङ विजयी हुनुभएको छ भने त्रिपुरासुन्दरी गाउँपालिकामा नेकपा एमालेका शम्भु थापा अध्यक्ष र नेपाली कांग्रेसकी देवी कुमारी उपाध्यक्षमा विजयी हुनुभएको छ ।"
दैलेखमा किन भयो माओवादी केन्द्र शून्य?,"सुर्खेतः दैलेखमा स्थानीय तहको निर्वाचनमा नेकपा माओवादी केन्द्र शून्य भएको छ। प्रदेश ६ लाई आफ्नो आधारक्षेत्र मान्दै आएको माओवादी केन्द्रले जिल्लाको एउटा तहमा पनि जित हात पार्न सकेन। यस्तै जिल्लाका ९० वटा वडाहरुमध्ये एउटा वडामा पनि विजयी हुन नसकेपछि स्थानीय तहको नेतृत्वमा माओवादी केन्द्र दैलेखमा शून्य भएको हो। सरकारको नेतृत्व गरिरहेको माओवादी केन्द्रले जिल्लाको एउटा तहमा पनि जित हासिल गर्न सकेन। वडा तहमा पनि नेतृत्व हात पार्न नसकेपछि दैलेखमा माओवादीलाई नैतिक संकट देखिएको हो। दैलेखमा माओवादीले वडामा पनि जित हासिल गर्न नसकिरहेको अवस्थामा नेपाल मजदुर किसान पार्टी र राप्रपाले भने जिल्लामा आफ्नो अस्तित्व जोगाएका छन्। नेमकिपाले जिल्लाका दुई र राप्रपाले एउटा वडा अध्यक्ष जितेका छन्। तर, माओवादी केन्द्र भने स्थानीय तहको नेतृत्वमा शून्य हुन पुगेको छ। युद्धकालमा ज्यादती गरेको भन्दै दैलेखीले माओवादीविरुद्ध दुल्लुमा २०६१ मंसिरमा प्रतिकार अभियान चलाएका थिए। शान्ति प्रक्रियामा आएर सरकारको नेतृत्व गरिरहँदा पनि स्थानीयले माओवादीप्रतिको दृष्टिकोण बदलेका छैनन्। जिल्लाभरका ९० वटा वडामध्ये एमालेले बहुमत वडामा जितेको छ। एमालेले ५४ वटा वडामा विजय हासिल गरेको हो। यस्तै, कांग्रेसले ३३ वटा वडामा जितेको छ। युद्धकालमा स्थानीय बासिन्दासँग विग्रिएको सम्वन्धलाई माओवादीले हालसम्म पनि सुधार गर्न नसकेको प्रमाण यो स्थानीय तहको निर्वाचनले पनि दिएको छ। जनयुद्धको क्रममा ज्यादती गरेको भन्दै दैलेखीले माओवादीविरुद्ध प्रतिकार अभियान चलाएका थिए। २०६१ मंसिरमा स्थानीय महिलाहरुको नेतृत्वमा दुल्लुमा सञ्चालन भएको प्रतिकार अभियानपछि दैलेखको जनमत माओवादीविरुद्ध देखिएको थियो। यस्तै, जिल्लाका पत्रकार डेकेन्द्र थापाको हत्याविरुद्ध पनि स्थानीय बासिन्दा माओवादीको विरोधमा खनिएका थिए। शान्ति प्रक्रियामा आएर सरकारको नेतृत्व गरिरहँदा पनि स्थानीयले माओवादीप्रतिको दृष्टिकोण बदलेका छैनन्। यसअघि सम्पन्न दुईवटै संविधान सभाका निर्वाचनमा पनि दैलेखमा माओवादीले अपेक्षा अनुसार मत ल्याउन सकेको थिएन। माओवादीले दैलेखीसँगको सम्वन्धलाई सुधार गर्न नसकेको प्रमाणका रुपमा ब्याख्या गर्न थालिएको छ । दैलेखमा जनतासँग युद्धकालमा विग्रिएको सम्वन्ध सुधार गर्न नसकेकै कारण माओवादीले यो परिणाम भोग्नु परेको विश्लेषण स्थानीय नागरिक अगुवाहरुको छ। मध्यपश्चिम विश्वविद्यालयको द्वन्द्व तथा शान्ति विषयका उपप्राध्यापक कमलराज लम्साल भन्नुहुन्छ,द्वन्द्वकालदेखि नै दैलेखमा माओवादीप्रतिको दृष्टिकोण बदलिएको छैन, दुल्लु आन्दोलन र डेकेन्द्र थापाको घटनापछि माओवादीप्रति जनतामा नराम्रो छाप परेको छ, अवसरहरु धेरै हुँदा पनि माओवादीले त्यसलाई मेट्न सकेन। यसले गर्दा पनि स्थानीयले माओवादीलाई भोट नै नदिने पहिलो कारण हुनसक्ने उहाँको भनाइ छ। सशस्त्र अवस्थामा हुँदा पनि आफ्नाविरुद्धमा आन्दोलन गर्ने दैलेखीसँग बिग्रिएको सम्वन्धलाई माओवादी नेतृत्वले हालसम्म पनि सुधार गर्न नसक्नु मत प्राप्त नहुने अर्को कारण भएको उहाँको विश्लेषण छ।"
"तराईमधेस आन्दोलनका सबै मुद्दा फिर्ता हुन्छ, कसैले विरोध गरेर रोकिँदैन","काठमाडौंः गृह राज्यमन्त्री इन्द्र बानियाँले सरकारले टिकापुर लगायत तराईमधेसका आन्दोलनलाई राजनीतिक घटनाको रुपमा लिएकाले मधेसी मोर्चाका मागहरु अनुसार नै सबै मुद्दा फिर्ता लिने स्पष्ट पार्नु भएको छ। मन्त्री बानियाँले सरकारले चाहेको खण्डामा मुद्दा फिर्ता लिन सक्ने भएकोले तराईमधेस र थरुहट आन्दोलनमा लगाइएका मुद्दाहरु फिर्ता लिने बताउनु भएको हो। मन्त्री बानियाँले भन्नुभयो,सरकारले मुद्दा फिर्ता लिन्छ, यो सरकारको अधिकारको कुरा हो, हिजो माओवादी सशस्त्र युद्धको बेलामा त राज्यले धेरै मुद्दा फिर्ता लिएको इतिहास छ, त्यसैले सरकारले मुलुकमा शान्ति, अमनचयन स्थापित गर्नका लागि आवश्यकताको सिद्धान्त अनुसार मुद्दा फिर्ता लिन सक्छ, जसले विरोध गरेपनि अब मुद्दा फिर्ताको प्रक्रिया अघि बढिसक्यो, अब रोकिँदैन मोर्चाका माग अनुसार सबै मुद्दा फिर्ता हुन्छ। शनिबार रिपोर्टर्स क्लब नेपालले आयोजना गरेको साक्षात्कारमा मन्त्री बानियाँले मधेसी मोर्चालाई दोस्रो चरणको निर्वाचनमा सहभागी गराउनका लागि सरकार स्थानीय तहको संख्या थप्नपनि तयार रहेको स्पष्ट पार्नुभयो। उहाँले भन्नुभयो,तराईमधेसपनि नेपाल नै हो नि, संख्या थप्न के को आपत्ति ? हामी संख्या थप्न तयार छौं । उहाँले हालै सम्पन्न स्थानीय तहको पहिलो चरणको निर्वाचनमा धाँधली भयो भनेर प्रमुख प्रतिपक्षी दलले लगाएको आरोप मिथ्या र चर्चा कमाउनको लागि मात्रै भएको टिप्पणी गर्नुभयो। कांग्रेस र माओवादी केन्द्रको तालमेललाई लिएर एमालेले गरेको टिप्पणी पनि अशोभनीय भएको बताउँदै उहाँले एमालेले राप्रपासँग गरेको तालमेल बरु शंकाको घेरामा रहेको आरोप लगाउनुभयो। उहाँले भन्नुभयो,सक्रिय राजा चाहियो भन्ने राप्रपासँग एमालेले एकता गरेको छ, यो के हो ? सबैलाई यो कुरा राम्रोसँग थाहा छ।"
