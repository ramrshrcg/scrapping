शीर्षक,विवरण
बेघर पुलिस,"भौतिक पूर्वाधारका दृष्टिले नेपाल प्रहरी अति दयनीय अवस्थामा रहेको खुलेको छ। खासगरी कार्यालय र आवासको अत्यन्त अभाव प्रहरीले खेपिरहेको छ। देशभरका कैयौं प्रहरी कार्यालयका आफ्ना भवन छैनन्। मन्दिरका टहरा, गोठ, भत्किएका भवन, भाडाका निजी भवन र अस्थायी टहरो, पालमा जसोतसो कार्यालय सञ्चालन हुँदै आएको छ। कम्तीमा १ हजार १ सय ५३ प्रहरी कार्यालयको भवन नै छैन। प्रहरी कार्यालय र ब्यारेक (प्रहरीको सरकारी आवास) सँगै वा नजिक हुनुपर्छ तर देशभर दुई हजार पाँच सय सात वटा इकाइमध्ये एक हजार एक सय ७७ इकाइमा ब्यारेक छैन। दिनभर ड्युटीमा खट्ने प्रहरीले धेरै ठाउँमा आफैंले आवासको व्यवस्थापन गर्नुपर्ने अवस्था छ। मुलुकको सुरक्षा व्यवस्थाजस्तो अति संवेदनशील कामका लागि दिनरात खटिने प्रहरीका लागि आवश्यक आवास र स्थानीय कार्यालय नै नहुनु गम्भीर कुरा हो। यसतर्फ सरकार उदासीन भइरहनु उचित होइन। प्रहरी राष्ट्रका महत्वपूर्ण व्यक्ति, आमनागरिक र सबै प्रकारका सम्पत्तिको सुरक्षामा दिनरात खटिन्छ। उसै पनि सुरक्षा व्यवस्था प्रहरीका लागि चुनौतीपूर्ण हुँदै जाँदा भौतिक पूर्वाधारलगायत स्रोत साधनको अभाव हुनु सुखद पक्ष होइन। यसखाले अभावले प्रहरीको मनोबल कमजोर गर्ने मात्रै होइन, दैनन्दिन काम पनि प्रभावकारी हुन सक्दैनन्। शौच, सरसफाइ, खानपान, आराम, खेलकुद, योगव्यायामजस्ता आधारभूत आवश्यकता नहुँदा त्यसको सीधा प्रभाव काममा पर्छ। सामान्य अवस्थामा त यस्ता चुनौती छन् भने वर्षा, हावाहुरी, चर्को घामलगायत प्राकृतिक विपत्तिका बेला यस्ता कार्यालय झनै जोखिममा हुन्छन्। सुरक्षा व्यवस्थापनलाई चुस्त र प्रभावकारी बनाउन यसखाले संवेदनशीलतालाई बुझेर सरकारले शीघ्र प्रहरीका लागि व्यवस्थित भौतिक पूर्वाधारको व्यवस्था गर्नुपर्छ। पुरुष प्रहरीलाई त सुत्नका लागि सामान्य व्यवस्थापनले काम चल्ला, प्रहरीमा महिलाको अवस्था झन् नाजुक छ। ड्युटी सकेर आफ्नै डेरामा सुत्न जानुपर्ने अवस्थाले प्रहरीभित्रको अव्यवस्था प्रस्टिन्छ। कोठाभाडाका लागि बेग्लै पैसा राज्यले दिँदैन। दुर्गमका दुर्दशा छाडौं, आधुनिक र व्यवस्थित ठानिने काठमाडौं उपत्यकाभित्रको महानगरीय प्रहरी कार्यालय प्लास्टिकको पालमा र अपराध महाशाखाको कार्यालय पार्टी प्यालेसभित्र छ। अनि प्रहरी प्रमुख अहिलेको बजेटले देशैभर भवन निर्माण गर्न सय वर्ष लाग्ने बताइरहेका छन्। प्रहरी र सेनाजस्ता सुरक्षा निकायको व्यवस्थापन अत्यन्त संवेदनशील विषय हुन्। अपराधको अनुसन्धानमा जोडिने प्रहरीका कार्यालय, आवासदेखि भोजनसम्मका विषय उत्तिकै संवेदनशील विषय हो। हचुवाका भरमा राज्यको वितरण छर्ने होडबाजीहरू चल्दा पनि प्रहरीको आवास र कार्यालयप्रति राज्यको बेवास्ता उदेकलाग्दो छ। नेपाल प्रहरीअन्तर्गत ट्राफिक प्रहरीको अवस्था पनि उस्तै छ। उपत्यकाभित्रका सडकभित्र सडक व्यवस्थापन गर्ने तिनका लागि ओतको समस्या त छँदै छ, शौचालय प्रयोगमा समेत उत्तिकै जटिलता छ। मान्छेका घरहरूभित्र घुसे्रर अनुनयविनय गर्दै शौच गर्नुपर्ने अवस्था दुर्दशाको पराकाष्ठा हो। प्रहरीका अहिले भएका इकाइ त छँदै छन्, स्थानीय तहमा अझ ७ सय ५३ इकाइ थप्नुपर्ने काम बाँकी नै छ। त्रिपाल र जीर्ण संरचनाबाट प्रहरीलाई तत्काल मुक्त गर्न आवश्यक छ। पायक पर्ने स्थानका सरकारी जग्गामा प्रहरीका लागि बजेटमैत्री कार्यालय र भवन बनाउन सकिन्छ। कैदी र हतियारगृहबाहेक अन्य संरचना स्थानीय र आर्थिक रूपले सस्तो पर्ने सामग्रीको प्रयोग गराई सरकारी जग्गामा संरचना बनाउन सकिन्छ। त्यसका लागि योजनाबद्ध र पर्याप्त बजेट आवश्यक हुन्छ। भौतिक पूर्वाधार र व्यवस्थित वातावरण हुँदा त्यो उत्पादक हुन्छ, कामका दृष्टिले। उच्च मनोबलसहित सुरक्षामा खटिने अवस्था बन्दा त्यसले मुलुकमा बढ्दो अपराध र सुरक्षा चुनौतीलाई नियन्त्रण गर्न सक्छ। त्यसकारण पनि सरकारले सुरक्षाजस्तो गम्भीर विषयलाई उच्च प्राथमिकतामा राख्दै यसलाई आवश्यक स्रोतसाधन र भौतिक पूर्वाधारको व्यवस्था समयमै गर्न सक्नुपर्छ।"
विप्लबले जनयुद्धकै शैलीमा कहाँ कहाँ गरे आक्रमण ?,"काठमाडौं: नेत्रविक्रम चन्द विप्लव नेतृत्वको नेपाल कम्युनिष्ट पार्टीका कार्यकर्ताले 'जनयुद्ध'को शैलीमा देशमा विभिन्न ठाउँमा आक्रमण गरेका छन् । उनीहरुले मंगलबार मनाइने २३ औँ जनयुद्ध दिवसको पूर्वसन्ध्यामा मध्यरातमा छापामार शैलीमा ठाउँ ठाउँमा आक्रमण गरेका हुन् । विप्लवका कार्यकर्ताले रोल्पा, नुवाकोट, बर्दिया ,धनकुटा, रामेछाप, भोजपुर लगायतका ठाउँमा विप्लव कार्यकर्ता आक्रमण गरेका छन् । एनसेलको टावर निसानमा मुख्यतया: उनीहरुको निसानामा एनसेलका टावर परेका छन् । रोल्पाको माडी गाउँपालिका६ कोर्चाबाङ मिनहीमा रहेको एनसेलको टावरमा राति करिव १२ बजे विस्फोट गराएका छन् । कुकर बम विष्फोट हुँदा टावरमा क्षति पुगेको छ । विष्फोटनबारे अनुसन्धान भइरहेको रोल्पाका प्रहरी निरीक्षक सुदर्शन पन्थीले जानकारी दिए। नुवाकोटमा पनि एनसेल तारो विप्लवका कार्यकर्ताले नुवाकोटस्थित एनसेलको रिपिटर टावर पनि ध्वस्त पारेका छन् । विदुर नगरपालिका११ डाडागाउँस्थित एनसेलको टावरमा सोमबार राति साढे ११ वजे आगजनी गरी ध्वस्त पारिएको हो । सदरमुकाम विदुरदेखि २२ किलोमिटर दुरीमा रहेको एनसेलको टावरमा आगजनी हुँदा टावर पुर्ण ध्वस्त भई १५ लाख बराबरको सामाग्री क्षति भएको नुवाकोटका प्रहरी प्रमुख प्रहरी उपरीक्षक वसन्तबहादुर कुँवरले जानकारी दिए । पढ्नुस्: एनसेलको टावरमा बम विस्फोट पेट्रोलियम पदार्थ र जुटको बोरा प्रयोग गरी आगजनी गरेको अवस्थामा भेटिएको उनले बताए । टावर ध्वस्त भएपछि डाडागाउँमा सञ्चार सेवा विच्छेद भएको छ । आगजनीबाट टावरमा जडान गरिएको कल कनेक्सन उपकरण, ब्याट्री र युपीएसलगायत ८० प्रतिशत सामग्रीमा क्षति पुगेको छ। रामेछापमा पनि एनसेलमा आक्रमण रामेछापमा समेत एनसेलको टावरमा आक्रमण भएको छ । रामेछाप नगरपालिकाको भालुखोपडाँडा र दोरम्वा गाउँपालिकाको थापा गाउँमा रहेको टावरमा विप्लवका कार्यकर्ताले क्षति पुर्याएका छन् । टावरमा क्षति भएपछि एनसेलको सेवा अवरुद्ध भएको छ । विप्लवका कार्यकर्ताले धनकुटामा पनि एनसेलको टावरमा आक्रमण गरेका छन् भोजपुरको क्रसर उद्योगमा आगो उनीहरुले भोजपुरका दुई स्थानमा आगजनी गरेका छन् । भोजपुरको पूर्वी अरुण गाउँपालिका लेगुवाको फेदी बजारमा रहेको एक क्रसर उद्योगमा आगजानी गरेका छन् । आगलागीबाट क्रसर उद्योगमा रहेको भीम पौडेलको एक्साभेटर जलेर नष्ट भएको छ । एक्साभेटर जलेर नष्ट भएको जिल्ला प्रहरी कार्यालय भोजपुरले जनाएको छ । पढ्नुस्: एनसेलको टावरमा आगजनी भोजपुरकै पौवादुम्म गाउँपालिकाको तिवारी भञ्ज्याङ्गमा पनि आगजनी भएको छ । त्यहाँ पनि एक्साभेटरमा आगजानी गरिएको हो । कन्काई कन्ट्रकशनको एक्साभेटरमा राति १:३० बजे आगजानी गरिएको हो । जिल्ला प्रहरी कार्यालय भोजपुरका प्रहरी निरीक्षक चरित्रविक्रम कार्कीले घटनाबारे अनुसन्धान भइरहेको बताए । अझै सशस्त्र संघर्ष ? जनयुद्धको औचित्व समाप्त नभएको भन्दै अर्धभूमिगत विप्लव माओवादीले आन्दोलन जारी राखेको छ । उसले सशस्त्र गतिविधि पनि सञ्चालन गरिरहेको छ । जनयुद्धको झझल्को देखाउन विप्लवले विभिन्न ठाउँमा आक्रमण गरेको देखिएको छ । आधिकारिकरुपमा विफोटनको जिम्मा नलिए पनि प्रहरीले विप्लव माओवादीले नै यी आक्रमण गरेको बताइएको छ । भोजपुरमा भएको घटनामा सडक निर्माणको आडमा राज्यलाई कुनै कर समेत नतिरी प्राकृतिक स्रोत साधनको मनपरी प्रयोग गरेको भेटिएकाले आक्रमण गरिएको विप्लवका किरात स्वायत्त प्रदेश जनपरिषद्का प्रमुख रविन किरातीले विज्ञप्ती निकालेर बताएका छन् । एउटा माओवादी अनेक टुक्रा तत्कालीन माओवादीले २०५२ सालमा फागुन १ गते जनयुद्धको सुरुवात गरेको थियो । १० वर्षसम्म चलेको जनयुद्धमा १४ हजार बढीको मृत्यु भएको छ भने ठूलो धनजनको क्षति भएको थियो । पढ्नुस्: छुट्टा छुट्टै स्थानमा दुई स्काभेटरमा आगजनी तत्कालीत सात दल र माओवादीबीच भएको १२ बुँदे सहमतिपछि २०६२०६३ सालमा जनआन्दोलन भयो । जनआन्दोलनपछि २०६३ साल बैशाख ११ सशस्त्र संघर्ष छोडेर माओवादी मुलधारको राजनीतिमा आएको हो। २०६४ सालको निर्वाचनमा सबैभन्दा ठूलो दल बनेको माओवादीमा टुटफुट आयो । वरिष्ठ नेता मोहन वैद्यकिरण ले पार्टी फुटाए । वैद्यसँगै पार्टी फुटाएर गएका नेत्रविक्रम चन्दविप्लवत्यहाँ पनि टिकेनन् र आफ्नै नेतृत्वमा नयाँ पार्टी खोले । विप्लव नेतृत्वको माओवादीले पछिल्लो समुहले अहिले पनि सशस्त्र गतिविधि सञ्चालन गरिरहेको छ । स्थानीय तथा प्रतिनिधि सभा र प्रदेश सभाको निर्वाचनताका समेत विभिन्न ठाँउमा विष्फोटनदेखि उम्मेदवारहरुलाई उनीहरुले आक्रमण गरेका थिए । पछिल्लो समय विप्लव समुह मुख्य सुरक्षा चुनौतीको रुपमा देखिएको छ । माओवादी केन्द्रले काठमाडौं लगायत देशभर जनयुद्ध दिवस मनाइरहँदा विप्लवले भने जनयुद्धको उद्गमस्थल रोल्पाको थवाङमा जनयुद्ध दिवस मनाइरहेको छ । रोल्पाबाट खेम बुढामगर, नुवाकोटबाट देवचन्द्र भट्ट र भोजपुरबाट प्रदीपचन्द्र राईको सहयोगमा"
अध्यक्षकै हैसियतमा केपी ओली प्रधानमन्त्री,"काठमाडौँः नेकपा एमालेका नेता एवम् प्रदेश नम्बर १ का संसदीय दलका नेता शेरधन राईले एमाले अध्यक्ष केपी शर्मा ओली अध्यक्षकै हैसियतमा प्रधानमन्त्री बन्ने ठोकुवा गरेका छन् । राईले एमाले र माओवादी केन्द्रवीचको एकता पनि चाँडै घोषणा हुने विश्वास दिलाए । उनले भने, दुई पार्टीवीचको एकताबारे अब शङ्का तथा उपशंका गर्ने कुनै ठाउँ छैन, एकता छिट्टै घोषणा हुन्छ, हाम्रो अध्यक्ष केपी शर्मा ओलीज्यू अध्यक्षकै हैसियतमा प्रधानमन्त्री बन्नुहुन्छ। उनले आफूले यसअघि पनि पटक पटक ओली अध्यक्षकै हैसियतमा प्रधानमन्त्री बन्ने भनेर सार्वजनिक रूपमै बोलिसकेकाले अब पनि त्यही हुने जिकिर गरे । उनले आफूले फागुन ३ गते दिउँसो ३ बजे प्रदेश नम्बर १ को मुख्यमन्त्रीको सपथग्रहण लिने पनि जानकारी दिए । त्यस्तै उनले सोही दिन आफूले सानो र छरितो क्याबिनेट विस्तार गर्ने जानकारी दिए । राईले मुख्यमन्त्रीको जिम्मेवारी सम्हालेपछि कामका प्राथमिकताहरू सार्वजनिक गर्ने जनाए । उनका अनुसार आफ्नो पहिलो प्राथमिकतामा प्रदेश नम्बर १ लाई भ्रष्टाचारमुक्त बनाउने रहेको छ । उनले भने, हामी भ्रष्टाचारको विरुद्धमा कठोर कदम चाल्छौँ, भ्रष्टाचारलाई हामी शून्यमा झार्छौँ। त्यस्तै उनले उक्त प्रदेशलाई सुशासन र समृद्ध बनाउने पनि जनाए । राईले भने, भ्रष्टाचारमुक्तपछि हाम्रो अर्को योजना विकास र समृद्धि नै हो, त्यसको लागि गुरुयोजना अघि बढाउँछौँ। राईले प्रदेश नम्बर एकलाई समृद्ध र देशकै नमुना प्रदेश बनाउनको लागि आफूहरूसँग गुरुयोजना रहेको बताउँदै उक्त गुरुयोजनाअनुसार नै काम गर्ने विश्वास दिलाए । उनले एक नम्बर प्रदेश कृषि, पर्यटन, जलविद्युत सबै हिसाबले सम्भावना बोकेको प्रदेश भएकोले सोही अनुसार आफूले काम गर्ने जनाए । उनले थपे,हाम्रो प्रदेशमा लाखौँ लाख पर्यटकहरू आउनुहुन्छ, पर्यटकीयस्थलको विकास गर्न हामी केन्द्रित हुन्छौँ, त्यस्तै जलश्रोतको विकासमा पनि हामी पूर्ण रूपमा केन्द्रित हुन्छौँ। राईले देशको कुल जलविद्युत क्षमताको एक तिहाइ क्षमता एक नम्बर प्रदेशमा भएकोले सोही अनुसार आफूले काम अघि बढाउने योजना सुनाए । राईले औद्योगिक विकास र आईटीको पनि विकासमा विशेष ध्यान दिइने बताए । उनले भने,हामी यो प्रदेशलाई समृद्ध र देशकै नमुना प्रदेश बनाउँछौँ, हामी सक्छौँ। उनले एक नम्बर प्रदेशको नामांकन र प्रदेशको स्थायी राजधानी कहाँ राख्ने भन्ने कुरा प्रदेश सभाको अधिकारको विषय भएकोले सोही अनुसार निर्णय लिइने पनि जानकारी दिए ।"
वैद्य र विप्लवलाई सम्झँदा प्रचण्डले बाबुरामलाई किन छुटाए ?,"काठमाडौं : नेकपा माओवादी केन्द्रका अध्यक्ष पुष्पकमल दाहाल प्रचण्डले मोहन वैद्य किरण र नेत्रविक्रम चन्दलाई वाम एकतामा सहभागी हुन आह्वान गरेका छन्। जनयुद्धको २३ औँ वार्षिकोत्सव मनाउन पार्टी मुख्यालय पेरिसडाँडामा मंगलबार आयोजित कार्यक्रममा प्रचण्डले आफ्ना पूर्व सहयोद्धाहरू वैद्य र चन्दलाई एकताका लागि विशेष आह्वान गरेका हुन्। आफ्ना दुई पूर्व 'कमरेड' हरूलाई सम्झिँदा प्रचण्डले त्यतिबेला पार्टीको दोस्रो वरियतामा रहेका नेता डा बाबुराम भट्टराईलाई भने सम्झिएनन्। २०७२ असोज ९ मा माओवादी परित्याग गरेका भट्टराई अहिले नयाँ शक्ति नेपालका संयोजक छन्। वाम गठबन्धन घोषणामा सहभागी भट्टराई गोरखामा निर्वाचन क्षेत्र दिन माओवादी केन्द्र अनिच्छुक भएपछि गठबन्धनबाट बाहिरिएर कांग्रेसको समर्थनमा चुनाव लडेका थिए। विप्लवलाई भने 'क्रान्ति दिवास्वप्न होइन' 'प्रचण्डले धोका दियो, खतम पार्यो भनेर पार्टी छोडेर जाने साथीहरू फर्किन थाल्नुभएको छ', केही बेर अघि विप्लव नेतृत्वको नेकपाका १०० जनालाई टिका लगाएर पार्टी प्रवेश गराएका प्रचण्डले उनीहरूलाई देखाउँदै भने, 'दिवास्वप्न र लहडले क्रान्ति हुँदैन भन्ने बुझ्नुभएको छ।' विप्लवलाई उनले 'बसेर छलफल गर्न' प्रस्ताव गरे। पढ्नुस्: प्रचण्डले भनेः नेतृत्व गर्नेे अवसर अब हाम्रो काँधमा 'म कमरेड विप्लवलाई आग्रह गर्छु दिवास्वप्नबाट केही पनि हुँदैन। सपना धरातलमा टेकिएको हुनुपर्छ, जनतामा आधारित हुनुपर्छ, विज्ञानमा आधारित हुनुपर्छ', अध्यक्ष प्रचण्डले भने, 'रहर र लहड क्रान्ति होइन। यदि त्यस्तो हुन्थ्यो भने दुनिया अर्कै भइसक्थ्यो। एकचोटी बसेर छलफल गरौँ र शक्तिशाली केन्द्र बनाएर राष्ट्रलाई एकताबद्ध गर्दै समाजवादको यात्रामा अघि बढ्न म अपिल गर्न चाहन्छु।' वैद्यलाई बुझाए मार्क्सवाद ! रामबहादुर थापा, प्रचण्ड र नारायणकाजी श्रेष्ठ विप्लवलाई 'सुझाव' दिएपछि प्रचण्ड आफ्ना 'राजनीतिक गुरु' वैद्यमाथि केन्द्रित भए। 'मेरो गुरु भनेर परिचित कमरेड किरण द्वन्द्वात्मक भौतिकवाद के चिज हो? अतिभूतवाद के हो?', प्रचण्डको प्रश्न थियो, 'कितावमा द्वन्द्वात्मक भौतिकवाद धेरैले पढे, धेरैले लेखे तर जीवनमा रियलाइज (महसुस) गरेर जनता जहाँ छन् त्यहाँ जानु नै मार्क्सवादको चुरो कुरा हो।' वैद्य र विप्लवका बारेमा अलगअलग बोलेपछि प्रचण्डले दुबैलाई एकताका लागि संयुक्त आह्वान गरे। उनले दुबैजना जनता छोडेर र बहसबाट भागेर हिँडेको आरोप लगाए। 'उहाँहरू जनता छोडेर जान थाल्नुभएको छ। जनतादेखि भाग्ने अनि लुके छिपेर भन्दै नभनिकन घटना घटाएर क्रान्ति हुन्छ भन्ने दिवास्वप्नबाट बिउँझिन म कमरेडहरूलाई अपिल गर्न चाहन्छु। मेरो यो गम्भीर अपील हो। मेरो हार्दिक अपिल पनि हो।' सबै कम्युनिस्टहरू मिलेर अघि बढेमात्र समाजवाद स्थापना गर्न सकिने भन्दै प्रचण्डले व्यवहारद्वारा आफ्नो कित्ता स्पष्ट गर्न वैद्य र विप्लवलाई आग्रह गरे। 'हामी सबै एक ठाउँमा केन्द्रित भयौँ भने समृद्धि र समाजवाद एकसाथ अगाडि बढाउन सक्ने असाधारण परिस्थिति नेपालमा छ', उनले भने, 'यसलाई भत्काउन संसारभरका साम्राज्यवादी र प्रतिक्रियावदी लागेका छन्। तपाईँहरू साम्राज्यवादप्रतिक्रियावादको पक्षमा कि जनताको पक्षमा ? तपाईँको व्यवहारद्वारा टुंगिने कुरा हो।' एउटै केन्द्रमा एकीकृत हुने अवसरहरू सधैँ नआउने भन्दै प्रचण्डले यसलाई गुम्न नदिन आग्रह गरे। 'नेतृत्वको अवसर नगुमाऔँ' वाम एकता प्रक्रियालाई 'महान अभियान' को संज्ञा दिएका प्रचण्डले त्यसको नेतृत्व गर्ने अवसर आफूलाई प्राप्त भएको बताए। एमाले र माओवादी केन्द्रको एकता नेतृत्व व्यवस्थापनमा कुरा नमिलेर अड्किरहेका बेला प्रचण्डले नेतृत्वको अवसर आएको भन्दै त्यसमा पटक पटक जोड दिए। 'नेतृत्व गर्ने अवसर हामीलाई प्राप्त छ, हामीलाई', प्रचण्डले भने, 'नेतृत्व भन्ने कुरा मलाई दिनपर्छ भनेर पाइने होइन। आफ्नो सक्रियता, क्षमता, त्याग, तपस्याद्वारा लिनुपर्ने कुरा हो।' जनयुद्ध, त्यसको जगमा जनआन्दोलन, संघीय लोकतान्त्रिक गणतन्त्रको संविधान, हालै भएका तीन तहका निर्वाचन, माओवादीले अघि सारेको वाम गठबन्धन र पार्टी एकताको प्रस्तावका कारण नेतृत्वको अवसर प्राप्त भएको प्रचण्डको भनाई थियो। 'यो अवसर गुम्न नदिउँ' प्रचण्डले भने, 'एउटा ग्रेट डिबेट (महान बहस) बाट मात्रै ग्रेट रिभोलुसन (महान क्रान्ति) को जन्म हुन्छ। बहसबाट भागेर दुनियामा क्रान्ति कहीँ पनि अगाडि बढेको छैन।' २०५२ फागुन १ गते सशस्त्र युद्धको घोषणा गरेको दिनको सम्झनामा माओवादीले आजको दिनलाई 'जनयुद्ध दिवस' का रुपमा मनाउने गरेको छ। २०६३ मंसिर ५ मा विस्तृत शान्ति सम्झौता भएसँगै माओवादीको सशस्त्र युद्ध अन्त्य भएको थियो।"
एकताको अन्तिम टुंगो लाग्नुअघि भारतीय राजदूतले ओलीलाई भेटे,काठमाडौँः नेकपा माओवादी केन्द्रसँगको एकता प्रक्रिया अन्तिम अवस्थामा पुगेको बेला भारतीय राजदूत मञ्जीव सिंह पुरीले नेकपा एमालेका अध्यक्ष केपी शर्मा ओलीसँग भेटवार्ता गरेका छ्न । माओवादीसँगको एकताप्रक्रिया टुंगो लाग्न लागेको अवस्थामा भएको यो भेटवार्तालाई अर्थपूर्णरुपमा लिइएको छ । राजदूत पुरी र अध्यक्ष ओलीबीच सिंहदरबारस्थित नेकपा एमालेको संसदीय दलको कार्यालयमा भेटवार्ता भएको हो । माओवादीसँगको एकताका लागि अन्तिम प्रक्रिया पुरा गर्ने काममा व्यस्त भएका अध्यक्ष ओलीसँग भेटेर राजदूत पुरी दुई दलको एकताबारे पनि चासो राखेका थिए । ओलीको सचिवालय स्रोतका अनुसार भेटका क्रममा राजदूत सिंहले सरकार गठनबारे विशेष चासो व्यक्त गरेका थिए । पुरीको चासोबारे जवाफ दिँदै ओलीले सरकार गठनमा गृह कार्य भइरहेको बताएका थिए । ओलीले निर्वाचन आयोगले अन्तिम परिणाम राष्ट्रपतिलाई पठाएपछि नयाँ सरकार गठनको प्रक्रिया सुरू गर्ने बताएका थिए । नेपालले आफ्नो संविधान आफैँले बनाएपछि रुस्ट भएको भारतले नेपालमा ६ महिना लामो नाकाबन्दी गरेसँगै अध्यक्ष ओलीसँग सम्बन्ध बिग्रिएको थियो । नयाँ संविधानको स्वागत समेत नगरेको भारतले नेपालमा वाम गठबन्धनले मंसिरमा भएको चुनावमा बहुमत ल्याएपछि अध्यक्ष ओलीसँग सम्बन्ध सुधारको प्रयास थालेको हो । वाम गठबन्धनले बुहमत ल्याए यता भारतीय प्रधानमन्त्री नरेन्द्र मोदीले अध्यक्ष ओलीलाई तीन पटक फोन गरिसकेका छन् । फोनमा उनले अध्यक्ष ओलीलाई वाम गठबन्धनन विजयी भएकोमा बधाई दिएका छन् भने भावी प्रधाननमन्त्रीकारुपमा शुभकामना दिँदै सहकार्यका लागि तयार रहेको जनाउ पनि दिइसकेका छन् । यसअघि मोदीले विदेशमन्त्री सुष्मा स्वराजलाई पनि नेपालको निम्तोबिना नै विशेष दूतका रुपमा पठाएर ओलीसँग सम्बन्ध सुधारको प्रयास गरेका थिए । संविधानको स्वागत नगरेका मोदीले नयाँ सरकारसँग सहकार्य गर्न तयार रहेको जनाउ दिएर संविधान पनि स्वीकारेको जनाउ दिइसकेका छन् ।
महिलाको आधिकारिक थर : बिहे अघिको कि पछिको ?,"काठमाडौं : आरक्षण गरिएका जाति समुदाय र पछाडि पारिएकाहरुको प्रतिनिधित्व सुनिश्चितताका लागि छुट्याइएको समानुपातिक सिटमा दलहरुले आफू अनुकुल व्याख्या गरी सांसद चुनेका छन् । ब्राह्मण परिवारमा जन्मिएकी यशोदा सुवेदी देव गुरुङसँग विवाह गरेको आधारमा आदिबासी जनजाति कोटाबाट समानुपातिक सांसद भएकी छन्। नेवार परिवार जन्मिएर ब्राह्मण लीलामणि पोखरेलसँग विवाह गरेकी शशी श्रेष्ठ पनि जनजाति कोटाबाटै सांसद भएकी छन्। मगर परिवारमा जन्मिएर दलित महेश्वर गहतरातसँग विवाह गरेकी उषा पुन जनजाति कोटाबाट प्रदेश सभा सदस्य चुनिएकी छन् । सुवेदी, श्रेष्ठ र पुन तीनैलाई माओवादीले समानुपातिकबाट सांसद बनाएको छ । सुवेदी र श्रेष्ठ प्रतिनिधि सभाको समानुपातिक सांसद बनेका छन् भने पुन प्रदेश सभाबाट सांसद चुनिएकी छन् । गुरुङसँग विवाह गरेकी यशोदा सुवेदी, बाहुनसँग विवाह गरेकी शशी श्रेष्ठ र दलितसँग विवाह गरेकी उषा पुन: तीनैजना आदिबासी जनजाति कोटाबाट सांसद बनेका छन् । समानुपातिकले उब्जाएको प्रश्न: विवाह गरेपछि यशोदाको जात परिवर्तन भएर जनजाति भयो तर शशी ब्राह्मण र उषा किन दलित भएनन् ? प्रतिनिधिसभा र प्रदेश सभाका समानुपातिक प्रणालीबाट सांसद हुनका लागि आदिवासी जनजाति, खसआर्य, दलित, मधेसी, थारू र मुस्लिम हुनुपर्ने व्यवस्था छन्। समावेशी समूहभित्र पर्नुपर्ने हुँदा थरको प्रश्न थप महत्वपूर्ण बन्दै गएको हो । एमाले र कांग्रेसले पनि माओवादीले जस्तै आफु अनुकुल व्याख्या गरेर समानुपातिकमा महिलाको प्रतिनिधित्व गराएका छन् । तु्लसा थापा र सुजिता शाक्य एमालेले प्रतिनिधि सभा समानुपातिकको आदिबासी जनजातिको कोटाबाट सांसद बनेका छन् । तुलसा थापा एमाले उपाध्यक्ष वामदेव गौतमकी श्रीमती हुन् भने सुजिता शाक्य प्रदेश ५ मा मुख्यमन्त्री शंकर पोखरेलकी श्रीमती हुन् । थापा र शाक्यको जन्मथर आदिबासी जनजाति हो तर उनीहरुको विवाह बाहुन अर्थात खसआर्यसँग भएको छ । एमाले र कांग्रेसले पनि माओवादीले जस्तै आफु अनुकुल व्याख्या गरेर समानुपातिकमा महिलाको प्रतिनिधित्व गराएका छन् । तु्लसा थापा र सुजिता शाक्य एमालेले प्रतिनिधि सभा समानुपातिकको आदिबासी जनजातिको कोटाबाट सांसद बनेका छन् । उता कांग्रेसबाट सांसद बनेकी पार्वती डिसी चौधरी थारु कोटाबाट परेकी छन । उनको जन्मथर क्षेत्री अर्थात खस आर्य हो । जन्मथर र विवाहित थर दुवैको आधारमा आफु अनुकुल व्याख्या गरेर दलहरुले सूची बुझाएपछि कन्ट्राडिक्सन देखिएको छ । कसैको जन्म थरलाई आधार मानिएको छ भने कसैको विवाहपछि थरलाई आधार बनाइएको छ । महिलाको आधिकारिक थर चाँहि कुन हो त ? अपवाद बाहेक सामान्यतया विश्वभर विवाह भएपछि पुरुषको थर नै महिलाको थर हुने परम्परा रहँदै आएको छ । तर पछिल्लो समय महिलाहरुले जन्म थर र विवाहपछि दुवै थर लेख्ने गरेका छन् । समानुपतिक सांसद चयन गर्दा अप्नाइएका फरक फरक व्याख्याका कारण महिलाको थर जन्मको कि विवाहपछि को ? गम्भीर प्रश्न खडा भएको छ । दलहरुले अपव्याख्या गरेर आफुनिकटलाई समानुपातिक सांसद बनाएका छन् । जसले गर्दा समावेशी अभ्यासमाथि नै प्रश्न उठाएको छ ।"
प्रदेश २ को सभामुखमा सरोजकुमार निर्विरोध,जनकपुरधामः प्रदेश नम्बर २ को सभामुखमा राष्ट्रिय जनता पार्टीका सरोज कुमार यादव निर्विरोध निर्वाचित हुने भएका छन् । सभामुखको उम्मेदवारीका लागि मंगलबार यादवले मात्र मनोनयन दर्ता गराएको हुनाले उनी निर्विरोध निर्वाचित हुने निश्चित भएको छ । प्रदेशसभा सचिवालयले सभामुखको मनोनय दर्ताका लागि मंगलबार विहान १० बजेदेखि दिउँसो २ बजेसम्मको समय निर्धारण गरेको थियो । यस अवधिमा यादवको मात्रै प्रस्ताव दर्ता भएको प्रदेशसभा सचिवालयका सचिव वंशीराज पौडेलले जानकारी दिएका छन् । यादवका प्रस्तावकमा राजपाका प्रदेशसभा सदस्य जितेन्द्र सोनल र समर्थकमा संघीय समाजवादी फोरमका संसदीय दलका नेता लालबाबु राउत रहेका छन् । सभामुखमा यादवको मात्रै उम्मेदवारी दर्ता भएपनि बुधबार बस्ने प्रदेशसभाको बैठकबाट मात्र उनि निर्वाचित भएको औपचारिक घोषणा गरिने छ । प्रदेश नम्बर २ मा गठबन्धनको सरकार बनाउन गइरहेको संघीय समाजवादी फोरम र राजपा नेपालबीच मुख्यमन्त्री फोरम र सभामुख राजपालाई दिने सहमति भएको हो । यस सहमति अनुसार राजपाले सभामुखमा यादवलाई प्रस्तावित गरेको हो । बुधबारको प्रदेशसभाको बैठकमा सभामुखकलाई निर्वाचित गर्ने तथा उपसभामुखको निर्वाचनको मिति घोषणा गर्ने कार्यसूची रहेको छ । प्रदेश २ मा २९ सीटमा जितेको फोरम तथा राजपाको २५ वटा सीट भएको कारण सहज बहुमत रहेको बुझ्दै अन्य दलले सभामुखमा उम्मेदवारी दिएका छैनन् । पूर्व स्वास्थ्य राज्यमन्त्री समेत रहेका यादव बारा जिल्लाबाट प्रदेशसभा सदस्यमा निर्वाचित भएका छन् ।
सैन्य पोशाकमा परेड खेल्दै निस्किए माओवादी (फोटो फिचर),"नेपालगन्जः मङ्गलवार दिउँसो हरियो कम्व्याक्टमा सजिएका युवाहरू लस्करै सडक कब्जा गरेर अगाडि बढ्दै थिए । बाजागाजासहित सडक कब्जा गरेर अघि बढिरहेका युवाहरूको ताँतीले नेपालगन्जका नागरिकको ध्यान तान्यो । छापामार शैलीमा आएका युवाहरू अरू कोही नभएर नकमा क्रान्तिकारी माओवादीका कार्यकर्ता थिए । शान्ति सम्झौता भएको ११ वर्षपछि माओवादी छापारमारको झल्को मंगलबारको मार्चपासले दिलायो । बाँके र बर्दियाका माओवादी युवाहरू सम्मिलित समूहले नेपालगन्जको चारलेन सडक नै कब्जा गरेर आफ्नो जनयुद्धको झल्को दिएका थिए । जनयुद्धकालिन छापामार पोसाकमा आएका माओवादी कार्यकर्ताहरूले सशस्त्र विद्रोहको सम्झनामा २३ औँ जनयुद्ध दिवस मनाए । बाजागाजासहित आएका युवाहरूको ताँतीलाई नेपाल प्रहरीले सुरक्षा दिइरहेको थियो । धम्बोजी चोकमा पुगेपछि उनीहरूले आफ्नो स्थापना दिवस मनाउँदै अँझै क्रान्ति पुरा नभएको बताए । मङ्गलवार माओवादीका विभिन्न घटकले मङ्गलवार बाँकेमा २३ औँ जनयुद्ध फरकफरक कार्यक्रम गरी मनाएका छन् । २०५२ साल फागुन १ गते तत्कालीन नेकपा माओवादीले सुरु गरेको सशस्त्र विद्रोहको सम्झनामा माओवादीका विभिन्न घटकले जनयुद्ध दिवस मनाउने गरेका छन् । शान्ति सम्झौतापछि सबैभन्दा ठुलो संसदीय दल बनेको माओवादी आन्तरिक लडाइका कारण टुक्राटुक्रामा विभाजित भएको छ । विभाजित समूहका कार्यकर्ताले फरकफरक स्थानमा फरक नाराका साथ जनयुद्ध दिवसलाई सम्झिए । सशस्त्र विद्रोह सुरु गरेको दिनलाई सम्झँदै नेकपा माओवादी केन्द्र, नेकपा क्रान्तिकारी माओवादी र नेपाल कम्युनिस्ट पार्टीले छुट्टाछुट्टै कार्यक्रम गरेका छन् । दिवसको अवसरमा बाँके, वर्दियाका नेकपा क्रान्तिकारी माओवादीले नेपालगन्ज, खजुरा लगायतका ठाउँहरूमा नारा जुलुस गर्दै र्याली निकालेका छन् । उनीहरू सैन्य पहिरनसहित नारा लगाउँदै र्यालीमा सहभागी भएका थिए । क्रान्तिकारी माओवादीको र्यालीलाई नेपाल प्रहरीले सुरक्षा दिएको थियो । उमेर पाकेका जेष्ठ नागरिकदेखि बालबालिकासम्मले माओवादीको तत्कालीन सैन्य पहिरनमा सडकमा उर्लिएका क्रान्तिकारी माओवादीले नयाँ जनवादी क्रान्ति समाप्त नभएको बताए । जनयुद्धले परिकल्पना गरेको शासन प्रणाली नआएको भन्दै क्रान्ति अझै आवश्यक रहेको क्रान्तिकारी माओवादी नेताहरूको भनाइ थियो । उनीहरूले नयाँ जनवादी क्रान्ति जिन्दाबाद, जनमुक्ति सेना नेपाल जिन्दाबाद, जनताको सुरक्षा सुनिश्चित गर, सम्पूर्ण उत्पीडित जनता एक हौ लगायतका नारा लगाएका थिए । उनीहरूले वर्तमान संविधानले सबै नागरिकको समस्या सम्बोधन नगरेको भन्दै संविधान खारेजीको माग समेत गरेका छन् । र्यालीपछिको कोणसभामा बोल्ने क्रान्तिकारी माओवादीका नेताले वर्तमान राजनीतिक खिचातानीका कारण देश आन्तरिक गृहयुद्धमा फस्ने चेतावनी दिएका थिए । साथै उनीहरूले जनताले आवश्यक महसुस गरे देशको स्वाभिमान रक्षाका लागि हतियार उठाउन समेत पछि नपर्ने चेतावनी दिएका छन् ।"
तीन मिनेटमा मजदुर नेताले गरे पेरिसडाँडामाथि 'हमला',"काठमाडौं : पार्टी मुख्यालय पेरिसडाँडामा जनयुद्धको २३ औँ वार्षिकोत्सव कार्यक्रम चलिरहँदा माओवादी केन्द्रका अध्यक्ष पुष्पकमल दाहाल प्रचण्ड हतारोमा देखिन्थे। कार्यक्रमको सभापतित्व गरिरहेका योङ कम्युनिस्ट लिग (वाइसीएल) का अध्यक्ष रामप्रसाद सापकोटा सहितसँग प्रचण्डको कानेखुसीपछि आयोजक वाइसीएलले कार्यक्रमको 'सेड्युल' परिवर्तन गर्यो। प्रचण्डसँग आयोजकको कानेखुसी हुँदा ड्यासमा भाषण गरिरहेका थिए माओवादी केन्द्रनिकट मजदुरहरूको संगठन अखिल नेपाल ट्रेड युनियन महासंघका उपाध्यक्ष जय कार्की। हरेक वक्तालाई बोल्न तीन मिनेट समय दिइएको थियो। 'म भन्दा अघिका वक्ताहरूले धेरै राम्रा राम्रा कुरा भन्नुभएको छ' भन्दै सम्बोधन सुरु गरेका कार्कीले तीन मिनेटमै नेताहरूमाथि हमला गर्न भ्याए 'मजदुरहरूलाई कम्पनीहरूबाट निस्कासन गर्ने अनि समाजवादका नारा लगाउने? कहाँ तालमेल मिल्छ?' पढ्नुस्: वैद्य र विप्लवलाई सम्झँदा प्रचण्डले बाबुरामलाई किन छुटाए ? कार्कीले माओवादीको व्याख्या र व्यवहारबीच तालमेल नमिलेको भन्दै नेताहरूमाथि हमला गरे। नेताहरूको नाम लिएर उद्योग तथा कम्पनीहरूमा मजदुरहरू निष्कासन भएको दावी गर्दै उनले नेता सेयर रहेका कम्पनीमा मजदुरहरू पीडित रहेको बताए। 'कतिपय प्रतिष्ठानहरूमा के भनिएको छ भने यो त फलाना नेताको हो। यहाँ उहाँको ह्वीप जारी हुन्छ। त्यसकारण तपाईँले संगठन दर्ता गर्न पाउनुहुन्न भनेर मजदुरहरू निस्कासन भएका छन्', उनले भने, 'कतिपय हाइड्रोपावरमा यहाँ फलानो नेताको सेयर छ, तपाईँले यहाँ न्यूनतम बेतनको कुरा गर्न पाउनुहुन्न भनिएको छ।' उनले एउटा कम्पनीमा 'नेताको सिधै हस्तक्षेप हुन्छ, संगठन बनाउन पाइन्न भनेर ६४ जना मजदुर निस्कासन भएको' बताए। 'यसरी एउटा वर्गलाई निस्कासन गर्दै जाने अनि समाजवादको नारा लगाउँदा कहाँ तालमेल मिल्छ?', उनको प्रश्न थियो। पढ्नुस्: प्रचण्डले भनेः नेतृत्व गर्नेे अवसर अब हाम्रो काँधमा उद्घोषकले 'छोट्याउनुस्, छोट्याउनुस्' भन्दै थिए तर उनी रोकिएनन्। 'समाजवादको कुरा सबैभन्दा बढी हामी गरिरहेका छौँ। समाजवादलाई सपनाको रुपमा व्याख्या गरिरहेका छौँ, विपनाका रुपमा हेर्ने किन नहेर्ने?', उनको प्रश्न थियो, 'समाजवादको व्याख्या अँध्यारो सुरुङमा छिरेजस्तो जस्तो देखिएको छ।' समृद्धि अमेरिका र भारतसहितका देशमा पनि रहेको भन्दै उनले भने 'तर सुनिन्छ मजदुरहरूको तलब घट्दै गएको छ। नेपालमा पनि त्यस्तै समृद्धि चाहिएको हो?' उनले यति भन्दा नभन्दै उद्घोषकदकबाट फेरि सन्देश आयो 'छोट्याउनुस्।' कार्कीले आफनो भाषण टुंग्याए। पढ्नुस्: विप्लव र वैद्यलाई प्रचण्डको सन्देशः जनताबाट भागेर क्रान्ति हुँदैन"
एमालेमाओवादी एकता बुधबार टुङ्ग्याइँदै,"काठमाडौँ: नेकपा एमाले र नेकपा माओवादी केन्द्रबीचको पार्टी एकतालाई अन्तिम रुप दिन बुधबार पार्टी एकता संयोजन समितिको बैठक बस्ने भएको छ । ललितपुरमा मंगलबार एमाले अध्यक्ष केपी शर्मा ओली र माओवादी केन्द्रका अध्यक्ष पुष्पकमल दाहाल प्रचण्डबीच भएको 'वान टु वान' छलफलमा भोलि (बुधबार) पार्टी एकता टुंग्याउने सहमति भएको हो । पार्टी एकतालाई सार्थक निष्कर्षमा पुर्याउने र सरकार गठन अगावै एकीकृत पार्टीको खाका तयार पार्ने लक्ष्यका साथ दुई पार्टीका अध्यक्षद्वयले निरन्तर संवाद गर्दै आएका छन् । 'पार्टी एकतालाई सरकार गठन अगावै टुंगो लगाउने लक्ष्यका साथ आजको बैठक अत्यन्तै सकारात्मक दिशामा सकिएको छ', अध्यक्षद्वयबीच भएको छलफललाई उद्धृत गर्दै अध्यक्ष दाहालका प्रमुख स्वकीय सचिव जोखबहादुर महराले भने, 'बुधबार पार्टी एकता संयोजन समितिको बैठक बस्ने सहमति भएको छ ।' सोमबार अध्यक्ष ओली र अध्यक्ष दाहालबीच पार्टी एकता मिलाउन दुवै अध्यक्ष नै पार्टीमा रहने गरी मध्यमार्गी प्रस्तावमा सहमति भएको थियो । मंगलबारको बैठकमा त्यसको खाका, सांगठनिक तथा राजनीतिक वैचारिक विषयमा समेत मतैक्यता कायम गरिएको जनाइएको छ । तर कसरी मतैक्य भयो भन्नेबारे भने सार्वजनिक रुपमा केही बताइएको छैन । संयोजन समितति भोलि 'पार्टी एकता टुंग्याउन भोलि संयोजन समिति बस्दैछ । केही नेताहरु आज राजधानी बाहिर भएकाले संयोजन समिति बस्न नसकेको हो', एमाले अध्यक्ष ओलीका प्रेस संयोजक चेतन अधिकारीले भने, 'सरकार गठनअघि नै पार्टी एकता गर्ने गरी छलफल निष्कर्शमा पुग्न लागेको छ।' गत असोज १७ गते पार्टी एकतासहित वामगठबन्धन गरेका दुई दल एमाले र माओवादीबीच पछिल्लो दिनमा एकताको पक्षमा ठोस प्रगति नभएपछि विभिन्न कोणबाट आशंका बढेको थियो । त्यस यता पनि नेताहरुले वार्ता सहमति नजिक पुगेको बताउँदै आएका थिए । सोमबार र आजको छलफलपछि एकताले मूर्त रुप लिएको हो । मिल्ने भए माओवाद र जनवाद आगामी महाधिवेशनसम्म एमालेले मान्दै आएको जनताको बहुदलीय जनवाद र माओवादी केन्द्रले अंगीकार गरेको माओवाद र जनताको बहुदलीय जनवादमा रहेका समान धारणालाई एकीकृत गर्ने विषयमा समेत नेताहरुबीच सहमति भएको हो । पोलिटब्युरो र स्थायी समितिका लागि कार्यदल पार्टीका शीर्षनेताको विषयमा सहमति भइसकेको छ। जस अनुसार पार्टीमा दुवै नेताले नेतृत्व गर्नेछन् । स्थायी समिति, पोलिटब्यूरो र केन्द्रीय समितिमा रहने नेताबारे पार्टी एकता संयोजन समितिले कार्यदल बनाएर हल गर्ने गरी दुई नेताले सहमति गरेका छन् । तर यी विषयमा शीर्ष नेताले सार्वजनिक रुपमा केही बताएका छैनन् । एकता संयोजन समितिमा एमाले अध्यक्ष ओली, माओवादी केन्द्रका अध्यक्ष दाहाल, एमालेका वरिष्ठ नेता माधवकुमार नेपाल, उपाध्यक्ष वामदेव गौतम, महासचिव ईश्वर पोखरेल र माओवादी केन्द्रका नेताद्वय नारायणकाजी श्रेष्ठ र रामबहादुर थापा सदस्य छन् ।"
'मातृभूमिको अस्मितामाथि धावा बोल्नेलाई छाड्दैनौं',"काठमाडौं : नेपाली सेनाले मातृभूमिको अस्मितामाथि धावा बोल्ने तत्वहरूको गतिविधिलाई निस्तेज पार्न आफू तयारी अवस्थामा रहेको स्पष्ट पारेको छ। सांस्कृतिक एवं सामाजिक सद्भाव तथा सहिष्णुता बिथोल्ने प्रयत्न गरी मातृभूमिको अस्मितामाथि धावा बोल्ने तत्वहरूको गतिविधिलाई निस्तेज पार्न नेपाली सेनाले कुनै कसर बाँकी नराख्ने पनि स्पष्ट पारेको छ। संघीय संचरनामा गइसकेपछि मुलुकको अखण्डता र स्वाधीनताबारे विभिन्न आशंका भइरहेका बेला सेना दिवसको अवसरमा सैनिक नेतृत्वबाट आएको पछिल्लो अभिव्यक्तिलाई अर्थपूर्ण रूपमा हेरिएको छ। सेना दिवसका अवसरमा प्रधानसेनापति राजेन्द्र क्षत्रीले सोमबार मातहतलाई शुभकामना सन्देश दिँदै जस्तोसुकै कठिन परिस्थितिमा पनि मुलुकको राष्ट्रिय अखण्डता, सार्वभौमिकता र राष्ट्रिय एकताको रक्षा गर्न नेपाली सेना सदैव तयार रहेको स्पष्ट पारेका छन्। प्रधानसेनापति क्षत्रीले इंगित गर्न खोजेको नेपालको अस्मितामाथि धावा बोल्ने तत्व को हुन् भन्नेबारे भने केही उल्लेख छैन। यद्यपि, मधेसमा विखण्डनकारी अभिव्यक्ति दिँदै आएका सीके राउत र उनका कार्यकर्ताको गतिविधिमाथि सुरक्षा निकायले निगरानी गर्दै आएको छ। प्रधानसेनापति क्षत्रीको भनाइ उद्धृत गर्दै जंगीअड्डाले भनेको छ, पुर्खाको रगत पसिनाले सञ्चित मातृभूमिको अस्मितामाथि धावा बोल्ने तत्वहरूको गतिविधिलाई निस्तेज पार्न कुनै कसर बाँकी राख्दैनौं। पुर्खाले स्थापना गरेको मूल्यमान्यता र देशभक्तिप्रति गर्व गर्दै नेपाली सेना कठिनभन्दा कठिन परिस्थितिमा पनि राष्ट्रिय अखण्डता, सार्वभौमिकता र राष्ट्रिय एकता कायम गर्न सदैव तत्पर रहेको छ। प्रधानसेनापति क्षत्रीले आफ्नो मन्तव्यमार्फत राष्ट्रिय अखण्डता र सार्वभौमिकता जोगाउन नेपाली सेना कुनै पनि कठोर निर्णय लिनसमेत तयार रहेको सन्देश दिन खोजेका छन्। मुलुक संघीय संरचनामा गएपछि नेपाली सेनाले संघीय संरचनाअनुसार फौजको तैनाथी व्यवस्थित गर्न थप २ पृतना तथा २ बाहिनी स्थापना गरिसकेको छ। केही दिनअघि जंगी अड्डामा बसेको पृतनापतिहरूको बैठकमा मुलुकभर मिलेटरी इन्लेलिजेन्सलाई थप बलियो बनाई विखण्डनकारीको गतिविधिमाथि गहिरो निगरानी राख्नेबारे समेत छलफल भएको थियो। प्रधानसेनापति क्षत्रीले नेपाली सेनाको गैरराजनीतिक चरित्रमा असर पार्न सक्ने खालका कुनै प्रकृतिका दबाब नेपाली सेनालाई सह्य नहुने स्पष्ट पारेका छन्। उनले नेपाली सेनामाथि हुने कुनै पनि दबाब र परिघटनाले नेपाली सेनाको चेन अफ कमान्डमाथि नै प्रहार हुन सक्ने भन्दै फौज एकढिक्का हुनुपर्ने बताए। त्यस्ता दबाब आए सामाजिक न्यायको सिद्धान्त र विश्वासका आधारहरू टुट्ने सम्भावनाप्रति नेपाली सेना सधैं सजग रहनुपर्ने उल्लेख गर्दै प्रधानसेनापति क्षत्रीले भने, नेपाली सेनाको चेन अफ कमान्डप्रति असर पर्ने गरी कार्य गराउने जोसुकै भए पनि कारबाहीको भागिदार हुनेछन्। प्रधानसेनापति क्षत्रीले मित्रराष्ट्रका सेनासँगको सम्बन्धलाई विस्तार गर्दै सैनिक कूटनीतिलाई थप मजबुत तथा सुदृढ पार्दै लैजाने अभिव्यक्ति दिएको सैनिक जनसम्पर्क निर्देशनालयले जारी गरेको विज्ञप्तिमा उल्लेख छ।"
बेलायती रक्षामन्त्री र प्रचण्डबीच भेटघाट,"काठमाडौं : माओवादी केन्द्रका अध्यक्ष पुष्पकमल दाहाल 'प्रचण्ड' र बेलायतका रक्षामन्त्री रक्षामन्त्री मार्क ल्यान्क्यास्टर बीच भेटवार्ता भएको छ । प्रचण्डको नीजि सचिवालयका अनुसार मंगलबार बिहान प्रचण्ड निवास खुमलटारमा भेटघाट भएको हो । भेटका क्रममा रक्षामन्त्री मार्कलेले नेपालको पछिल्लो राजनीतिक परिस्थिति, पार्टी एकता, सुशासन र विकासलगायतका विषयमा जिज्ञासा राखेको बताइएको छ । मार्कले नेपालको संविधानले राज्यसंयन्त्रमा महिलाको प्रतिनिधित्वको व्यवस्था गरेपनि त्यसको कार्यान्वयनको पक्षका बारेमा समेत कुराकानी भएको थियो । रक्षामन्त्री मार्कका जिज्ञासमाथि प्रतिक्रिया दिँदै प्रचण्डले नेपाली जनताको राजनीतिक स्थिरता र समृद्धिको चाहनालार्इ सम्मान गर्दै नेकपा (एमाले)सँगको एकताको प्रक्रिया अघि बढाइएको माओवादी केन्द्रका अध्यक्ष पुष्पकमल दाहाल प्रचण्ड र बेलायतका रक्षामन्त्री र यो एकताले स्थायित्व, स्थिरता र नेपालको समग्र विकासमा ठूलो भूमिका खेल्ने बताए । अध्यक्ष प्रचण्डले नेपालको संविधानले व्यवस्था गरे अनुरुप स्थानीय तह, प्रदेश र संघको निर्वाचनपछि सबै राजनीतिक तहमा ३३ प्रतिशत महिलाहरुको सहभागिता सुनिश्चित भएको समेत जानकारी गराए । स्थायित्व र राजनीतिक स्थिरता भए सुशासनको प्रत्याभूति हुने भन्दै उनले बेलायती सरकारले नेपालको शान्ति प्रक्रिया, सुशासन र विकासमा नेपाललाई पुर्याउँदै आएको सहयोगका लागि धन्यवाद दिए । भेटका अवसरमा अध्यक्ष प्रचण्डले बेलायती सेनामा रहेका गोर्खा सैनिकहरुको समस्याका बारेमासमेत जिज्ञासा राखेका थिए । रक्षामन्त्री मार्कले बेलायती सेनामा रहेका नेपाली सेनाहरुको समस्याका बारेमा बेलायत सरकार गम्भीर रहेको भनी बताए ।"
प्रचण्डले भनेः नेतृत्व गर्नेे अवसर अब हाम्रो काँधमा,"काठमाडौँः नेकपा माओवादी केन्द्रका अध्यक्ष पुष्पकमल दाहाल प्रचण्डले नयाँ पार्टीको नेतृत्व गर्ने अवसर आफूहरुको काँधमा आएको बताएका छन् । पार्टी मुख्यालय पेरिसडाँडामा आयोजित २३ औँ जनयुद्ध दिवसको कार्यक्रमलाई सम्बोधन गर्दै अध्यष दाहालले पार्टी एकता गरेर कम्युनिष्ट आन्दोलनलाई एक बनाउने अवसरलाई गुम्न दिन नहुने बताएका हुन् । कम्युनिष्ट आन्दोलनलाई एक बनाएर नेतृत्व गर्ने अवसर हामीलाई आएको छ, उनले भने , हामीलाई प्राप्त भएको यो अवसरलाई गुम्न दिनुहुँदैन । पटक पटक भावुक हुँदै बोलेको अध्यक्ष दाहालले नेतृत्व भने सहजरुपमा प्राप्त नहुने पनि उल्लेख गरे । नेतृत्व भनेको सक्रियता, क्षमता, त्याग र तपस्याबाट लिनुपर्ने हो, कसैले दिँदैन, दाहालले जोड दिए, त्यो सुयोग्य अवसर हामीलाई प्राप्त भएको । महान बहसबाट मात्रै महान क्रान्ति सम्भव छ, एकताको बहसबाट कोही पनि नभागौँ । साम्राज्यवादी र सामन्तवादीहरु एकता प्रक्रिायको विरुद्धमा रहेको उल्लेख गर्दै अध्यक्ष दाहालले आफ्नो पार्टी छाडेका नेत्रविक्रम चन्द र मोहन वैद्यलाई पनि सम्बोधनको प्रयास गरे । साम्राज्यवादी र सामन्तवादीहरु एकताको विपक्षमा छन्, उनले भने, एकताको महान बहस छाडेर तपाईँहरु साम्राज्यवादी र प्रतिक्रियावादीमध्ये कता ? अध्यक्ष दाहालले सोमबार एमाले अध्यक्ष केपी ओलीसँग भएको वान टु वान वार्तामा एमाले नेतृत्वले जनयुद्धको ऐतिहासिक भूमिका र महत्व थियो भन्ने स्वीकारेकाले पार्टी एकता प्रक्रिया निर्णायक मोडमा पनि पुगेको दाबी गरे ।"
प्रदेश ५ को सभामुखमा घर्तीको उम्मेदवारी,बुटवल : प्रदेश नम्बर ५ को सभामुखका लागि मंगलबार मनोनय दर्ता भएको छ। ्र रुकुम पूर्वबाट सांसदमा निर्वाचि भएका माओवादी केन्द्रका पूर्णबहादुर घर्तीले उम्मेदवारी दर्ता गराएका छन्। कांग्रेसले उम्मेदवारी नदिएपछि उनी फागुन २ गतेको संसद बैठकबाट सभामुखमा निर्विरोध निर्वाचित हुनेछन्। मंगलबार पहिलो चरणमा नै घर्तीले उम्मेद्वारी दर्ता गराएका हुन। माओवादीका प्रमुख सचेतक दधिराम शर्मा प्रस्तावक र एमालेका प्रमुख सचेतक भूिमश्वर ढकाल सर्मथक रहेर घर्तीको उम्मेद्वारी दर्ता भएको हो। उमेद्वारी दर्ता गरेपछि पत्रकारसँग बोल्दै घर्तीले संसदीय अभ्यासबाट जनताको पक्षमा विकास निर्माणको काम अघि बढाउने बताए। सभामुखको निर्वाचनका लागि फागुन २ गते दोस्रो संसद बैठक बस्दैछ। बैठकबाट सभामुख चुनिएपछि साँझ ५ बजे प्रदेश प्रमुख उमाकान्त झाले शपथ खुवाउने कार्यक्रम तय भइसकेको प्रदेश प्रमुखको सचिवालयले जनाएको छ। २०३७ सालमा विद्यार्थी राजनीति हुँदै पार्टीमा लागेका उनी हाल माओवादी केन्द्रको ५ नम्बर प्रदेश इन्चार्ज छन्। माओवादी जनयुद्ध कालमा उनी सांस्कृतिक समूहको नेतृत्वमा थिए। जनवादी गायकका रुपमा १७ वर्ष काम गरेका उनी रुकुमको जनसरकार प्रमुख पनि थिए। वाम गठबन्धनको भागबण्डाका आधारमा पुन प्रदेश ५ को सभामुख पदको उम्मेदवार बनेका हुन। सभामुखको निर्वाचनका लागि संसद भवनलाई नयाँ स्वरुपमा सजाइएको छ। संसदमा आफ्नै नया कुर्सी र टेबल व्यवस्थापन गरिएको छ। सत्तापक्ष र प्रतिपक्षका कुर्सीहरु छुट्याएर राखिएको छ भने सांसदका अघि टेवल राखिएका छन्। कर्मचारी भने अझै पूर्ण संख्यामा आइसकेका छैनन्।
विप्लव र वैद्यलाई प्रचण्डको सन्देशः जनताबाट भागेर क्रान्ति हुँदैन,"काठमाडौँः जनयुद्धको २३ औँ वार्षिकोत्सव मनाउन पार्टी मुख्यालय पेरिसडाँडामा मंगलबार आयोजित कार्यक्रममा नेकपा माओवादी केन्द्रका अध्यक्ष पुष्पकमल दाहाल प्रचण्ड भावुक देखिए । २०५२ सालदेखि १० वर्षसम्म आफ्नो नेतृत्वमा सञ्चालित जनयुद्धका आफ्ना दुई सहयात्रीलाई सम्झिँदै उनले जनताबाट भागेर क्रान्ति हुन नसक्ने सन्देश पनि दिए । भावुक शैलीमा मन्तव्य दिने क्रममा उनले जनयुद्धका आफ्ना सहयात्रीहरु मोहन वैद्य किरण र नेत्रविक्रम चन्द विप्लवलाई फकाउने कोशिस पनि गरे । प्रचण्ड नेतृत्वको माओवादीले बाटो बिराएको भन्दै बाहिरिएका वैद्य र विप्लवले अहिले अलग अलग कम्युनिष्ट पार्टी चलाइरहेका छन् । रहर गरेर मात्रै क्रान्ति हुन सक्दैन, क्रान्तिको दिवास्वप्नबाट ब्युँझनुस्, दाहालले भने, जनताको साथ बिना क्रान्ति हुनै सक्दैन र जनतासँग भागेर पनि क्रान्ति हुँदैन । नेत्रविक्रम चन्द विप्लव नेतृत्वको नेपाल कम्युनिष्ट पार्टीका करिब १०० कार्यकर्ता आफ्नो पार्टीमा प्रवेश गरेको सन्दर्भमा दाहालले यस्तो सन्दर्भ जोडेका हुन् । पढ्नुस्: प्रचण्डले भनेः नेतृत्व गर्नेे अवसर अब हाम्रो काँधमा त्यसैगरी उनले आफ्ना गुरु मोहन वैद्यलाई पनि सन्देश दिए । मेरा गुरु भनेर परिचित मोहन वैद्यलाई पनि मेरो आग्रह द्वन्द्वात्मक भौतिकवाद र अतिभूतवादको फरक के हो ?, उनले सोधे, किताब लेख्न पढ्न त सकिन्छ तर जीवनमा लागू गर्न पनि सक्नुपर्छ । त्यसका लागि जनता जहाँ छन् जानुपर्छ जनताबाट भागेर क्रान्ति हुँदैन । उनले दुवै नेतालाई एकै ठाउँमा आउन पनि अपिल गरे । मेरो गम्भीर र हार्दिक अपिल छ एकै ठाउँमा आउनुस् समृद्धि र समाजवादका लागि एक बनौँ, दाहालले थपे, साम्राज्यवादीहरु एकता प्रक्रिायाको विरुद्धमा छन् तपाईँहरु सामज्रावादी र प्रतिक्रियावादी मध्ये कता ?"
शिवरात्रिको शुभकामना दिँदै ओलीले भनेः तीन कुरामा कसैसँग सम्झौता हुँदैन,"काठमाडौंः नेकपा एमालेका अध्यक्ष केपी शर्मा ओलीले महाशिवरात्रिका अवसरमा नेपालीलाई शुभकामना दिएका छन् । उनले मंगलबार एक शुभकामना सन्देश दिँदै देश विदेशमा रहेका नेपालीको सुस्वास्थ्य, दीर्घायु तथा उत्तरोत्तर प्रगतिको कामना गरेका छन् । ओलीले महाशिवरात्रि राष्ट्रिय एकताको पर्वसमेत भएको उल्लेख गर्दै नेपालीहरुबीचको आपसी एकता, सद्भाव र भाइचारा सम्बन्धमा जोड दिएका छन् । धार्मिक साँस्कृतिक पर्व नेपालको एकताका आधार स्तम्भहरु हुन्, अध्यक्ष ओलीको भनाइ छ, धार्मिक पर्वहरुको माध्यमबाट मुलुकको एकता र समृद्धिका लागि एकजुट भएर अघि बढ्ने प्रेरणा मिलोस् । ओलीले प्रतिनिधिसभा तथा राष्ट्रियसभाको निर्वाचनपछि देशमा लगभग राजनीतिक संक्रमणकाल सकिएकोले अबको प्राथमिकता विकास र समृद्धि भएको बताएका छन् । अध्यक्ष ओलीले आफ्नो शुभकामना सन्देसमा भनेका छन्, निर्वाचन मार्फत जनताले प्रकट गरेको स्थिरता, विकास र समृद्धिको लक्ष्य प्राप्त गर्नका लागि कसैसँग पनि सम्झौता गर्दैनौ । नेपाल बहुजातीय, बहुधार्मिक, बहुभाषिक देश भएकोले यहा हरेक जातजातिका आफ्ना आफ्ना चाड पर्व भए पनि सबैजाति र धर्म मान्ने सम्प्रदायले अपनत्व महसुस गर्नु नेपालीको मौलिकपन भएको ओलीको शुभकामनामा उल्लेख छ । महाशिवरात्रि हिन्दूहरुको पर्व भए पनि सबै धार्मिक समूदायले उत्तिकै श्रद्धा गरेको उल्लेख गर्दै उनले एक अर्काको धार्मिक आस्थामाथि श्रद्धा गर्ने नेपालीको परम्परा नै भएको बताएका ओलीका प्रेस संयोजक चेतान अधिकारीले जानकारी दिएका छन् । ओलीले संविधानबाट नै धार्मिक स्वतन्त्रताको प्रत्याभूति गरिएको स्मरण गर्दै नेपालीको शान्ति र समृद्धिको चाहनालाई नयाँ सरकारले पूरा गर्न हरतरहले काम गर्ने विश्वास दिलाएका छन् । उनले नेपाललाई विकास र समृद्धिको यात्रामा अघि बढाउन नेपालीनेपालीबीचको एकता तथा समन्वय अपरिहार्य रहेको बताउँदै सबैले आफ्नो ठाउँमा सहयोग गर्न पनि अपिल पनि गरेका छन् ।"
