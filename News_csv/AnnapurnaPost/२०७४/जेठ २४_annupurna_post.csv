शीर्षक,विवरण
दुःखद रहस्य,"संसद्मा नेपालका प्रधानन्यायाधीश अर्थात् न्यायपालिका प्रमुखसँग सम्बन्धित एउटा दुःखद प्रसंग उठेको छ । उमेर हदको कारण बिहीबारबाट अवकाशमा जानुपूर्व सुशीला कार्कीलाई पेन्सनपट्टा दिन सम्बन्धित निकाय वा विभागले अस्वीकार गरेको सनसनीपूर्ण र दुःखद रहस्योद्घाटन पूर्वप्रधानमन्त्री तथा प्रतिपक्षी नेकपा एमालेका अध्यक्ष केपी ओलीले संसद्मा गर्नुभएको हो । त्यसअघि प्रधानन्यायाधीश कार्की औपचारिक र परम्परागत बिदाइबिना सर्वोच्च अदालतबाट बाहिरिनुभएको थियो मंगलबार । औपचारिक बिदाइ ग्रहण नगर्नुको पछाडि कार्कीका आफ्नै कारण होलान्, तर त्यो संस्थागत मर्यादा र परम्पराविपरीतको आचरण हो, जसलाई सकारात्मक रूपमा लिन सकिँदैन । तर ओलीको 'रहस्योद्घाटन' अत्यन्त गम्भीर विषय हो, जसबारे संसद्मा सरकारले स्पष्टीकरणसँगै त्यसो भएको हो भने त्यसको जिम्मेवारी पनि सुनिश्चित गर्नुपर्ने हुन्छ । महाभियोग प्रस्ताव फिर्ता भइसकेको अवस्थामा या अझ त्यो पारित नभएको अवस्थामा कार्कीलाई पूर्वका कुनै पनि प्रधानन्यायाधीशसरहका सम्मान, सुविधा र पेन्सन बेरोकटोक उपलब्ध हुनुपर्छ । त्यसको प्रक्रिया र व्याख्या शुद्धरूपमा कानुनमा वर्णित छ । तर, यति गम्भीर विषय प्रधानन्यायाधीश कार्की स्वयंले किन सर्वोच्च न्यायालयमार्फत उठाउनुभएन अथवा किन सरकारलाई यसबारे जानकारी दिनुभएन, त्यो त्यत्तिकै रहस्यमय विषय हो । अझ महत्वपूर्ण प्रश्न उठ्छ यो मुद्दा किन ओलीले संसद्मा उठाउनुभयो ? निश्चय पनि संसद्का कुनै पनि सदस्य यस्ता कुनै पनि गम्भीर विषय सदनमा उठाउन स्वतन्त्र छन् र उनीहरूले उठाउनैपर्छ । यस्ता विषय उठाउने मात्र हैन, त्यसप्रति सरकारलाई जिम्मेवार बनाउनु आवश्यक छ । तर प्रधानन्यायाधीश कार्कीमाथि राज्यले गरेको भनेको अपमानजनक व्यवहारको जानकारी किन प्रतिपक्षी एमालेलाई दिइयो र सरकारलाई दिइएन ? यो त्यत्तिकै महत्वपूर्ण विषय बन्नेछ, आगामी दिनमा । सर्वोच्च अदालतमा दलीय राजनीतिले प्रवेश पाएको छ र केही राजनीतिक महत्वका मामिलामा सर्वोच्चको नेतृत्व नियोजितरूपमा सरकारविरुद्ध देखिएको छ । इजलास गठनमा एमालेसँग नजिक मानिएका न्यायाधीशहरूले प्राथमिकता पाएको देखिन्छ । त्यतिमात्र हैन, एमालेसँग नजिक मानिने केही अधिवक्ताहरूले लिएका मुद्दाहरूले विशेष ग्राह्यतासमेत पाएका छन्, केही इजलासमा । के एमाले र सर्वोच्च नेतृत्वबीच साँठगाँठ बढेको त हैन ?सम्भवतः आगामी दिनमा नयाँ सर्वोच्च नेतृत्व यसबारे सचेत हुने मात्र हैन, बाहिर गएको आम सन्देश र न्यायपालिकाको तटस्थताबारे आम जनतालाई आश्वस्त पार्नु जरुरी छ । एउटा नेता र सांसदको रूपमा ओलीको चासोलाई सकारात्मक रूपमा लिनु आवश्यक छ, तर त्यसले सर्वोच्चको 'वर्तमान' छविको समग्र वस्तुस्थिति प्रस्तुत गर्दैन ।"
दुई आयोगलाई स्रोतसाधन उपलब्ध गराउन सभापति श्रेष्ठको आग्रह,"काठमाडौँ: व्यवस्थापिकासंसद् सामाजिक न्याय तथा मानवअधिकार समितिका सभापति सुशीलकुमार श्रेष्ठले द्वन्द्वकालीन न्याय निरुपण गर्न गठित आयोगलाई आवश्यक कानुन निर्माण गर्ने, समयमै साधन स्रोत र जनशक्ति उपलब्ध गराउन सरकारलाई आग्रह गर्नुभएको छ। समितिका सभापतिले आज जारी गरेको प्रेस विज्ञप्तिमा सत्यनिरुपण तथा मेलमिलाप आयोग र बेपत्ता पारिएका व्यक्तिको छानबिन आयोगलाई आवश्यक कानुन निर्माण गर्ने, स्रोत र जनशक्ति उपलब्ध गराई दुई आयोगको काम सफल पार्न सम्बन्धित राजनीतिक दल एवम् दलसँग सम्बन्धित शीर्ष नेतृत्व तथा सरकारलाई अनुरोध गरिएको छ। विज्ञप्तिमा विसं २०६३ मङ्सिर ५ गते भएको बृहत् शान्ति सम्झौतामा छ महिनाभित्र गठन गर्ने भनिएको भए पनि दुई वर्षपछि गठित दुई आयोगको कामकारबाही दुईवर्षे कार्यकाल समाप्त भई थप एक वर्षको चार महिना बित्दासमेत आशातित सफलता प्राप्त नभएको, आयोगलाई सरकारले पर्याप्त स्रोतसाधन उपलब्ध नगराएको र आवश्यक कानुनसमेत निर्माण नगरेका कारण मुलुकको सङ्क्रमणकालीन न्याय व्यवस्थापन कार्य अन्योलमा परेको उल्लेख गरिएको छ। रासस"
एक महिनामा एउटै मन्त्रालयमा दुईपटक मन्त्री !,"काठमाडौँ: उपप्रधान एवम् सङ्घीय मामिला तथा स्थानीय विकासमन्त्री विजयकुमार गच्छदारले एक महिनाका बीचमा एउटै मन्त्रालयमा दुईपटक पदभार ग्रहण गर्नुभएको छ। पुष्पकमल दाहालको नेतृत्वमा वैशाख २६ गते उपप्रधानमन्त्री सहित सोही मन्त्रालयमा पदभार ग्रहण गर्नुभएका गच्छदारले आज शेरबहादुर देउवा नेतृत्वको गठबन्धनको सरकारमा पनि त्यही मन्त्रालयमा कार्यभार सम्हाल्नुभएको हो । पाँचौँ पटक उपप्रधानमन्त्री र १४ औँ पटक मन्त्री बन्नुभएका गच्छदारले आज पदभार ग्रहण गर्दै संविधान कार्यान्वयनको पहिलो खुड्किलोमा स्थानीय तहको पहिलो चरणको निर्वाचन सम्पन्न भएको बताउँदै दोस्रो चरणको स्थानीय तह, प्रादेशिक र सङ्घीय संसद्को निर्वाचनपछि पूर्णरुपमा संविधान कार्यान्वयन हुने बताउनुभयो । प्रादेशिक र सङ्घीय संसद्को निर्वाचन कात्तिक १५ देखि मङ्सिर १० सम्म गरिसक्नुपर्छ, कात्तिक १५ अघि वर्षा र चाडवाडका कारण निर्वाचन सम्भव छैन भने मङ्सिर १० पछि हिमाली जिल्लामा हिउँ पर्ने भएकाले चुनाव हुन सक्दैन, माघ ७ गतेभित्र तीनवटै तहको निर्वाचन सक्नुपर्ने संवैधानिक व्यवस्था छउहाँले भन्नुभयो । उपप्रधानमन्त्री गच्छदारले पदभार ग्रहणपछि स्थानीय तहको निर्णय प्रमाणीकरणसम्बन्धी व्यवस्थाको फाइलमा हस्ताक्षर गर्नुभयो। मन्त्रालयका सचिव दिनेशकुमार थपलियाले स्थानीय तहमा निर्वाचित जनप्रतिनिधिका लागि आचारसंहिता ल्याउने तयारी भइरहेको जानकारी दिनुभयो। रासस"
प्यूठानमा विप्लवका कार्यकर्ता प्रहरीको नियन्त्रणमा,"प्यूठान : आसन्न स्थानीय तह निर्वाचनलाई भाड्ने गरी योजना बनाउन लागेको भन्दै नेपाल कम्युनिस्ट पार्टीका केन्द्रीय सदस्यसहित ११ जना कार्यकर्ता प्रक्राउ परेका छन्। बुधबार माण्डवी गाउँपालिकाको तिरामस्थित कुमालटारबाट उनीहरुलाई प्रहरीले नियन्त्रणमा लिएको हो। नेकपाका केन्द्रीय सदस्य एवम् राप्ती ब्यूरो इन्चार्ज सुवास, केन्द्रीय सदस्य बन्धु चन्द, असल खड्का र जिल्ला सेक्रेटरी दधिराम सुवेदीसहितका कार्यकर्तालाई प्रक्राउ गरिएको प्यूठानका प्रमुख जिल्ला अधिकारी यदुनाथ पौडेलले जानकारी दिनुभयो। प्रक्राउ परेकालाई जिल्ला प्रहरी कार्यालय प्यूठानमा ल्याई आवश्यक अनुसन्धान गर्ने काम भइरहेको प्रहरी प्रमुख डीएसपी रंजितसिंह राठौँरले जानकारी दिनुभयो।"
माग पूरा नभए चुनावमा भाग लिँदनौ : महतो,"मलंगवा : राष्ट्रिय जनता पार्टी (राजपा) नेपालका नेता राजेन्द्र महतोले राजपाको माग पूरा भए पनि असार १४ हुने स्थानीय तहको चुनावमा आफ्नो पार्टीले भाग नलिने चेतावनी दिनुभएको छ । पार्टीको लक्ष्य चुनाव नभएर संविधान संशोधनबाट माग पूरा गर्नु रहेको उहाँले बताउनुभएको छ । पार्टी कार्यकर्तासँग भेटघाट गर्न गृह जिल्ला सर्लाही आउनुभएका नेता महतोले बुधबार पत्रकार सम्मेलन गर्दै अहिलेको अवस्थामा आफूहरू आन्दोलनमा रहेको बताउनुभएको छ । माग पूरा नहँुदै चुनावमा कसरी जाने ? प्रश्न गर्दै महतोले भन्नुभयो, आज जेठ २४ गते, असार २ गते नोमिनेसन छ । १ गतेसम्म मधेसको माग पूरा भए पनि २ गते नै कसरी नोमिनेसन गराएर चुनावमा जाने ? हामीले तयारी गर्नु पर्देन ? चुनाव १४ गते सम्भव नै छैन । वैशाख ३१ मा तोकिएको चुनाव सारेर जेठ ३१ हुँदै असार १४ गते गर्न हुन्छ भने राजपाको माग सम्बोधन गरेर १ महिना पछि सारे कुनै फरक नपर्ने महतोको भनाइ थियो । सरकारले जबरजस्ती निर्वाचन गराए देश नचिताएको द्वन्द्वमा फस्ने चेतावनी उहाँले दिनुभयो । देशलाई अनहोनी संकटबाट जोगाउन जनताको माग पूरा हुनु पर्छ, महतोले भन्नुभयो, २० वर्षसम्म नभएको चुनाव मधेसी जनताको माग पूरा गरेर २ महिना पछि नै गर्दा देशमा कुनै संकट आउनेवाला छैन । २०५२ सालमा माओवादीको ४० बँुदे माग रद्दीको टोकरीमा फाल्दा जसरी देश सशस्त्र द्वन्द्वमा फसेको थियो, त्यसरी नै मधेसी जनताको माग सम्बोधन नगरे पहिलेकोजस्तै अवस्था दोहोरिन सक्नेतर्फ महतोले देउवा सरकारलाई सचेत गराउनु भयो । राजपाले दाहाल सरकार पनि हेयौ, अब देउवाजीको सरकार हेर्ने पालो आएको छ । निर्वाचनको मिति केही दिन सारेर पनि जनताको माग सम्बोधन गरिनु पर्छ, महतोले भन्नुभयो, माग सम्बोधन नगरी चुनाव गराए देश दुर्घटनामा जान्छ । उहाँले राजपाबिनाको चुनाव मधेसमा अर्थहिन हुने दाबी समेत गर्नुभयो । सरकारले संयम भएर संविधान संशोधन गरी राजपालाई समेत चुनावमा सामेल गराउनुपर्ने महतोले तर्क गर्नुभयो । मधेसीको माग पूरा गराउन कांग्रेसका शेरबहादुर देउवालाई प्रधानमन्त्री बन्न सहमति जनाएको महतोले बताउनुभयो । जनतालाई धोखा दिनेलाई जनताले नै तह लगाउँछन् भनि संघीय समाजवादी फोरम र फोरम लोकतान्त्रिकप्रति उहाँले कटाक्ष गर्नुभयो ।"
पदबाहली लगत्तै सुरक्षा निकायलाई गृहमन्त्री शर्माको कडा चेतावनी,"काठमाडौं : नवनियुक्त गृहमन्त्री जनार्दन शर्माले पदबाहली लगत्तै सुरक्षा निकायलाई कडा चेतवानी दिनु भएको छ। गृहमन्त्रालयमा पद बहालीपछि निर्देशन सम्बोधन गर्दै गृहमन्त्री शर्माले नेपाल प्रहरी र शसस्त्र प्रहरीलाई इंगित गर्दै संगठनलाई राजनीतिक उदेश्यको चलखेल गर्ने, सरकारको नीति तथा योजना कार्यन्वयनमा व्यवधान खडा गर्ने र अनुशासन तोड्नेलाई कुनै पनि हालतमा छुट नदिने बताउनु भएको छ। नेपाल प्रहरी, शसस्त्र प्रहरीजस्ता संगठनलाई कुनै राजनीतिक उदेश्यको चलखेल गर्ने व्यक्तिगतरुपमा, सकारको नीति तथा योजनालाई कार्यान्वयन गर्ने कुरामा व्यवधान हुने, अनुशासन तोड्न कुरा हुन दिने छुट दिने छैन, करिब आठ मिनेट सम्बोधन गर्ने क्रममा कडा रुपमा प्रस्तुत हुनुभएका गृहमन्त्री शर्माले भन्नुभयो, पत्रिकाबाजी गर्ने, वक्तव्य दिने, अनावश्यक अन्तवार्ता दिने कुरा बन्द गरिने छ। उहाँले नीति निर्माण र सुधारमा सिपाहीसमेतको सुझाव लिइने बताउनु भयो। सुरक्षा निकायको समस्या निराकाण तथा चेन अफ कमान्डको सुुधार र यसको मूल्यांकन जनता र सिपाहीबाट गरिने उहाँको भनाइ छ। सुरक्षा निकायको चेन अफ कमान्डलाई सुदृढ गरिने छ। यसको मूल्यांकन जनता र सिपाईबाट गरिने छ। यसैलाई सही मूल्यांकन मानिने छ, उहाँले भन्नुभयो। गृह मन्त्रालय जनतासँग संवेदनशील ढंगले जोडिएको मन्त्रालय भएको उल्लेख गर्दै उहाँले गृह मन्त्रालय, नेपाल प्रहरी, सशस्त्र प्रहरी जनताले चाहेजस्तो बन्ने प्रतिबद्धता व्यक्त गर्नु भयो। गृह मन्त्रालय र सुरक्षा निकाय आफ्ना लागि नयाँ विषय भएकाले मन्त्रालयका कर्मचारीसँग छलफ गरी केही दिनभित्रै सुधारका योजना सार्वजनिक गर्ने घोषणा शर्माले गर्नु भएको छ। यहाँका कर्मचारीको २० औं वर्षको अनुभव, दक्षता र इमान्दारितालाई सम्पूर्ण रुपमा जनताको लागि समर्पित गरिने छ। यस सन्दर्भमा कसैलाई पनि छुट दिइने छैन। जनतालाई सेवा दिने सम्बन्धमा हाम्रो सोच परिवर्तन हुने छ , उहाँले भन्नुभयो। गृहमन्त्री शर्माले दोस्रो चरणको निर्वाचन शान्तिपूर्ण र निष्पक्षरुपमा सम्पन्न गर्न गृहमन्त्रालयको प्रमुख प्राथमिकता रहने बताउनु भयो।"
सिंहदरबारबाट प्रधानमन्त्री देउवा सिधै प्रचण्ड निवासमा !,"काठमाडौं : नवनिर्वाचित प्रधानमन्त्री शेरबहादुर देउवा पदभार ग्रहण लगत्तै सिंहदरबारबाट सिधै निवर्तमान प्रधानमन्त्री एवम् नेकपा (माओवादी केन्द)का अध्यक्ष पुष्पकमल दाहाल प्रचण्ड निवास पुग्नु भएको छ। बुधबार साँझ ६ बजे प्रधानमन्त्री देउवा प्रचण्ड निवास लाजिम्पाट पुग्नु भएको हो। भेटवार्तामा सरकार सञ्चालन र स्थानीय तहको दोस्रो चरणको निर्वाचनलगायतका विषयमा छलफल भएको प्रचण्डको निजी सचिवालयले जानकारी दिएको छ। पूर्वसहमति अनुसार नै प्रचण्डले प्रधानमन्त्री पदबाट राजीनामा दिएपछि मंगलबार देउवा व्यवस्थापिका संसदबाट प्रधानमन्त्री पदमा निर्वाचित हुनु भएको हो। प्रधानमन्त्री देउवाले बुधबार दिउँसो राष्ट्रपति विद्यादेवी भण्डारीबाट पद तथा गोपनीयताको सपथ लिनु भएको छ। सपथ लगत्तै देउवाले सहिदप्रति श्रद्धाञ्जलि अर्पण गर्नु भएको थियो। देउवा सरकारको पहिलो मन्त्रिपरिषद् बैठकले तोकिएकै मितिमा तीन तहकै निर्वाचन सम्पन्न गर्नेलगायत विभिन्न सात विषयलाई प्राथमिकतामा राखेर अघि बढ्ने निर्णय गरेको छ। कांग्रेस, माओवादीसहित साना दल सहभागी गठबन्धनको सरकारमा माओवादीले ८ मन्त्रालय पाउने सहमति भइसकेको छ। पहिलो चरणको मन्त्रिपरिषद्मा माओवादीबाट कृष्णबहादुर महरा, जनार्दन शर्मा र प्रभु शाह मन्त्री बन्नु भएको छ। देउवाले निर्वाचनपछि मात्र दोस्रो चरणमा मन्त्रिपरिषद् विस्तार गर्ने योजना बनाउनु भएको उहाँ निकट स्रोतको दाबी छ।"
"कांग्रेसमा मन्त्री छान्न सकस, पौडेल पक्ष असन्तुष्ट",काठमाडौं : प्रधानमन्त्रीकारुपमा सभापति शेरबहादुर देउवा निर्वाचित भएको दोस्रो दिनमै नेपाली कांग्रेसमा भाडभैलो मच्चिएको छ । रामचन्द्र पौडेल समूहले सरकार गठन प्रक्रियामा आफूहरुसँग छलफल नै नगरेको कारण देखाउँदै साभापति देउवासँग चरम असन्तुष्टी देखाएको छ । आज हुने प्रधानमन्त्रीको सपथ ग्रहण कार्यक्रममा पौडेल पक्षका अधिकांश नेताहरु नजाने बुझिएको छ । पौडेल समहूबाट महेश आचार्य र फरमुल्लाह मन्सुरले आजै मन्त्रीको सपथ खाने चर्चा चलेपनि निर्णय हुन सकेन । निर्णय हुन नसकेपछि पौडेल पक्ष असन्तुष्ट भएको हो । असन्तुष्टी बढेपछि नेपाली कांग्रेसलाई पहिलो चरणमा मन्त्री छान्न सकस परेको छ । कांग्रेसले गोपालमान श्रेष्ठलाई रक्षामन्त्रीको जिम्मेवारी र ज्ञानेन्द्र कार्कीलाई भौतिक योजना तथा पूर्वाधार मन्त्रीको जिम्मेवारी दिने तयारी गरेको छ । कांग्रेसका चरम विवाद भएपछि पौडेल पक्षबाट हुने अन्य मन्त्रीको आज खान नपाउने भएका हुन् ।
मन्त्री छान्न कांग्रेस र माओवादी आन्तरिक छलफलमा,"काठमाडौं : मन्त्री छनोटका लागि सत्तागठबन्धनका राजनीतिक दलहरु आन्तरिक छलफलमा व्यस्त भएका छन् । प्रधानमन्त्री शेरबहादुर देउवाको आज हुने सपथसँगै केही मन्त्रीको पनि सपथका लागि दलहरु छुट्टाछुट्टै छलफलमा व्यस्त भएका हुन् । मन्त्री छनोट गर्नका लागि नेपाली कांग्रेस र नेकपा माओवादी केन्द्र आन्तरिक गृहकार्यमा जुटेका हुन् । त्यस्तै केही साना दल पनि सरकारमा जान गृहकार्यस्वरुप छलफलमा व्यस्त छन् । प्रधानमन्त्री शेरबहादुर देउवासँगै नेपाली कांग्रेसले गोपालमान श्रेष्ठ र ज्ञानेन्द्र कार्कीलाई मन्त्रीको रुपमा सपथ खुवाउने भएको छ । श्रेष्ठ र कार्कीको नाम अन्तिम टुंगो लागेपनि मन्त्रालय भने अझै टुंगिएको छैन । संभव भएसम्म कांग्रेसले आजै अन्य दुई मन्त्री पनि टुंग्याउने छ । श्रेष्ठ र कार्की देउवानिकट मानिनुहुन्छ । देउवाले अन्य मन्त्रीका लागि नेता रामचन्द्र पौडेलसँग छलफल जारी राख्नुभएको छ । महेश आचार्य, फरमुल्लाह मन्सुरको मन्त्री बन्ने बढी चर्चा छ। मन्त्री छनोट गर्नका लागि माओवादी केन्द्र बालुवाटारमा बैठक बसिरहेको छ । उक्त बैठकले आज हुने देउवाको सपथसँगै दुईजना मन्त्री तय गर्ने छ । माओवादीले उपप्रधानमन्त्रीसहित पहिलो दुई मन्त्री पठाउने भएको छ । देउवा सरकारमा माओवादीले ८ वटा मन्त्रालय सम्हाल्ने छ । देउवा प्रधानमन्त्री भएसँगै माओवादीले गृहमन्त्री सम्हाल्ने छ भने कांग्रेसले अर्थमन्त्री लिने सहमति भएको छ ।"
"कम बोल्छु, बढी गर्छु : देउवा","काठमाडौं : माओवादी केन्द्रसँग एक वर्षदेखि जारी रहेको सत्ता गठबन्धनलाई निरन्तरता दिँदै नेपाली कांग्रेसका सभापति शेरबहादुर देउवा मंगलबार मुलुकको प्रधानमन्त्री चुनिनुभएको छ । कांग्रेस र माओवादीबीच एक वर्षअघि पुष्पकमल दाहालको सत्तारोहणकै बेला आलोपालो रूपमा सत्ताको नेतृत्व गर्ने सहमति भएको थियो । प्रधानमन्त्रीमा चयन भएपछि देउवाले चौथोपटकको आफ्नो यो कार्यकालमा कम बोलेर बढी काम गर्ने बताउनुभएको छ । आरोपप्रत्यारोप र तिक्तताबीच सत्ता हस्तान्तरण हुने गरेको नेपाली राजनीतिमा मंगलबार कामचलाउ प्रधानमन्त्री दाहालकै प्रस्तावमा देउवा मुलुकको ४० औं प्रधानमन्त्री चुनिनुभएको हो । 'जाने प्रधानमन्त्री नै आउने प्रधानमन्त्रीको प्रस्तावक बस्नु यो विश्वकै नयाँ घटना होला', दाहालले संसद्मा यस्तो धारणा राख्दा संसद् भवन तालीले गुञ्जायमान बनेको थियो । माओवादीसँग यति नजिक बन्नुभएका देउवा कुनै समय भने उनीहरूको 'कट्टर दुस्मन' हुनुहुन्थ्यो । माओवादी युद्धमा देउवा मात्र एउटा त्यस्तो व्यक्ति हो जसको दुईपटक हत्या प्रयास भएको थियो । त्यस्तै, देउवाकै प्रधानमन्त्रीत्वकालमा माओवादीका शीर्ष नेताहरूको टाउकाको मोल तोकिएको थियो । सायद यही तिक्ततापूर्ण विगततर्फ इंगित गर्दै प्रमुख प्रतिपक्षी नेता केपी शर्मा ओलीले वर्तमान गठबन्धनप्रति संसद्मा मंगलबार प्रश्नसमेत उठाउनुभएको थियो । यद्यपि, संसद्मा मन्तव्यका क्रममा देउवाले दाहाल र दाहालले देउवाको प्रशंसामा अधिकांश समय खर्चनुभएकाले दुई नेताबीचको सहकार्य लामो समय जाने आकलन गर्नेहरूको पनि कमी थिएन । माओवादी केन्द्रको प्रमुख सहकार्यमा मधेसकेन्द्रित दल र साना दलको सहमतिमा देउवा चौथो पटक प्रधानमन्त्री बन्न सफल हुनुभयो । मंगलबार संसद्मा भएको मतदानमा कुल खसेको ५ सय ५८ मतमध्ये देउवाको पक्षमा ३ सय ८८ मत परेको थियो । विपक्षमा १ सय ७० मात्र मत पर्यो । हाल कायम ५ सय ९३ सदस्यमध्ये देउवालाई प्रधानमन्त्री बन्न सामान्य बहुमत चाहिन्थ्यो । तर, यसअघि कांग्रेसमाओवादी गठबन्धनसँग नजिक रहेका सबै दलले देउवालाई प्रधानमन्त्रीमा मतदान गरे ।कांग्रेस, माओवादी केन्द्र र मधेसकेन्द्रित दलबीच संसद् भवनमै तीनबुँदे सहमति भयो र राष्ट्रिय जनता पार्टी नेपालका सांसदहरूले देउवाका पक्षमा मतदान गरे । यस्तै, उपेन्द्र यादव नेतृत्वको संघीय समाजवादी फोरम, विजय गच्छदार नेतृत्वको फोरम लोकतान्त्रिक, नेकपा संयुक्त, समाजवादी जनता पार्टी, अखण्ड नेपाल पार्टी, खम्बुवान राष्ट्रिय मोर्चा र स्वतन्त्र सांसद चन्द्रेश्वर झाले पनि देउवालाई साथ दिनुभयो । देउवाले पाएको मतलाई संविधान संशोधनका लागि आवश्यक दुई तिहाइ मतसँग पनि जोडिएर हेरिएको छ । संविधान संशोधन गर्ने वचन दिएकाले दुई तिहाइ जुटाउन अब देउवालाई केही मतको खाँचो देखिन्छ । प्रमुख विपक्षी एमालेका १ सय ८१ सांसद रहे पनि देउवाको विपक्षमा १ सय ७० मत मात्र खस्यो । १७ जना एमालेकै सांसद मतदानमा अनुपस्थित रहेको प्रमुख सचेतक भानुभक्त ढकालले जानकारी दिनुभयो । 'हाम्रो तर्फबाट उम्मेदवार पनि थिएन, केही साथी बिरामी र केही साथी दोस्रो चरणको निर्वाचनमा खट्नुभएकाले प्रधानमन्त्रीको निर्वाचनमा सहभागी हुन पाउनुभएन', ढकालले भन्नुभयो । नेकपा माले, राष्ट्रिय जनमोर्चा, बहुजन शक्ति पार्टी र मधेस समता पार्टीले पनि देउवाको विपक्षमा मतदान गरेका थिए । तर, नेमकिपाले भने निर्वाचनमा भाग लिएन । 'मुलुकको सार्वभौमिकता र स्वतन्त्रताको रक्षा, देश विकास, पुनर्निर्माणलगायत विषयमा कुनै कार्यक्रम नभएपछि प्रधानमन्त्री निर्वाचनमा भाग लिनुको अर्थ नरहेपछि हामीले भाग लिएनौं', नेमकिपाका प्रेम सुवालले भन्नुभयो । ०५२, ०५८ र ०६१ सालमा प्रधानमन्त्री बन्नुभएका देउवा राजाबाट 'अक्षम' भनी घोषणा भएको १२ वर्षपछि प्रधानमन्त्री बन्नुभएको हो । 'पहिलाजस्तो ज्ञानेन्द्रले फाल्ने, ल्याउने परिस्थिति अहिलेको होइन, दाहालले देउवालाई संसद्मा प्रस्ताव गर्दै भन्नुभयो, 'राजामहाराजाले कसरी ह्युमिलिट गरे भन्ने कुरा उहाँले भन्नुभएको छ । तर, अहिलेको फरक परिस्थिति हो', दाहालले भन्नुभयो । एमालेका तीनैजना नेता माधव नेपाल, झलनाथ खनाल र केपी ओलीलाई प्रधानमन्त्री बनाउन आफू प्रस्तावक बने पनि एमालेबाट त्यस्तो अवसर नपाएको भन्दै दाहालले गुनासो पोख्नुभयो । 'कांग्रेसले गुन लगायो, मैले तिरेँ', दाहालले भन्नुभयो ।फोरम लोकतान्त्रिकका अध्यक्ष विजय गच्छदारले संविधान बनाउन आफूले ठूलो योगदान गरे पनि ठूला दलका नेताले आफ्नो योगदानलाई बिर्सेको भन्दै गुनासो पोख्नुभयो । देउवाका ५ चुनाती १लगातार तीन तहको चुनाव सम्पन्न गर्नु । २बलियो प्रतिपक्षको सामना गर्नु । ३ संविधान संशोधनमा असन्तुष्ट पक्षलाई लिएर अघि बढ्नु । ४संविधानको पूर्ण कार्यान्वयन र कार्यान्वयनका चरणमा आउने समस्याको समाधान गर्नु । ५संविधान संशोधन गरेर सर्वस्वीकार्य बनाउनु । सपथ आज पौने दुई बजे, आज सानो मन्त्रीमण्डल"
प्रचण्डको घोषणा:गृहमन्त्री शर्मा स्टार अफ दी क्याम्पेनर,काठमाडौं : निवर्तमान प्रधानमन्त्री तथा नेकपा माओवादी केन्द्रका अध्यक्ष पुष्पकमल दाहाल प्रचण्ड ले नवनियुक्त गृहमन्त्री जनार्दन शर्मालाई स्टार अफ दी क्याम्पेनर घोषणा गर्नु भएको छ। मन्त्री छनोटका लागि बुधबार बिहान बालुवाटारमा बसेको माओवादी केन्द्रको केन्द्रीय कार्यालयको बैठकमा प्रचण्डले शर्मालाई स्टार अफ दी क्याम्पेनर घोषणा गर्नु भएको हो। प्रचण्ड नेतृत्वको सरकारमा ऊर्जा मन्त्री रहनु भएका शर्मा बुधबार काँग्रेस सभापति शेरबहादुर देउवा नेतृत्वको सरकारमा गृहमन्त्रीको सपथ लिनु भएको छ। बैठकमा सहभागी नेता मणि थापाले प्रचण्डको भनाइ उद्दत गर्दै भन्नुभयो जनार्दन शर्मा हाम्रो स्टार अफ दी क्याम्पेनर हुनु भएको छ। शर्माले ऊर्जामन्त्रालयको नेतृत्व सम्हालेपछि नेपाल विद्युत प्राधिकरणको कार्यकारी निर्देशकमा कुलमान घिसिङलाई नियुक्त गर्नु भएको थियो। घिसिङले प्राधिकरणको नेतृत्व सम्हालेपछि बर्षौदेखि लोडसेडिङ रहदै आएको मुलुकलाई लोडसेडिङ मुक्त गराइएको थियो। उपयुक्त व्यक्तिलाई उपयुक्त ठाउँमा जिम्मेवारी दिदा सफलता पाउन सक्ने उदाहरण घिसिङ बन्नु भएको छ। प्रचण्डले शर्मालाई गृहमन्त्रीमा सिफारिस गर्दा सहभागी नेताहरुले एकमतले समर्थन जनाएको थापाले बताउनुभयो। माओवादी केन्द्रका नेताहरुले ऊर्जा मन्त्रालयको जस्तै सफलता गृहमन्त्रालयमा पनि पाउने गरी काम गर्न गृहमन्त्री शर्मालाई शुभकामना दिनु भएको छ।
प्रधानमन्त्री देउवासहित आठ मन्त्रीको सपथ समारोह (फोटोफिचर),"तस्बिर : सरोज बैजु काठमाडौं : प्रधानमन्त्री शेरबहादुर देउवासहित आठ मन्त्रीले राष्ट्रपति विद्यादेवी भण्डारीबाट पद तथा गोपनीयताको सपथ लिनु भएको छ। बुधबार दिउँसो शीतल निवासमा आयोजित विशेष समारोहमा प्रधानमन्त्री देउवासहित आठ मन्त्रीलाई राष्ट्रपति भण्डारीले सपथ ग्रहण गराउनु भएको हो। देउवा नेतृत्वको सरकारमा पहिलो चरणमा विजयकुमार गच्छदार (उपप्रधान, संघीय मामिला तथा स्थानीय विकास) कृष्णबहादुर महरा (उपप्रधान तथा परराष्ट्र), गोपालमान श्रेष्ठ (उपप्रधान तथा शिक्षा), ज्ञानेन्द्रबहादुर कार्की (अर्थ), फरमुल्ला मन्सुर (श्रम तथा रोजगार), जनार्दन शर्मा (गृह) र प्रभु शाहले (विना विभागीय मन्त्री)को रुपमा पद तथा गोपनीयताको सपथ लिनु भएको हो। सपथ ग्रहण समारोहमा उपराष्ट्रपति नन्दबहादुर पुन, निवर्तमान प्रधानमन्त्री पुष्पकमल दाहाल प्रचण्ड, सभामुख ओनसरी घर्तीमगर, कायमुकायम प्रधानन्यायाधीश गोपाल पराजुली, पूर्वप्रधानमन्त्री, कुटनीतिक नियोगका प्रतिनिधिलगायत उच्च पदस्थ व्यक्तित्वको उपस्थिति रहेको थियो।"
नेताहरु भन्छन् संविधान कार्यान्वयन चुनौती,"काठमाडौं : चौथो पटक प्रधानमन्त्री निर्वाचित हुनुभएका कांग्रेस सभापति शेरबहादुर देउवासामु संविधान कार्यान्वयन प्रमुख चुनौती एवं महत्ववपूर्ण अवसरका रुपमा देखा परेको अधिकांश दलका नेताले टिप्पणी गरेका छन् । देउवासामु असार १४ मा स्थानीय तहको दोस्रो चरणको निर्वाचन सम्पन्न गरी आगामी माघ ७ अघि नै प्रान्त र केन्द्रीय संसद्को निर्वाचन सम्पन्न गर्नु चुनौती रहेको उनीहरूले औंल्याएका छन् । मंगलबार प्रधानमन्त्रीमा निर्वाचित भएसँगै उहाँलाई बधाई तथा शुभकामना दिने क्रममा नेताहरूले यस्तो टिप्पणी गरेका हुन् । नेताहरूको भनाइ उनीहरूकै शब्दमा शेरबहादुर देउवा, नवनिर्वाचित प्रधानमन्त्री मैले प्रधानमन्त्रीको उम्मेदवारी पेस गर्दा जे सम्बोधन गरें त्यसैलाई उच्च प्राथमिकता दिनेछु । आगामी असार १४ को स्थानीय तहको दोस्रो चरणको निर्वाचन, माघ ७ भित्र प्रदेश र केन्द्रीय संसद्को निर्वाचन दलहरूको सहमति र सहकार्यबाट गर्नु मेरो कर्तव्य हुनेछ । पुष्पकमल दाहाल, निवर्तमान प्रधानमन्त्री नैतिकताको अनुपम उदाहरण बन्न आफू सफल भएँ । देउवासमक्ष भावी दिनमा आउने चुनौतीको सामना गर्न र प्रमुख प्रतिपक्षी दललाई निकट गराउन आफूले अझै उदाहरणीय भूमिका खेल्नेछु । झलनाथ खनाल, वरिष्ठ नेता एमाले प्रधानमन्त्री पदको प्राप्तिसँगै आइरहेको स्थानीय तहको दोस्रो चरणको निर्वाचन, प्रदेश र केन्द्रीय संसद्को निर्वाचन धाँधलीरहित, निष्पक्ष र स्वतन्त्रपूर्वक गराउनु देउवाको चुनौती हो । मुलुकका राज्य संयन्त्रबीच संयोजनको भूमिका खोल्नु पनि अर्को चुनौती हो । उपेन्द्र यादव, संघीय समाजवादी फोरम अध्यक्ष देउवा प्रधानमन्त्री आउनु स्वाभाविक प्रक्रिया हो । आश्चर्यजनक होइन । विगतमा प्राप्त अधिकार सुरक्षित गराउँदै संविधान संशोधनबाट मधेस र मधेसीलाई हक दिलाउन सक्नुपर्यो । राज्य पुनःसंरचना हुनुपर्छ र त्यसैका आधारमा आगामी १४ गतेको स्थानीय तहको दोस्रो निर्वाचन, प्रान्त र केन्द्रीय संसद्को निर्वाचन हुनुपर्ने मान्यतामा हामी दृढ छौं । महेन्द्रप्रसाद यादव, राजपा अध्यक्ष मण्डल सदस्य संविधान संशोधन, जनसंख्याका अधारमा क्षेत्र निर्धारणलगायत कुरालाई दोस्रो तहको स्थानीय निर्वाचनअगावै कार्यान्वयनमा ल्याउन सक्नुपर्छ । देउवाले राजपाका मुद्दाको कार्र्यान्वयन गर्ने प्रतिबद्धताको पालना गर्न सक्नुपर्छ । सुवास नेम्वाङ, पूर्वसभामुख सत्ता समीकरणका नाममा दोस्रो चरणको चुनाव हुँदैन कि भन्ने आशंका आज प्रमुख तीन दलका नेताहरूको अभिव्यक्ति र प्रधानमन्त्रीमा आफ्नो उम्मेदवारी प्रस्तुत गर्दै देउवाले गरेको पुनः प्रतिबद्धताबाट हटेको छ । चुनाव हुन्छ र सबै चुनाव प्रमुख प्रतिपक्षीलगायत विपक्षी दलहरूसँगको सहमतिबाट हुने विश्वास आफूहरूले गरेका छौं । लोकतन्त्रको संस्थागत विकास भनेको आवधिक निर्वाचन नै हो । नारायणमान बिजुक्छे, नेपाल मजदुर किसान पार्टी अध्यक्ष दुई पार्र्टी मिल्यो प्रधानमन्त्री फेर्यो ठीक भएन । राष्ट्र र जनताका मुद्दा विगतझैं फेरि पनि सम्बोधन हुँदैनन् । त्यसैले आफू र आफ्ना सांसदहरूले प्रधानमन्त्रीको निर्वाचन नै बहिष्कार गर्यौं । सरकारका चुनौती धेरै छन् तर तिनको सम्बोधन र कार्यान्वयन होला भन्ने विश्वास छैन । दुर्गा पौडेल, राष्ट्रिय जनमोर्चाका सांसद दाहाल र देउवाको फेरबदल भारतीय ग्य्रान्डडिजाइनमा भएको हो । संविधान संशोधन गर्ने र नेपालको भन्दा भारतीय स्वार्थमा नीति निर्णय तय गर्ने दाउपेच हो । दाहालझैं देउवा सरकारको विरोध पनि निरन्तर रूपमा गर्छौं । कुन्ती कुमारी शाही, राष्ट्रिय प्रजातन्त्र पार्टी नेत्री प्रधानमन्त्रीले राष्ट्रिय जनता पार्टी नेपाललगायत केही दलसँग गरेको प्रतिबद्धताको कार्यान्वयन गरी सबै पक्षलाई चुनावमा समाहित गर्न सक्नु सबैभन्दा ठूलो चुनौतीको सामना हुन्छ । अब यो देशले द्वन्द्व नभएर आर्थिक विकास चाहेको छ । सो अनुसार कार्यक्रममा मुलुकलाई अघि बढाउनु देउवा सरकारको उच्च प्राथमिकता हुनुपर्छ ।"
यी हुन् देउवा सरकारका सात प्राथमिकता,"काठमाडौं : प्रधानमन्त्री शेरबहादुर देउवा नेतृत्वको पहिलो मन्त्रिपरिषद् बैठकले तीनै तहको निर्वाचन तोकिएको मितिमा गर्ने निर्णय गरेको छ । बुधबार राष्ट्रपतिबाट पद तथा गोपनीयताको सपथ लिएर कार्यभार सम्हाले लगत्तै बसेको बैठकले तीनै तहको निर्वाचन तोकिएकै मितिमा गर्नेसहितका सात विषयलाई प्राथमिकता दिने निर्णय गरेको हो। विना विभागीय मन्त्री प्रभु शाहका अनुसार सरकारको सात प्राथमिकतामा संविधान कार्यान्वयन, दोस्रो चरणको निर्वाचन तोकिएकै मितिमा गर्ने, २०७४ माघ ७ भित्र संघ र प्रदेशको निर्वाचन गर्ने, पुननिर्माणमालाई तीब्रताका साथ अगाडि बढाउने, सेवा प्रवाहलाई प्रभावकारी बनाउने, आर्थिक समृद्धि हासिल गर्ने, शान्ति सुरक्षा प्रत्याभूति गर्ने र दैनिक आपूर्तिलाई सहज बनाउने विषय परेका छन् । पहिलो चरणमा देउवा नेतृत्वको सरकारमा सात मन्त्री रहेका छन् ।"
रोल्पाबाट विप्लव पार्टी निकटका १० कलाकार पक्राउ,"रोल्पा : विप्लव नेतृत्वको नेपाल कम्युनिष्ट पार्टीका दश जना कलाकारलाई रोल्पामा प्रहरीले पक्राउ गरेको छ। पश्चिमी पाछाबाङमा सांस्कृतिक कार्यक्रम सम्पन्न गरी दुईखोली गाउँपालिकाको इरिबाङ पुगेका कलाकारलाई प्रहरीले पक्राउ गरेको हो। स्थानीय चुनाव विरोधी गतिविधि गरेको भन्दै उनीहरुलाई प्रहरीले मंगलबार विहान पक्राउ गरेको हो। जिल्ला प्रहरी कार्यालयका अनुसार पक्राउ पर्नेहरुमा जनसाँस्कृतिक टोलीका सदस्यहरु दुईखोली गाउँपालिका३ इरिबाङका वर्ष २३ का रोशनी डाँगी, १८ वर्षीय तारा परियार, सुनछहरी गाउँपालिका५ जैमाकसलाका वर्ष २० का कृष्ण पुन, वर्ष २० का समिर पुन, १८ वर्षकी ज्योती पुनमगर छन्। त्यस्तै रोल्पा नगरपालिका६ कालोपहिराका १६ वर्षीय वीरेन्द्र पुन, भूमि गाउँपालिका ९ चुनबाङ रुकुम हाल रोल्पा नगरपालिका४ वस्दै आएकी १६ वर्षीया श्रृष्टिना पुन, लुंग्री गाउँपालिका१ पाङकी वर्ष १७ की मञ्जु घर्ती, त्रिवेणी गाउँपालिका६ जुगारका वर्ष १६ का प्रभा खड्का र विना पुन छन्। पक्राउ परेकी मध्ये विना सेक्सन कमाण्डर रहेको प्रहरीले दावी गरेको छ। उनीहरुलाई सार्वजनिक अपराध मुद्दा लगाइएको छ। बुधबार नै प्रमुख जिल्ला अधिकारीले थप अनुसन्धानका लागि १४ दिनको म्याद थप गरिसकेका छन्।"
'नेपालचीन सहकार्य अघि बढ्यो',"काठमाडौं : नेपालका लागि चिनियाँ राजदूत यू होङ्ले 'बेल्ट एन्ड रोड' अवधारणाको फ्रेमवर्कभित्र रहेर नेपालचीनबीच सहकार्य अघि बढेको बताउनुभएको छ ।चिनियाँ तिब्बत सांस्कृतिक मञ्चले आयोजना गरेको एक समारोहमा चिनियाँ राजदूत होङ्ले नेपालचीन सम्बन्ध विगतदेखि नै सुमधुर रहेको र आगामी दिनमा थप विस्तार हुने बताउनुभयो । बेल्ट एन्ड रोड अवधारणामा नेपालले हस्ताक्षर गरेसँगै यसको कार्यान्वयनका लागि अघि बढ्ने तयारी हुँदै गर्दा नेपालमा सरकार परिवर्तन भएपछि चिनियाँ राजदूतको भनाइ आएको हो ।पुष्पकमल दाहाल नेतृत्वको निवर्तमान सरकारले एक महिनाअघि बेल्ट एन्ड रोड समझदारीपत्रमा चीनसँग हस्ताक्षर गरेको भए पनि त्यसको कार्यान्वयनमा जान नेपालले परियोजना छनोट गरी चीनलाई दिनुपर्ने हुन्छ । देउवा नेतृत्वको सरकारले उक्त समझदारीपत्रको मर्मअनुसार अघि बढ्छ कि बढ्दैन भन्ने चिन्ता चिनियाँ पक्षमा देखिएको छ । 'नेपालचीनबीच गत महिना हस्ताक्षरित बेल्ट एन्ड रोड समझदारीपत्रको दायरामा रही राजनीतिक संवाद, भौतिक संरचना, कनेक्टिभिटी, निर्वाध व्यापार मौद्रिक वित्तीय सरलता र सांस्कृतिक आदानप्रदानलाई बढाई साझा विकास र साझा समृद्धिद्वारा दुई देशका जनताको जीवन सुखमय बनाउने कामलाई साकार पानुपर्छ', चीनियाँ राजदूत होङ्ले भन्नुभयो । राजदूत होङ्ले नेपालले तिब्बत र ताइवान मामिलामा लिएको नीतिको सराहना गर्नुभयो । 'नेपालले कहिल्यै पनि चीनविरोधी गतिविधि हुन दिएको छैन । यसप्रति हामी आभारी छौँ', उहाँले भन्नुभयो ।नेपाल गत महिना चिनियाँ अवधारणा बेल्ट एन्ड रोडको औपचारिक रूपमा सदस्य बनेको थियो । कार्यक्रममा निवर्तमान उपप्रधानमन्त्री कृष्णबहादुर महराले बेल्ट एन्ड रोड अवधारणामा हस्ताक्षर भएअनुसार चीन र नेपालबीचको मैत्रीपूर्ण सम्बन्ध अघि बढ्ने विश्वास व्यक्त गर्नुभयो । 'नेपाल र चीनबीच सदियौँदेखि मित्रवत् सम्बन्ध रहँदै आएको छ । मुख्यतः चीनको स्वशाषित क्षेत्र तिब्बतसँग नेपालको सम्बन्ध छ', उहाँले भन्नुभयोे, 'भौगोलिक केही विकटता छन् । तर, नेपालले चीनको तीव्र विकास र समृद्धिबाट लाभ लिन सक्छ । चीनले आर्थिक विकास गर्नु नेपालका लागि पनि महत्वको विषय हो ।' महराले नेपाल सरकार एक चीन नीतिप्रति प्रतिबद्ध रहेको बताउनुभयो ।कार्यक्रममा पूर्वप्रधानमन्त्री माधवकुमार नेपालले चीनको स्वशासित क्षेत्र तिब्बतका जनता विगतमा गरिबी, पछौटेपन र शोषणबाट प्रताडित भए पनि हालैका वर्षमा तिब्बतका जनताको जीवनस्तरमा उल्लेखनयी प्रगति भएको बताउनुभयो । नेपालका प्रत्येक जनताले चीनप्रति सद्भाव राख्ने गरेको बताउँदै उहाँले भन्नुभयो, 'चीनसँग प्रगाढ सम्बन्ध भएकोमा नेपाली जनता गर्व महसुस गर्छन् ।' नेता नेपालले चीनले अघि बढाएको बेल्ट एन्ड रोड अवधारणाबाट श्रीलंका, पाकिस्तान र बंगलादेशले आर्थिक विकासमा लाभ लिएझैँ नेपालले पनि लाभ लिनुपर्ने बताउनुभयो ।कार्यक्रममा चाइना टिबेटोलोजी रिसर्च सेन्टरका डेपुटी डाइरेक्टर जनरल एन छियीले बेल्ट एन्ड रोड अवधारणामा हस्ताक्षर भएपछि नेपालचीन सम्बन्ध नयाँ उचाइमा पुगेको बताउनुभयो । उहाँले चीन र नेपालबीचको मैत्री सम्बन्ध सांस्कृतिक, व्यापार, पर्यटन, राजनीतिकलगायत क्षेत्रमा विस्तार हुँदै गएको बताउनुभयो । चीनका जनता र सरकारले नेपालको भूकम्पपछिको पुनर्निर्माणमा हृदयदेखि सहयोग गरेको बताउनुभयो ।मंगलबार सुरु भएको चिनियाँ तिब्बत सांस्कृतिक मञ्चको कार्यक्रममा सहभागी हुन चीनबाट १७ जना विज्ञ नेपाल आएका छन् । नेपाल र चीनको तिब्बतको संस्कृति, कला, बौद्ध धर्म, व्यापारलगायत क्षेत्रमा भएको प्रगतिबारे मञ्चमा छलफल भइरहेको छ ।"
'स्थानीय शासन ऐन संसदमा अड्किँदा खुसी छु',"काठमाडौं: संघीय मामिला तथा स्थानीय विकास मन्त्रालयका सचिव दिनेश थपलियाले क्याबिनेटबाट पास भएर संसदमा अड्किएको स्थानीय शासन ऐन पास नहुँदो खुसी लागेको बताउनुभएको छ। हाल जे जसरी जस्तो अवस्थामा संसदमा ऐनको मस्यौदा पुगेको छ त्यो जस्ताको तस्तै पारित भए मुलुकभरका ७ सय ४४ गाउँपालिका र नगरपालिका पूर्णरुपमा काम गर्न असक्षम हुने उहाँको दाबी छ। अन्नपूर्ण पोष्टले बुधबार तिनकुनेस्थित कार्यालयमा गरेको 'स्थानीय तहमा बजेट, योजना, सुशासन र विकास' विषयक अन्नपूर्ण राउन्ड टेबलमा बोल्दै सचिव थपलियाले यस्तो विचार व्यक्त गर्नुभएको हो। अहिले क्याबिनेटबाट पारित भएको स्थानीय शासन ऐनले स्थानीय तहका धेरै विषयलाई सम्बोधन गर्न सक्ने देखिँदैन, परिमार्जन गर्नैपर्छ', थपलियाले भन्नुभयो, विगतमा स्थानीय निकायका लागि कार्यान्वयनमा रहेको स्थानीय स्वायत्त शासन ऐन २०५५ सँग २४ वटा ऐन विषय बाझिने थिए र काम गर्न नसकिने अवस्था थियो । त्यसपछि १०० वटा बाझिने गरी बनायौं।' त्यसैले अबको ऐन विशेष ऐन बन्नुपर्ने र कहीकतै बाझिए बाझिएको हदसम्म त्यो बाझिने ऐन नै अमान्य हुनेगरीको बनाउनुपर्नेमा उहाँको जोड थियो । उहाँले आवश्यकताका आधारमा प्रयोग गर्न सकिने खालको ऐन नभए स्थानीय तह प्रभावकारी ढंगले सञ्चालन गर्न नसकिने बताउनुभयो। 'स्थानीय तहलाई अब पनि प्रभावकारी र बलियो नबनाए जनताका चाहना पूरा हुँदैनन्, त्यसैले पनि नियमनकारी भूमिका तलैको हुनुपर्छ', उहाँले थप्नुभयो। गाउँपालिका र नगरपालिकाहरुले पहिलोपटक व्यवस्थापकीय र न्यायिक अधिकार पाएको उहाँको भनाई छ। उहाँले भन्नुभयो, 'मन्त्रालयको सचिव मैले नै सबै बुझेको छैन, उपमेयरले न्यायिक अधिकार के बुझेर कति र कसरी प्रदान गर्लान्? ' स्थानीय तह पुनर्संरचना आयोगका तत्कालीन अध्यक्ष डा बालानन्द पौडेलले बजेट स्थानीय तहलाई दिने भनिए पनि प्राकृतिक स्रोत तथा वित्त आयोग स्थापना नगर्दा वैज्ञानिक बाँडफाँट हुन नसकेको बताउनुभयो। उहाँले भन्नुभयो, 'त्यसले स्थानीय तह व्यवस्थित र अधिकारसम्पन्न बनाउन हामीजस्ता ब्यूरोक्रेसीले कसरी स्वतन्त्र भएर काम गर्छ ? मन्त्रालयहरु कम गर्न हामीलाई नै स्वीकार्य छैन भने माइन्ड सेटमा परिवर्तन ल्याउन अझै चुनौती छ।' पूर्वअर्थ सचिव रामेश्वर खनालले राजस्व बाँडफाँटको तयारी सही नुहँदा स्थानीय तहको अबको काममा पनि भनेजस्तो काम हुन नसक्ने बताउनुभयो। 'सकारात्मक दृष्टिकोणबाट हेर्ने हो विगतमा ३० लाख जाने गाविसहरु थिए, चार पाँचवटा गाभेर गाउँपालिका बनाइएको छ', उहाँले भन्नुभयो, त्यसो त अब एउटा तहले कम्तिमा १० करोड पाउँछ, तर पनि कामअनुसार जति पाउनुपर्ने हो त्यति दिइएको छैन।' उहाँले जति बजेट विनियोजन गरिएको छ त्यति एक वर्षभित्र खर्च गर्न पनि नसक्ने अवस्था देखिएको बताउनुभयो।"
माओवादीले तीन मन्त्रीको टुंगो लगायो,"काठमाडौं : नेकपा माओवादी केन्द्रले तीन मन्त्रीको नाम टुंगो लगाएको छ । माओवादीले पहिलो चरणमा तीन मन्त्रीको नाम टुंग्याएको हो । माओवादीले कृष्णबहादुर महरा, जनार्दन शर्मा र प्रभू शाहको नाम टुंगो लगाएको छ। नेकपा माओवादी केन्द्रले देउबा सरकारमा कृष्ण बहादुर महराको नेतृत्वमा आफ्ना ८ आठ मन्त्री पठाउने भएको छ । माओवादी केन्द्रको बैठकले कृष्ण बहादुर महरालाई उपप्रधानम्नत्रीसहित परराष्ट्रमन्त्रीको जिम्मेवारीमा पठाएको छ । त्यस्तै जनार्दन शर्मालाई गृहमन्त्रीमा पठाउने माओवादीले निर्णय गरेको छ । माओवादीले प्रभु शाहलाई पनि आजै सपथका लागि पठाएपनि मन्त्रालय भने अझै टुंगिएको छैन् ।"
प्रधानमन्त्री शेरबहादुर देउवासहित आठ मन्त्रीले लिए सपथ,"काठमाडौं : प्रधानमन्त्री शेरबहादुर देउवासहित आठ मन्त्रीले पद तथा गोपनीयताको सपथ ग्रहण गर्नु भएको छ। बुधबार राष्ट्रपति निवासमा आयोजित विशेष समारोहमा प्रधानमन्त्री शेरबहादुर देउवाले सपथ लिएपछि राष्ट्रपति भण्डारीले थप ७ मन्त्रीलाई पद तथा गोपनीयताको सपथ गराउनु भएको हो। देउवा नेतृत्वको सरकारमा पहिलो चरणमा विजयकुमार गच्छदार उपप्रधान, संघीय मामिला तथा स्थानीय विकास, कृष्णबहादुर महरा उपप्रधान तथा परराष्ट्रमन्त्री, गोपालमान श्रेष्ठ उपप्रधान तथा शिक्षामन्त्रीको रुपमा सपथ ग्रहण गर्नु भएको छ। तेस्रो चरणमा ज्ञानेन्द्रबहादुर कार्की अर्थमन्त्री, फरमुल्ला मन्सुर श्रम तथा रोजगार, जनार्दन शर्मा गृहमन्त्री र प्रभु शाहले विना विभागीय मन्त्रीको रुपमा पद तथा गोपनीयताको सपथ लिनु भएको छ। सपथ ग्रहण समारोहमा उपराष्ट्रपति नन्दबहादुर पुन, निवर्तमान प्रधानमन्त्री पुष्पकमल दाहाल प्रचण्ड, सभामुख ओनसरी घर्तीमगरलगायत उच्च पदस्थ व्यक्तित्वको उपस्थिति रहेको छ।"
प्रधानमन्त्री देउवाद्वारा पदभार ग्रहण,"काठमाडौं : नवनिर्वाचित प्रधानमन्त्री शेरबहादुर देउवाले पदभार ग्रहण गर्नु भएको छ। बुधबार दिउँसो प्रधानमन्त्री तथा मन्त्रिपरिषद्को कार्यालय सिंहदरबारमा पुगेर देउवाले पदभार ग्रहण गर्नु भएको हो। राष्ट्रपति विद्यादेवी भण्डारीसँग राष्ट्रपति कार्यालय शीतल निवासमा आयोजित विशेष समारोहमा पद तथा गोपनीयताको शपथ लिएपछि सहिद स्मारक जानु भई सहिदप्रति भावपूर्ण श्रद्धाञ्जलि अर्पण गरेर फर्किए लगत्तै देउवाले पदभार ग्रहण गर्नु भएको हो। नेपाली काँग्रेसका सभापतिसमेत रहनुभएका देउवा मङ्गलबार प्रधानमन्त्री पदमा निर्वाचित हुनुभएको हो। यसैबीच, प्रधानमन्त्री देउवा आजै नेपाली काँग्रेस केन्द्रीय कार्यालय सानेपा जानु भई काँग्रेसका संस्थापक एवम् दिवङ्गत शीर्ष नेताहरुको तस्विरमा माल्र्यपण गर्नुभयो। उहाँले प्रथम जननिर्वाचित प्रधानमन्त्री एवम् काँग्रेसका नेता बिपी कोइराला, गणेशमान सिंह, सुवर्ण शमशेर, कृष्णप्रसाद भट्टराई, गिरिजाप्रसाद कोइराला र सुशील कोइरालाको तस्बिरमा माल्यर्पण गर्नुभएको थियो। यसैगरी प्रम देउवाले कार्यालयस्थित आफ्नो पार्टी सभापतिको कार्यकक्षमा गई एक छिन बस्नुभएको थियो। पार्टी कार्यालयमा पुग्दा नवनिर्वाचित प्रमलाई पार्टीका नेता तथा कार्यकर्ताले स्वागत गर्नुभएको थियो। रासस"
प्रधानमन्त्री देउवाद्वारा पद तथा गोपनीयताको सपथ,"काठमाडौं : नवनिर्वाचित प्रधानमन्त्री शेरबहादुर देउवाले प्रधानमन्त्रीको पद तथा गोपनीयताको सपथ ग्रहण गर्नु भएको छ । शीतल निवासमा आयोजित सपथ समारोहमा राष्ट्रपति विद्यादेवी भण्डारीले प्रधानमन्त्री देउवालाई पद तथा गोपनीयताको सपथ ग्रहण गराउनु भएको हो। व्यवस्थापिकासंसद्बाट मङ्गलबार नेपाली काँग्रेसका सभापति एवम् संसदीय दलका नेता देउवा चौंथो पटक प्रधानमन्त्री निर्वाचित हुनुभएको हो। उहाँले कुल उपस्थित ५५८ मतमध्ये ३८८ मत प्राप्त गर्नुभएको थियो। यसअघि उहाँ विसं २०५२ भदौ २७ गते पहिलो पटक प्रधानमन्त्री बन्नुभएको थियो। यसपछि २०५८ साउन ११ गते दोस्रो पटक र २०६१ साल जेठ २० गते तेस्रो पटक उहाँ प्रधानमन्त्री बन्नुभएको थियो। नवनिर्वाचित प्रधानमन्त्री देउवाले ईश्वर, देश र जनताको नाममा शपथ लिनुभएको हो। विशेष समारोहमा उपराष्ट्रपति नन्दबहादुर पुन, निवर्तमान प्रधानमन्त्री पुष्पकमल दाहाल प्रचण्ड, कामु प्रधानन्यायाधीश गोपाल पराजुली, सभामुख ओनसरी घर्ती, प्रमुख प्रतिपक्षी दल नेकपा (एमाले)का अध्यक्ष केपी शर्मा ओलीलगायत उपस्थित हुनुहुन्थ्यो। यसैगरी, पूर्व प्रधानमन्त्री, पूर्व उपप्रधानमन्त्री एवम् मन्त्रीहरू, संवैैधानिक निकायका प्रमुख, तीनवटै सुरक्षा निकायका प्रमुख, उच्च पदस्थ कर्मचारी, नेपालस्थित कूटनीतिक निकायका प्रमुख तथा प्रतिनिधि, विभिन्न राजनीतिक दलका नेता, पत्रकार, उद्योगी तथा व्यवसायी सो समारोहमा उपस्थित हुनुहुन्थ्यो। शपथ ग्रहणपछि उपस्थित विशिष्ट व्यक्तिहरुले प्रधानमन्त्री देउवालाई बधाई दिनुभएको थियो।"
२८ वर्षमा २५ जना प्रधानमन्त्री,"काठमाडौं : ०४६ सालमा बहुदलीय प्रजातन्त्र पुनःस्थापनायता अहिलेसम्म देशले २५ जना प्रधानमन्त्री पाएको छ । ती प्रधानमन्त्रीमध्ये कसैले पनि पूरै कार्यकाल पाँच वर्ष काम गर्न पाएनन् ।नेपालको ४० औं प्रधानमन्त्रीको रूपमा कांग्रेस सभापति शेरबहादुर देउवा मंगलबार निर्वाचित हुनुभएको छ । उहाँ ०४६ सालपछि चौथो पटक प्रधानमन्त्री हुनुहुने शौभाग्यशाली नेता हुनुहुन्छ । संसद्बाट ३८८ मतसहित देउवा प्रधानमन्त्री चयन हुनुभएको हो । यसअघि माओवादी केन्द्रका अध्यक्ष पुष्पकमल दाहाल १० महिना मात्र प्रधानमन्त्रीको कुर्सीमा रहनुभयो । उहाँले जेठ १० गते संसद्बाट नभई पत्रकार सम्मेलन गरी राजीनामाको घोषणा गर्नुभयो । नेपालमा प्रधानमन्त्रीको पद सन् १७९९ मा सुरु भएको मानिएको छ । मूलकाजी दामोदर पाण्डेले राजा रणबहादुर शाहको अनुपस्थितिमा मूलकाजी भई सशक्त एकलौटी शासन चलाएका थिए । दामोदरको मृत्युपश्चात् भीमसेन थापा मुख्तियार पदमा नियुक्त भएका थिए । उनी पछिका सबै प्रधानमन्त्रीलाई मुख्तियार भनियो । प्राइम मिनिस्टर (प्रधानमन्त्री) भनी सम्बोधन गरिएका तथा पहिलो पटक प्रधानमन्त्रीको श्रीपेच लगाउने माथवरसिंह थापा हुन् । उनलाई नै नेपालको आधिकारिक प्रधानमन्त्री मानिने इतिहासविद् दिनेशराज पन्त बताउनुहुन्छ । ०४६ पछि प्रधानमन्त्री हुनेको लामै फेहरिस्त छ । लोकन्द्रबहादुर चन्द ०४६ चैत २४ देखि ०४७ वैशाख ६ गतेसम्म प्रधानमन्त्री हुनुभयो । उहाँलाई राजा वीरेन्द्र वीरविक्रम शाहले नियुक्त गर्नुभएको थियो । त्यसपछि अन्तरिम प्रधानमन्त्रीका रूपमा कांग्रेसका कृष्णप्रसाद भट्टराई ०४७ देखि ०४८ सम्म जम्मा एक वर्ष मात्र कुर्सीमा रहनुभयो । त्यसपछि कांग्रेसका गिरिजाप्रसाद कोइराला निर्वाचित प्रधानमन्त्रीको रूपमा ०४८ देखि ०५१ सम्म तीन वर्ष कुर्सीमा आसीन हुनुभयो । ०५१ देखि ०५२ सालसम्म एमालेका मनमोहन अधिकारी प्रधानमन्त्री बन्नुभयो । कांग्रेसका शेरबहादुर देउवा ०५२ देखि ०५३ सालसम्म प्रधानमन्त्री बन्नुभयो । त्यसपछि राप्रपाका लोकेन्द्रबहादुर चन्द ०५३ सालदेखि ०५४ सम्म २०९ दिन मात्रै प्रधानमन्त्री बन्नुभयो । राप्रपाका सूर्यबहादुर थापा ०५४ देखि ०५५ सालसम्म १९० दिन प्रधानमन्त्री बन्नुभयो । कांग्रेसका गिरिजाप्रसाद कोइराला ०५५ देखि ०५६ सालसम्म ४११ दिन प्रधानमन्त्री बन्नुभयो । त्यसपछि कांग्रेसकै कृष्णप्रसाद भट्टराई ०५६ सालमा २९६ दिन प्रधानमन्त्री बन्नुभयो । कांग्रेसका गिरिजाप्रसाद ०५६ देखि ०५८ सालसम्म ४९१ दिन प्रधानमन्त्री बन्नुभयो । कांग्रेसका शेरबहादुर देउवा ०५८ देखि ०५९ सालसम्म ३३५ दिन प्रधानमन्त्री बन्नुभयो । उहाँले संसद् विघटनको घोषणा गर्नुभएसँगै तत्कालीन राजा ज्ञानेन्द्रले शासनसत्ता आफ्नो हातमा लिनुभयो । त्यसपछि राप्रपाका लोकेन्द्रबहादुर ०५९ देखि ०६० सालसम्म २३७ दिन प्रधानमन्त्री बन्न पुग्नुभयो । उहाँलाई पनि अपदस्थ गरी राजा ज्ञानेन्द्रले सूर्यबहादुरलाई प्रधानमन्त्री बनाउनुभयो । उहाँ ०६० देखि ०६१ सालसम्म २६४ दिन प्रधानमन्त्री बन्नुभयो । त्यसपछि कांग्रेस प्रजातान्त्रिकका सभापति शेरबहादुर देउवा ०६१ देखि ०६२ सालसम्म जम्मा २४३ दिन प्रधानमन्त्री बन्नुभयो । उहाँलाई निर्वाचन गराउन नसकेको आरोपमा अक्षम प्रधानमन्त्रीको दर्जा दिँदै राजा ज्ञानेन्द्रबाटै बर्खास्त गरियो । त्यसपछि शासनसत्ता राजा ज्ञानेन्द्र शाहले आफ्नै हातमा लिनुभयो । ०६२ देखि ०६३ सालसम्म जम्मा ४४८ दिन शाहले शासनसत्ता सम्हाल्नुभयो । देशमा जनआन्दोलनमार्फत ०५६ सालको प्रतिनिधिसभा पुनःस्थापना भएपछि ०६३ देखि ०६५ सालसम्म गिरिजाप्रसाद ७६४ दिन प्रधानमन्त्री बन्नुभयो । त्यसपछि देशमा संविधानसभा निर्वाचन भयो र संविधानसभा निर्वाचनबाट पहिलो प्रधानमन्त्री पुष्पकमल दाहाल बन्नुभयो । दाहाल ०६५ देखि ०६६ सालसम्म २८० दिनसम्म प्रधामन्त्री बन्नुभयो । त्यसपछि एमालेका माधवकुमार नेपाल ०६६ देखि ०६७ सालसम्म ६२२ दिन प्रधानमन्त्री बन्नुभयो । ०६७ देखि ०६८ सालसम्म २०४ दिन एमालेका झलनाथ खनाल प्रधानमन्त्री बन्नुभयो । त्यस्तै, ०६८ देखि ०६९ सालसम्म ५६३ दिन नेकपा माओवादीका डा बाबुराम भट्टराई प्रधानमन्त्री बन्नुभयो । भट्टराई पहिलो संविधानसभा विघटन गर्ने प्रधानमन्त्री हुनुहुन्छ । देउवालाई निर्वाचन गराउन नसकेको आरोपमा अक्षम प्रधानमन्त्रीको दर्जा दिँदै राजा ज्ञानेन्द्रबाटै बर्खास्त गरियो । सर्वाेच्च अदालतका बहालवाला न्यायाधीशलाई पनि देशले प्रधानमन्त्रीको रुपमा स्वीकार गर्यो । तत्कालीन प्रधानन्यायाधिश खिलराज रेग्मी ०६९ देखि ०७० सालसम्म प्रधानमन्त्री बन्नुभयो । ०७० सालमा देशमा दोस्रो पटक संविधानसभा निर्वाचन भयो । निर्वाचनबाट प्रमुख पार्टीको रूपमा कांग्रेस संसद्मा देखा पर्यो । कांग्रेस सभापति सुशील कोइराला ०७० सालमा प्रधानमन्त्री बन्नुभयो । ०७२ साल १९ साउनमा एमालेका केपी शर्मा ओली प्रधानमन्त्री हुनुभयो । उहाँपछि ०७३ साल साउन २० मा पुष्पकमल दाहाल प्रधानमन्त्री बन्नुभयो । ०४६ सालमा प्रजातन्त्र स्थापना भएपछि लोकेन्द्रबहादुर चन्द तीन पटक, शेरबहादुर देउवा चार पटक, कृष्णप्रसाद भट्टराई दुई पटक, गिरिजाप्रसाद कोइराला चार पटक र सूर्यबहादुर थापा दुई पटक प्रधानमन्त्री बन्नुभयो । राजनीतिशास्त्रका प्राध्यापक डा लोकराज बराल विगतमा एउटै पार्टीको पूर्ण बहुमत हुँदा पनि पाँच वर्षसम्म सरकार टिक्न नसक्नुमा आफ्नै पार्टीको असहयोग र असहिष्णु व्यवहार मुख्य जिम्मेवार रहेको बताउनुहुन्छ । पाँच वर्ष बहुमत प्राप्त दलले राम्रा नीति र कार्यक्रम ल्याएर शासन गरे देशको विकास अघि बढ्ने र राजनीतिक संस्कार पनि बस्न सक्थ्यो तर त्यो सम्भावना नै अब नदेखिएको उहाँ बताउनुहुन्छ । लोकतन्त्रवादी भन्ने दलले बलियो सरकार गठन गरेर देशको आर्थिक विकासका साथै राजनीतिलाई नेतृत्व दिन सकेनन् त्यो हाम्रा लागि दुःखद हो', उहाँले भन्नुभयो ।"
चुनौतीसँग नडराउन गगनको सुझाव,"काठमाडौं : स्वास्थ्यमन्त्री गगन थापाको मंगलबार बिदाइ गरिएको छ । बिदाइमा पार्टीनिकट कर्मचारीको भीड लाग्ने परम्परालाई तोड्दै मंगलबारको स्वास्थमन्त्री गगनको बिदाइमा फरक दृश्य देखियो । छोटो समयमै राम्रो काम गरेका गगनको बिदाइमा मन्त्रालयका कार्यालय सहायकदेखि विभिन्न अस्पतालका कर्मचारी उपस्थित भए । गगनको बिदाइमा कर्मचारीको ताँती लाग्यो । मन्त्रीको कार्यकक्ष खचाखच भएपछि कर्मचारीलाई बाहिरै लाइन लाग्नुपर्ने अवस्था आयो । यसअघिका मन्त्रीले काम गर्न लामो समय पाए पनि खासै उपलब्धि ननिस्कने र आफूखुसी काम गर्ने चलन स्थापित गरेको मन्त्रालयमा गगन फरक रूपमा प्रस्तुत हुँदा कर्मचारीमा खुसी र उहाँको छोटो समयमा बिदाइ गर्दा निरासका भाव झल्कियो । प्रायः मन्त्रालयमा मन्त्री र राज्यमन्त्रीबीचको सम्बन्ध सौहाद्र्धपूर्ण भएको पाइँदैन । तर, छोटो समय मात्रै स्वास्थ्य राज्यमन्त्री बनेका तारामान गुरुङ गगनको बिदाइमा निरास देखिनुभयो । यसअघिका पत्रकार सम्मेलनमा गगन फेरि स्वास्थ्यमन्त्री बनेर आए मात्र उहाँले खनेका स्वास्थ्य सुधारका बाटा फराकिलो हुने जनाउँदै स्वास्थ्य राज्यमन्त्री गुरुङले मन्त्रालयलाई गगनको अभाव खड्किने बताउनुभयो । गगनको गतिमा हिँड्न धौ स्वास्थ्यमन्त्री गगन थापाको बिदाइमा केही दिनमा आफैं पनि बिदाइ हुन लागेका र करिव ४० वर्ष स्वास्थ्य सेवामा बिताएका स्वास्थ्यसचिव डा सेनेन्द्रराज उप्रेतीमा पनि खुसी र दुःख दुवै भाव झल्किन्थ्यो । गगन र डाउप्रेतीबीच पटकपटक असमति भएको खबर बाहिर आउने गरेको भए पनि उप्रेतीले बिदाइ कार्यक्रममा भन्नुभयो, 'मैले यत्रो वर्ष स्वास्थ्य क्षेत्रमा काम गरें तर मन्त्रीज्यूको गति समात्न धौ भएको पक्कै हो । उहाँको काम गर्ने शैली अति सिधा छ । उहाँका कारण स्वास्थ्य क्षेत्रको चर्चा र बहस भयो र काम पनि ।' मन्त्रालय छाड्दा आफूले सुरु गरेका स्वास्थ्यका कार्यक्रम प्रणाली ओझेलमा पर्ने हुन् कि भन्ने चिन्तामा पर्नुभएका गगनले चुनौतीसँग नडराउन सबैलाई आग्रह गर्नुभयो । 'राम्रो काम गर्न डराउनुहुन्न । चुप लागेर बस्यो भने झन् क्षति हुन्छ । चुनौती सामना गर्न सके मात्र परिवर्तन हुन्छ', थापाले भन्नुभयो, 'यहाँ मैले एक जनाको गल्ती देखिनँ सिस्टमको गल्ती छ । त्यसैले सिस्टम सुधारका लागि सबै एकजुट हुनुपर्छ ।' मन्त्री थापाले नेपालको स्वास्थ्य क्षेत्रमा हाल भएकै जनशक्तिबाट पनि धेरै राम्रा काम गर्न सकिने बताउनुभयो । त्यसका लागि सम्पूर्ण राष्ट्रसेवक कर्मचारीमा जिम्मेवारी र गम्भीरता आउनुपर्ने उहाँको भनाइ थियो । हालसम्मका स्वास्थ्यमन्त्रीमा उमेरले कान्छ गगनका सल्लाहकार र सहयोगी झन् कान्छा थिए । ३०४० वर्ष स्वास्थ्य सेवामा बिताएका कर्मचारीसँग मिलेर काम गर्न उनीहरूलाई कठिन नभएको होइन । मन्त्रालयकी प्रमुख विशेषज्ञ र भावी स्वास्थ्यसचिवकी दावेदार डाकिरण रेग्मीले स्वास्थ्यमन्त्री थापाका कारण मन्त्रालयको छविमा सुधार आएको बताउनुभयो । 'स्वास्थ्य प्राविधिक विषय भएकाले त्यसलाई बुझेर काम गर्ने क्षमता कमैमा हुन्छ । तर, मन्त्रीमा त्यो क्षमता भएकाले आज स्वास्थ्य विषयले जताततै चर्चा पाएको छ । यसअघिका मन्त्रीले गर्न सकेनन्', डारेग्मीले भन्नुभयो। इतिहास कोरियो स्वास्थ्य मन्त्रालयको छवि सुधारमा सहयोग गरेको भन्दै गगनको मन्त्रालयका कार्यालय सहयोगीदेखि माथिल्लोस्तरका कर्मचारीमा चर्चा चलेको छ । जुन मंगलबार उहाँको बिदाइ कार्यक्रम चलिरहँदा पनि त्यो सुनियो । 'हामीले यस्तो मन्त्री अहिलेसम्म देखेका थिएनौं । मन्त्री भएर पनि सामान्य कर्मचारीजस्तो व्यवहार गर्नुभयो उहाँले । काम पनि राम्रै गर्नुभयो । मन्त्रालयमा को कुन पार्टीको हो भन्ने पत्ता लागेपछि मात्रै कामको जिम्मा दिइन्थ्यो जुन बन्द भयो', मन्त्रालयमा लामो समय बिताका एक कर्मचारीले भने, 'इतिहासमै पहिलो पटक हो यस्तो भएको । फेरि डर थपिएको छ अब कस्ता मन्त्री आउने हुन् भन्नेमा ।'"
