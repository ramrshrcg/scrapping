शीर्षक,विवरण
अपनत्व आवश्यक,"प्रधानमन्त्री केपी शर्मा ओलीले सचिव सरुवालगायतका विषयमा एकलौटी गरेको भन्दै माओवादी केन्द्रका मन्त्रीले गुनासो गरेको विषयलाई स्वाभाविक मान्न सकिँदैन। माओवादी मन्त्रीले प्रधानमन्त्री ओलीले सचिवको सरुवा गर्ने निर्णय गरेको उनी भारत पुगेपछि मात्र थाहा पाएको बताएका छन्। प्रधानमन्त्री ओलीले चैत २२ गते मुख्यसचिव लोकदर्शन रेग्मीलाई आफ्नो निवास बालुवाटारमा बोलाएर ३० जना सचिवको सरुवा गर्ने निर्णय गराएका थिए। सचिव सरुवाबारे चैत २० मन्त्रिपरिषद् बैठकमा भएको मन्त्रालयहरू र सचिवहरूको व्यवस्था गर्ने सैद्धान्तिक निर्णयको आधारमा ओलीले सचिव सरुवा गरेको जानकारी गराइएको छ। प्रधानमन्त्रीले साझेदार दल र मन्त्रीहरूसँग सामान्य सल्लाह नगरी एकलौटी गरेको भन्दै माओवादी केन्द्रका मन्त्रीहरूले असन्तुष्टि जनाएका हुन्। यसबाहेक विभिन्न मन्त्रालयमातहत रहेका जिम्मेवारी पनि आफूमातहत राखेर ओलीले एकलौटी गतिविधि बढाएकोमा पनि माओवादीकेन्द्रका मन्त्रीले असन्तुष्टि जनाएका छन्। माओवादीकेन्द्रका मन्त्रीको गुनासोले बलियो र स्थिर भनिएको सरकारको मन्त्रिपरिषद्भित्रै संशयको सिर्जना भएको दर्शाउँछ। साथसाथै यसले माओवादी केन्द्रका मन्त्रीहरूमा विकास भइरहेको मनोभावलाई पनि संकेत गर्छ। माओवादी दललाई बेवास्ता गरियो र त्यसबाट आएका मन्त्रीसँग सामान्य सल्लाहको समेत आवश्यकता देखिएन भन्ने असन्तुष्टि भावले गठबन्धन अभ्यासलाई नै प्रश्न घेरामा उभ्याउने छ। गठबन्धन निर्माण गरेर निर्वाचनमा अत्यधिक बहुमत ल्याएको र एकीकृत पार्टी निर्माणतर्फ अगाडि बढिरहेको सन्दर्भमा यस्तो प्रवृत्ति घातक समेत हुन सक्छ। प्रधानमन्त्री नेतृत्वमा रहने मन्त्रिपरिषद्मा अवश्य पनि उनीसँग विशेष अधिकार हुन्छन्, तर हरेक अधिकारको औचित्य त्यसको सार्थक अभ्यासले मात्र पुष्टि गर्छ। प्रधानमन्त्रीसँग रहने विशेष अधिकार विशेष समयका लागि मात्र हुन् भन्ने बुझ्न जरुरी छ। सामान्य स्थितिमा विशेष अवस्थाका लागि छुट्याइएका अधिकारहरूको प्रयोगले दुरुपयोगकोसम्म अर्थ दिन सक्छ। अर्कोतर्फ, अधिकारको प्रयोक्ताले कुन समयसन्दर्भमा अधिकारको प्रयोग गर्दैछु भन्नेमा पनि विचार गर्नुपर्छ। वर्तमान सरकारको काँधमा इतिहासकै भारी जिम्मेवारी छन्। लामो संक्रमणकालपछि बल्ल बहुमतप्राप्त सरकार बनेको छ। यो जनमतका दुई आधार छन्। जनताले स्थिर र बलियो सरकार बन्ने विश्वासले जनमत प्रदान गरेका थिए। त्यो विश्वासको आधार एमाले र माओवादी केन्द्रबीचको गठबन्धन थियो। पार्टी एकतासम्म गर्ने विश्वास दिलाएकाले गठबन्धनले भारी मात्रामा जनमत प्राप्त गरेको हो। स्थिर र बलियो सरकारले कम्तिमा विकास र समृद्धिको मार्गचित्र कोर्नेछ र आशाको सञ्चार गर्नेछ भन्ने विश्वास गरिएको छ। यो जनविश्वासलाई कार्यरूपमा पुष्टि गर्ने जिम्मेवारी सरकारको हो। सरकार तथा गठबन्धनमध्ये एक पार्टीको नेता भएकाले पनि प्रमुख जिम्मेवारी प्रधानमन्त्री केपी शर्मा ओलीको हो। राजनीतिमा समीकरणहरू झिना आधारहरूले बनेका हुन्छन्। विश्वास हरेक समीकरणको सबैभन्दा ठूलो आधार हो। एउटै राजनीतिक दलभित्र त विश्वास र आस्थाको आधारमा नेतृत्वको निर्माण भएको हुन्छ भने गठबन्धन निर्माण गरेका दलहरूबीच त विश्वास सबैभन्दा ठूलो आधार हो। सामान्य छलफल गर्दा निर्माण हुने विश्वासको वातावरण बनाउन ओलीले कञ्जुस्याइँ नगर्दा नै राम्रो हुन्छ। माओवादी र एमाले गठबन्धन एकीकृत पार्टी निर्माणतर्फ अग्रसर छ। साथसाथै द्वैत नेतृत्व प्रणाली कायम गर्ने निर्णय पनि गरिसकिएको छ, यसले एक पार्टीभित्र दुई संरचना अभ्यास कायम नै रहेको जनाउँछ। यो दुवै पार्टीका लागि संक्रमणकालीन समय हो। संक्रमणकाल पेचिलो हुन्छ। एक हुन लागेको पार्टीमा दुवै पक्षले अपनत्व महसुस गरेनन् भने परिणाम दुखद् पनि हुन सक्छ। जबसम्म दुई पार्टीको मनोभाव रहिरहन्छ तबसम्म अपनत्वको आधार कमजोर हुनेछ। तर कुनै पक्षले समर्पित भएको र अर्को पक्षले शरण दिएको अनुभूति गर्छ भने अपनत्वका कुनै पनि आधार बाँकी रहने छैनन्। इतिहासको पेचिलो मोडमा कीर्तिमान कायम गर्ने अवसर पाएका ओलीले शक्तिसमूह, स्वार्थसमूह र पुरानो लिगासीबाट उठ्न हृदयको आयतन फराकिलो बनाउनैपर्छ।"
एकतामा कुनै द्विविधा छैन : महासचिव पोखरेल,"पोखरा : नेकपा (एमाले)का महासचिव एवं रक्षामन्त्री ईश्वर पोखरेलले पार्टी एकतामा कुनै द्विविधा नभएको बताएका छन् ।एमाले कास्की जिल्ला कमिटीको आयोजनामा मंगलबार आयोजित बृहत् कार्यकर्ता भेलाको उद्घाटन गर्दै उनले आगामी वैशाख ९ गते नै पार्टी एकता घोषणा हुने गरी तयारी भइरहेको बताए । एक दुई दिनमा नै पार्टी एकता संयोजन समितिको बैठक बस्ने जानकारी दिँदै उनले पार्टी एकता कुनै लहडका आधारमा नभई मुलुकको आवश्यकताका आधारमा हुन लागेको र यसलाई जनताले अनुमोदन गरिसकेको धारणा राखेका छन्। केन्द्रीय सरकारले केही दिनभित्रै नीति, कार्यक्रम तथा योजना प्रस्तुत गर्ने मन्त्री पोखरेलले जानकारी दिए ।नेपालको संविधान गतिशील भएको चर्चा गर्दै उनले राष्ट्रिय हित एवं सामाजिक सद्भाव एवं आवश्यकताका आधारमा यसलाई संशोधन गर्न सकिने उल्लेख गरे । एमालेका सल्लाहकार परिषद्का उपाध्यक्ष एवं प्रमुख सचेतक खगराज अधिकारीले जनप्रतिनिधिले शासकका रुपमा नभई सेवकका रुपमा जनताको काम गर्नुपर्ने बताए ।समृद्धि र विकासका लागि उत्पादनमुखी काम गर्नुपर्नेमा जोड दिँदै उनले त्यसैका माध्यमबाट रोजगारीको सिर्जना गरिनुपर्ने र समान कामको समान ज्याला हुने व्यवस्थाको सुनिश्चितता आवश्यकता औँल्याए । पार्टीका केन्द्रीय सदस्य एवं संस्कृति, पर्यटन तथा नागरिक उड्डयनमन्त्री रवीन्द्र अधिकारीले पर्यटन मन्त्रालयले घोषणा गरेका १०० दिनका कार्यक्रममध्ये लगभग २७ प्रतिशतअघि बढिसकेको जानकारी दिए ।सडक पूर्वाधारले नछोएका गाउँपालिकामा यथासम्भव विमानस्थल र त्यो पनि नभएमा हेलीप्याड स्थापना गरी जनताको सुविधाका साथै पर्यटकलाई उक्त गाउँमा पुयाउन सकिने धारणा राखे । एमाले कास्कीका अध्यक्ष एवं प्रदेशसभा सदस्य कृष्ण थापाले जनप्रतिनिधि र पार्टीबीच समन्वय गरी निर्वाचनमा जनतासँग गरिएका प्रतिबद्धता पूरा गरिनुपर्नेमा जोड दिए । एमाले कास्कीका उपाध्यक्ष एवं प्रदेशसभा सदस्य मनबहादुर गुरुङ, सचिव दामोदर बैरागीलगायतले पार्टी र निर्वाचित जनप्रतिनिधिका गतिविधिबारे प्रकाश पारेका थिए ।रासस"
वाणिज्य मन्त्री मातृका तेस्रो पटक दिल्ली दौडाहामा,नयाँ दिल्ली: अन्तराष्ट्रियस्तरको ऊर्जासम्बन्धी एक सम्मेलनमा भाग लिन नेपाल सरकारका वाणिज्य मन्त्री मातृका यादव दिल्ली आएका छन् । यादव सोमबार साँझ दिल्ली आएका हुन् । भारत सरकार र अन्तराष्ट्रिय उर्जा मन्चको आयोजनामा मंगलबारदेखि सुरु भएको तीन दिने सम्मेलनको मन्त्रीस्तरीय सत्रमा भाग लिन मन्त्री यादव दिल्ली आएका हुन् । प्रधानमन्त्री केपी शर्मा ओलीको तीन दिने भारत भ्रमणको उच्च राजनीतिक प्रतिनिधीमण्डलमा सहभागी रहेका यादव मन्त्री भएयता तेश्रो पटक दिल्ली आएका हुन् । पहिलो पटक भारत विश्व व्यापार संगठन (डब्लुटीओ)को मन्त्रीस्तरीय सम्मेलनमा भाग लिन मार्चको तेश्रो साता दिल्ली आएका थिए । त्यतिबेला उनले भारतीय पेट्रोलियन मन्त्री धर्मेन्द्र प्रधानसँग भेटवार्ता गरेका थिए । प्रधानमन्त्री ओलीको भारत भ्रमणका समयमा भएको मोतीहारीदेखि अमलेखगन्जको पेट्रोलियम पाइपलाइनको शिलान्यासको खाका सोही समयमा बनेको थियो ।
बालुवाटारमा मन्त्रिपरिषद बैठक : आईजीपी नियुक्त हुँदै,"काठमाडौं : प्रधानमन्त्री निवास बालुवाटारमा मन्त्रिपरिषद् बैठक सुरु भएको छ । बैठकले नेपाल प्रहरी र सशस्त्र प्रहरीको महानिरीक्षक (आईजीपी) नियुक्त गर्दै छ । नेपाल प्रहरीका डीआईजी सर्वेन्द्र खनाल, रमेश खरेल र पुष्कर कार्कीको नाम चर्चामा छ । डीआईजीमा बढुवा हुँदा पहिलो, दोस्रो र तेस्रो नम्बरमा रहेका खनाल, खरेल र कार्कीमध्ये एकजना आईजीपी बन्ने अनुमान गरिएको छ। अन्य डीआईजीहरुको चर्चा भए पनि पहिलो सूचीमा रहेका तीनमध्ये एकजनालाई मन्त्रिपरिषद् बैठकले आईजीपी बनाउँने छ। त्यसैगरीा सशस्त्र प्रहरीमा भने शैलेन्द खनाल र पुष्कर केसी प्रतिस्पर्धामा छन् । सशस्त्रको नयाँ आईजीपी दुईजनाको प्रतिस्पर्धाबाट हुँदै गर्दा नेपाल प्रहरीको आईजीपीमा भने तीन जनाबीच चर्को प्रतिस्पर्धा देखिन्छ । नेपाल प्रहरीका आईजीपी प्रकाश अर्याल र सशस्त्रका आईजीपी सिंहबहादुर श्रेष्ठ बुधबारबाट ३० वर्षे सेवा अवधिका कारण अवकाश हुँदैछन् । को बन्ला प्रहरी महानिरीक्षक ? यस्ता छन् दाबेदार प्रधानमन्त्री ओली शीतल निवासमा ?"
राजपा नेता महन्थ ठाकुर र महेन्द्र यादव दिल्लीमा,"नयाँ दिल्ली: राष्ट्रिय जनता पार्टी नेपालका दुई शीर्षस्थ नेता स्वास्थ्य उपचारका लागि दिल्ली पुगेका छन् । राजपा नेपालका अध्यक्षमण्डलका संयोजक महन्थ ठाकुर र सदस्य महेन्द्र राय यादव दिल्ली आइपुगेका हुन् । यादव सोमबार नै दिल्ली आइपुगेका हुन भने र ठाकुर मंगलबार दिउँसो । ठाकुरलाई विमानस्थलमा राजपा पार्टीनिकट विद्यार्थी युनियनका प्रतिनिधीहरुले स्वागत गरेका थिए । ठाकुरको बुधबारदेखि हरियाणास्थित मेदान्ता अस्पतालमा उपचार शुरु गरिने पार्टी प्रवक्ता कृष्णा सिंह(राजपूत)ले अन्नपूर्णलाई जानकारी दिए । नेता ठाकुरको मुटुमा समस्या देखिएपछि सन् २०१६ जनबरीमा हरियाणास्थित मेदान्ता अस्पतालमा उपचार गराइएको थियो । मुटुको चाल सन्तुलित बनाउन सर्जरी गरेर पेस मेकर जडान गरिएको थियो । त्यसको चार महिनापछि उनी फलोअपका लागि मेदान्ता आएका थिए । मधेस आन्दोलन र निर्वाचन लगायत राजनीतिक व्यस्तताका कारण त्यसयता उनले चेकजाँच गराउन पाएका थिएनन् । दुइ वर्ष हुन लागिसक्यो, उहाँ फलोअपमा आउन पाउनु भएको थिएन्, सिंहले भने । प्रधानमन्त्री केपी शर्मा ओली तीनदिने राजकीय भ्रमण सकेर काठमाडौं फर्केको दुइ दिन भित्र राजपाकाका दुई नेता उपचारकालागि दिल्ली आइपुगेका छन् । यो संयोग हो कि पूर्वयोजना भन्ने जिज्ञासामा प्रवक्ता सिंहले भने, 'उहाँको चेकजाँच गराउने योजना प्रधानमन्त्रीको भ्रमणभन्दा अघिदेखि कै हो । बरु प्रमको भ्रमण भएका कारण उहाँको समयपछि सारिएको हो । प्रधानमन्त्रप्रधानमन्त्रीको भ्रमणलगत्तै भएको दुई नेताको दिल्ली आगमनले राजनीतिक वृत्तमा चासो बढाएको छ । ठाकुर दिल्ली आएलगत्तै भारतीय राजनीतिज्ञहरुले उनको हालचालबारे खबर लिएको बुझिएको छ । तर आधिकारिक रुपमा कसकसले उनको स्वास्थ्य अवस्थाबारे सोधपुछ गरेको प्रवक्ता सिंहले बताउन चाहेनन् । उपचारपछि भारतीय नेताहरुसँग भेटघाट हुन सक्ने कुरामा भने उनले सही थापे । 'स्वभाविक रुपमा उहाँ आएपछि भारतीय राजनीतिज्ञहरुसँग भेटघाट हुन्छ नै', उनले अन्नपूर्णलाई भने । अर्का नेता यादब भने सोमबार नै दिल्ली आइपुगेका हुन् । यादवले भने मंगलबार नै मेदान्ता अस्पतालको ओपिडी सेवामा चेकजाँच सुरु गरिसकेका छन् । उनले मंगलबार नै मुटुरोग तथा पेसमेकर विशेषज्ञ डा कार्तिक भार्गवसँग चेकजाँच गराएको अस्पताल श्रोतले जनाएको छ । भारतले मधेसको मुद्दालाई छाडिसकेको भन्ने अडकलबाजी भइरहेको समयमा दुई नेताद्धयको दिल्ली आगमनले चासो बढाएको छ । उपचारका क्रममा दुवै नेता एक सातासम्म दिल्ली बस्न सक्ने बुझिएको छ । नेता ठाकुरसँगै मधेसी महिला नेतृ चन्दा चौधरी पनि सँगै छिन् । प्रधानमन्त्रीको भ्रमणका समयमा मधेस मुद्दाका विषयमा भारतीय प्रधानमन्त्री मोदीले मधेसबारेमा चासो राखेका थिए । त्यसको प्रत्युत्तरमा नेपालका प्रधानमन्त्री ओलीले मधेसको समस्या समाधान भइसक्यो भन्ने प्रतिक्रिया दिएका थिए । त्यसपछि यस विषयमा थप चर्चा नभएको बुझिएको छ ।"
"गृह मन्त्रालयका ५२ अधिकृतको काज सरुवा, को कहाँ ?","काठमाडौ : गृह मन्त्रालयले ५२ जना अधिकृतको काज सरुवा गरेको छ। गृहले गीता कुमारी शर्मा, चेतनाथ पोख्रेल, सुमन घिताल, जीतबहादुर श्रेष्ठ, रोहित भट्टराई र ध्रुवबहादुर शाहलाई विमानस्थल अध्यागमन कार्यालयमा सरुवा गरेको हो। त्यस्तै गरी सुर्दशन न्यौपाने, तोरण पराजुली, बालकृष्ण कटवाल, किशोर विश्वकर्मा, विमल भट्टराई, शेरबहादुर विक, गणेशप्रसाद चन्द, दिपेन्द्रकुमार झा, मोहन केसी, अनिरुद्र लुइटेल, सुनिल पौडेल, सुमन पण्डित, तुलबहादुर काउचालाई पनि त्रिभुवन अन्र्तराष्ट्रिय विमानस्थलस्थत अध्यागमन कार्यालयमा सरुवा गरेको छ। त्यस्तै गृहले जितेन्द्र बलामीलाई अध्यागमन विभागमा खटाएको छ। गृहले कृष्णबहादुर कार्की ढोलीलाई इलाका प्रशासन कार्यालय धरान, स्मीता पौडेललाई गृह मन्त्रालय, उत्तम शर्मालाई जिल्ला प्रशासन कार्यालय सुर्खेत, जंगबहादु राईलाई इलाका प्रशासन कार्यालय चैनपुर संखुवासभा, प्रदीप कुमार ढकाललाई जिल्ला प्रशासन कार्यालय मुगुमा काज सरुवा गरेको हो। गृह मन्त्रालयले सुरेश आचार्यलाई जिल्ला प्रशासन कार्यालय दोलाखा, इन्द्रप्रसाद चापागाई इलाका प्रशासन कार्यालय मंगलबारे इलाम, भीम बहादुर बस्नेत जिल्ला प्रशासन कार्यालय सिन्धुपाल्चोक र जगतबहादुर बस्नेतलाई जिल्ला प्रशासन कार्यालय दैलेखमा सरुवा गरेको हो। गृहले प्रकाश खनाललाई जिल्ला प्रशासन कार्यालय कपिलवस्तु, दिपेन्द्रबहादुर शाहीलाई जिल्ला प्रशासन कार्यालय डोटी, मुरारी प्रसाद निरौलालाई जिल्ला प्रशासन कार्यालय नुवाकोट, गौरव ढुंगेललाइ जिल्ला प्रशासन कार्यालय झापा, कमल प्रसाद पाण्डेलाई इलाका प्रशासन कार्यालय कटारी उदयपुर ,गिरीप्रसाद आचार्य जिल्ला प्रशासन कार्यालय पर्सामा सरुवा गरेको हो। त्यस्तै, लोकराज बोहोरा जिल्ला प्रशासन कार्यालय डोटी, देवी प्रसाद गौतम जिल्ला प्रशासन कार्याल काभ्रे, केशव लामिछाने जिल्ला प्रशासन कार्यालय बाग्लुङ, राजु दाहाल जिल्ला प्रशासन कार्यालय सप्तरी, विपिनकुमार ठाकुर इलाका प्रशासन कार्यालय रामगोपालपुर, दिनेश शाह जिल्ला प्रशासन कार्यालय धनुषा, रामप्रसाद ढकाललाई जिल्ला प्रशासन कार्यालय तनहुमा खटाएको हो। गृह मन्त्रालयले सुरेन्द्र थापा इलाका प्रशासन कार्यालय रवि पाँचथर, हरिप्रसाद देवकोटा जिल्ला प्रशासन कार्यालय दैलेख, टेकबहादुर बुढा थापा जिल्ला प्रशासन कार्यालय काठमाडौ, विजय गौतम जिल्ला प्रशासन कार्यालय जुम्ला, सिताराम थापा जिल्ला प्रशासन कार्यालय रसुवा, जनक कोइराला इलाका प्रशासन कार्यालय दमक, शेरबहादुर थापा जिल्ला प्रशासन कार्यालय बारा, शितल बहादुर रावल जिल्ला प्रशासन कार्यालय अछाम, कल्पना भाट जिल्ला प्रशासन कार्यालय कञ्चनपुर र शरद कुमार पौडेललाई प्रहरी कितापखानामा काज सरुवा गरेको छ।"
किन पुगे प्रधानमन्त्री ओली शीतल निवासमा ?,"काठमाडौं : प्रधानमन्त्री केपी शर्मा ओली शीतल निवास पुगेका छन्। मंगलबार साँझ प्रधानमन्त्री ओली परराष्ट्रमन्त्री प्रदीप ज्ञवालीसहित शीतल निवास पुगेका हुन्। प्रधानमन्त्री ओली तीन दिने भारतको राजकीय भ्रमणको ब्रिफिङ गर्न राष्ट्रपति भवन शीतल निवास पुगेको राष्ट्रपति कार्यालयले जनाएको छ। प्रधानमन्त्री ओलीले चैत २३ देखि २५ गतेसम्म भारतको तीन दिने राजकीय भ्रमण गरेका थिए। भारत भ्रमण जानु अघि संघीय संसदमा जानकारी गराएका प्रधानमन्त्री ओली दिल्लीबाट फर्किएपछि भ्रमणको जानकारी शीतल निवास पुगेका हुन्। नेपाल प्रहरीको महानिरीक्षक (आईजीपी) नियुक्तिको विषय पेचिलो बन्दै गर्दा प्रधानमन्त्री राष्ट्रपति निवास पुग्नुलाई महत्वका साथ हेरिएको छ। नेपाल प्रहरीका डीआईजी सर्वेन्द्र खनाल, रमेश खरेल र पुष्कर कार्कीको नाम चर्चामा रहेका बेला प्रधानमन्त्री राष्ट्रपति निवास पुग्नुलाई महत्वका साथ हेरिएको हो। डीआईजीमा बढुवा हुँदा पहिलो, दोस्रो र तेस्रो नम्बरमा रहेका खनाल, खरेल र कार्कीमध्ये एकजना आईजीपी बन्ने अनुमान गरिएको छ। अन्य डीआईजीहरुको चर्चा भए पनि पहिलो सूचीमा रहेका तीनमध्ये एकजनालाई मन्त्रिपरिषद् बैठकले आईजीपी बनाउँने छ। वरियतामा पहिलो नम्बरका खनाल गुण्डागर्दीविरुद्धको अपरेशन पर्नेमा चर्चित छन्। अनुसन्धानमा अब्बल अधिकृतका रुपमा खनाल चिनिन्छन्। उनले अहिले ट्राफिक महाशाखाको नेतृत्व गरिरहेका छन्। कुमार घैँटेसहित आपराधिक क्रियाकलापमा संलग्नलाई खनालकै पाला इन्काउन्टर भएको हो। काठमाडौं प्रहरी प्रमुख, धनुषा प्रहरी प्रमुख हुँदै अञ्चल प्रहरी कार्यालय नारायणी र महानगरीय अपराध महाशाखाको नेतृत्व सम्हालेका खनाल वरियताक्रममा समेत एक नम्बरमा छन। दोस्रो नम्बरका खरेल जनप्रिय प्रहरी अधिकृतका रुपमा चिनिन्छन्। उनले आफू खटिएको क्षेत्र र जिल्लामा अपराधिक समूहलाई नियन्त्रणमा लिने काममा सफलता पाएका थिए। भ्रष्टाचार र अपराधविरुद्ध खुलेरै बोल्ने उनी दुई पटक काठमाडौंको प्रहरी प्रमुख भएर काम गरिसकेका छन्। एसपीका रुपमा कास्की प्रहरी प्रमुख हुँदा पोखराको गुण्डागर्दीविरुद्ध उत्रिएर उनी चर्चामा आएका अधिकारी हुन्। काठमाडौँको गुण्डागर्दीदेखि पर्साको वीरगन्जमा तस्करीविरुद्ध कडा कदम चालेर उनी चर्चामा आएका थिए। सामाजिक सञ्जालमा समेत उनका धेरै प्रशंसक छन्। उनले प्रहरी प्रधान कार्यालयको सुरक्षा सेवा निर्देशनालयको नेतृत्व सम्हालिरहेका छन्। तेस्रो वरियाता क्रममा रहेका पुस्कर कार्की पनि अब्बल अधिकृतका रुपमा चिनिन्छन्। महानगरीय अपराध महाशाखाको प्रमुख भएपछि कार्की चर्चित भए। उनको नेतृत्वमा गुण्डागर्दीमा संलग्न दिनेश अधिकारी चरीको इन्काउण्टर भएको थियो। हाल केन्द्रीय अनुसन्धान ब्युरो (सीआईबी)को प्रमुख रहेका कार्कीको कमाण्डमा निर्माण व्यवसायी शरदकुमार गौचनको हत्याका योजनाकार समिरमान बस्नेत पक्राउ परे। मोरङको प्रहरी प्रमुख हुँदा समेत उनी चर्चामा आएका थिए। उनी प्रहरीमा रहँदा कुनै दाग लागेको छैन। आईजीपीका मुख्य दाबेदार खनाल, खरेल र कार्कीमध्ये खरेल सबैभन्दा पहिले प्रहरी सेवा प्रवेश गरका हुन्। तीनैजना उत्तिकै अब्बल भएकाले सरकारले सबैपक्षसँग छलफल गरेर मात्र निर्णय गर्ने तयारी गरेको छ। यसरकारले मंगलबार नै आईजीपी नियुक्ति गर्ने तयारी गरिरहेको छ। प्रधानमन्त्री ओलीले माओवादी केन्द्रका अध्यक्ष पुष्पकमल दाहाल प्रचण्डसँग समेत आईजीपी नियुक्तिको विषयमा छलफल गर्दै छन्। को बन्ला प्रहरी महानिरीक्षक ? यस्ता छन् दाबेदार"
जात र धर्मको नाममा हुने हिंसाविरुद्ध गृहमन्त्री बादल आक्रामक,"काठमाडौं : गृहमन्त्री रामबहादुर थापा बादलले धार्मिक आवरणमा अस्थिरता निम्ताउन खोज्नेहरु सक्रिय भएको भन्दै सरकारले कारवाहीको दायारमा ल्याउने स्पष्ट पारेका छन्। आइतबार विराटनगरमा श्रीनिवास आचार्यमाथि भएको गोली प्रहारको घटनामा संलग्नलाई कारवाहीको माग गर्दै मंगलबार गृहमन्त्रालयमा विभिन्न ४८ वटा धार्मिक संघसंस्थाका तर्फबाट ज्ञापनपत्र बुझ्दै बादलले यस्तो बताएका हुन्। गृहमन्त्ती बादलले प्रतिनिधि मण्डललाई घटनामा संलग्न भएको आरोपमा दुई जना पक्राउ परीसकेको र अन्यबारे खोजी जारी भइरहेको जानकारी समेत गराएका छन्। घटनाले आफुलाई दुखित तुल्याएको भन्दै गृहमन्त्रीले घटनामा संलग्नको पहिचान गर्न र कारवाहीको दायरामा ल्याउन आफूले सुरक्षा निकायलाई निर्देशन दिइसकेको जानकारी दिए। जातीय र धर्मको नाममा सबैलाई जुधाएर देशलाई अस्थिरतातर्फ लैजान केही तत्व सक्रिय भएका छन्, बादलले भने, घटनामा संलगनलाई कारवाहीको दायरामा ल्याइने छ। प्रतिनिधिमण्डलको माग बमोजिम घाइते आचार्यको उपचारको खर्च सरकारले व्यहोर्न आवश्यक प्रक्रिया अगाडि बढाउने समेत उनलेब ताए। प्रतिनिधमण्डलले घटनामा संलग्नलाई कारवाही गर्नुपर्ने , घटनाको छानबिन गर्न आयोग गठन गरीनुपर्ने, सनातन हिन्दुधर्ममाथिको आक्रमण रोकिनुपर्ने, घाइते आचार्यको उपचार खर्च सरकारले व्यहोर्नुपर्ने लगायतकाम माग राखेका छन्।"
संघीयता कार्यान्वयनमा संघ तत्पर भएन : मुख्यमन्त्री गुरुङ,"बेंसीसहर : प्रदेश ४ का मुख्यमन्त्री पृथ्वीसुब्बा गुरुङले संघयीयता कार्यान्वयनमा संघ (केन्द्रीय सरकार) तत्पर नभएको आरोप लगाएका छन्। सोमबार गृहजिल्ला लमजुङ आएका गुरुङले सरकारी कार्यालयका प्रमुख तथा प्रतिनिधिलाई सम्बोधन गर्दै संघको ढिलासुस्तीले संघीयता कार्यान्वयनमा समस्या आएको बताए। संघीयता कार्यान्वयनमा संघ (केन्द्र) आतुर भएको छैन। संघ जुन गतिमा जानुपथ्र्यो गएको छैन, मुख्यमन्त्री गुरुङले भने, हामीसँग अहिलेसम्म कार्यसञ्चालनको कोष छैन, काम गर्ने कर्मचारी छैनन्, यस्तो अवस्थामा कसरी चल्ने ? स्थानीय तहदेखि प्रदेशसम्म कर्मचारी चाहिएका बेला गोल्डेन ह्यान्डसेक ल्याउँदा अन्योल थपिएको उनले बताए। संघ मानसिक रुपले तयार भए अहिले देखिएका अन्योल छिट्टै निरुपण हुने उनको भनाइ थियो। सुरक्षालगायत विषयमा प्रदेश र संघको अधिकारबारे ठोस निक्र्योल नहुने हो भने भोलिका दिनमा समस्या आउने गुरुङले बताए। प्रदेशको सुरक्षाका लागि सीडीओ कसले चलाउने, प्रहरी प्रशासन कसको कमान्डमा चल्ने, गुरुङले भने, यी निकाय संघको गृह मन्त्रालय कि प्रदेशको आन्तरिक मामिला मन्त्रालयको कमान्डमा चल्ने भन्ने निक्र्योल भएन भने भोलि समस्या आउन सक्छ। प्रदेश सरकारले प्रदेश प्रहरी गठन गर्न सक्ने भनिए पनि अन्य सुरक्षा निकायको सञ्चालन महत्वपूर्ण हुने उनले बताए। भोलि जिल्लाका सुरक्षा निकायले प्रदेश सरकारले भनेको मानेनन् भने सुरक्षा स्थिति के होला ? गुरुङले प्रश्न गरे। मुख्यमन्त्री गुरुङले जनप्रतिनिधि र कर्मचारी मिलेर अघि बढ्न सके मात्रै देश विकास हुने दाबी गरे। कर्मचारी, जनप्रतिनिधि र राजनीतिक दल सर्प, बिच्छी, भ्यागुतोजस्तो हुनुपर्छ, गुरुङले भने, यस्तो भए एकले अर्काको चेक एन्ड ब्यालेन्स हुन्छ। सेवामा सुशासन र भ्रष्टाचारमा शून्य सहनशीलता अपनाउन कर्मचारीलाई उनले निर्देशन दिए। प्रमुख जिल्ला अधिकारी युवराज मैनालीले कर्मचारी अभाव हुँदा स्थानीय तहमा समस्या परेको बताए। स्थानीय तहले हामीसँग कर्मचारी माग्छ। हामीसँग भएका कर्मचारी पठायो बाटोबाटै हराउँछन्, प्रजिअ मैनालीले भने, बाटोबाटै कर्मचारी अन्यन्त्र नलैजान मन्त्रालयमा पत्र पठायौं। कसैले सुन्दैनन्। मैले कसो गरुँ। मुख्यमन्त्री गुरुङले सोमबार राष्ट्रपति रनिङ सिल्ड प्रतियोगिता र नेपाल तामाङ घेदुङ संघले आयोजना गरेको सिलाइकटाइ तालिम उद्घाटन पनि गरे। एमाले केन्द्रीय सचिवसमेत रहेका गुरुङले सोमबार एमाले लमजुङका अगुवा कार्यकर्तालाई वर्तमान अवस्थाबारे प्रशिक्षण पनि दिएका थिए।"
पिएचडी गरेर अपमानजक काम गर्न अब विदेशमा जानु पर्दैन : प्रचण्ड,"धनकुटा : माओवादी केन्द्रका अध्यक्ष पुष्पकमल दाहाल प्रचण्डले अबका युवाले पिएचडी गरेर अपमानजक काम गर्न विदेश जानु नपर्ने बताएका छन् । मंगलबार धनकुटाको पाख्रिवासमा प्राकृतिक स्रोत व्यवस्थापन कलेजको उद्घाटन तथा भवन शिलान्यास कार्यक्रमलाई सम्बोधन गर्दै प्रचण्डले यस्तो बताएका हुन् । प्रचण्डले स्थिर सरकार बनेकाले व्यवसायिक शिक्षा नीति कार्यान्वयन भएपछि शैक्षिक बेरोजगारको अन्त्य हुने दाबी गरेका हुन् । अबका युवाहरुले पिएचडी गरेर अपमानजनक काम गर्न विदेश जानुपर्ने छैन,, पूर्व प्रधानमन्त्री समेत रहेका प्रचण्डले भने, त्यसैले अबको शिक्षा नीति र पद्धति प्राविधिक, व्यवसायिक र रोजगारमुलक हुनेछ । प्रचण्डले धनकुटाको पाख्रिबास स्थित ९८ हेक्टरमा रहेको कृषि अनुसन्धान केन्दमा रहेको श्रोत साधनलाई सदुपयोग गर्न यो बर्षदेखि सन्चालनमा आएको कृषि विश्व बिद्यालयको भवनको शिलान्याश गरेका छन् । ५ करोडको लगानीमा १ सय ५ रोपनीमा निर्माण हुने उक्त भवनको शिलान्यास प्रचण्ड, प्रतिनीधिसभा सदस्य राजेन्द्रकुमार राई र विश्वविद्यालयका उपकुलपति ईश्वरीप्रसाद ढकालले संयुक्त रुपमा गरेका हुन् । वैशाख ९ गते एकीकृत पार्टी घोषणा त्यसैगरी प्रचण्डले आगामी वैशाख ९ गते विशाल जनसमुदायको अगाडि एकीकृत पार्टीको घोषणा हुने दाबी गरेका छन् । उनले एकीकृत पार्टी घोषणाको विषयमा बुधबार प्रधानमन्त्री तथा एमाले अध्यक्ष केपी शर्मा ओलीसँग बैठक बस्ने तयारी गरिरहेको बताए। दुई कम्युनिस्ट पार्टीलाई एकता गर्ने उद्देश्यले नै केपी र आफूले हस्ताक्षर गरेर पार्टी एकता संयोजन समिति गठन गरेको उनको भनाइ छ । वैशाख ९ गते विशाल जनसमुदायका अगाडि एकीकृत पार्टीको घोषणा गरेर देशलाई नयाँ आर्थिक विकासको युगमा लैजान समाजवादको नयाँ युग, सामाजिक न्याय र विकास केन्द्रको निर्माण गर्नेछौं, प्रचण्डले भने । नेपाल पर्यटनको खानी भएकोले पर्यटक भित्र्याएर अबौं रुपैयाँ नेपाल भित्राउन सकिने उनको दाबी छ । उनले भने, ८९ वर्ष भित्र नेपाललाई तिव्र विकास भएको देश बनाउन सकिन्छ । अहिले वामपन्थी सरकारले अवसर पाएको छ र यसलाई सदुपयोग गर्नुपर्छ।"
अख्तियारमा स्थानीय तहका उजुरीको ओइरो,"नेपालगन्ज : नेपालगन्ज उपमहानगरपालिका१ मा ग्राभेल गर्ने कामका लागि उपमहानगरपालिकाले माघ ७ गते टेन्डर आह्वान गर्यो। टेन्डरमा बर्दियाको इशा कन्स्ट्रक्सन प्रालिले मात्रै सिलबन्दी बोलपत्र भरेको थियो। मादपण्डबमोजिम कम्तीमा ३ वटा निर्माण कम्पनीको आवेदन आउनुपर्नेमा एउटा मात्रै आएकाले सार्वजनिक खरिद ऐनअनुसार प्रक्रिया पूरा नभएपछि दोस्रो पटक बोलपत्र आह्वान गरिएको थियो। दोस्रो पटकमा द शौरभ कन्स्ट्रक्सनले ६ लाख ४७ हजार ९ सय ८४ मा १५ नंको र दुर्गा निर्माण सेवाले ६ लाख ५० हजार ४ सय रुपैयाँमा १७ नं को ठेक्का स्वीकार भयो। बोलपत्रमा अन्य कम्पनीका टेन्डर पनि भरिएका थिए। तर, उपमहानगरपालिकाका कर्मचारीको मिलेमतोमा इशा कन्स्ट्रक्सन प्रालिको बोलपत्र नखोलेर दुई फरक कम्पनीले जिम्मेवारी पाएको खुलासा भएको छ। सडकको ग्राभेल विस्तार गर्न कम्पनीले टेन्डर आवेदन गरेकोमा कर्मचारी र इन्जिनियरको मिलेमतोमा एउटा कम्पनीको बोलपत्र आवेदन नखोली दुई वटा निर्माण कम्पनीलाई ठेक्का दिइएको खुल्न आएको छ। इशाले आफ्नो फाइल नै नखोलेको थाहा पाएपछि यो मुद्दा अख्तियारमा पुगेको छ। नगरपालिकाले इशा कम्पनीको फाइल नखोली दराजमा थन्क्याइएको भिडियोसमेत सार्वजनिक भएपछि नगरपालिकाका कर्मचारीको मिलेमतो छताछुल्ल भएको हो। स्थानीय तहको निर्वाचपछि जनताले आफ्नै आँगनबाट सेवा पाउँदा अहिले संघीयताको अनुभूति गर्न पाएका छन्। केन्द्रको अधिकारसँगै सिंहदरबारबाट शासन गर्नेको मनोभाव गाउँमा पसेको छ। जनतालाई सहज रूपमा सेवा प्रदान र सुशासन कायम गराउन सिंहदरबारको अधिकार स्थानीय तहलाई दिए पनि सिंहदरबारमा हुने विकृति र अनियमितता स्थानीय तहमा ओइरिएको छ। विगतमा कर्मचारीका कारण भ्रष्टाचार अनियमितता र विकास निर्माणमा चरम लापरबाही भयो भन्दै आलोचना गर्ने दलका जनप्रतिनिधि आफंै निर्वाचित भएर आए पनि त्यो परम्परालाई तोड्न सकेका छैनन्। भ्रष्टाचार नियन्त्रणमा कार्यरत अख्तियार दुरुपयोग अनुसन्धान आयोगको कार्यालय कोहलपुरमा परेका उजुरी हेर्ने हो भने गत वर्ष दोस्रोमा रहेको संघीय मामिला तथा स्थानीय विकास मन्त्रालयअन्तर्गत स्थानीय तह चालु आर्थिक वर्षमा पहिलो बनेको छ। गत वर्षसम्म उजुरीमा २० प्रतिशत शिक्षा र १५ प्रतिशत स्थानीय तहका थिए। तर, बाँकेमा चालु आवको नौ महिनामा स्थानीय तहले शिक्षालाई उछिनेको अख्तियार दुरुपयोग अनुसन्धान आयोग कोहलपुरमा परेको उजुरीको तथ्यांकले देखाउँछ। सरकारले स्थानीय तहलाई दिएको करोडौं बजेट जनप्रतिनिधि र कर्मचारीको मिलेमतोमा मनोमानी खर्च गर्ने परिपाटी स्थापित हुँदै आएका जनगुनासो बढ्दो छ। आवश्यकताभन्दा धेरै मेसिन खरिद, सवारीसाधन खरिद, टेन्डर प्रक्रियामा कमिसन र भान्सामा चाहिने सामानमा समेत बजारमूल्य भन्दा धेरै राखेर प्रक्रियागत अनियमितताको थालनी भएको देखिएको छ। अधिकांश निकाय स्थानीय तहमा गाभिएकाले अख्तियारमा स्थानीय तहका उजुरीको संख्यामा वृद्धि भएको हो। तर, हाल स्थानीय तहमा भौतिक संरचना निर्माण र सामग्री खरिदमै बढी अनियमिततामा भएको भन्दै अख्तियारमा उजुरी पर्ने क्रम बढेको छ। उजुरीको ओइरो देशभर स्थानीय तहमा अनियमितता देखा परेकोमा बाँकेमा पनि त्यसको प्रत्यक्ष प्रभाव परेको छ। आठ वटा स्थानीय तह रहेको बाँकेमा कार्यालय प्रयोजनका लागि सामग्री खरिद, भौतिक संरचना निर्माण, मेसिनरी खरिद र सामाजिक सुरक्षा भत्ता वितरणमा समेत अनियमितता भएको भन्दै अख्तियारमा उजुरी परेको अख्तियार दुरुपयोग अनुसन्धान आयोग कोहलपुरका प्रमुख ईश्वर कार्कीले बताए। यस आर्थिक वर्षको नौ महिनासम्म अख्तियारमा बाँकेका विभिन्न स्थानीय तहका नाममा ४८ वटा अनियमिततासम्बन्धी उजुरी परेका छन्। दोस्रोमा शिक्षाका ४२ र वनमा २७ वटा उजुरी दर्ता भएका छन्। विगतमा जिल्लामा शिक्षाका उजुरी धेरै हुन्थे। तर, स्थानीय तहमा दिएको करोडौं बजेट र जनप्रतिनिधिको ठेकेदारे प्रवृतिका कारण शिक्षालाई उछिन्दै स्थानीय तहमा अनियमितताले प्र श्रय पाएको हो। अहिले हामीकहाँ सबभन्दा धेरै स्थानीय तहमा अनियमिततासम्बन्धी उजुरी छन््, प्रमुख ईश्वर कार्कीले भने, बजेटको दुरुपयोग भएको, सामग्री खरिदमा कमिसन खाएको र ठेकेदारसँग मिलेमतोमा संचरना निर्माणमा लापरबाही भएकोजस्ता उजुरी हामीकहाँ आएका छन्। साउनदेखि अख्तियारी पाएका स्थानीय तहले अधिकांश बजेट अन्तिम तीन महिनामा खर्च गर्ने गरेका छन्। असार मसान्त नजिकिँदै गर्दा उजुरीको संख्या पनि बढ्ने अख्तियारको अनुमान छ। अहिलेसम्म आफ्नै रफ्तारमा काम भइरहेको छ, नियमित तरिकाले उजुरी आइरहेका छन्, कार्कीले थपे, तर आर्थिक वर्षको अन्त्यमा कामको रफ्तार र भुक्तानी दिने हुँदा चलखेल अन्त्यमा बढी हुने देखिन्छ। यसपटक गत वर्षभन्दा धेरै उजुरी आउने अनुमान छ। समग्रमा हेर्दा बर्सेनि अख्तियारमा उजुरी बढ्दै गइरहेको अख्तियारको तथ्यांकले देखाउँछ। कार्कीका अनुसार उजुरीलाई अनुसन्धान गर्दा अहिले सामाजिक सुरक्षा भत्तामा समेत मरिसकेको मानिसको नाममा बजेट निकासा भएको, मेसिन खरिदमा कमिसन खाएको, कम गुणस्तरको सामग्री प्रयोग भएको र बजारमूल्यभन्दा धेरै मूल्य चढाउँदै रकम हिनामिना गरेका प्रमाण फेला परेका छन्। यस्ता उजुरी एक चरणमा अध्ययन गरी विस्तृत अनुसन्धानका लागि केन्द्रीय कार्यालयमा पठाउने गरिएको छ। बर्सेनि बढ्दै उजुरी जनचेतना र नागरिक सचेत भएकाले पछिल्लो केही वर्षयता अख्तियारमा पर्ने उजुरीको दर बढ्दो छ। बर्सेनि उजुरीको संख्या वृद्धि हुँदै आउनुमा उपभोक्तामा आएको चेतना मुख्य कारण भएको अख्तियार प्रमुख कार्की बताउँछन्। आव ०७३७४ को असार मसान्तमा एक सय ३३ उजुरी परेकामा चालु आवको गत असार मसान्तमा दुई सय ३२ परेका थिए। यस्तै, चालु आवमा गत वर्षभन्दा साउनमा २६ ले, भदौमा ४१, असोजमा ३१, कात्तिकमा २८, मंसिरमा १०, पुस ५, माघ ५ र फागुनमा ५ उजुरी गत आवभन्दा धेरै दर्ता भएका छन्। चैतदेखि असार मसान्तसम्म यस वर्ष उजुरीको संख्यामा वृद्धि हुने अख्तियारले आकलन गरेको छ। गत वर्ष साउनमा २ सय ४९, भदौमा २ सय ६९, असोजमा २ सय ९९, कात्तिकमा ३ सय २८, मंसिरमा ३ सय ६४, पुसमा ४ सय १, माघमा ४ सय ३३, फागुन ४ सय ५९, चैत ४ सय ८५ वैशाख ५ सय ९, जेठ ५ सय ४८ र असारमा ५ सय ५१ वटा भ्रष्टाचारसम्बन्धी उजुरी दर्ता भएका थिए।"
'प्रदेश ३ को राजधानी काठमाडौँ उपत्यकामा कुनै हालतमा हुन दिन्न',"हेटौँडाः प्रदेश नम्बर ३ का मुख्यमन्त्री डोरमणि पौडेलले काठमाडौँ उपत्यकाभित्र प्रदेश नम्बर तीनको स्थायी राजधानी राख्ने कुरा कुनै हालतमा स्वीकार गर्न नसकिने बताएका छन् । अन्नपूर्ण मिडिया नेट्वर्कले मंगलबार प्रदेश ३ को अस्थायी राजधानी हेटौँमा गरेको राउन्ड टेबल कार्यक्रममा बोल्दै मुख्यमन्त्री पौडेलले स्थायी राजधानीका लागि काठमाडौँ उपत्यकाबाहेकका स्थानबारेमा भने आफू लचिलो हुन तयार रहेको बताए । केन्द्रको राजधानीमै सबै सुविधा थुपार्ने हो भने हामीले गरेको संघीयताको कुनै अर्थ हुँदैन, पौडेलले भने, व्यक्तिगत रुपमा भन्नु हुन्छ भने म हेटौँडाबाट राजधानी सार्ने पक्षमा छैन, स्थायी राजधानी पनि हेटौँडा नै हुन्छ । मुख्यमन्त्री पदमा प्रदेश ३ को राजधानी साट्नु भयो रे नि भन्ने प्रश्नको कडा प्रतिवाद गर्दै पौडेलले आफू व्यक्तिगरुमा हेटौँडाकै पक्षमा रहेको पुनः दोहोर्याए । म हेटौँडाकै पक्षमा छु, मुख्य मन्त्री पद पाउँदैमा राजधानी साट्यो भन्ने हाँस्यापद कुरा मात्रै हो, उनले थपे, राजधानीबारेमा संसदमा पनि विभिन्न प्रस्ताव दर्ता भएकाले मैले संसदको बहुमतीय प्रक्रियालाई मान्नुपर्छ । मुख्यमन्त्री पौडेलले अपायक भनिएको हेटौँडाई आफूले पायक बनाएर छाड्ने दाबी गरे । हामी काठमाडौँबाट हेटौँडा एक घण्टामा आइपुग्ने गरी पूर्वाधार निर्माणको योजनामा छौँ, सुरुङ मार्ग निर्माणको योजना पनि हामीसँग छ, उनले अगाडि भने, हेटौँडा कोल्टे भयो भन्नेहरुलाई उत्तर दिने गरी हामी पूर्वाधार विकासमा लाग्छौँ, केन्द्रीय राजधानी प्रवेश गर्ने फरक फरक सडकमार्गलाई हामी तीब्र गतिमा स्तरोन्नतिमा जुट्दैछौँ । यो राउन्ड टेबल अन्तरक्रियामा मुख्यमन्त्रीसहित प्रदेश सांसदहरु, उद्योग संघका पदाधिकारी, स्थानीय तहका जनप्रतिनिधि, सुरक्षानिकायका प्रमुख र प्रशासकसहितको पनि सहभागिता थियो । राउन्ड टेबलमा सहभागीहरुले अब देशको एजेन्डा आर्थिक समृद्धि भएको बताउँदै त्यही अनुसार प्रदेश र केन्द्र सरकारले काम गर्नुपर्नेमा जोड दिए । स्थानीय तहले जनतामाझ पुगेर प्रभावकारी काम गर्नुपर्ने बताउँदै उनीहरुले अब प्रदेश सरकारले पनि उत्तिकै सक्रिय हुनुपर्ने बताएका छन् ।"
प्रधानमन्त्रीको कार्यशलीप्रति माओवादी मन्त्रीको गुनासो,"काठमाडौं : अहिले गठबन्धन सरकार रहेको, एकताको चरणमा पार्टी रहेको अवस्थामा आपसी परामर्शका आधारमा सचिव सरुवा गर्नुपर्नेमा प्रधानमन्त्रीले एकलौटी निर्णय गरेको गुनासो माओवादी मन्त्रीहरूले गरेका हुन्।सरकार सञ्चालनमा प्रधानमन्त्री केपी ओली एकलौटी चल्न थालेको गुनासो माओवादी मन्त्रीले गरेका छन्। पार्टी अध्यक्ष पुष्पकमल दाहाललाई सोमबार बिहान सामूहिक भेट गर्दै माओवादी मन्त्रीहरूले प्रधानमन्त्रीले मन्त्रीहरूलाई थाहै नदिई सचिव सरुवा गरेको भन्दै गुनासो गरेका हुन्। अहिले गठबन्धन सरकार रहेको, एकताको चरणमा पार्टी रहेको अवस्थामा आपसी परामर्शका आधारमा सचिव सरुवा गर्नुपर्नेमा प्रधानमन्त्रीले एकलौटी निर्णय गरेको गुनासो माओवादी मन्त्रीहरूले गरेका हुन्। सचिव सरुवाको विषय मन्त्रीहरूले थाहा पाउनु भएन, क्याबिनेटमा छलफल गरेर टुंग्याउनुपर्ने विषय थियो, अध्यक्ष दाहालसँग मन्त्रीहरूले व्यक्त गरेको भनाइ उद्धृत गर्दै प्रवक्ता पम्फा भुसालले भनिन्, राजनीतिक हिसाबले पार्टी एकता प्रक्रियामा रहेका कारण पनि परामर्श गर्नुपर्नेमा त्यस्तो गरिएन भन्ने मन्त्रीहरूको कुरा थियो। २२ चैतमा प्रधानमन्त्रीले मुख्यसचिव लोकदर्शन रेग्मीलाई प्रधानमन्त्रीनिवास बालुवाटारमा बोलाई ३० सचिव सरुवाको निर्णय गराएका थिए। मन्त्रीहरूले त्यसबारे भोलिपल्ट मात्रै थाहा पाएका थिए। माओवादी मन्त्रीहरूले महत्वपूर्ण निर्णयमा सरकारमा सहभागी दलसँग परामर्श हुनुपर्ने अडान लिएका छन्। सोमबार दाहाललाई मन्त्रीहरूले अहिलेसम्म भएका कार्यप्रगति, प्रधानमन्त्रीको कार्यशैलीलगायत विषयमा ब्रिफिङ गरेको सहभागी एक मन्त्रीले बताए। प्रवक्ता पम्फा भुसालले पनि सरकारको कामलाई प्रभावकारी बनाउनेबारे आन्तरिक छलफल र अबको बजेटका विषयमा मन्त्रालयलाई जनताका आकांक्षा सम्बोधन गर्नेगरी प्रभावकारी कार्यक्रम ल्याउन अध्यक्षले निर्देशन गरेको बताइन्।"
फोरमबाट आएकालार्इ कांग्रेसमा अप्ठेरो,"काठमाडौं : प्रदेश र प्रतिनिधिसभा निर्वाचनको पूर्वसन्ध्यामा कांग्रेसमा समाहित विजय गच्छदार नेतृत्वको लोकतान्त्रिक फोरम पक्षका नेता कार्यकर्ता व्यवस्थापनमा समस्या देखिन थालेका छन्। एक दशकअघि कांग्रेस त्यागेर मधेसीथारू राजनीतिमा होमिएका गच्छदार गत ३० असोजमा कांग्रेसमै फर्केका थिए। कांग्रेसमा समाहित हुँदा जारी प्रेस विज्ञप्तिमा पार्टी समायोजनबारे ठोस उल्लेख नभए पनि केन्द्रदेखि तल्लो निकायसम्म पार्टी समायोजन गर्ने सहमति भएको थियो। सहमतिको ४ महिना बित्दा पनि तत्कालीन फोरम लोकतान्त्रिकका नेताकार्यकर्ताले कांग्रेसका समितिमा स्थान नपाएपछि असन्तुष्टि व्यक्त गर्न थालेका छन्। अघिल्लो साता दाङ जिल्लाका तत्कालीन लोकतान्त्रिक फोरमका जिल्ला सभापति बिन्तिराम यादवले कांग्रेस कमिटीले समायोजन गर्न नमानेको भन्दै प्रेस सम्मेलन गरी असन्तुष्टि व्यक्त गरे। महामन्त्री योगेन्द्र चौधरीले एकीकरणको बेलाको सहमतिअनुसार पार्टी समायोजन हुन नसक्दा असन्तुष्टि देखिएको पुष्टि गरे। उनले भने, केन्द्रमा सभापति गच्छदारलाई कांग्रेस उपसभापति, १५ जना जति केन्द्रीय सदस्य बनाउने कुरा भएको थियो। जिल्लादेखि स्थानीय तहसम्म पार्टी समायोजन गर्ने कुरा थियो। कांग्रेसको केन्द्रीय कार्यसमिति बैठकमा गच्छदार उपस्थित भए पनि उनकै पद अहिलेसम्म प्रस्ट छैन। संसदीय दलको नेता निर्वाचनमा कांग्रेस सभापति शेरबहादुर देउवा निर्वाचित भएपछि उनले गच्छदारलाई दलको उपनेतामा मनोनीत गरेका थिए। असन्तुष्टि चुलिँदै जाँदा शुक्रबार तत्कालीन फोरम लोकतान्त्रिकका उपाध्यक्ष भानुराम चौधरीले पार्टी पुनर्गठन गरेको घोषणा गरे। उनले एकीकरणताका विलयको विरोध गर्दै फोरम लोकतान्त्रिक यथावत् रहेको घोषणा गरेका थिए। कांग्रेसमा समाहित हुनुअघि लोकतान्त्रिक फोरममा ३ सय १५ सदस्यीय केन्द्रीय कार्यसमिति थियो भने २१ सदस्यीय राजनीतिक समिति। तराई मधेसका २२ वटै जिल्लासहित पहाडी जिल्लामा समेत उसको कार्यसमिति थियो। अहिलेसम्म नवलपरासीमा जिल्ला कार्यसमिति समायोजन भएको छ। नवलपरासीका जिल्ला सभापति सुभाष गिरीलाई जिल्लाको कांग्रेस उपसभापतिको जिम्मेवारी दिएर समायोजन गरिएको छ। केन्द्रजस्तै जिल्लामा समेत सभापतिसहित पार्टी कार्यसमितिमा राख्ने कुरा थियो, चौधरीले भने, अहिलेसम्म नवलपरासीबाहेक अन्य कतै पनि समायोजन गरिएको छैन। उनका अनुसार नेतृत्वले महासमिति भेलासम्म पर्खन गच्छदारमार्फत आग्रह गरेका छन्। कांग्रेस नेतृत्व महासमितिबाट नयाँ विधान आएपछि लोकतान्त्रिक फोरमका नेता व्यवस्थापन गर्ने दाउमा छ। कांग्रेस प्रवक्ता विश्वप्रकाश शर्माले केही वैधानिक समस्याका कारण समायोजनमा ढिलाइ भएको बताए। यो समस्या चाँडै सुल्झाउँदै छौं, उनले भने, अहिले पनि बैठकमा सभापति, वरिष्ठ नेतासहित पदाधिकारीकै लाइनमा गच्छदारजीलाई बस्ने व्यवस्था गरेका छौं। अहिले जारी केन्द्रीय कार्यसमिति बैठकमा गच्छदारसहित ३ जनालाई आमन्त्रित सदस्यका रूपमा सहभागी गराइएको शर्माले बताए। पार्टी एकीकरणका बेला भएको कुरा हामी टुंग्याउँछौं, शर्माले भने। असन्तुष्टि चुलिँदै जाँदा शुक्रबार मात्रै तत्कालीन लोकतान्त्रिक फोरमका उपाध्यक्ष भानुराम चौधरीले पार्टी पुनर्गठन गरेको घोषणा गरेका छन्। चौधरीले एकीकरणताका नै यसको विरोध गर्दै लोकतान्त्रिक फोरम यथावत् रहेको घोषणा गरेका थिए। उनले गच्छदारमाथि थारू समुदायलाई धोका दिएको आरोप लगाएका छन्। गच्छदार कांग्रेसमा गएपछि प्रदेश २ का केही प्रभावशाली जिल्ला अध्यक्षहरू असन्तुष्टि जनाउँदै फोरम नेपाल र राजपातिर लागेका थिए।"
