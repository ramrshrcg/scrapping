शीर्षक,विवरण
निर्वाचनको भविष्य,"झन्डै २० वर्षपछि हुन लागेको स्थानीय तह निर्वाचन खण्डित हुँदैछ, नेपालको राजनीति जसरी नै । पहिलो चरणमा ७४४ मध्ये २८३ मा मात्र चुनाव हुन सक्यो र त्यसमा भरतपुर नगरपालिकाको नतिजा स्थगित छ, अझै पनि । राष्ट्रिय जनता पार्टीलाई मनाउने सम्भावना खोज्नको लागि पहिलो चरणमा ३ र ४ नम्बर प्रदेशअन्तर्गतका स्थानीय निकायहरूमा मात्र चुनावमा जाने र १, २, ५ र ७ नम्बर प्रदेशमा एक महिनापछि अर्थात् असार १४ मा निर्वाचन गर्ने निर्णय गर्यो सरकारले, निर्वाचन आयोगसँगको परामर्शमा । यो चरणसम्म आइपुग्दा राष्ट्रिय जनता पार्टीले प्रधानमन्त्री शेरबहादुर देउवालाई समर्थन गर्नुबाहेक अन्य कुनै राजनीतिक निर्णय लिएको छैन । चुनाव सार्ने र निर्वाचनपूर्व नै मोर्चाका महत्वपूर्ण माग सम्बोधन गर्न संविधान संशोधन गर्नुपर्ने अडानबाट ऊ पछि हटेको छैन । यसैबीच राजपाको सक्रिय सहभागितापूर्ण निर्वाचनका नाममा सरकारले दोस्रो चरणका प्रस्ताविक चारमध्ये प्रदेश नम्बर २ को चुनाव असोज २ मा या घटस्थापनाभन्दा ७२ घन्टाअगाडिको लागि सारेको छ । त्यसको अर्थ हो, निर्वाचन मतगणना घटस्थापना (नवरात्रि) र दसैंबीचको समयमा हुनेछ, जुन व्यावहारिकताको हिसाबले कदापि उचित मान्न सकिन्न । प्रदेश नम्बर २ लाई राजपा आफ्नो पकड क्षेत्र मान्दछ र निर्वाचनको तयारीका लागि उसले मिति सार्न गरेको आग्रहलाई सम्भवतः असल नियतका साथ सत्ता गठबन्धनका नेपाली कांग्रेस र माओवादी केन्द्रले स्विकार गरे, यद्यपि नेकपा एमालेको विरोध र अप्रसन्नता यथावत् छन् । तर कुनैकुनै बहानामा निर्वाचन पर सारिरहँदा त्यसले सत्ता र निर्वाचन आयोगको नियत र क्षमतालाई विवादकै घेरामा ल्याउनेछ । प्रदेश नम्बर २ को समस्या र राजनीतिक तथा सामाजिक संरचना ठ्याकै नमिले पनि दुईबीच समानता धेरै छन् । ती समानतासँगै राजनीतिक शक्ति र दलहरूसमेत समान खालका रहेकाले सम्भवतः भोलिका दिनमा प्रदेश नम्बर ५ मा पनि निर्वाचन सार्न दबाब पर्नेछ । के यस्ता दबाब, आग्रह र परिस्थितिबीच चुनाव सारिरहनु उपयुक्त र व्यावहारिक होला ? के त्यसले निर्वाचनको वैधानिकता र स्वीकार्यता बढाउला ? सरकार र सबै दलहरूसँगसँगै सचेत नागरिकले एउटा कुरा बुझेका छन् सम्पूर्ण ७४४ स्थानीय तह निकायमा शान्तिपूर्ण तरिकाले निर्वाचन सम्पन्न भई मतगणनाको विधिवत् नतिजा पूरा नगरेसम्म पहिलो चरणमा निर्वाचन सम्पन्न २८३ का विजयीहरूको वैधानिकतासमेत स्थापित हुने छैन । त्यसैले निर्वाचनलाई दुईभन्दा बढी चरणमा बाँडेर महिना लगाउँदा त्यो खतरा अरू बढ्नेछ । निर्वाचन सम्पन्न होस् भनी सुनिश्चित गर्न पाँच महिना धेरै ठूलो समय हैन, तर निर्वाचन एउटा पार्टी या धेरैको रणनीतिक र तात्कालीन स्वार्थको लागि सारिँदा त्यो सरकार र सम्बन्धित पार्टीहरूको लागि प्रत्युत्पादक बन्नेछ ।"
प्रदेश नं २ मा निर्वाचन आचारसंहिता हटाउने आयोगको निर्णय,"काठमाडौँ: सरकारले २ नं प्रदेशको निर्वाचन मिति परिवर्तन गरी आगामी असोज २ गते गर्ने निर्णय गरेसँगै निर्वाचन आयोगले यसअघि त्यस प्रदेशमा लगाइएको आचारसंहिता कायम नरहने जनाएको छ । दुई नम्बर प्रदेशका हकमा सम्बन्धित मन्त्रालयले नै सरुवा, बढुवा, नियुक्ति, काज, विदेश भ्रमण लगायतका विषयमा आवश्यक निर्णय लिनसक्ने गरी निर्वाचन आचारसंहितालाई अर्को व्यवस्था नभए सम्मका लागि हटाइएको आयोगका प्रवक्ता सूर्यप्रसाद शर्माले जानकारी दिनुभयो। यही असार १४ गते निर्वाचन हुने प्रदेश नं १, ५ र ७ मा भने पूर्ववत् रुपमा आचारसंहिता कायम रहेको उहाँले बताउनुभयो। राजनीतिक गतिविधिमा बालबालिकाको प्रयोग नगर्न आग्रह यसैगरी निर्वाचन आयोगले निर्वाचनका सन्दर्भमा राजनीतिक गतिविधि गर्दा बालबालिकाको प्रयोग नगर्ननगराउन राजनीतिक दलसँग आग्रह गरेको छ। राजनीतिक दल तथा तिनका भ्रातृ सङ्गठनबाट विभिन्न राजनीतिक गतिविधिमा बालबालिकाको प्रयोग भएका आचारसंहिता उल्लङ्घनका जानकारी प्राप्त भएको जनाउँदै आयोगले राजनीतिक गतिविधिमा बालबालिकाको प्रयोग नगर्न र आचारसंहिताको पूर्ण पालना गर्न राजनीतिक दललाई पुनः आग्रह गरेको हो। आयोगले नेपाली काँग्रेस, नेकपा (एमाले), नेकपा (माओवादी केन्द्र), राष्ट्रिय प्रजातन्त्र पार्टी, सङ्घीय समाजवादी फोरम नेपाल र मधेसी जनअधिकार फोरम लोकतान्त्रिकलाई बेग्लाबेग्लै पत्र पठाई त्यस्तो आग्रह गरेको निर्वाचन आयोगका प्रवक्ता सूर्यप्रसाद शर्माले जानकारी दिनुभयो। यसैबीच, निर्वाचन आयोगले बाजुरा लगायतका जिल्लामा राजनीतिक गतिविधिमा बालबालिकाको प्रयोग गरेको विषयवस्तुका सम्बन्धमा के कसो भएको हो छानबिन गरी आवश्यक कारबाही गर्न र आगामी दिनमा त्यस्ता घटना हुन नदिनेतर्फ आवश्यक पहलकदमी लिन सम्बन्धित जिल्लाका मुख्य निर्वाचन अधिकृतलाई निर्देशन दिएको छ। रासस"
टीकापुर काण्डका अभियुक्त रेशम चौधरीलाई १ करोड ७४ लाख क्षतिपूर्ति !,"धनगढी : टीकापुर घटनाका मुख्य योजनाकार भनिएका रेशम चौधरीलाई सरकारले १ करोड ७४ लाख क्षतिपूर्ति दिएको छ। टीकापुर घटनाको भोलिपल्ट ०७२ भदौ ८ गते भएको आगजनीका पीडितलाई राहत दिने क्रममा सरकारले चौधरीलाई सबैभन्दा बढी रकम उपलब्ध गराएको हो। प्रहरी वरिष्ठ उपरीक्षक लक्ष्मण न्यौपाने, केशव बोहरा र बलराम विष्ट गरी दुईजना प्रहरी निरीक्षकसहित ८ सुरक्षाकर्मी र एक दूधे बालकको हत्या भएको भोलिपल्ट उत्तेजित भीडले रेशम चौधरीको फूलबारी एफएम, फूलबारी कटेज र एउटा मोटरसाइकलमा आगजनी गरेको थियो। रेशम चौधरीका बुबा लालवीर चौधरीले शुक्रबार क्षतिपूर्तिबापतको १ करोड ७४ लाख रुपैयाँको चेक बुझेको कैलालीका प्रमुख जिल्ला अधिकारी गोविन्दप्रसाद रिजालले जानकारी दिनुभयो। यस्तै, नीरु ट्रेडर्सका सञ्चालक जीवनारायण चौधरीले १ करोड ५० लाख र प्रदीप चौधरीले आफ्नो हार्डवेयर पसलमा भएको क्षतिपूर्तिबापत १ करोड ३९ लाख रकम पाएका छन्। यसअघि प्रचण्ड सरकारको बहिर्गमनको अन्तिम समयमा मन्त्रिपरिषद्ले टीकापुरका आगजनीपीडितलाई झन्डै ११ करोड क्षतिपूर्ति दिने निर्णय गरेको थियो। टीकापुर घटनाका ८८ जना पीडितले ८ हजारदेखि १ करोड ७४ लाखसम्मको क्षतिपूर्ति पाएको प्रमुख जिल्ला अधिकारी रिजालले बताउनुभयो। राहत वितरणका लागि प्रमुख जिल्ला अधिकारीसहितको टोली शुक्रबार टीकापुर पुगेको थियो। राहत तथा क्षतिपूर्ति रकम दिएर राज्यले आफूलाई न्याय गरेको आगजनीपीडित प्रदीप चौधरीले बताउनुभयो।"
वीरगन्जमा राजपाको बन्द अवज्ञा,"वीरगन्ज : मंगलवारदेखि आह्वान गरिएको चार दिने हडताल फिर्ता नभएको राष्ट्रिय जनता पार्टीले बताए पनि वीरगन्जमा शुक्रबार भने पसल तथा बजारहरु खु्लेका छन् । मंगलवारदेखि तीन दिनसम्म पसल बन्द गरेका वीरगन्जका व्यपारीहरुले शुक्रबार भने बन्दको अवज्ञा गर्दै पसल खोलेका हुन् । यस्तै वीरगन्जमा शुक्रबार सार्वजनिक यातायातका सवारी साधनहरु पनि निर्वाध रुपमा सञ्चालनमा आएका छन् । बजार खुलेको र सार्वजनिक यातायातका सवारी साधनहरु सन्चालनमा आएपछि वीरगन्जमा मान्छेहरुको चहल पहल पनि बढेको छ । 'तीन दिन त पसल बन्द गरेकै हो, अब कति दिन गर्ने ?', वीरगन्ज आदर्शनगरका एक पसलेले भने, 'अब धेरै दिन पसल गर्न सक्दैनौ किन कि बन्द हडतालले कसैलाइ पनि फाइदा छैन, मधेसी दलहरु आफै आफैमा लड्न थालेका छन्, अनि आन्दोलनको नाममा बन्द हडताल गरेर हामी व्यपारीलाइ मात्रै दुख दिइरहेका छन् ।' बन्दको चौथो तथा अन्तिम दिन शुक्रबार बिहान पानी परेका कारण वीरगन्जका सडकमा आन्दोलनकारी देखा परेनन् । तर पानी पर्न रोकिएपछि घण्टाघर, नगवा, मालपोत चोक, पावरहाउस लगायतका केही स्थानमा राजपाका कार्यकर्ताले टायर बाले । त्यसपछि सडकमा आन्दोलनकारीहरु नदेखिएपछि वीरगन्जका व्यपारीहरुले मध्यान्हदेखि पसल खोलेका हुन् । राजपाका महासचिव शिव पटेलले बन्द फिर्ता नभएको बताउँदै पानी परेकोले कार्यकर्ता सडकमा नदेखिनु स्वभाविक भएको बताउनु भयो । आन्दोलनकै क्रममा शुक्रबार दिउँसो वीरगन्जमा लाठी जुलुस प्रदर्शन गर्ने कार्यक्रम रहेको पनि पटेलले जानकारी दिनु भयो । राजपालाई मनाउनकै लागि भनेर सरकारले प्रदेश नम्बर २ को निर्वाचन असोज २ गते सारे पनि राजपाले त्यसमा आफूहरुको सहमति नभएको भन्दै आन्दोलन जारी नै रहेको बताएको छ ।"
अहिलेका नेता खुद्रे राजा हुन् : हृदयश त्रिपाठी,"नवलपरासी : आन्दोलनको नेतृत्व लिन राष्ट्रिय जनता पार्टी (राजपा) का वरिष्ठ नेता ह्दयश त्रिपाठी शुक्रबार परासी पुग्नु भएको छ । सदरमुकाम परासीमा पुग्नु भएका नेता त्रिपाठीले चार दिने मधेस बन्दको समापन सभालाई सम्बोधन गर्दै सरकारले राजपाको सहमति बिना चुनावको मिति सारेको भन्दै त्यसले आफूहरुको आन्दोलनलाई कुनै फरक नपार्ने बताउनुभयो । चुनाव सार्दैमा २ नम्बर प्रदेशको आन्दोलन नरोकिने भन्दै १४ गतेसम्म सबै तराई मधेसमा एउटै आन्दोलन सुरु हुने त्रिपाठीले बताउनुभयो । तीन दलतर्फ लक्षित गर्दै नेता त्रिपाठीले भन्नुभयो, जर्वजस्ती चुनाव गराउन खोज्दा होलसेलका राजा त फालिए भने यिनिहरु त खुद्रा राजा हुन, त्यसैले आन्दोलनलाई दबाउन खोजे मधेसी जनताले उम्मेदवारी दर्ता र मतदानका दिन भजन गाएर बस्दैन । अहिलेको चुनाव उम्मेदवारी दर्ता र मतदान कार्य रोक्ने मात्र नभई मधेसी जनताका लागि जनमत संग्रह भएकोले निर्णायक आन्दोलनमा उत्रिन त्रिपाठीले कार्यकर्तालाई आव्हान गर्नुभयो । यो आन्दोलन संविधान कार्यान्वयन गर्न खोज्ने र नमान्नेका बीचको हो । त्यसैले मधेसी जनता अन्तिम साससम्म लडिरहनु पर्छ । प्रदेश नम्बर २ मा चुनावको मिति सारेर लिम्बुवान, थरुहट र तराई मधेसमा फुट ल्याउन खोजेको उहाँको भनाइ छ । त्रिपाठीले संविधान संशोधनको माग पूरा नभएसम्म आन्दोलन जारी रहने बताउनुभयो ।"
प्रदेश २ को निर्वाचन सारेर मधेसीलाई घेराबन्दी गरियो : उपेन्द्र,"काठमाडौं : संघीय समाजवादी फोरम नेपालका अध्यक्ष उपेन्द्र यादवले २ नम्बर प्रदेशको चुनाव तेस्रो चरणमा असोज २ गते गर्ने सरकारको निर्णयप्रति तीब्र असन्तुष्टि व्यक्त गनुभएको छ। सरकारले मधेसलाई घेराबन्दीमा पार्न नेपाली कांग्रेस र नेकपा माओवादी केन्द्र मिलेर चुनावको मिति सार्ने षड्यन्त्र गरेको आरोप लगाउनु भएको हो । अन्नपूर्णसँग कुरा गर्दै नेता यादवले भन्नुभयो, राजपाको दिशाहीनताले त्यो योजना सफल बनायो । २ नम्बर प्रदेशको चुनाव तेस्रो चरणमा असोज २ गते गर्ने सरकारको निर्णयको उद्देश्य मधेसलाई घेराबन्दीमा पार्न कांग्रेस र माओवादी केन्द्रले गरेको षड्यन्त्र हो । कांग्रेस र माओवादीले पहिलेदेखि नै चाहन्थे कि २ नम्बर प्रदेशको निर्वाचन तेस्रो चरणमा होस् र अन्य सबै ठाउँमा निर्वाचन सम्पन्न भइसकेपछि २ नम्बर प्रदेशलाई घेराबन्दी गर्न सजिलो हुने योजना रहेको आरोप लगाउनु भएको छ।"
"गृहमन्त्रीको प्रश्न, 'सडकमा बत्ती बाल्न नसक्ने हो भने के सरकार चलाउनू ?'","काठमाडौं: गृहमन्त्री जनार्दन शर्मा 'प्रभाकर'ले ट्राफिक व्यवस्थापन चुस्त बनाउनका लागि काठमाडौं उपत्यकाका करिब दुई सय स्थानमा यातायात संकेत बत्ती राख्न दिर्नेशन दिनुभएको छ। शुक्रबार ट्राफिक व्यवस्थापनसँग सम्बन्धित सरकारी निकायसँग छलफल गर्दै गृहमन्त्री शर्माले छोटो विधिबाट उपत्यकामा यातायात संकेत बत्ती राख्न निर्देशन दिँदै भन्नुभयो, 'छोटो विधिबाट काठमाडौंका दुई सय चोकमा संकेत बत्ती जडान गरौं, त्यसका लागि कत्ति खर्च लाग्छ?' ट्राफिक संकेत बत्ती तथा सड्क बत्ती बाल्न पनि एडिबीको मुख ताक्न नहुने उल्लेख गर्दै उहाँले भन्नुभयो, 'एडीबीले ७ वर्ष लगाउँछ, हामी आफैंले सड्कमा बत्ती बाल्न नसक्ने हो भने के सरकार चलाउने?' सड्क विभाग, यातायात व्यवस्थापन विभाग, ट्राफिक प्रहरी महाशाखा, काठमाडौं उपत्यका खानेपानी लिमिटेड, नेपाल टेलिकम, विद्युत्त प्राधिकरण, काठमाडौं महानगरपालिका लगायतका सरकारी निकायका प्रमुखलाई मन्त्री शर्माले तीन दिनभित्र ट्राफिक व्यवस्थापनको योजना पेश गर्न निर्देशन दिनुभयो। 'कलंकीको जस्तो आकाशे पुल नबनाउनुहोस ठेकेदारलाई मात्र फाईदा हुन्छ, अब काम थाल्नुस छोटो विधिबाट बन्ने आकाशे पुलहरु टेण्डर गरिहाल्नुस्, के सड्क विभागसँग दुईचारवटा पुल बनाउने पैसा पनि छैन ?' मन्त्री शर्माले प्रश्न गर्दै भन्नुभयो, 'पैसाको व्यवस्थापन म गरिदिन्छु।' यातायात व्यवस्था विभागका महानिर्देशक गोपाल सिग्देललाई मन्त्री शर्माले उपत्यकाका ८ सय स्थानका जेब्रा क्रसिङको रेखाकंन कम्तिमा १५ दिनभित्र सिध्याउन निर्देशन दिनुभयो। उपत्यकाको अस्तव्यस्त ट्राफिक व्यवस्थापन सुधार्न पहिले ठूला बस हालेर सानालाई विस्थापन गर्दै लानुपर्ने उल्लेख गर्दै उहाँले भन्नुभयो, 'सड्कसँगै जोडिएका पेट्रोलपम्प विस्थापनका लागि सूचना दिऔं, सार्क सम्मेलन हुँदा निलो जस्ताले बेरेर फोहोर छेक्ने प्रवृत्तिको अन्त्य गर्न हामी लागौं।' सरोकारवाला निकायको छलफलमा मन्त्री शर्माले काठमाडौं महानगरपालिकाका कार्यकारी निर्देशक ईश्वर पौडेलको संयोजकत्वमा कमिटी बनाएर उपत्यकाको ट्राफिक व्यवस्थापनमा लाग्न निर्देशन दिनुभयो। पेपार्किङले काठमाडौंमा गुण्डाराज : आईजीपी अर्याल नेपाल प्रहरीका महानिरीक्षक (आईजीपी) प्रकाश अर्यालले राजधानीमा भइरहेको पेपार्किङले गुण्डाराज बढाएकाले त्यसको अन्त्य गर्न माग गर्नु भएको छ। शुक्रबार गृहमन्त्रालयमा आयोजित ट्राफिक व्यवस्थापन बारे छलफलका क्रममा प्रहरी प्रमुख अर्यालले अव्यवस्थित पार्किङ हटाउनुपर्ने तर टेण्डर गर्न नहुने बताउनुभयो। पेपार्किङमा गुण्डाराज भयो, इलेक्ट्रोनिक मिटर पार्किङ गरौं, उहाँले भन्नुभयो, पार्किङको टेण्डर नगरौं, काठमाडौंमा गुण्डाराज सुरु हुन्छ। काठमाडौंमा सबैलाई आफ्नै सवारी चाहिएकाले ट्राफिक व्यवस्थापन चुस्त हुन नसकेको तर्क गर्दै प्रहरी प्रमुख अर्यालले सिन्डीकेट पनि ट्राफिक व्यवस्थापनको मुख्य समस्या रहेको बताउनुभयो। जेब्रा क्रसिङ सुरक्षित बनाउनुपर्ने र मुख्य चोकमा आकाशे पुल बनाएर ट्राफिक व्यवस्थापन सुधार्न सकिने उहाँको भनाइ छ। विद्युत्त प्राधिकरणका निर्देशक कुलमान घिसिङले ट्राफिक व्यवस्थापन पिक मेनेजमेन्ट भएको उल्लेख गर्दै भेहिकल फ्लो पिक टाईममा पब्लिक गाडी बाहेक अन्यलाई कम गरेर पनि मेनेज गर्न सकिने बताउनु भएको छ। हाम्रोमा स्पिड मेन्टेन छैन, गाडी कत्ति समय रोकिने भन्ने पनि छैन, उहाँले प्रश्न गर्नुभयो, सड्क बत्ती व्यवस्थापन कसले गर्ने हो, किनकी सडक पनि उज्याले हुनुपर्छ। सड्क विभागका महानिर्देशक गोपाल सिग्देलले आगामी आर्थिक वर्षभित्र काठमाडौंका ३५ स्थानमा ट्राफिक संकेत बत्ती जडान गर्ने प्रतिवद्धता जनाउनुभयो। अहिले १८ स्थानमा ओभरहेड ब्रिज छ, सिग्देलले भन्नुभयो, चक्रपथको हरेक ९ किलोमिटर दुरीमा ओभरहेड ब्रिज बनाउँदै छौं, त्रिपुेश्वर र माइतिघरमा पनी ओभरहेड ब्रिज बनाउने बारे अध्ययन गरिरहेका छौं। काठमाडौं उपत्यका नगर विकास प्राधिकरणका आयुक्त भाईकाजी तिवारीले उपत्यकामा पार्किङको समस्या ठुलो रहेको उल्लेख गर्दै त्यसलाई मेनेज गर्न सकेमा ट्राफिक समस्या धेरै हदसम्म समाधान हुने दाबी गर्नुभयो। ट्राफिक प्रहरी महाशाखाका प्रमुख डीआईजी मिङ्मार लामाले १ बर्षमा ६ लाख सवारीलाई कारबाही गर्दा पनी ट्राफिक सुधारको संकेत देखा नपरेको बताउनुभयो। उहाँले भन्नुभयो, उपत्यकाका १८ स्थानमा ओभरहेड ब्रिज बनाउनुपर्छ, पुल बनाउन जत्ति ढिला हुन्छ सड्क जाम उत्तिनै बढ्दै जान्छ।ठूला बस र ट्रकलाई चक्रपथ बाहिर पार्किङको व्यवस्थापन गरेर संकेत बत्ती हाल्न सकेमा ट्राफिक व्यवस्थापन सुधार्न सकिने डीआईजी लामाले बताउनुभयो। त्यस्तै लाईसेन्स वितरण प्रणालीमा पनि अझै सुधार गर्नुपर्ने उहाँको भनाइ छ। सड्क विभागका महानिर्देशक रुपनारायण भट्टराईले ओभरलोड जाँच्ने मेशिन विभागसँग नभएको र आवश्यक स्रोत नहुँदा सड्कमा सिसीटिभी समेत राख्न नसकेको बताउनुभयो। काठमाडौं महानगरपालिकाका मेयर विद्यासुन्दर शाक्यले यो वा त्यो नभनीकन फुटपाथको ब्यापार हटाउने बताउनुभयो। फुटपाथका व्यापारीसँग हाम्रो मिलेमतो पो छकी भनेर जनताले प्रश्न उठाएका छन्, बस स्टप हैन स्टेशन बनाऔं चढाउन र ओराल्ने बाहेक एक मिनेट पनी गाडी रोक्न नदिने पद्धती विकास गरौँ, मेयर शाक्यले भन्नुभयो । उहाँले लामो समय एकै ठाउँमा राखेर मोवाईल शौचालय दिएका गाडी हटाउन आफूले निर्देशन दिइसकेको समेत जानकारी गराउनु भएको छ।"
रुकुममा कांग्रेस र एमाले कार्यकर्तामाथि माओवादीको आक्रमण,रुकुम : रुकुमको सिस्नेगाउँपालिका ६ रुकुमकोटमा माओवादी कार्यकर्ताले कांग्रेस र माओवादी कार्यकर्तामाथि आक्रमण गरेका छन् । माओवादी कार्यकर्ताको आक्रमणबाट एमालेका दुई महिला कार्यकर्ता घाइते भएका छन् । आक्रमणपछि स्थिति नियन्त्रणमा लिन प्रहरीले बल प्रयोग गर्दा दुई म्यादी प्रहरीसमेत घाइते भएका छन् । सबै घाइतेको स्थानीय मेडिकलमा उपचार भइराखेको छ । स्थिति नियन्त्रणमा लिने प्रयासका क्रममा प्रहरीले लाठी प्रहार गरेको थियो।
'पैसाको बलमा स्थानीय निर्वाचन जित्ने षडयन्त्र हुँदैछ',"तुलसीपुर: उपप्रधानमन्त्री कृष्णबहादुर महराले स्थानीय तहको निर्वाचनमा केही शक्तिले पैसाको बलमा निर्वाचन जित्ने प्रयत्न गरिरहेको बताउनुभएको छ। नेकपा(माओवादी केन्द्र)ले घोराही१३ मा आयोजना गरेको कार्यकर्ता भेटघाट कार्यक्रममा उहाँले त्यस्ता तत्वलाई जनताले परास्त गर्नुपर्नेमा जोड दिनुभयो। स्थानीय तहको निर्वाचन हुनु माओवादीका लागि निकै खुसीको कुरा भएको उल्लेख गर्दै माओवादी केन्द्रका नेता महराले कार्यसूचीका आधारमा माओवादी केन्द्रले विजय हासिल गरिसकेको जिकिर गर्नुभयो। उहाँले मधेस केन्द्रित दललाई पनि सहमतिमा लिएर मुलुकलाई समाधान दिनका लागि २ नं प्रदेशको निर्वाचन सारिएको स्पष्ट गर्नुभयो । निर्वाचनको मिति केही सार्दैमा मुलुकले निकास पाउँछ भने यसलाई हामीले त्यति ठूलो बनाउनु हुँदैन, उहाँले भन्नुभयो, सारिएको मितिभित्र प्रमुख प्रतिपक्षी दल नेकपा(एमाले) र राजपालाई सहमतिमा ल्याएर संविधान संशोधन गरिनेछ।' परराष्ट्रमन्त्री महराले नेपालले छिमेकी मुलुकबीच सन्तुलित परराष्ट्र नीति अवलम्बन गर्ने बताउँदै चीन र भारतको आर्थिक विकासबाट नेपालले फाइदा लिन सक्नुपर्नेमा जोड दिनुभयो। रासस"
नेपालभारत नापी बैठक अर्को साता,"काठमाडौं: नेपालभारत उपसचिवस्तरीय नापी बैठक अर्को साता काठमाडौंमा आयोजना हुने भएको छ। असार ७, ८ र ९ गते आयोजना हुने बैठकमा नेपालभारत सीमामा भत्किएका स्तम्भको मर्मत, पुनर्निर्माण तथा नयाँ स्तम्भ निर्माणमा गत ६ महिनायता भएका कामको समीक्षा हुनेछ। नेपालभारतबीच सचिव, सहसचिव र उपसचिवस्तरमा गरी तीनवटा सीमासम्बन्धी समिति छन्। सीमामा देखिएका समस्या समाधान गर्र्नेबारे बैठकमा छलफल हुने नापी विभागका उपमहानिर्देशक सुरेशमान श्रेष्ठले बताउनुभयो। उहाँका अनुसार कञ्चनपुरको पुनर्वासमा उत्पन्न सीमा विवादका विषयमा अबको बैठकमा छलफल हुनेछ। बैठकमा भाग लिन भारतीय नापी विभागको निर्देशक नेतृत्वको टोली आउँदै छ। नेपालका तर्फबाट नापीका उपमहानिर्देशकले बैठकमा नेतृत्व गर्नेछन्। तीन महिनाअघि कञ्चनपुरको पुनर्वासस्थित नेपालभारत सीमामा कल्भर्ट निर्माणबारे उत्पन्न विवादमा भारतीय सुरक्षाकर्मीका तर्फबाट गोली चल्दा स्थानीय गोविन्द गौतमको निधन भएको थियो। गत महिना पुनर्वास पुगेर सीमा विवाद समाधान गर्ने प्रयास भएको थियो। तर भारतीय पक्षले नयाँ विवाद झिकेपछि सीमा विवाद समाधान नगरी नापी विभागको टोली काठमाडौं फकिएको थियो। पुनर्वासको सीमा विवादबारे पनि बैठकमा कुराकानी हुनेछ', श्रेष्ठले भन्नुभयो। बैठकमा भारतीय पक्षले सीमा नदीमा आधुनिक जीपीएस जडित सीमास्तम्भ निर्माण गर्न नसकेको विषयमा पनि छलफल हुने भएको छ। सीमा नदीमा एक हजार चार सयवटा जीपीएसजडित सीमास्तम्भ निर्माण गर्ने र त्यसको खर्च भारतीय पक्षले बेहोर्ने सहमति भएको श्रेष्ठले बताउनुभयो। भारतका तर्फबाट सीमा नदीमा जीपीएस जडित सीमास्तम्भ निर्माणको काम सुरु हुनुपर्ने हो तर भइरहेको छैन। यसबारे पनि बैठकमा कुराकानी हुनेछ', उहाँले भन्नुभयो। सीमा विवादमा देखिएका समस्या र अवरोधबारे बैठकमा छलफल हुने उहाँले बताउनुभयो। झापादेखि सुरु भएको सीमा व्यवस्थापनको काम अहिले दाङ पुगेको छ। स्थानीय तहमा नेपाल र भारतका नापी र गृह प्रशासन सम्मिलित टोलीले काम गरिरहेका छन्। सन् २०१४ जुलाईमा काठमाडौंमा सम्पन्न नेपालभारत विदेशमन्त्री संयुक्त आयोगको बैठकपछि कालापानी र सुस्ताबाहेक अन्य क्षेत्रमा हराएका सीमास्तम्भको पहिचान, नयाँ सीमास्तम्भको मर्मत, पुनर्निर्माण र नयाँ स्तम्भ निर्माण तीव्र रूपमा अघि बढेको थियो। नेपाल र भारतका सीमामा ८ हजार ५ सय ५३ सीमास्तम्भ छन्। सन् २०१४ देखि हालसम्म ४ हजार ७० स्तम्भको अनुगमन भइसकेको छ। यस अवधिमा १ सय १७ वटा सीमास्तम्भमा सेतो रङ लगाउने काम सकिएको विभागले जानकारी दिएको छ। एक हजार तीन सय ५२ वटा सीमास्तम्भको साधारण मर्मत गरिएको थियो भने ३९ वटाको बृहत्तर मर्मत भएको विभागको भनाइ छ। त्यस्तै ६ सय नयाँ सीमास्तम्भ निर्माण गरिएको थियो। एक सय ८९ वटा सीमा नक्सा यस अवधिमा तयार पारिएको विभागको भनाइ छ। १७ वटा सीमास्तम्भको पुनर्गठन तीन वर्षयता गरिएको विभागले जानकारी दिएको छ। सन् २०१७ भित्र हराएका सीमास्तम्भको पहिचान, नयाँको मर्मत, पुनर्निर्माण र अन्य स्तम्भ निर्माणको काम सम्पन्न गर्ने गरी नेपाल र भारतले संयुक्त कार्ययोजना बनाए पनि अपेक्षाअनुसार काम हुन सकेको छैन। अब सीमा समितिको समयावधि थपेर बाँकी सीमा व्यवस्थापनाको काम अघि बढ्नेछ', उपमहानिर्देशक श्रेष्ठले भन्नुभयो। कालापानी र सुस्तामा रहेको सीमा विवाद हल गर्न परराष्ट्रसचिवस्तरीय समिति बनाइएको छ तर त्यसको बैठक एकपटक पनि बस्न सकेको छैन। एक हजार आठ सय किलोमिटर लामो नेपालभारत सीमामा भारतका तर्फबाट धेरै ठाउँमा नेपाली भूभाग मिचिएको छ भने सीमास्तम्भ पनि भारतीय पक्षका तर्फबाट भत्काइएको छ। नेपालका तर्फबाट पनि केही स्थानमा सीमास्तम्भ भत्काएको पाइएको छ।"
गृहमन्त्री शर्मा र फ्रान्सेली राजदूतबीच शिष्टाचार भेट,"काठमाडौं : फ्रान्सेली राजदूत वेश कारमोनाले गृहमन्त्री जर्नादन शर्मासँग शिष्टाचार भेट गर्नु भएको छ। शुक्रबार गृह मन्त्रालयमा भएको भेटमा गृहमन्त्री जर्नादन शर्माले फ्रान्स र नेपालबीच लामो समयदेखि सौहार्दपूर्ण सम्बन्ध रहेको र आपसी समझदारी कायम रहने बताउनु भयो । मन्त्री शर्माले समसामयिक विषयबारे जानकारी गराउदै स्थानीय निर्वाचनले राजनीतिक स्थायित्व कायम हुने र विकासको स्वस्थ्य प्रतिस्पर्धाको विकास हुनेमा जोड दिनु भयो । शर्माले दोस्रो चरणको निर्वाचन पनि निर्धारित समयमा सम्पन्न हुने बताउँदै प्रदेश र संघको निर्वाचनको तयारी भइ रहेको उल्लेख गर्नुभयो । यसैगरी फ्रान्सेली राजदूत कारमोनाले नेपालसँग निकटतम सम्बन्ध रहेको भन्दै, विभिन्न आपराधिक गतिविधि समेत साझा सहकार्यमा नियन्त्रण भएको जिकिर गर्नुभयो । फ्रान्स र नेपालबीच २००६ देखि कूटनीतिक सम्बन्ध जोडिएको हो ।"
निर्वाचनमा भाग नलिने राजपाको निर्णय,"काठमाडौं : शुक्रबार बसेको राजपाको बैठकले प्रदेश नं २ को निर्वाचन असोज २ गते सार्ने सरकारको निर्णयलाई अपर्याप्त ठान्दै संविधान संशोधन नभएसम्म आन्दोलन जारी राख्ने निर्णय गरेको छ। राजपाले यसअघिका आन्दोलन कार्यक्रमलाई निरन्तरता दिँदै उम्मेदवारी मनोनयनका लागि सारिएको मिति पनि प्रभावित पार्ने गरी थप कार्यक्रम घोषणा गरेको छ। घोषित कार्यक्रमअनुसार ३ गते शनिबार मधेसथरुहटका जिल्ला सदरमुकाममा लाठी जुलुस र ४ गते बन्दहड्ताल गरिनेछ। राजपाले १, ५ र ७ नं प्रदेशको चुनाव स्थगन गरी संविधान संशोधन, जनसंख्याको आधारमा निर्वाचन क्षेत्र निर्धारण, मधेस आन्दोलनक्रममा लागेको झुटा मुद्दा खारेजीलगायत माग यथावत रहेकाले चुनावमा सहभागी हुन नसक्ने निर्णय गरेको जानकारी अध्यक्षमण्डलका नेता अनिलकुमार झाले दिनुभयो। राजपामा महतो र यादव हावी राजपाले प्रदेश नं २ को मात्र होइन १, ५ र ७ को पनि चुनाव सार्नुपर्ने अडान राख्दै पुनः आन्दोलनमा जान बाध्य हुनुको कारण पार्टीमा अध्यक्षमण्डलका नेताद्वय राजेन्द्र महतो र राजकिशोर यादव हाबी हुनु हो। अध्यक्ष ठाकुर, नेतात्रय शरत्सिंह भण्डारी, महेन्द्रप्रसाद यादव र अनिलकुमार झा लचकताको नीति अख्तियार गरी अघि बढ्नुपर्ने पक्षमा हुनुहुन्छ। शुक्रबारको बैठकमा पनि महेन्द्रप्रसाद यादवले सक्ने भए सांसदसमेत त्यागौं भन्ने प्रस्ताव गर्नुभएको थियो। स्थानीय तह निर्वाचनमा सहभागी हुनेनहुने विषयमा नेताबीच गम्भीर मतभेद भए पनि पार्टी एकतालाई ध्यान दिँदै अन्ततः आन्दोलनमै जाने निर्णय गरिएको एक शीर्ष नेताले बताउनुभयो। अध्यक्षमण्डलका सदस्य यादव, भण्डारी र झा भने सरकारको निर्णयलाई सकारात्मक भन्दै निर्वाचनमा सहभागी हुने पक्षमा उभिनुभएको छ। अध्यक्ष मण्डलका संयोजक ठाकुर तटस्थजस्तो देखिए पनि निर्वाचनमा सहभागी हुनुपर्ने पक्षमा उभिएको स्रोतको दाबी छ। सरकारले पनि आफूहरूसँगको वार्ताअनुसार २ नं प्रदेशको चुनाव स्थगित नगरेको शीर्ष नेताहरूको भनाइ छ। स्रोतका अनुसार सरकारले बुधबारको बैठकमा प्रदेश नं २ र ५ को चुनाव १० दिन सार्ने भन्दै आश्वस्त गराए पनि प्रधानमन्त्री शेरबहादुर देउवाले बिहीबार एकाएक असोज २ गते गर्नेगरी २ नं प्रदेशको मात्र चुनाव सार्ने निर्णय गर्नुभएको थियो। संविधान संशोधन, स्थानीय तहको संख्या बढाउने, मुद्दा फिर्ता, क्षतिपूर्ति, सहिद घोषणालगायत माग पूरा भएको छैन। हाम्रो माग निर्वाचन मिति सार्ने नभई हाम्रा मुद्दा सम्बोधन गर्नुपर्ने हो। मधेसलाई फोरो और राज करो भन्ने निर्णयमा हामी सहमत हुन सक्दैनौं, अध्यक्षमण्डलका सदस्य राजेन्द्र महतोले भन्नुभयो। मधेसमा दुई चरण चुनाव गर्ने पक्षमा आफूहरू सहमत हुन नसक्ने अर्का नेता राजकिशोरले बताउनुभयो। अध्यक्षमण्डलकै नेता झाले भने सरकारको निर्णयलाई सकारात्मक भए पनि आफूहरूको माग निर्वाचन मिति सार्ने नभई संविधान संशोधन र स्थानीय तहको संख्या बढाउने भएको बताउनुभयो।"
इनरुवाबाट राजपाका जिल्ला नेतासहित १२ कार्यकर्ता पक्राउ,"धरान : निर्वाचन विरोधी गतिविधिमा संलग्न राष्ट्रिय जनता पार्टी (राजपा)का १२ नेता तथा कार्यकर्ता पक्राउ परेका छन्। प्रहरीले निर्वाचन विरोधी गतिविधिमा संलग्न भएको भन्दै राजपाका नेता र कार्यकर्तालाई इनरुवाबाट शुक्रबार दिउँसो प्रकाउ गरेको हो। पक्राउ पर्नेमा राजपाका सुनसरी अध्यक्ष डा सिएन पाठक, राजपाको आन्दोलन परिचालन समितिका सुनसरी संयोजक रघुनाथ मेहता र केन्द्रीय सदस्य दिलिप साह, रामचन्द्र साह, देवनारायण मेहता, देवराम मधेसी, सन्तोष मेहता, सुब्बालाल मेहता, सुरेश यादव, रामनारायण मेहता, अब्दुल हकिम मियँलगायत रहेका छन्। सुनसरीका प्रहरी प्रमुख प्रहरी उपरीक्षक पोषराज पोखरेलका अनुसार पक्राउ परेकामाथि अनुसन्धान सुरु भएको छ। पक्राउ परेका सबैलाई सार्वजनिक अपराध ऐन अन्तर्गत मुद्दा दर्ता गरी कारबाही अगाडि बढाइने पोखरेलले जानकारी दिनुभयो। राजपाका नेता कार्यकर्ता असार १४ गतेका लागि तोकिएको दोस्रो चरणको स्थानीय निर्वाचन विरोधी गतिविधिमा सक्रिय भएको भन्दै प्रहरीले पक्राउ गरेको हो।प्रहरीले यसअघि निर्वाचन विरोधी गतिविधिमा संलग्न भएको आरोपमा नेत्रविक्रम चन्द्र विप्लव नेतृत्वको नेपाल कम्युनिष्ट पार्टीका ६ कार्यकर्तालाई पक्राउ गरेर हिरासतमा राखेको छ।"
कार्यालय प्रमुखले गरेको नमुना मतदानमा ४० प्रतिशत मत बदर,"फिदिम : जिल्ला निर्वाचन कार्यालय पाँचथरले सदरमुकाम फिदिममा गरेको नमुना मदानमा ४० प्रतिशत मत बदर भएको छ। जम्मा खसेको एक सय तीन मत गणना गर्दा ६८ मत मात्र सदर भएको हो। सर्वसाधारणको न्युन उपस्थितिमा गरिएको नमूना मतदानमा मुख्य निर्वाचन अधिकृतलगायतका कार्यालय प्रमुख र म्यादी प्रहरीले मतदान गरेका हुन्। खसेको मतमा एक मत पूर्ण वदर र ३४ मत आंशिक बदर भएको जिल्ला निर्वाचन अधिकारी ध्रुवकुमार राईले जानकारी दिनुभयो। मुख्य निर्वाचन अधिकृत तथा जिल्ला न्यायाधीश राजेन्द्रप्रसाद श्रेष्ठ, प्रमुख जिल्ला अधिकारी विनोदकुमार खड्का, स्थानीय विकास अधिकारी गिरिराज ज्ञवाली लगायतका कार्यलय प्रमुख र म्यादी प्रहरीले नमुना मतदानमा मत हालेका हुन्। सदरमुकाम मै गरिएको नमूना मतदानमा सर्वसाधारणको उपस्थिति न्युन थियो। अधिकांश मत कार्यालय प्रमुख र म्यादी प्रहरीले हालेका हुन्। जिल्लाको सबैभन्दा सुगम र शिक्षित ठाँउमा कार्यालय प्रमुखहरु नै सम्मिलित मतदानमा ठूलो संख्याको मत बदर भएको हो। म्यादी प्रहरी र सर्वसाधारणले मत हालेकाले बदर मतको संख्या राईले बताउनुभयो। क्रस मतदान गर्न खोज्दा मत बदर हुने सम्भावना बढी भएको मतदानमा संलग्नले बताएका छन्। क्रस मत लागाउन निकै समस्या हुने मतदानमा सहभागी अधिवक्ता टिका तिम्सिनाले जानकारी दिनुभयो।"
गाडीका लागि जनप्रतिनिधिको मरिहत्ते,"पोखरा : निर्वाचित जनप्रतिनिधिलाई संघीय मामिला तथा स्थानीय विकास मन्त्रालयले स्थानीय तह सञ्चालन गर्ने तौरतरिका र नियम कानुनबारे जानकारी गराउन पोखरामा ३ दिनसम्म अभिमुखीकरण आयोजना गर्यो। तर जनप्रतिनिधिले भने तीनै दिन एउटै रटान लगाएहामीलाई सुविधा चाहिन्छ। उनीहरुले भनेको त्यो सुविधा गाडी हो। गाडी पनि फोरह्विल चाहिन्छ, पुतलीबजार नगरपालिकाकी मेयर सीमा क्षेत्रीले भन्नुभयो, जनताको काम गर्ने हो भने सुविधा पनि चाहिन्छ। उहाँले वडावडा र टोलटोलमा पुग्ने सडक गतिलो नभएकाले फोरह्विल गाडी नै चाहिने माग गर्नुभयो। पर्वतको महाशीला गाउँपालिकाका अध्यक्ष राजु पौडेलले गाडी नभए कर्मचारी र इन्जिनियरहरु पनि गाउँटोलमा पुग्न नसक्ने बताउनुभयो। अहिले महिनाको डेढ लाखमा गाडी भाडामा लिनुपर्या छ, बरु सिधैं गाडी किन्नुभन्दा त अहिलेको भाडा महँगो पर्या छ, उहाँले भन्नुभयो। अर्थ मन्त्रालयका सहसचिव निर्मलहरि अधिकारीले सडक, शिक्षा, सिँचाइका लागि स्थानीय तहलाई दिइने बजेटबाट गाडी किन्न नमिल्ने जानकारी दिनुभयो। किन्नैपरे आफैंले स्रोत जुटाएर किन्न सकिने उहाँले सुझाउनुभएको थियो। सहसचिव अधिकारीले गाउँ र नगरका परिषदबाटै पास गरेर गाडी र अरु सुविधा पनि जनप्रतिनिधिले लिनसक्ने जानकारी पनि दिनुभयो। तर महाशीलाका अध्यक्ष पौडेलले भने आन्तरिक स्रोत जुटाउन अहिलेलाई कठिन र चूनौतीपूर्ण रहेको सुनाउनुभयो। सुविधा नदिनुलाई भीमाद नगरपालिकाका मेयर मेखबहादुर थापाले हातखुट्टा बाँधेर दौड भनेजस्तो भएको धारणा राख्नुभयो। घरपझोङ गाउँपालिका मुस्ताङकी उपाध्यक्ष शर्मिला गुरुङले जनताबाट चुनिएका प्रतिनिधिलाई मर्यादासम्म नराखिएको गुनासो गर्नुभयो। भीमसेन गाउँपालिका गोरखाका अध्यक्ष ईश्वर पाण्डेले मन्त्रालयहरुमा कर्मचारी कामविहीन हुने भएकाले तिनीहरुले चढ्ने गाडी भए पनि पठाइदिन अनुरोध गर्नुभयो। उहाँले भन्नुभयो, तर गाडी त फोरह्विलै चाहिन्छ। प्रदेश नम्बर ४ का जनप्रतिनिधिलाई विभिन्न मन्त्रालयका सचिव, सहसचिव र उपसचिवले स्थानीय तहका काम कर्तव्य र अधिकारबारे प्रशिक्षण दिएका थिए। अभिमुखीकरण ३ दिन चलेको थियो। त्यस क्रममा जनप्रतिनिधिले आफूहरुले जनताका काम गर्न चाहिने अधिकार र कानुनको भन्दा ज्यादा जोड दिएर गाडी सुविधा माग गरेका हुन्। तनहुँ घिरिङ गाउँपालिका अध्यक्ष रनबहादुर रानाले मन्त्री र सांसदलाई गाडी सुविधा दिन मिल्ने तर त्यसरी नै जनताबाट चुनिएका स्थानीय प्रतिनिधिलाई किन नमिल्ने भन्ने प्रश्न गर्नुभयो। जनप्रतिनिधिहरुले सिंहदरबारको अधिकार गाउँमा भनिए पनि त्यस्तो नभएको गुनासो पनि गरे। तनहुँकै म्याग्दे गाउँपालिकाकी अध्यक्ष माया रानाले आफूहरु अधिकारविहीन र निरीह भएको बताउनुभयो। अधिकार दिएको छ भन्ने तर पछाडिबाट केन्द्रमै राख्ने काम भएको रहेछ, उहाँले भन्नुभयो। फलेबास नगरपालिकाका पर्वतका अध्यक्ष मेयर पदमपाणि शर्माले करको ८० प्रतिशत अंश केन्द्रमै पठाउनुपर्ने जस्ता कतिपय नियमहरु रहेकोमा आपत्ति प्रकट गर्नुभयो। स्थानीय तहलाई राजस्व संकलनको अधिकार दिइएको छ रहेछ, शर्माले भन्नुभयो, तर दोहोरो कर लगाउनुपर्ने ठाउँमा स्थानीय सरकारले कर उठाएर २ प्रतिशत सेवा शुल्क लिएर माथि पठाउनुपर्ने हुँदोरहेछ। स्थानीय तहका लागि भनेर सरकारले हालै सार्वजनिक गरेको बजेटमा केवल १७ प्रतिशत छुट्याएको भन्दै पनि उहाँले गुनासो गर्नुभयो। वित्तीय आयोग कहिले बन्छ ? स्पष्ट कानुन कहिले कहिले आउँछ ? कर्मचारी कहिले समायोजन हुन्छन्, उहाँले सोध्नुभयो। पोखरा महानगरपालिकाका मेयर मानबहादुर जिसीले आर्थिक कारोबार वाणिज्य बैंकबाट गर्नुपर्ने भनिएको तर कास्कीकै २ गाउँपालिकामा एउटा पनि बैंक नरहेको जानकारी दिनुभयो। प्रत्येक स्थानीय तहमा बैंक नखुलेसम्म काम गर्न कठिन हुने अवस्था छ, उहाँले भन्नुभयो।"
निर्वाचन अधिकृतलाई लखेटेर झोलाको निर्वाचन समाग्री जलाइयो,"बर्दिबास: आन्दोलनकारीहरुले झोला चेकजाँच गर्दै महोत्तरीको पिपरा गाँउपालिकाका निर्वाचन अधिकृत लेखनाथ लुईटेलसँग भएको निर्वाचन सामग्री खोसेर शुक्रबार दिउँसो जलाएका छन्। पिपराबाट जलेश्वर तफै आउदै अधिकृत लुइटेलललाई सडकमा बसेर आन्दोलन गरिरहेका राजपाका कार्यकर्ताले पिपरा र जलेश्वरको बीचको फर्कौली भन्ने ठाउँमा निर्वाचन समाग्री जलाएका हुन्। निर्वाचन आचारसंहिता, नियमावली र निर्वाचन निर्देशिका, निर्वाचन पुस्तिका तथा निर्वाचन सामग्रीहरु राजपाका कार्यकर्ताले खासेर जलाएका छन्। 'पिपराबाट जलेश्वर आउदै थिए। प्रकौली चोकमा आन्दोलनकारीहरुले रोकेर मैले बोकेको झोला खानतलाशी गरेर निर्वाचन सामग्री निकाले,' निर्वाचन अधिकृत लुइटेलले भन्नुभयो, सहयोगी खोजेर म पिपराबाट जलेश्वर मोटरसाईकलमा आइरेको थिए। आन्दोलनकारीले निर्वाचन सम्बन्धी समाग्री पनि खोस्यो। र सहयोगीलाई जलेश्वर जान नदिएर पिपरा तिर पठाइदिए। पर्कौलीबाट म हिडेर जलेश्वर तिर आए।' ज ९प ५९०५ मोटरसाइकलमा निर्वाचन अधिकृत जलेश्वर तिर आइरहेका थिए। यता राजपा महोत्तरीका अध्यक्ष मण्डलका सदस्य अभिराम शर्माले निर्वाचन अधिकृतको निर्वाचन सम्बन्धि सामग्रीहरु खोसेर जलाएको स्वीकार गरेका छन्। उहाँले भन्नुभयो,निर्वाचन विथोल्ने हाम्रो उद्दे श्य अनुरुप नै निर्वाचन अधिकृतको सामग्री खोसेर जलाएका हौं।'"
निर्वाचन कार्यालय घेर्न गएका १५ राजपा नेता पक्राउ,"विराटनगर : विराटनगरको क्षेत्रीय निर्वाचन कार्यालयमा तालाबन्दी गर्न पुगेका राष्ट्रिय जनता पार्टी नेपालका मोरङ जिल्ला संयोजकसहित पन्ध्र जना पक्राउ परेका छन । जिल्ला संयोजक मोहम्मद कादिरको नेतृत्वमा निर्वाचन कार्यालय पुगेको राजपा टोलीले स्थानीय निर्वाचनको विरोधमा नारावाजी गर्दै कार्यालयमा तालाबन्दी गर्ने प्रयास गरेका थिए । प्रहरीले हस्तक्षेप गरी संयोजक कादिरसहित पन्ध्र जना नेता कार्यकर्तालाई पक्राउ गरेको हो । जिल्ला प्रहरी कार्यालय मोरङबाट खटिएको प्रहरी टोलीले पक्राउ गरेका राजपा नेता तथा कार्यकर्तालाई प्रहरी भ्यानमा राखेर निर्वाचन कार्यालयबाट लगेको थियो । राजपा जिल्ला संयोजक मोहम्मद कादिरले आफूहरुको पूर्वघोषित कार्यक्रमअनुसार आन्दोलन जारी रहेको बताउँदै भन्नुभयो,हाम्रो आन्दोलन जारी छ । केन्द्रबाट घोषित कार्यक्रमअनुसार संघर्षको मैदानमा खटिई रहने छौं । पक्राउ परेका राजपा कार्यकर्ताले प्रहरी भ्यानभित्रै नारावाजी गरेका थिए । राजपाले आह्वान गरेको चार दिने बन्दको प्रभाव भने विराटनगरमा शुक्रबारबाट प्रभाव नै परेको छैन । बजार खुलेका छन । बन्द शैक्षिक संस्था पनि सूचारु भएका छन । तीन दिनसम्म बन्दका कारण विराटनगरको बजार बन्द रहेको थियो ।"
कर्मचारीलाई मुख्य निर्वाचन अधिकृतको कार्यालय प्रवेशमा रोक,"विराटनगर : विराटनगरमा मुख्य निर्वाचन अधिकृतको कार्यालयमा निर्वाचनमा खटिने कर्मचारीलाई नै प्रवेशमा रोक लगाइएको छ । निर्वाचन कार्यालयले निर्वाचन केन्द्रमा खटिने कर्मचारीलाई कार्यालय प्रवेशमा रोक लगाएपछि कर्मचारीलाई सास्ती भएको छ । वीरेन्द्र सभागृहमा रहेको कार्यालयमा खटिएका सशस्त्र र जनपद प्रहरीले कर्मचारीलाई बिहानैदेखि प्रवेशमा रोक लगाएका हुन । राष्ट्रिय जनता पार्टी नेपालले क्षेत्रीय निर्वाचन कार्यालय घेराउ तथा तालाबन्दी कार्यक्रम घोषणा गरेर भूमिप्रशासन चौक केन्द्रीत कार्यक्रम गरे पनि सुरक्षाकर्मीले क्षेत्रीय निर्वाचन कार्यालय भन्दा करिब २ किलोमटिर उत्तरमा रहेको वीरेन्द्र सभागृहको कार्यालयमा कडिकडाउ गरेका हुन । जिल्लाका विभिन्न ठाउँबाट आएका निर्वाचनमा खटिने कार्मचारीले आफू खटिनु पर्ने नामावाली र स्थानबारे जानकारी नलिई फर्केका छन । मुख्य निर्वाचन अधिकृत विनोदकुमार पोखरेलले राजपाका कार्यकर्ताको प्रदर्शनबाट कुनै अप्रीय घटना नहोस भनेर कर्मचारीलाई पनि प्रवेश गर्न रोक लगाइएको बताउँदै भन्नुभयो,सहज भएपछि नामावली हेर्न रोक लगाइने छैन । लिस्ट कार्यालय परिसर भित्र टाँसिएकोले कर्मचारीलाई नामावली हेर्न सास्ती भएको हो । मोरङका ६ सय ५९ मतदान केन्द्र र ३ सय मतदानस्थल तय गरिएको छ । जसमा ६५ मतदाना स्थल अतिसम्वेदनशील, १ सय ४४ सम्वेदनशील र ८१ सामान्य सूचिमा राखिएको छ ।"
राजपाको निर्णय आज,"काठमाडौं : सरकारले प्रदेश २ को निर्वाचन तीन महिना सार्दै अन्य तीन प्रदेशको चुनावमा सहभागी हुन आग्रह गरेपछि राजपाले त्यस विषयमा शुक्रबार निर्णय गर्ने भएको छ ।संविधान संशोधन र स्थानीय तहको संख्या वृद्धिलगायत मागलाई पूर्वसर्तका रूपमा अघि सारेर निर्वाचनलक्षित आन्दोलन घोषणा गरेका राजपा नेताहरूले निर्वाचन सार्ने निर्णयमा आफ्नो समर्थन नरहेको भन्दै माग पूरा नभई निर्वाचनमा नजाने संकेत दिएका छन् । अध्यक्षमण्डलका नेता अनिलकुमार झाले पार्टीको शुक्रबार बस्ने बैठकमा छलफल हुने बताउनुभयो । शुक्रबारको बैठकले 'विशेष निर्णय' लिने जानकारी दिँदै उहाँले चुनाव स्थगित भएको २ नं प्रदेशका कार्यकर्तालाई समेत १, ५ र ७ को आन्दोलनमा परिचालन गर्ने बताउनुभयो । '२ नं प्रदेशबाहेक अन्यत्र आगामी दिनका कार्यक्रम झनै सशक्त र प्रभावकारी हुनेछन्', उहाँले भन्नुभयो, '२ नं प्रदेशमा झैँ अन्यत्र पनि असोज वा उपयुक्त मितिमा चुनाव सार्न आफूहरूले गरेको माग सम्बोधन नभएकाले आन्दोलनको विकल्प रहेन ।' राजपाका महासचिव केशव झाले आफूहरूको माग प्रदेश नं २ र ५को चुनाव स्थगन भएको र त्यो पूरा नभएकाले ५ नं प्रदेशमा चुनाव स्थगित गराउन अपनाउने रणनीतिका सम्बन्धमा अध्यक्षमण्डलले 'विशेष निर्णय' गर्ने बताउनुभयो । सत्तारुढ दल र सत्तासमर्थक राजपाका शीर्ष नेताबीच बिहीबार बसेको बैठकले प्रदेश २ को निर्वाचन तीन महिनापछि असोज २ गते गर्ने निर्णय गरेको थियो । बैठकले प्रदेश १, ५ र ७ को निर्वाचन आसार १४ गते नै गर्ने तर निर्वाचनका लागि उम्मेदवारी दर्ताको समय दुई दिनपछि असार ४ गते आइतबार गर्ने सहमति गरेको थियो । गृहमन्त्री जनार्दन शर्माले सुरक्षाका हिसाबले सबै प्रदेशमा निर्वाचन गर्न सकिने स्थिति भए पनि राजनीतिक सहमतिका आधारमा २ नं प्रदेशको निर्वाचन तेस्रो चरणमा गर्ने विषयमा सहमति भएको बताउनुभयो । यसअघि सत्तारुढ दल र निर्वाचन आयोगबीचको छलफलमा आयोगले सकेसम्म निर्वाचनको मिति तेस्रो चरणमा नपुर्याउन सुझाव दिएको थियो । रिस्क लिऊँ : प्रधानमन्त्री प्रधानमन्त्री शेरबहादुर देउवाले स्थानीय निर्वाचनका लागि सत्ता र राजपाले 'रिक्स' लिनुको विकल्प नरहेको बताउनुभएको छ । राजपा र सत्तापक्षको बैठकमा देउवाले भन्नुभयो, 'हामी दुवै पक्षले रिक्स लिऊँ, चुनाव हुन्छ । सत्तापक्षले प्रदेश २ को निर्वाचन सार्छ भने राजपाले १, ५ र ७ प्रदेशमा हुने चुनवामा सहभागी हुनैपर्छ । हामीले राजपालाई चुनावमा सहभागी गराउने उद्देश्यका साथ राजनीतिक दलसम्बन्धी ऐनसमेत संशोधन गरिसक्यौं।' संघीय गठबन्धनका नेता कुमार लिङदेनले प्रधानमन्त्रीको भनाइप्रति आपत्ति जनाउँदै पहिलो चरण निर्वाचनमै राजनीतिक सहमति जुटाउनुपथ्र्यो, त्यो किन भएन भन्ने प्रश्न राख्नुभएको थियो । 'दोस्रो, तेस्रो, चौथो चरण भन्दै मुलुकको राष्ट्रिय एकता, अखण्डता र सार्वभौमसत्तामै अप्ठ्यारो पार्ने काम गर्नुहुँदैन । मुलुकका लागि कांग्रेस, एमाले र माओवादी केन्द्रले त्याग गर्नुपर्छ । राजपा र संघीय गठबन्धनसँग भएका सहमति कार्यान्वयन गर्दै चुनावी वातावरण बनाउनुस्', उहाँले भन्नुभयो । प्रत्युत्तरमा प्रधानमन्त्रीले भन्नुभयो, 'तपाईंहरूको कुरा ठीक हो तर चारवटै प्रदेशका तराईमधेसका भूभागको चुनाव सार्दा हाम्रा उम्मेदवारको खर्च कसले बेहोर्छ ? ' तत्कालै लिङदेनले थप्नुभयो, 'मुलुकको प्रधानमन्त्रीका लागि चुनावका उम्मेदवारको खर्च ठूलो कि एकता र अखण्डता ? ' राजपाका अध्यक्ष महन्थ ठाकुरले जारी आन्दोलन २ नं प्रदेशमा मात्र केन्द्रित नभएर १, ५ र ७ मा समेत भएकाले सबै स्थानको निर्वाचन आगामी असोज ७ गतेसम्म स्थगित गर्न आग्रह गर्नुभएको लिङदेनले जानकारी दिनुभयो । राजपाको यो आन्दोलनमा थारू, लिम्बुवान, खुम्वुवानको समेत साथ रहेको जानकारी ठाकुरले बैठकमा गराउनुभएको थियो । 'सिंहदरबारले मधेस, थारू, लिम्बुवानलगायतलाई अधिकार दिन गरेको कञ्जुस्याइँले यो मुलुकलाई गम्भीर संकटमा पुर्याउन सक्छ', ठाकुरले चेतावनी दिनुभएको थियो ।"
सिरहाको गोलबजारमा प्रहरी चढेको बस तोडफोड,सिरहा : निर्वाचन बिथोल्ने गरी तराई मधेशको बन्द आव्हान गरेको राष्ट्रिय जनता पार्टी नेपालका कार्यकर्ताहरुले शुक्रबार बिहान सिरहाको गोलबजारमा प्रहरी चढेको बस तोडफोड गरेका छन् । प्रहरी चढेको ना४ख १४४० नम्बरको डिलक्स बस पश्चिमबाट सुनसरीतिर आउदै गरेको समयमा बिहान सवा ८ बजेतिर गोलबजारको मुख्य चोकदेखि करिब एक सय मिटर पूर्वतिर ढुङ्गा प्रहार गरी तोडफोड गरेका हुन् । आन्दोलनकारीको ढुङ्गा लागेर बसको अघिल्लो भागको सिसा पूरै फुटेको छ । इलाका प्रहरी कार्यालय गोलबजारका प्रमुख प्रहरी निरीक्षक राजेन्द्र कुमार उपाध्यायका अनुसार ढुङ्गा हान्नेमध्ये एक जनालाई नियन्त्रणमा लिइएको छ ।
