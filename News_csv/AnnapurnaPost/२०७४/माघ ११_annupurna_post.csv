शीर्षक,विवरण
राष्ट्रियसभाको मर्म,"बुधबार राष्ट्रियसभाको निर्वाचनका लागि विभिन्न राजनीतिक दलका उम्मेदवारहरूले मनोनयन दर्ता गराएका छन्। राष्ट्रियसभाको निर्वाचन नहुँदा नयाँ सरकार गठन प्रक्रिया नै अवरुद्ध भइरहेको सन्दर्भमा यो चुनावको प्रक्रिया अघि बढ्नुले गतिरोधको गाँठो फुकाउन थप सहयोग गरेको छ। यस अर्थमा राष्ट्रियसभा निर्वाचन प्रक्रिया अघि बढ्नु सुखद पक्ष हो। राष्ट्रियसभा निर्वाचन सम्पन्न भएसँगै प्रतिनिधिसभा समानुपातिकतर्फका विजयी उम्मेदवारको घोषणा, त्यससँगै नयाँ जनादेशअनुसार नयाँ सरकार गठन प्रक्रिया अघि बढ्नेछ। ढिलै भए पनि अवरुद्ध राजनीतिक प्रक्रिया बढ्नु सकारात्मक हो। यद्यपि यतिबेला प्रश्न राष्ट्रियसभाका सम्भावित अधिकांश अनुहारलाई लिएर उठेको छ। दलहरूले उम्मेदवार छनोट गर्दा संसद्को माथिल्लो सदनको मर्म र गरिमालाई बेवास्ता गरेका छन्। संसदीय अभ्यासमा राष्ट्रियसभाको महत्व र गरिमालाई नजरअन्दाज गर्दै यसअघि स्थानीय, प्रदेश र प्रतिनिधिसभामा अवसर नपाएका नेताकार्यकर्तालाई प्राथमिकतामा राखेर उम्मेदवार बनाउनुले प्रश्न उठेको छ। स्थायी सदनका रूपमा रहने राष्ट्रियसभाले देशलाई संकटमा परेका बेला निकास दिने काम गर्नुपर्छ। यस्तो सभामा दलीय आग्रह र आबद्धतालाई मात्रै नहेरी समाजका विभिन्न क्षेत्रमा योगदान पुराएका, विधि र कानुन जानेका प्रबुद्ध व्यक्तिलाई पठाउनु उचित हुन्छ। यो सभा गठनमा दलीय स्वार्थ र आग्रह जनु स्तरमा देखियो, त्यसले दलहरूले यसको मर्मलाई पूरै बेवास्ता गरेको आरोप लागेको छ। कतिपय राजनीतिक तथा संवैधानिक संकट आउँदा त्यसको निकास खोज्न विचारविमर्श गर्न सक्ने व्यक्तिहरूको उपस्थिति राष्ट्रियसभामा हुनुपर्छ भन्ने मान्यता रहँदै आएको छ। तर दलहरूले चुनाव हारेका वा टिकटबाट वञ्चित कार्यकर्ता र नेतालाई सेटल गर्ने नियतबाट उम्मेदवार चयन गर्नुले उनीहरू दलीय स्वार्थबाट उठ्न नसकेको देखिन्छ। संविधानको भावना र मर्मविपरीत राष्ट्रियसभाको उम्मेदवारमा दलीय आग्रह लाद्नुले यसको गरिमा उँचो राख्न सक्दैन। संविधानअनुरूप संघीय संसद्मा प्रतिनिधिसभा र प्रदेश विधायिकाका रूपमा प्रदेशसभा हुँदाहुँदै राष्ट्रियसभाको आवश्यकता अर्को एउटा सदनको रूपमा मात्र महसुस भएको होइन। देश अप्ठेरोमा परेको बेला मुलुकलाई सुझाव र सल्लाह दिने र मार्गनिर्देशन गर्न सक्ने विद्वान् र विज्ञहरू र राष्ट्रको विविध क्षेत्रमा उल्लेख्य योगदान पुयाएका व्यक्तिहरूको सदनका रूपमा राष्ट्रियसभा रहनुपर्छ। २०४६ सालपछि स्थापना भएका राष्ट्रियसभा र छिमेकी मुलुक भारतको संघीय संसद्को माथिल्लो सदन राज्यसभाले पनि यस्तै प्रकृतिको संसद्का रूपमा काम गरेका थिए। नेपालको संविधानअनुसार राष्ट्रियसभा एक स्थायी सदन हो। प्रतिनिधिसभाको कार्यकाल सकिएर अर्को निर्वाचन नहुँदासम्म वा मध्यावधि निर्वाचनका लागि प्रतिनिधिसभा भंग हुँदा पनि राष्ट्रियसभाले अविच्छिन्न रूपमा काम गरिरहन्छ। विगतमा राष्ट्रियसभाका उपाध्यक्ष रहिसकेका रामप्रीत पासवानले प्रतिनिधिसभा लामो समय गठन नहुने अवस्था आएमा राष्ट्रियसभा क्रियाशील हुनसक्ने व्यवस्था संविधानमै हुनुपर्ने बताएका छन्। तदनुरूपकै संवैधानिक प्रावधान कायम गर्न पनि उनले दलहरूलाई सुझाव दिएका छन्। २०५९ मा प्रतिनिधिसभा विघटन भएपछि तत्कालीन राजाको अधिनायकवादी महत्वाकांक्षालाई लगाम लगाउन राष्ट्रियसभालाई क्रियाशील बनाउन सकिन्छ कि भनेर उपायहरूको खोजी गरेका पासवानको यस्तो राय मननीय छ। त्यस्तो अवस्था आएमा पनि मुलुकलाई राजनीतिक निकास दिन राष्ट्रियसभामा विज्ञ, विधि र प्रक्रिया जानेका र मुलुकको राजनीतिक, सामाजिक, आर्थिक र सांस्कृतिकलगायत विभिन्न क्षेत्रमा योगदान पुर्याएका लब्धप्रतिष्ठित व्यक्तिहरूको आवश्यकता पर्नेछ। राजनीतिक दलका क्रियाशील कार्यकर्ता मात्र निर्वाचित हुने हो भने राष्ट्रियसभालाई छुट्टै संसद्को रूपमा कायम राख्नु औचित्यपूर्ण नहुन सक्छ। दलहरूले कार्यकर्तालाई अवसर दिन खोज्दा र दूरदर्शी बन्न नसक्दा राष्ट्रियसभा संविधानको मर्मअनुरूप र राष्ट्रिय र अन्तर्राष्ट्रिय असल अभ्यासअनुसार हुन नसक्ने देखिएको छ। संघीयताको व्यावहारिक कार्यान्वयनको सुरुवाती चरणमा यहाँनेर दलहरू नराम्ररी चुकेका छन्।"
धरानका मेयरविरुद्ध कांग्रेस,"धरान : ६९ लाखको गाडी खरिद र एमाले नेता पत्नीलाई विना प्रतिष्पर्धा जागिर लगाएर विवादमा तानिएका धरान उपमहानगरपालिका प्रमुख तारा सुब्बाविरुद्ध कांग्रेसले खबरदारी गरेको छ। विभिन्न गैह्रकानुनी काम गरेर विवादमा तानिएका नेता सुब्बाले तत्काल निर्णय नसच्याए कांग्रेस आन्दोलित हुने बताएको छ। प्रमुख पदमा निर्वाचित भएका सुब्बाले कार्यभार सम्हालेदेखि विवादास्पद निर्णय गरेर धरानको विकासलाई प्रभावित पार्न खोजेको भन्दै कांग्रेस धरानले बिहीबार पत्रकार सम्मेलन गरी मेयर सुब्बाको कार्यशैलीप्रति गम्भीर विरोध जनाएको छ। कांग्रेस धरानका सभापति तिलक राईले मेयर सुब्बाले कांग्रेसबाट निर्वाचित भएका वडाअध्यक्षहरुको कामलाई हस्तक्षेप गर्दै उपमहानगरपालिकामा विवादास्पद निर्णय गरेको जनाउँदै निर्णय नसच्याए उनी विरुद्ध कडा आन्दोलन गर्ने चेतावनी दिएको हो। मेयर सुब्बाले एमाले नेता पत्नीलाई प्रतिष्पर्धा नगराइ जागिर लगाएको, ६९ लाख रुपैयाँ बराबरको गाडी खरिद गर्न लागेको, धरान बसपार्कको निर्माण कार्य अगाडि नबढाएको, सर्दुजलाधारको सरंक्षण गर्न छाडेर भुमाफियाहरुसंँग मिलेर सर्दु जलाधार हडप्न खोजेको कांग्रेस सभापती राईको आरोप छ। राईले मेयर सुब्बाले जोगवनी किमाथांकासम्मको ६ लेन र धरान चतरा सम्मको ४ लेन सडकलाई बाईपास गर्ने सर्वदलीय बैठकको निर्णलाई अवज्ञा गरी सडक बाइपासमा ध्यान नदिएको भन्दै विरोध जनाएका छन्। उनले धरान खानेपानी आयोजनाको काममा समेत उपमहानगरपालिकाले चासो नदेखाउँदा धरानवासीलाई खानेपानीको चरम अभाव भएको भन्दै तत्काल विकास निर्माणका काम अगाडि नबढाइए कांग्रेसले मेयरविरुद्ध कडा आन्दोलन गर्ने चेतावनी दिएका छन्। राईले धरानको खानेपानीको मुख्य श्रोत मानिएको सर्दु जलाधारको सिमांकन गरी जलाधार क्षेत्र ओगटेर बसेकालाई तत्काल हटाउन समेत माग गरेका छन्। धरान २ का वडा अध्यक्ष माधवगोविन्द श्रेष्ठले नगरसभा र कार्यपालिकाको सहमतिविना ६९ लाखको गाडी खरिद गर्न लागेको बताए। उनले उपमहानगरपालिका आर्थिकरुपमा धरायसी भएकाले महंगो गाडी खरिद गर्दा जनप्रतिनिधिहरु बीच गलत सन्देश जाने भएकाले महंगो गाडी खरिद गर्न नहुने सुझाव दिँदा समेत मेयर सुब्बाले एकल निर्णय गरी गाडी खरिद प्रक्रिया अगाडि बढाएकोे आरोप लगाए। मेयर सुब्बाले भने नगरसभा र कार्यपालिकाको बोर्ड बैठकको निर्णयअनुसार नै उपमहानगरपालिकाको काम गर्दै आएको दावी गर्दै आएका छन्।"
नौ दलका ८३ उम्मेदवार : १७ जना निर्विरोध,"काठमाडौं : राष्ट्रियसभाको निर्वाचन हुने ५६ सिटका लागि ८३ जनाको उम्मेदवारी परेको छ। उम्मेदवारहरूले बुधबार बिहान १० बजेदेखि दिउँसो ४ बजेसम्म सम्बन्धित निर्वाचन अधिकृतको कार्यालयमा मनोनयन दर्ता गरेका छन्। प्रदेश १ को मोरङ, प्रदेश २ को धनुषा, प्रदेश ३ को ललितपुर, प्रदेश ४ को पोखरा, प्रदेश ५ को दाङ, प्रदेश ६ को सुर्र्खेत र प्रदेश ७ को डोटीमा मुख्य निर्वाचन अधिकृतको कार्यालय राखिएको छ। सातै प्रदेशमा शान्तिपूर्ण रूपमा मनोनयन दर्ता भएको निर्वाचन आयोगले जनाएको छ। नौ दलबाट समूहगत रूपमा महिला २६, अन्य २८, दलित १४ र अपांगता भएका व्यक्ति वा अल्पसंख्यक समुदायबाट १५ गरी ८३ जनाले मनोनयन दर्ता गराएको आयोग प्रवक्ता नवराज ढकालले जानकारी दिए। राष्ट्रियसभा निर्वाचनका लागि २१ दलले निर्वाचन चिह्न प्राप्त गरे पनि एमाले, कांग्रेस, माओवादी, संघीय फोरम, राजपा, नेमकिपा, राप्रपा, जनमोर्चा र संघीय समाजवादी पार्टीले मात्रै उम्मेदवारी दिएका छन्। एमाले र माओवादीले ४३ सिटमा साझा उम्मेदवार उठाएका छन्। मधेसी दल र कांग्रेसले पनि तालमेल गरेका छन् तर राप्रपा, नेमकिपालगायतले अहिलेसम्म कसैलाई समर्थन गरेका छैनन्। प्रदेश १ मा एमालेबाट ६, कांग्रेसबाट चार, माओवादीबाट एक र राप्रपाबाट एक गरी १२ जना, प्रदेश २ मा एमालेबाट एक, माओवादीबाट एक, संघीय फोरमबाट दुई, राजपाबाट दुई र नेपाल संघीय समाजवादी पार्टीबाट एक गरी नौ जना, प्रदेश ३ मा एमालेबाट ६, कांग्रेसबाट चार, माओवादीबाट दुई र नेमकिपाबाट चार गरी १७ जना, प्रदेश ४ मा एमाले र कांग्रेसबाट चारचार, माओवादीबाट दुई र राजमोबाट दुई गरी १२ जनाले उम्मेदवारी दिएका छन्। त्यसैगरी, प्रदेश ५ मा एमाले र कांग्रेसबाट चारचार, माओवादीबाट दुई र जनमोर्चाबाट एक गरी १२ जना, प्रदेश ६ मा एमालेबाट पाँच, कांग्रेसबाट चार र माओवादीबाट तीन गरी १२ जना, प्रदेश ७ मा एमाले र कांग्रेसबाट चारचार र माओवादीबाट दुई गरी १० जनाको उम्मेदवारी परेको छ। दर्ता भएका उम्मेदवारविरुद्ध माघ ११ गते बिहान १० देखि १२ गते ५ बजेसम्म उजुरी दिन सकिने आयोगले जनाएको छ। मनोनयनपत्र र उजुरीमाथि जाँचबुझ गरी माघ १३ र १४ गते अन्तिम निर्णय गरिने प्रदेश ३ का निर्वाचन अधिकृत बालमुकुन्द दवाडीले बताए। माघ १४ गते २ बजेसम्म उम्मेदवारको नाम फिर्ता लिन सकिनेछ। सोही दिन अन्तिम नामावली प्रकाशन गरी उम्मेदवारलाई चिह्न प्रदान गर्ने कार्यक्रम छ। राष्ट्रियसभामा एकल संक्रमणीय मत प्रणालीबमोजिम प्रत्येक प्रदेशबाट तीन जना महिला, एक जना दलित, एक जना अल्पसंख्यक र अन्य तीन गरी आठ जना सदस्य निर्वाचित हुने व्यवस्था छ।एकल संक्रमणीय प्रणालीअनुसार स्थानीय तहको १८ र प्रदेशको ४८ मतभार कायम गरिएको छ। स्थानीय र प्रदेशको मतभारअनुसार वाम गठबन्धनले ४०, कांग्रेसले १२ र मधेसी दलले चार सिट जित्ने देखिएको छ। १७ जना निर्विरोध उम्मेदवारी दर्ताकै दिन प्रदेश १, २, ५ र ७ मा गरी १७ जना निर्विरोध भएका छन्। १७ सिटमा त्यति नै संख्यामा मात्रै उम्मेदवारी परेको निर्वाचन अधिकृतको कार्यालयले जनाएको छ। प्रदेश १ मा तीन महिला, प्रदेश २ मा तीन महिला, एक दलित र एक अपांगता वा अल्पसंख्यक, प्रदेश ५ मा तीन महिला र प्रदेश ७ मा तीन महिला र तीन खुला समूहमा निर्विरोध भएका हुन्। प्रदेश १ मा महिलातर्फ एमालेकी नैनकला ओझा, माओवादीकी बीना पोखरेल र कांग्रेसकी सरीता प्रसाईं, प्रदेश २ मा महिलातर्फ माओवादीकी शशिकला दाहाल, कांग्रेसकी मुक्ताकुमारी यादव र फोरमकी प्रमिलाकुमारी यादव, दलिततर्फ संघीय फोरमका रामप्रित पासवान र दलिततर्फ राजपाका वृशेषचन्द्र लाल, प्रदेश ५ मा महिलातर्फ एमालेकी कोमल वली, मीना बुढा र कांग्रेसकी अनिता देवकोटा, प्रदेश ७ मा महिलातर्फ कांग्रेसकी तारादेवी जोशी, एमालेकी कमला ओली र इन्दु कडरिया तथा खुलातर्फ एमालेका शेरबहादुर कुँवर, माओवादीका हरेराम चौधरी र कांग्रेसका बद्री पाण्डे निर्विरोध भएका छन्। उम्मेदवारको अन्तिम नामावली प्रकाशन गर्ने दिन उनीहरूलाई औपचारिक रूपमा निर्विरोध निर्वाचित भएको घोषणा गरिने निर्वाचन अधिकृतको कार्यालयले जनाएको छ।"
प्रदेश मन्त्रालयको दरबन्दी स्वीकृत,"काठमाडौं : सरकारले सातै प्रदेशमा मुख्यमन्त्रीको कार्यालयसहित सात मन्त्रालय रहने गरी संगठन संरचना र दरबन्दी स्वीकृत गरेको छ। मन्त्रिपरिषद् बैठकले बुधबार प्रदेशका लागि अन्तरिम व्यवस्थापन गर्ने निर्णय गरेको हो। महिला बालबालिका तथा समाजकल्याणमन्त्री विक्रमबहादुर थापाले प्रदेशमा सात मन्त्रालय रहने गरी अन्तरिम संगठन संरचना तथा दरबन्दी स्वीकृत गरिएको जानकारी दिए। पछि प्रदेशसभाले यसमा थपघट गर्न सक्ने संवैधानिक व्यवस्था छ। संविधानको धारा १६८ को उपधारा ९ मा प्रदेश प्रमुखले मुख्यमन्त्रीको सिफारिसमा प्रदेशसभा सदस्यमध्येबाट समावेशी सिद्धान्तबमोजिम मुख्यमन्त्रीसहित कुल संख्याको २० प्रतिशतभन्दा बढी नहुने गरी मन्त्रिपरिषद् गठन गर्ने व्यवस्था रहेकाले पछि थपघट हुन सक्ने भएको हो। मुख्यमन्त्री तथा मन्त्रिपरिषद् कार्यालयको प्रमुख सचिवमा विशिष्ट श्रेणीका कर्मचारी रहनेछन् भने मन्त्रालयमा प्रथम श्रेणीका सहसचिव सचिवको रूपमा रहनेछन्। आन्तरिक मामिला मन्त्रालय, सामाजिक विकास मन्त्रालयमा प्रशासनका सचिव रहने व्यवस्था गरिएको छ भने भौतिक पूर्वाधार विकास मन्त्रालयमा प्राविधिक इन्जिनियरिङ समूहका र भूमि व्यवस्था कृषि तथा सहकारी मन्त्रालयमा प्राविधिकअन्तर्गत कृषि समूहको सचिव रहनेछन्। त्यस्तै, उद्योग, पर्यटन, वन तथा वातावरण मन्त्रालयमा प्राविधिकअन्तर्गत वन समूहका सचिव रहने व्यवस्था गरिएको छ। प्रदेश मन्त्रालय :  मुख्यमन्त्री तथा मन्त्रिपरिषद् कार्यालय मुख्यमन्त्री, सचिवसहित २१ कर्मचारी, जिम्मेवारी : २३ वटा  आन्तरिक मामिला तथा कानुन मन्त्रालय मन्त्री, सचिवसहित ४१ कर्मचारी, जिम्मेवारी : ४१ वटा  आर्थिक मामिला तथा योजना मन्त्रालय मन्त्री, सचिवसहित १८ कर्मचारी, जिम्मेवारी : २४ वटा  भौतिक पूर्वाधार विकास मन्त्रालय मन्त्री, सचिवसहित २४ कर्मचारी, जिम्मेवारी : २२ वटा  सामाजिक विकास मन्त्रालय मन्त्री, सचिवसहित ३० कर्मचारी, जिम्मेवारी : ५८ वटा  उद्योग पर्यटन वन तथा वातावरण मन्त्रालय मन्त्री, सचिवसहित २९ कर्मचारी, जिम्मेवारी : ६२ वटा  भूमि व्यवस्था कृषि तथा सहकारी मन्त्रालय मन्त्री, सचिवसहित २९ कर्मचारी, जिम्मेवारी : ३२ वटा  प्रदेशसभा सचिवालय : सचिव नेतृत्वमा २७ कर्मचारी"
छपकैयामा सीमा मिचिएकै छ,"काठमाडौं : दुई वाम विद्यार्थी संगठनले वीरगन्जको छपकैयामा भारतीय पक्षबाट नयाँ पिलर राख्दा नेपालको सीमा मिचिएको प्रतिवेदन सार्वजनिक गरेका छन्। सरकारले भारतीय पक्षबाट सीमा मिचिएको तथ्यप्रमाण नभेटेको बताइरहँदा एमाले र माओवादी केन्द्रनिकट विद्यार्थी संगठनले सीमा मिचिएको स्थलगत अध्ययन प्रतिवेदन सार्वजनिक गरेका हुन्। बुधबार राजधानीमा प्रतिवेदन सार्वजनिक गर्दै अखिल क्रान्तिकारीका अध्यक्ष रन्जित तामाङ र अनेरास्ववियुकी अध्यक्ष नविना लामाले नेपालीले बर्सौंदेखि हकभोग गरी आएको, नेपाली लालपुर्जा र तिरो तिरेको रसिदसमेत भएको कैयौं बिघा भूमि भारतमा पर्ने गरी नयाँ सीमास्तम्भ गाडिएको अध्ययनका क्रममा फेला परेको बताएका छन्। कालापानी र सुस्ताबाहेक सबैतिर सीमा विवाद सल्टिएको सरकारको भनाइ आधारहीन र मिथ्या साबित भएकाले सीमाविवादको समग्र समाधान खोज्न पनि उनीहरूले सरकारसँग आग्रह गरेका छन्। दुवै विद्यार्थी संगठनको टोली माघ ६ गते विवादित क्षेत्र छपकैया पुगेर त्यहाँका स्थानीयसँग अन्तरक्रिया गर्ने, गाडिएका नयाँ पिलरमा संयुक्त पत्रकार सम्मेलन, सीमाविद्हरूसँग समेत अन्तरक्रिया गरेर फर्केको थियो। दुवै विद्यार्थी संगठनले स्ट्रिप म्याप' तयार पार्ने जेटीसीले सुगौली सन्धीताकाको नदी सिमानालाई मुख्य आधार मानिएको बताए पनि नेपालसँग नदी सिमानाको भरपर्दो अभिलेख नहुनु र नेपाली प्राविधिक टोलीको कमजोर अध्ययनका कारण पनि स्ट्रिप म्याप'मा चुकेको प्रतिवेदन सार्वजनिक गरेका छन्। सरकारले स्ट्रिप म्याप'का आधारमा नेपाली जमिन नमिचिएको जिकिर गर्दै आएको छ। दुवै विद्यार्थी संगठनले स्ट्रिप म्याप' तयार पार्ने जेटीसीले सुगौली सन्धीताकाको नदी सिमानालाई मुख्य आधार मानिएको बताए पनि नेपालसँग नदी सिमानाको भरपर्दो अभिलेख नहुनु र नेपाली प्राविधिक टोलीको कमजोर अध्ययनका कारण पनि स्ट्रिप म्याप'मा चुकेको प्रतिवेदन सार्वजनिक गरेका छन्। सरकारी पक्षले एक इन्च सीमा नमिचिएको एकोहोरो दाबीको मुख्य आधार स्ट्रिप म्याप'लाई बनाएको तर विद्यार्थी टोलीले त्यही स्ट्रिप म्याप'कै कारण सीमा मिचिएको निष्कर्ष निकालेको छ। नेपाली पक्षको हेलचेक्र्याइँकै कारण छपकैया, पर्सामा मुख्य स्तम्भ ३९१ देखि ३९३ सम्म करिब १ सय ३८ फिटका दरले ३ किमी जतिको दूरीमा ठाउँठाउँमा नेपाली भूमि भारततर्फ परेको छ', दुवै विद्यार्थी संगठनको प्रतिवेदनमा भनिएको छ, जस्तो ३९२ पिलर को ६ नम्बर सहायक पिलर स्थानीयवासी रविन्द्र महतोको कित्ता नम्बर १४ जग्गामा परेको छ। यो पिलरले सिर्सिया नदीपारि रहेको कित्ता नम्बर १, २ र ३ लाई रातारात भारतीय भूमि कायम गरिएको छ। यसरी हेर्दा करीब ५० बिघाभन्दा बढी नेपाली भूमि मिचिएको छ।' दुवै विद्यार्थी संगठनले स्ट्रिप म्याप'माथि राष्ट्रिय बहस गरी पुनरवलोकन गर्नुपर्ने, पुनरावलोकन गर्दा पुरानो मुख्य (जंगे पिलर), ऐतिहासिक मान्यता र स्थानीयवासीको भोगचलनलगायत प्रमाणलाई आधार बनाइनुपर्ने, वर्र्षौंदेखि सीमारक्षा गरी बसेका सीमा क्षेत्रका स्थानीयसँग यथेष्ट छलफल, सरोकारवालासँग सुनुवाइ गरी सीमांकनमा उचित ग्राह्यता दिनुपर्नेलगायत सुझाव पनि दिएका छन्।"
प्रतिनिधिसभामा पनि ८० प्रतिशत भत्ता माग्दै संसदका कर्मचारी !,"काठमाडौं : संविधानसभाको समयावधिमा दिइएको ८० प्रतिशत प्रोत्साहन भत्तालाई नै आगामी संसदमा पनि निरन्तरता दिनुपर्ने भन्दै संसदका कर्मचारीले दबाब सुरु गरेका छन। संविधान निर्माणको काममा खटनुपर्ने भन्दै सभाध्यक्ष सुवास नेम्वाङ्गको अध्यक्षतामा बसेको संसद व्यवस्थापन समितिले पहिलो संविधानसभाको गठनदेखि नै कर्मचारीलाई ८० प्रतिशत प्रोत्साहन भत्ता र दैनिक कार्यालयको दिन ६ सय र विदाको दिन ७ सय ५० रुपैयाँ खाजा भत्ता दिने निर्णय गरेको थियो। पहिलो संविधानसभा विघटन भई दोस्रो गठन भएपछि पनि कर्मचारीलाई भत्तामा निरन्तरता दिइएको थियो। तर, संविधानसभाले संविधान बनाएपछि २०७२ असोज ३ गते संविधानसभा स्वतः विघटन भई संसदमा रुपान्तरण भएपछि पनि संसदका कर्मचारीले भत्तालाई निरन्तरता दिनुपर्ने दबाब दिएका थिए। तत्कालीन सभामुख ओनसरी घर्तीमगरले पनि कर्मचारीको दबाबमा रुपान्तरित संसदमा पनि कर्मचारी भत्तालाई यथावत राखेकी थिइन्। मंसिरमा प्रतिनिधिसभाको चुनावका कारण कात्तिकको अन्तिम साताबाट रुपान्तरित संसदको कार्यकाल समाप्त भएको थियो। संसदको कार्यकाल समाप्त भएपनि संसदको म्याद २०७४ माघ ७ सम्म संविधानमा उल्लेख भएको भन्दै संसद व्यवस्थापनले भत्तालाई निरन्तरता दिएको थियो। माघ ७ को म्याद समाप्त भएपछि भने विभिन्न कारण देखाउंदै संसदको कर्मचारी यूनियनले ८० प्रतिशत प्रोत्साहन भत्तालाई निरन्तरता दिन महासचिव भट्टराईलाई दवाव दिइरहेको संसदका कर्मचारी बताउछन्। महासचिव भट्टराईले नयाँ सभामुख चयन नभएको तथा प्रोत्साहन भत्ता नदिन पटक पटक अर्थ मन्त्रालयले आफूलाई पटक पटक आग्रह गरेको भन्दै कर्मचारी युनियनसँग कुरा राखेका छन। तर कर्मचारी युनियनले भने महासचिव भट्टराईलाई भत्ताका लागि अर्थ मन्त्रालयमा सहमतिको पत्र लेख्न दवाव दिइरहेको स्रोतले बतायो। राष्ट्रकै ढुकुटीमा संकट छ भन्ने कुरा अर्थका कर्मचारीहरुले भनिरहेका बेला महासचिवले प्रोत्साहन भत्ताका लागि माग नगरौ र हामीले माग्दैमा अर्थले सहमति दिने अवस्था छैन भन्दै कर्मचारी संगठनलाई आग्रह गरेका छन्, संसदका एक अधिकारीले भने। यसअघि पनि महालेखा परीक्षकको कार्यालयले ८० प्रतिशत भत्ता खाइरहेका संसदका कर्मचारीलाई दोहोरो सुविधा हुने गरी दैनिक खाजा भत्ता पनि दिएको भन्दै १२ करोड रुपैयाँ बेजुरुमा राख्ने चेतावनी दिएको थियो। तर, तत्कालीन सभामुख ओनसरी आफैँले महालेखा परीक्षकको कार्यालयसँग कुराकानी गरेर अन्तिम पटक लाई भन्दै उक्त बेरुजू फछर्योट गर्न लगाएकी थिइन्।"
किन गर्दैछन् ओलीले पत्रकार सम्मेलन,"काठमाडौं : नेकपा एमालेका अध्यक्ष केपी शर्मा ओलीले बिहीबार दिउँसो ४ बजे पत्रकार सम्मेलन गर्ने भएका छन्। शेरबहादुर देउवा नेतृत्वको काम चलाउ सरकारले भकाभक दीर्घकालीन प्रभाव पर्ने निर्णय गर्न थालेपछि भावी प्रधानमन्त्रीका रुपमा हेरिएका एमाले अध्यक्ष ओलीले पत्रकार सम्मेलन गर्न लागेका हुन्। धुम्बाराहीस्थित पार्टीको केन्द्रीय कार्यालयमा ओलीको पत्रकार सम्मेलन हुने पार्टी सचिव एवं प्रचार विभाग प्रमुख योगेश भट्टराईले जानकारी दिए। सरकारले बुधबार मात्रै ६५ वर्षको उमेरमा वृद्धाभत्ता उपलब्ध गराउने, भुकम्प पीडितलाई थप एक लाख रुपैयाँ अनुदान दिने निर्णय गरेको छ। काम चलाउ सरकारले दजनौं नियुक्त गरिरहेको छ। देउवा सरकारको निर्णयले राज्यकोषमा अर्बौ व्ययभार थपिनेछ।"
विवादित सीमा क्षेत्रमा नेविसंघको भारतविरुद्ध नाराबाजी,"वीरगन्ज : नेपाल भारतको दशगजा क्षेत्रमा नयाँ पिलर गाड्ने क्रममा वीरगन्जको छपकैयामा भारतले नेपाली भूमी मिचेको ठहर गर्दै नेपाली कांग्रेसको भातृ संगठन नेपाल विद्यार्थी संघले बिहीबार दशगजा क्षेत्रमै भारतविरुद्ध नाराबाजी गर्दै प्रदर्शन गरेको छ । बिहीबार काठमाडौबाट वीरगन्ज आइपुगेको नेपाल विद्यार्थी संघका केन्द्रीय अध्यक्ष नैनसिंह महर सहितका केन्द्रीय पदाधिकारी र सदस्यले छपकैयास्थित दशगजा क्षेत्रमा नेपालको राष्ट्रिय झण्डासहित प्रदर्शन गरेको हो । छपकैयामा नयाँ पिलर राख्ने क्रममा भारततर्फ पर्न गएको नेपाली भूमीमै पुगेर प्रदर्शन गर्ने क्रममा नेविसंघका नेता कार्यकर्ताले भारतको विरोधमा पनि नाराबाजी गरे ।नाराबाजीका क्रममा उनीहरुले भारतले मिचेको नेपाली भूमी फिर्ता गर्न नेपाल सरकारसँग पनि माग गरेका छन् । विवादित सीमा क्षेत्रको स्थलगत अवलोकनपछि नेविसंघका केन्द्रीय अध्यक्ष महरले विवादित सीमा क्षेत्रको स्थलगत अवलोकन गर्दा नयाँ पिलर राख्ने क्रममा भारतीय पक्षले नेपाल भूमी मिचेको देखिएको बताए । नेपाली भूमीको रक्षाका लागि नेविसंघ सदैव तत्पर रहने भन्दै उनले वीरगन्जको छपकैयामा मिचिएको नेपाली भूमी तत्काल फिर्ता गराउन नेपाल सरकारसँग माग पनि गरे । नेपाल र भारतको सीमा क्षेत्रमा अहिले भइरहेको नयाँ पिलर गाड्ने काम अवैज्ञानिक रहेको भन्दै महरले भने ,दुवै देशका सम्बन्धित निकायले एक अर्काको भूमी नमिचिने गरी वैज्ञानिक ढंगले पिलर राख्नु पर्छ, त्यो भन्दा पहिले अहिले मिचिएको नेपाली भूमी सरकारले तत्काल फिर्ता ल्याउनु पर्छ । आफूहरु वीरगन्जबाट फर्किएर काठमाडांै पुगेपछि प्रधानमन्त्री शेरबहादर देउवा र नापी विभागका उच्च अधिकृतलाई भेटेर वीरगन्जमा नेपाली भूमी मिचिएको बारे जानकारी गराउने भन्दै नेविसंघका अध्यक्ष महरले भने, अहिले गाडिएका पिलरहरु सच्याएर मिचिएको भूमी फिर्ता गराउन सरकारले पहल नगरे नेपाली भूमीको रक्षाका लागि नेविसंघ सशक्त आन्दोलनमा उत्रिन्छ । बिहीबार सीमा क्षेत्रमा भएको प्रदर्शनमा नेविसंघका महामन्त्री आनन्द त्रिपाठी, सहमहामन्त्री प्रेमराज जोशी ,उपाध्यक्ष पवन यादव, दुई नम्बर प्रदेशका संयोजक सन्जय यादव, केन्द्रीय सदस्य सुधिर पटेल, फिरोज आलम, नेताहरु बद्रि नारायण तिवारी , विश्वास द्विवेदीलगायतको सहभागीता थियो । यसअघि अखिल क्रान्तिकारी, अनेरास्ववियु र वाइसियलको केन्द्रीय टोलीले पनि वीरगन्जको छपकैयास्थित विवादित सीमा क्षेत्रको स्थलगत अवलोकन गरी सीमा क्षेत्रमा राष्ट्रिय झण्डा गाड्नुका साथै प्रदर्शन पनि गरेका थिए ।"
प्रदेश ४ : प्रदेश सभाको पहिलो बैठक २२ गते,"पोखरा : प्रदेश नम्बर ४ को सभा आउँदो २२ गते बस्ने भएको छ । सांसदलाई जानकारी दिने गरी सूचना प्रकाशित हुन भने बाँकी छ । प्रदेश प्रमुख बाबुराम कुँवरले उक्त सूचना प्रवाहका लागि आफ्नो सचिवालयका अधिकारीलाई निर्देश गरिसकेका छन् । तर, औपचारिक रुपमा सूचना भने आइसकेको छैन । स्रोतका अनुसार १३१४ गतेमात्रै सूचना प्रकाशित गर्ने कार्यक्रम छ । ज्येष्ठ सदस्यका नाताले सभामुखको भूमिका निर्वाह गरिरहेका सांसाद जनकलाल श्रेष्ठमार्फत बैठक आह्वान हुनेछ । २४ गते हुने राष्ट्रिय सभा निर्वाचनका लागि सबै सांसद पोखरा भेला हुने क्रम पनि देखेर गणपुरक संख्या पुग्ने गरी २२ गतेका लागि मिति तय गरिएको स्रोत बताउँछ । प्रदेश निर्वाचनको परिणाम आएको २ दिनभित्र सभाको पहिलो बैठक बोलाउनुपर्ने संवैधानिक प्रावधान छ । त्यो समय सीमा २३ गते सकिन्छ ।"
अबका पाँच वर्ष अवसर र चुनौती भएको प्रचण्डको भनाइ,"नेपालगञ्जः पूर्वप्रधानमन्त्री एवं माओवादी केन्द्रका अध्यक्ष पुष्पकमल दाहाल प्रचण्डले अबको पाँच वर्ष वामपन्थीका लागि अवसर र चुनौति दुवै भएको बताएका छन् । रुपन्देहीको देवदहमा आयोजित चौंथो राष्ट्रिय औद्योगिक व्यापार मेलाको उद्घाटन गर्दै अध्यक्ष प्रचण्डले भने, जनताले वामपन्थीलाई विश्वास गरेका छन्। कम्युनिष्टहरुको बहुमत आएको छ। यो हाम्रा लागि राजनीतिक स्थिरता, आर्थिक विकास र सुशासनको पक्षमा दिएको अवसर हो। जनताले निकै ठूलठूला अपेक्षा गरेका छन्। राम्रो काम गर्न सक्यौं भने हामीलाई फेरी पनि अवसर आउने छ। सक्छौ कि सक्दैनौं । यो हाम्रा लागि अवसर र चुनौति दुवै हो । महोत्सव उद्घाटनका क्रममा प्रचण्डले देशमा आर्थिक समृद्धि, रोजगारी सर्जना र राजनीतिक अस्थीरता अन्त्य भएमा मात्रै गठवन्धनको औचित्य हुने बताए । झण्डै दुई तिहाई बहुमत जनताले गठवन्धनको पक्षमा दिएका छन्, हामी जनतमतलाई कदर गर्नेछौं उनले भने, कुर्सीको लडाई अन्त्य, स्थानीय स्तरमै रोजगारी, देशमा आर्थिक विकास र सबैको भावनाको सम्मान भएको महसुश भएमात्रै गठबन्धन सफल भएको मानिनेछ । हामी जनताको भावना अनुसार देशलाई विकास गर्ने कुरामा कुनै कसुर बाँकी राख्ने छैनौं । त्यस्तै उनले नीजि क्षेत्रसँगको सहकार्य विना कुनैपनि देशमा विकास सम्भव नदेखिएकाले नेपालको आर्थिक विकासमा पनि नीजि क्षेत्रसँग सहकार्य आवश्यक रहेको बताए । कम्युनिष्ट आएपछि नीजि क्षेत्र फस्टाउन पाउँदैन भनेर भ्रम छरियो, त्यो सरासर गलत हो, उनले भने, मैले नीजि क्षेत्रसँगको सहकार्यबिना कतैपनि आर्थिक विकास भएको देखेको छैन, त्यसैले आउने वाम सरकारले पनि यस कुरालाई ध्यानमा राखेर देशको आर्थिक स्थीति सुधार गर्न र जनतालाई रोजगारीको पहुँचमा ल्याउन अधिकतम् प्रयासहरु थालिनेछन् ।"
भारतले सीमा मिचेको सरकार किन देख्दैन ?,"काठमाडौ : एमाले र माओवादी केन्द्र निकट विद्यार्थी संगठनले पर्साको छपकैयामा नेपाली भुभाग भारतले मिचेको तथ्यसहितको प्रतिवेदन सार्वजनिक गरेका छन्। अनेरास्ववियु र अनेरास्ववियु (कान्तिक्रारी)ले स्थलगत अध्ययनपछि तयार पारेको प्रतिवेदन प्रधानमन्त्री शेरबहादुर देउवालाई बुझाएका छन्। प्रतिवेदनमा जंगेपिलर ३९१, ३९२ र ३९३ सम्मको करिब ४ किलोमिटर क्षेत्रमा ५० विघा भन्दा बढी नेपाली भूमी भारतले अतिक्रमण गरेको उल्लेख गरिएको छ। स्थानीयवासीले फुटबल, क्रिकेट खेल्ने मैदानसमेत मिचेर भारततर्फ परेको प्रतिवेदनमा जनाइएको छ। सरकारी पक्षले एक इन्च सीमा नमिचिएको दाबी गरिरहेको अवस्थामा विद्यार्थी संगठनले तथ्यसहित नेपाली भूमी मिचिएको प्रतिवेदन तयार परेर प्रधामन्त्रीलाई बुझाएका हुन्। प्रतिवेदनमा भनिएको छ, 'जग्गाधनी पूर्जा, नागरिकताको प्रमाण पत्रलगायतका प्रमाणित तथ्यका आधारमा नेपाली भूमी भारतमा परेको स्पष्ट हुन्छ। वीरगञ्ज महानगरपालिका वडा नं १, छपकैयामा नेपाली जनताले वर्षौंदेखि हकभोग गरी आएको, नेपाल सरकारले दिएको लालपूर्जा र तिरो तिरेको रसिदसमेत भएको कैयौँ विघा नेपाली भूमी भारततिर पर्ने गरी नयाँ नयाँ सीमा स्तम्भ गाड्न सुरु गरेको प्रतिवेदनमा उल्लेख गरिएको छ । नेपालले बिजोडी र भारतले जोडी मुख्य स्तम्भ (जंगे पिलर) बनाउने सहमति भएपनि भारतले मुख्य स्तम्भ नबनाएर सहायक स्तम्भ बनाउन काम गरेको छ। नेपालले मुख्य स्तम्भ ३९१ बनाइसकेको छ तर भारतले ३९२ नम्बरको स्तम्भ नबनाई सहायक स्तम्भ बनाइरहेको छ। नेपाल भारतको सीमानामा ९१६ मुख्य स्थल र ८५५३ सहायक स्तम्भ छन्। भारतले बनाउने भनेको ३९२ नम्बरको मुख्य स्तम्भको ६ नम्बर सहायक स्तम्भ स्थानीयवासी रविन्द्र महतोको कित्ता नम्बर १४ को जग्गमा पर्न गएको छ। भारतले बनाएको पिलरले सिर्सिया नदीपारी रहेको कित्ता नम्बर १, २ र ३ लाई झनै रातारात भारतीय भूमीको रूपमा कायम गरिएको प्रतिवेदनमा उल्लेख छ। क्रान्तिकारीका अध्यक्ष रन्जित तामाङले नेपाल पक्षको लापरवाहीले नेपाली भूमी भारतमा परेको बताए। उनले सीमाना निर्धारणको तयार पारिएको स्ट्रिप म्याप नै गतल रहेका बताए। अध्यक्ष तामाङका अनुसार स्थानियको लालपुर्जा, तिरो तिरेको रसिद, उनीहरुले लगाएका बोटविरुवा लगायत कारणले नेपाली भुमी भारतमा परेको पाइएको छ। उता भारतले दजगजालाई उपयोग गरिरहेको पाइएको उनले बताए। दसगजा क्षेत्रमा भारतीय पक्षले दसगजाको नियमलाई लत्याउँदै सरकारी भवन निर्माण गरेको देखिनुले पनि भारतीय पक्षको मिचाहपनलाई उजागर गरेको प्रतिवेदनमा उल्लेख छ। स्तम्भ गाड्ने सन्दर्भमा नेपाली भूमी मिचिएपछि स्थानीय नेपालीले अवरोध गर्दा भारतीय एसएसबी हतियारसहित आएर नेपालीमाथि अत्याचार गर्ने गरेको स्थानीयको भनाइलाई उधृत गर्दै प्रतिवेदनमा उल्लेख गरिएको छ। स्ट्रिप म्याप पुनरावलोकन गर्न माग नेपाल भारतको संयुक्त प्राविधिक समिति (जेटीसी) ले सीमा व्यवस्थापनको लागि बनाएको स्ट्रिप म्यापको पुनरावलोकन गर्नु पर्ने माग विद्यार्थी संगठनको रहेको छ। स्ट्रिप म्याप को कारण नै भारतले नेपाली सीमा मिच्ने काम गरिरहेको विद्यार्थी संगठनको निष्कर्ष छ। स्ट्रिप म्याप पुनरावलोकन गर्दा पुरानो मुख्य (जंगे पिलर), ऐतिहासिक मान्यता र स्थानीयवासीको भोगचलनलगायत प्रमाणलाई आधार बनाएर अगाडि बढाउन माग गरिएको छ। सुगौली सन्धी ताकाको नदी सिमानालाई मुख्य आधार मानेर बनाइएको भनिएको स्ट्रिप म्याप पनि नेपाल पक्षसँग चुकेको अनेरास्ववियु (क्रान्तिकारी)का अध्यक्ष तामाङ बताउँछन्। प्रतिवेदनमा स्ट्रिप म्याप तयार गर्दा सिमा क्षेत्रको कतिपय ऐतिहासिक पक्षलाई रिफ्रेन्सको रूपमा नलिनु समस्याको कारण भएको उल्लेख छ। प्रतिवेदनमा भनिएको छ : ३९२ मुख्य स्तम्भलाई उत्तर बनाउदै करिब १०० मिटर पूर्व गएर नेपाली भूभागतिर बहने गरेको सिर्सिया नदी र त्यही खण्डमा हिन्दू धर्मवलम्बीले उत्तरायण नुहाउने गरेको ऐतिहासिक मान्यता थियो र केही वर्ष अगावैको बाढीले धार परिवर्तन गर्दा नदी पारी गएको नेपाली भूमीलाई पारी नै छोडिदिने गरी सिमाङ्कन भएको पाइयो। सुगौली सन्धी ताकाको नदी सिमानाको आधारमा सिमांकन कायम रहेको दाबी गर्ने नेपाली प्राविधिक टोलीले भारतीय पक्षको योजनामा फसेको प्रष्ट भएको प्रतिवेदनमा जनाइएको छ। प्रतिवेदनमा नेपाली टोलीको निरीहता एवं भारतीय पक्षको योजना मुताविक सिमांकन कार्य बढेको पाइएको छ। सीमा नदी तटबन्धनमा पनि भारतीय पक्ष बलियो ठहरिनु र फलस्वरूप नेपाली भूमि कटान नरोकिनुको साटो बढ्दै जानुले पनि नेपाली भूमी मिचिनुमा सहायक भूमिका खेलेको देखिन्छ। तटबन्धनको लागि आएको बजेट पनि कागजमै तयार गरेर खाने र भारतीय पक्षलाई रिझाउने सँस्कृतिका भारतलाई नेपाली भुमी अतिक्रमण गर्न सजिलो भएको प्रतिवदनमा उल्लेख गरिएको छ। दुई देशको नापीका महानिर्देशक रहेको प्राविधिक टोलीले सन २००७ मा तयार गरेको स्ट्रिप म्याप दुई देशको प्रमुख स्तरमा अर्थात् राजनीतिक स्तरमा हस्ताक्षर नहुदै सिमाङक्नको कार्य अगाडि बढाउनु, नेपालीको हजारौँ हेक्टर भूमी मिचिएको सुस्ता र कालापानीको बिषयलाई थाँती राखेर भारतको प्रभावमा परेर अगाडि बढ्नुले नेपाली राष्ट्रियताको रक्षाको बिषयमा गम्भीर प्रश्न खडा गरेको प्रतिवेदनमा उल्लेख छ । यसअघि नै विभागका महानिर्देशक गणेशप्रसाद भट्टले पत्रकार सम्मेलन गरेर सुगौली सन्धिअनुसार नदीलाई स्थिर सिमाना मान्दा भूमीमा तलमाथि भए पनि भारतले मिचेको भन्ने हल्ला मात्रै भएको दाबी गरेका छन्। दस्तावेज मानिएको नक्सालाई आधार बनाएर काम गर्दा सीमा नदी परिवर्तन भएकाले केही भूमी नेपालतर्फ र केही भारततर्फ परेको भट्टले बताएका छन्। विद्यार्थी नेतालाई देउवाले भने : नेपालको भूमि एक इन्च पनि मिच्न दिन्न"
विद्यार्थी नेतालाई देउवाले भने : नेपालको भूमि एक इन्च पनि मिच्न दिन्न,"काठमाडौँ : प्रधानमन्त्री शेरबहादुर देउवाले नेपालको एक इन्च भूमि मिच्न नदिने प्रतिबद्धता जनाएका छन्। अनेरास्ववियु र अनेरास्ववियु (क्रान्तिकारी)ले पर्साको छपकैयाको सीमा अतिक्रमणको स्थलगत अध्यनपछि तयार पारिएको प्रतिवेदन बुझाउन गएका विद्यार्थी नेतासँग यस्तो प्रतिबद्धता जनाएका हुन् । बालुवाटारमा अनेरास्ववियुका अध्यक्ष नवीना लामा र क्रान्तिकारीका अध्यक्ष रञ्जित तामाङले छपकैया सीमा अतिक्रमणबारे तयार पारिएको प्रतिवेदन बिहीबार बुझाएका हुन्। यही माघ ६ गते दुवै संगठनको टोलीले सीमा रक्षा तथा जागरण अभियानसहित सीमा मिचिएको भनिएको छपकैयामा पुगी स्थलगत अध्ययन गरेका थिए। प्रतिवेदनमा छपकैयामा मुख्य स्तम्भ ३९१ देखि ३९३ सम्म करिब १३८ फिटको दरले करिब तीन किमी दूरीका ठाउँठाउँमा करिब ५० बिगाहा क्षेत्रफल नेपाली भूमि भारततर्फ पर्न गएको उल्लेख गरिएको छ। उनीहरुले सीमाङ्कनका आधारमा बनेका सीमा नक्साको पुनरावलोकन गर्नुपर्ने, सीमा नक्सा गर्दा मुख्य पिलर र स्थानीयवासीले उपभोगको आधारमा पुनरावलोकन गर्नुपर्ने, सीमाजस्ता संवेदनशील विषयमा प्राविधिक नभई राष्ट्रियस्तरबाट नै सहमति र हस्ताक्षर हुनुपर्ने, सिमानाका रुपमा रहेका ५७ वटा नदीनालाको तटबन्ध गरिनुपर्ने, भारतीय पक्षले दशगजा क्षेत्र अतिक्रमण गरी बनाइका संरचना भत्काउनुपर्ने, सीमा समस्याको दीर्घकालीन समस्याका लागि काँडेतार लगाउनुपर्ने माग गरेका छन्।"
कोमल वलीको पक्षमा राष्ट्रिय सहमति भएको अाेलीको दाबी,"काठमाडौं : एमालेका अध्यक्ष केपी शर्मा ओलीले एमालेमा कोमल वलीको पक्षमा असन्तुष्टि नरहेको बताएका छन्। पार्टी केन्द्रीय कार्यालयमा आयोजित पत्रकार सम्मेलनमा अध्यक्ष ओली भने, कोमल वलीको पक्षमा राष्ट्रिय सहमति भएको छ, उहाँ विरुद्ध कांग्रेसले समेत उम्मेदवार उठाएन, बरु मेरोविरुद्ध उम्मेदवारी परेको थियो । एमालेले गायिका कोमल वलीलाई राष्ट्रिय सभाको उम्मेदवार बनाएको छ। उनी निर्विरोध निर्वाचित भइसकेकी छन्। उनले एमाले सिंगो पार्टी नै वाम एकताको पक्षमा रहेको बताए। उनले पार्टी एकताको काम समेत अघि बढिरहेको जानकारी दिए। उनले वाम एकता फुटाउन कांग्रेसले जति सुकै षडयन्त्र अपनाए पनि सफल नहुने बताए। एमाले अध्यक्ष ओली नवराज सिलवालको यथार्थ छानविन नयाँ सरकारले गर्ने बताए। उनले सिलवाललाई डीआइजीबाट बढुवा गर्ने समय देखि नै वर्तमान सरकारले निसाना बनाइरहेको बताए। जनताले छानेको सांसद र उनको परिवारलाई आतंकित गर्ने काम भइरहेको छ, त्यो न्यायोचित होइन एमाले अध्यक्ष ओलीले भने। उनले प्रधानमन्त्री शेरबहादुर देउवाले बैशमा बृद्धाभत्ता खान खोजेको ब्यङ्ग्य गरे। उनले भने, जेष्ठ नागरिकको उम्मेदवार ७० बाट ६५ बनाएर बैशमा नै उहाँ(देउवा)ले भत्ता खान खोज्नु भएको हो, शेरबहादुर जी त सांसद पनि हुनुहन्छ त त्यहीबाट खान पाइहाल्नु हुन्छ त, किन हतार गर्नु परेको ? अध्यक्ष ओलीले एआइजीको दरबन्दी थप्न गरेको सरकारको प्रस्तावको पनि विरोध गरे। वर्तमान देउवा सरकारले गरेका सबै निर्णयको पुर्नविचार हुने उनले बताए। सीमा मिच्ने कार्य सह्य हुँदैन : ओली एमाले अध्यक्ष ओलीले पर्साको छपकैयामा भारतले नेपाली भूभागमाथि गरेको अतिक्रमणको विषयमा यथार्थता खोजी गर्ने बताए। उनले सीमा मिच्ने कार्य सच्याउनु पर्ने बताए। उनले भने, हाम्रो सीमा कसैले मिच्न पाउदैन,त्यो हामीलाई सह्य हुदैन, मिचिएको भए सच्याउनु पर्छ । उनले आफ्नो सरकार बनेपछि आपसी वार्ताबाट सीमा समस्या समाधान गर्ने बताए। ११ बुँदामा एमालेको आक्रोश (वक्तव्यसहित)"
सरकारविरुद्ध ११ बुँदामा एमालेको आक्रोश (वक्तव्यसहित),"काठमाडौं : काम चलाउन कांग्रेस सभापति शेरबहादुर देउवा नेतृत्वको सरकारले गरेका महत्वपूर्ण निर्णयप्रति एमालेले आपत्ति जनाएको छ । बिहीबार साँझ पार्टी मुख्यालमा पत्रकार सम्मेलन गर्दै एमालेले काम चलाउन सरकारले गरेका सबै निर्णय उल्टाउने चेतावनी दिएको हो । प्रेस वक्तव्य वर्तमान कामचलाउ सरकारले मुलुकको अर्थतन्त्र र प्रशासनमा दूरगामी नकारात्मक प्रभाव पार्ने गरी गरिरहेका कतिपय निर्णय, लिइरहेका नीति र कदमहरुका बारेमा पार्टी धारणा सार्वजनिक गर्नु अत्यावश्यक देखिएकोले यो पत्रकार सम्मेलन आयोजना गरिएको छ। कार्यक्रममा उपस्थित सबै सञ्चारकर्मीहरुलाई स्वागत गर्दै यहाँहरु मार्फत् यस सम्बन्धमा पार्टी दृष्टिकोण स्पष्ट पार्न चाहन्छौँ। १ प्रतिनिधिसभा र प्रदेशसभा निर्वाचनको मिति घोषणा भएसँगै यो सरकार कामचलाउ अवस्थामा परिणत भएको र यस्तो सरकारलाई राज्यका दैनन्दिनका र नियमित काममात्रै गर्ने अख्तियारी प्राप्त हुने यथार्थ सर्वविदितै छ। तर वर्तमान सरकारले लोकतन्त्रका आम मूल्य र मर्यादा, अभ्यास र न्यूनतम लोकलाजलाई समेत लत्याउँदै मन्त्रिमण्डल विस्तार, जथाभावी नियुक्ति र सरुवाबढुवा, राज्यकोषबाट करोडौं रकम वितरण जस्ता निर्वाचनलाई प्रभावित पार्ने काम गर्दै आयो, जसप्रति हामीले सुरुदेखि नै आपत्ति जनाउँदै आएका छौं। निर्वाचन आचार संहिताको नाङ्गो उल्लङ्घन र राज्यसंयन्त्रको चरम दुरुपयोगका बाबजुद निर्वाचनमा पराजित भएको नेपाली काङ्ग्रेस नेतृत्वको यो सरकार राष्ट्रियसभा निर्वाचनमा पनि यसै गरी राज्यसंयन्त्रको दुरुपयोग गर्न लागिपरेको छ। २ नयाँ निर्वाचनमा वाम गठबन्धनका पक्षमा स्पष्ट बहुमत देखापरेको र सरकार सञ्चालनको स्पष्ट जनादेश प्राप्त भइसकेको सन्दर्भमा पनि नेपाली काङ्ग्रेस नेतृत्वको वर्तमान सरकार जनादेशलाई कसैलाई पनि बहुमत प्राप्त नभएको भन्दै लाञ्छित गरिरहेको छ, वाम गठबन्धनलाई विभाजित गर्ने खुलेआम उद्घोष गरिरहेको छ र कानुनी छिद्रहरु खोज्दै नयाँ सरकार गठनको बाटो अवरुद्ध गर्न उद्दत छ। ३ बाहिरिन लागिरहेको यस सरकारले राष्ट्र र जनताको आधारभूत हितमा दूरगामी आँच आउने गंभीर प्रकृतिका निर्णयहरु गरिरहेको छ। कतिपय निर्णय सार्वजनिक समेत नगरेर गोप्य राखिएको छ। सकेसम्म वाम गठबन्धनलाई सरकार गठन गर्नबाट रोक्ने र त्यसो गर्न नसके देशको समग्र अर्थतन्त्र, शासनसंयन्त्र र व्यवस्थालाई नै अराजक, सङ्कटग्रस्त र भताभुङ्ग पार्ने गरी सरकार अगाडि बढिरहेको छ। ४ चालु बर्षको आय व्ययको अनुमान (बजेट) प्रस्तुत गरिरहँदा अघिल्लो बर्ष राज्यको सञ्चित कोषमा करिब १०३ अर्ब बाँकी रहेको र चालु बर्ष त्यसलाई समेत प्रयोग गर्न सकिने गरी बजेट प्रस्तुत गरिएको थियो। तर महालेखाको पछिल्लो तथ्याङ्क अनुसार उक्त रकम बचत नभएको मात्रै होइन, उल्टै ४८ अर्ब घाटा रहेको तथ्य सार्वजनिक भएको छ। त्यसका अतिरिक्त, अघिल्लै आर्थिक बर्षमा कार्यक्रम स्वीकृत भई यो बर्ष स्रोत सुनिश्चित गर्ने भनिएका कार्यक्रमहरुका लागि पूरा गर्नु पर्ने दायित्व १२५ अर्ब भन्दा बढी छ। यस बाहेक चालु बहुवर्षीय योजनाहरुका लागि खर्चको दायित्व १०० अर्ब भन्दा बढी छ। स्वेच्छिक अवकाश योजना मार्फत् झण्डै रु ६० अर्बको दायित्व पनि यसै सरकारले थपेको छ। स्वास्थ्य सेवाको क्षेत्रमा पनि आर्थिक बर्षकै बीचमा अरवौं रुपैयाको दायित्व थपिने गरी कार्यक्रम ल्याइएको छ। स्रोततर्फ भने यस आर्थिक बर्षमा २२ प्रतिशतले राजस्व वृद्धि गर्ने भनिए पनि हालसम्मको वृद्धि १७ प्रतिशतमात्रै देखिन्छ। थप स्रोत परिचालन गर्न नयाँ कर लगाउने या करका दर परिवर्तन गर्ने अधिकार भने यस सरकारलाई छैन। यस्तो अवस्थामा नयाँ कार्यक्रम समावेश गर्ने नै हो भने पनि पूरक बजेटका माध्यमबाट मात्रै गर्न सकिन्छ। तर सरकारको वार्षिक नीति र कार्यक्रम तथा बजेटमा समावेश नगरिएका, कुनै जनप्रतिनिधि निकायबाट स्वीकृत नभएका र राज्यलाई साढे ५ खर्बको दायित्व थपिने गरी अन्धाधुन्ध नयाँ कार्यक्रम थप गर्ने कुराले वर्तमान सरकार वित्तीय अराजकता सिर्जना गर्न उद्यत् भएको स्पष्ट देखिन्छ। यो विषय नेपालको संविधानको धारा ११९ को भावना विपरित समेत छ। ५ सरकार बिना मापदण्ड र परिभाषा राज्यकोषबाट आफू निकटका मान्छेहरुलाई अन्धाधुन्ध रकम बाँडिरहेको छ। एकातिर तीन तहको निर्वाचनका लागि भएको ठूलो प्रशासनिक व्ययभारका कारण राज्यको सञ्चित कोषमाथि ठूलो दबाब परिरहेको छ भने अर्कातिर पुँजीगत खर्चको अवस्था निकै दयनीय छ। यस्तो अवस्थामा, आफू निकटका व्यक्तिहरुको चाहना पूर्तिका लागि भइरहेको राज्यकोषको यो दुरुपयोग निन्दनीय छ। ६ हिजोमात्रै सरकारले ज्येष्ठ नागरिक भत्ता पाउने उमेर हद घटाएको समाचार सार्वजनिक भएको छ। विगतमा सामाजिक सुरक्षाको विषय लागू गर्न खोज्दा कनिका छरेको र ढुकुटी रित्याएको जस्ता लाञ्छना लगाउने नेपाली काङ्ग्रेस नेतृत्वको यो कदम ज्येष्ठ नागरिकहरुको सम्मान र सामाजिक सुरक्षाको दायरा बढाउने कुरामा होइन, सस्तो लोकप्रियताका लागि गैरजिम्मेवारपूर्ण ढङ्गले गरिएको निर्णयको रुपमा रहेको छ। सरकारको वार्षिक नीति र कार्यक्रम तथा बजेटमा समावेश नभएको यो निर्णय कसरी कार्यान्वयन हुन्छ भन्ने स्पष्ट छैन। यो राज्यकोषको दुरुपयोगको प्रयोजनबाट प्रेरित छ। ७ भूकम्पपीडित तथा बाढीपहिरो पीडितहरुलाई दिने भनिएको करिव ९० अर्ब दायित्व थपिने अनुदान वृद्धि समेत सदाशययुक्त छैन। एकातिर भूकम्प पुनर्निर्माण प्राधीकरणमा चरम राजनीतिक हस्तक्षेप गर्ने, पुनर्निर्माणको काम अलपत्र पारेर सम्बन्धित पदाधिकारीलाई निर्वाचनमा पठाउने र यतिबेला आएर बिना कुनै मूल्याङ्कन, मापदण्ड र समयतालिका अनुदान वृद्धिको कुरा गर्नु सस्तो लोकप्रियताको र प्रचारमुखी काम मात्रै हो भन्ने स्पष्ट छ। ८ नेपाल प्रहरी र सशस्त्र प्रहरी बलमा माथिल्लो तहमा नयाँ दरबन्दी सिर्जना गर्ने अनावश्यक काम वदनियतपूर्ण ढंगले भएको छ। ती सङ्गठनमा उमेर हद हटाउने गरी अध्यादेश जारी गर्न भइरहेको तयारी सङ्गठनलाई सुदृढ गर्न होइन, निश्चित व्यक्तिहरुका निहित स्वार्थ पूरा गर्न केन्द्रित छन्। सङ्घीय संरचना कार्यान्वयनको चरणमा रहेको वर्तमान अवस्था र नयाँ राष्ट्रिय सुरक्षा नीति लागू हुन लागिरहेको परिप्रेक्ष्यमा ती व्यवस्थाहरुलाई लत्याउँदै सीमित स्वार्थ समूहको हितमा गर्न लागिरहेका यस्ता निर्णयले सङ्गठनको वर्तमान संरचनालाई भित्रैदेखि समस्याग्रस्त तुल्याउने निश्चित छ। यी विषयहरु आवश्यक नै हुन् भने पनि यी सङ्घीय संसदले मात्रै विचार गर्न सक्छ। ९ सङघीयता कार्यान्वयनका लागि आवश्यक कर्मचारी सङ्ख्या पर्याप्त नभएको र समायोजनको क्रममा कर्मचारीहरुलाई प्रोत्साहन गर्नु पर्नेमा सरकारले स्वेच्छिक अवकाशको उल्टो र वदनियतपूर्ण प्रस्ताव अगाडि सारेको छ। यसले तत्काल राज्य सञ्चालनमा गंभीर असर पर्ने कुरा त छँदैछ अवकाश र भर्नाको दोहोरोे अभ्यासले राज्यकोषमा यसै आर्थिक बर्षमा ठूलो दायित्व थपिने स्थिति सिर्जना भएको छ। १० हालै प्रधानमन्त्री कार्यालय, पुनर्निर्माण प्राधीकरण तथा अर्थ, कृषि लगायत विभिन्न मन्त्रालयबाट विभिन्न टोलीमा गरी झण्डै १ हजार जना कर्मचारीलाई बिना प्रयोजन र राज्यकोषमा भार थपिने गरी विदेश भ्रमणमा पठाइएको छ। यो आर्थिक अनुशासनहीनता अर्को उदाहरण मात्रै हो। ११ यतिबेला सार्वजनिक निर्माण कार्यलाई अनावश्यक महङ्गो, ढिलो र गुणस्तरहीन बनाउने गरी ठूला परियोजनाहरुको डिजाइन र ठेक्कापट्टा निश्चित व्यक्तिसमूहलाई मात्रै लाभ हुने गरी कार्टेलिङलाई प्रश्रय दिने र ठूला योजनाहरुलाई टुक्र्याएर आफ्ना कार्यकर्ताहरुलाई पोस्ने काम भइरहेको छ। निर्माण सामग्रीको मूल्यमा भइरहेको अचाक्ली मूल्यवृद्धिप्रति सरकार मौन बसेको छ। यी बिषयहरु वर्तमान सरकार मुलुकको अर्थतन्त्र र राज्यसंयन्त्रलाई कसरी अस्तव्यस्त पार्न उद्यत् छ भन्ने कुराका प्रतिनिधि उदाहरणहरु मात्रै हुन्। हामी हाल अनुचित मनशाय र अभ्यासका कारणले मात्र कायम रहेको नितान्त कामचलाउ यस सरकारलाई यस्ता अनुचित र अनैतिक गतिविधिहरु तत्काल बन्द गर्न सचेत गराउँछौं र राष्ट्रलाई दीर्घकालीन हानी पुर्याउने यस्ता विषयमा सहभागी नहुन सम्बन्धित सबैलाई ध्यानाकर्षण गराउछौं। नयाँ सरकारले यस बीचमा भएका सबै निर्णयहरुमाथि पुनर्विचार गर्ने र संविधान, कानुन र राष्ट्रका हित विपरित भएका सबै निर्णयहरुलाई अस्वीकार गर्ने कुरा समेत स्पष्ट पार्न चाहन्छौं।"
"कांग्रेस, फोरम र राजपाबीच तालमेल","काठमाडौं : राष्ट्रियसभा चुनावमा कांग्रेस, संघीय समाजवादी फोरम र राष्ट्रिय जनता पार्टीबीच गठबन्धन भएको छ। तीन दलबीच राष्ट्रियसभामा चुनावी एकता गर्ने सर्तमै सरकारले फोरमका रत्नेश्वरलाल कायस्थलाई प्रदेश २ र उमाकान्त झालाई प्रदेश ५ को प्रमुखमा नियुक्त गरेको थियो। प्रदेश २ मा कांग्रेस, राजपा र संघीय फोरमले चुनावमा दुईदुई जना उम्मेदवार भागबन्डा गरी उम्मेदवारी दिने सहमति गरेका छन्। अन्य प्रदेशमा पनि फोरम र राजापले कांग्रेसी उम्मेदवारलाई मत दिने सहमति भएको जानकारी कांग्रेस प्रवक्ता विश्वप्रकाश शर्माले दिए। कांग्रेसले सोही सहमतिअनुसार प्रदेश २ मा जितेन्द्रनारायण देव (खुला) र मुक्ताकुमारी यादव (महिला) लाई उम्मेदवारी बनाएको छ। प्रदेश ३ मा कांग्रेस उम्मेदवार राधेश्यम अधिकारीलाई नयाँ शक्ति र विवेकशील साझा पार्टीले पनि सघाउनेछन्।वाम गठबन्धनका दुई दल एमाले र माओवादी केन्द्रले गठबन्धनकै आधारमा उम्मेदवारी दिएका छन्। राजपा अध्यक्ष मण्डलका अध्यक्ष राजेन्द्र महतोले आफ्नो पार्टीको तर्फबाट प्रदेश २ मा वृषेशचन्द्र लाल र रमेश यादवलाई उम्मेदवारी दिइएको बताए। उनले भने, यस प्रदेशमा कांग्रेस, फोरम र राजपाले एकअर्कालाई मतदान गर्ने सहमति भएको छ। तीन शक्ति बीचको यो गठबन्धन राष्ट्रियसभा चुनावका लागि हो।' फोरम सहअध्यक्ष राजेन्द्र श्रेष्ठले राष्ट्रियसभा चुनावको हकमा आफूहरूले प्रदेश २ मा मात्र नभई अन्य प्रदेशमा पनि कांग्रेसलाई मत दिने निर्णय गरेको बताए। प्रदेश २ कै हकमा भन्दा तीन शक्तिबीचको समीकरण आवश्यक छैन। यहाँ वाम गठबन्धन, कांग्रेस, राजपा, फोरम चारै दलले दुईदुई सिट जित्छन्', उनले भने। फोरमले प्रदेश २ मा प्रमिला यादव र रामप्रित पासवानलाई उम्मेदवार तोकेको छ। नयाँ शक्तिका संगठन विभाग प्रमुख गंगाराम श्रेष्ठले प्रदेश ३ मा कांग्रेसका उम्मेदवार राधेश्याम अधिकारीलाई मत दिने निर्णय भएको बताए। अन्य प्रदेशमा पार्टी प्रदेश प्रमुखले आफ्ना अनुकूल निर्णय गर्न छुट छ। राष्ट्रिय प्रजातन्त्र पार्र्टीका वरिष्ठ उपाध्यक्ष बुद्धिमान तामाङले राष्ट्रियसभामा आफूहरूले कसलाई मतदान गर्ने भन्ने निर्णय भइनसकेको बताए। विवेकशील साझा पार्टीका नेता प्रकाश परियारले काठमाडौंको हकमा राधेश्याम अधिकारीलाई मतदान गर्ने निर्णय भएको जनाए।"
