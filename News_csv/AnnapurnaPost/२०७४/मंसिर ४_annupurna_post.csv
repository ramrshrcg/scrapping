शीर्षक,विवरण
कत्ति महँगा तरकारी !,"सामाजिक सञ्जाल प्रयोगकर्ताहरू आफूले अहिलेसम्म गोलभेंडा खाइरहेकाले आफू हुनेखाने वर्गको हो भनेर दाबी गर्न मिल्ने भन्दै हाँसो र व्यंग्य गर्न थालेका छन् । हुन पनि अहिले बजारमा गोलभेंडालगायतका तरकारीको मूल्य अकासिएको छ । अन्नपूर्ण पोस्ट्का संवाददाताले गत शुक्रबार र शनिबार गरेको अवलोकनमा बिचौलियाहरूका कारण तरकारीको मूल्य खाइनसक्नु गरी महँगिएको देखाइएको छ । किसानका खेतबारीबाट तरकारी उपभोक्तासम्म पुग्दा तीन तहका बिचौलिया हुँदै पुग्छ किसानबाट तरकारी किन्ने स्थानीय व्यापारी, कालीमाटीका थोक बिक्रेता र कालीमाटीबाट तरकारी किनेर पसलमा लगी बेच्ने खुद्रा व्यापारी । शुक्रबार काभ्रे र धादिङका किसानले स्थानीय व्यापारीलाई काउली र गोलभेंडा प्रतिकिलो ५० रुपैयाँ, बन्दा प्रतिकिलो ३० रुपैयाँ र घिउसिमी प्रतिकिलो ४० रुपैयाँमा बेचे । ती व्यापारीले ढुवानी, प्याकिङ र नाफा गरी प्रत्येक किसिमका तरकारीमा प्रतिकिलो आठ रुपैयाँ बढाएर काठमाडौं कालीमाटीका थोक व्यापारीलाई बेचे । कालीमाटीका थोक व्यापारीले सटर भाडा, दैनिक खर्च र आफूलाई नाफा जोडेर प्रतिकिलो गोलभेंडा ९५ रुपैयाँ र अन्य तीनथरी तरकारी प्रतिकिलो ८५ रुपैयाँमा खुद्रा व्यापारीलाई बेचे । यसरी उनीहरूले प्रतिकिलो गोलभेंडामा ३७, प्रतिकिलो काउलीमा २७, प्रतिकिलो बन्दामा ३७ र प्रतिकिलो घिउसिमीमा ३२ रुपैयाँ बढाएको देखिन्छ । ढुवानी खर्च र नाफा जोड्दा तरकारीको खुद्रा मूल्य झन् धेरै हुन्छ । संवाददाताले गरेको अवलोकनमा शनिबार बिहान खुद्रा व्यापारीले काउली प्रतिकिलो ११० रुपैयाँ, गोलभेंडा ११५ र बन्दा र घिउसिमी १०५ रुपैयाँमा बेचेको पाइयो । खुद्रा मूल्य नतोकिएको र सरकारी अनुगमन कमजोर भएकाले खुद्रा मूल्यमा ठाउँ हेरी थपघट हुन सक्छ । यसरी किसानले पाउने मूल्य र उपभोक्ताले किन्ने मूल्यमा सय प्रतिशतभन्दा बढी फरक परेको छ । त्यहीमाथि ढुवानी गर्दा तरकारी बिग्रने भन्दै बिचौलियाहरूले किसानलाई प्रतिक्विन्टल १० किलो तरकारीको मूल्य दिँदैनन्, त्यति मात्रामा तरकारी नबिग्रने भए पनि । किसानले बढी मूल्य खोजे भने तरकारी व्यापारी (बिचौलिया) हरूले किसानका तरकारी नकिनिदिएर खेतबारीमै सुक्ने परिस्थिति निर्माण गरिदिन्छन् । नियामक निकाय आपूर्ति विभाग कालीमाटीमा बेलाबेलामा मात्रै अनुगमनमा जाने र खुद्रा व्यापारीमाथि अनुगमन नहुँदा तरकारीको मूल्य बिचौलियाहरूका कारण यसरी बढेको हो । गतवर्ष तरकारीले राम्रो मूल्य नपाएकाले अहिले किसानहरूले कम तरकारी उत्पादन गरेका कारण र निर्वाचनका बेला भएकाले राज्यका नियामक निकायहरूको ध्यान नपुग्दा तरकारीको मूल्य बढेको देखिन्छ, तर तरकारी छोइनसक्नु महँगो हुनुको कारण भने बिचौलियाहरू नै हुन् । बिचौलियाहरू तरकारीको मूल्य निर्धारणमा हाबी हुँदा एकातिर तरकारी उत्पादन गर्ने किसानहरूले उचित मूल्य पाइरहेका छैनन् भने उपभोक्ता महँगो मूल्य तिर्न बाध्य भइरहेका छन् । तरकारी उत्पादक र उपभोक्ताबीच यति तहमा बिचौलिया नहुने वा बिचौलियाहरूले पाउने नाफाको दर (प्रतिशत) तोकिदिने हो भने तरकारी त्यति महँगो हुन्थेन । तरकारी जस्तो अत्यावश्यक खाद्यवस्तुको मूल्य निर्धारण पूरै बजारको हातमा छोडिदिँदा र बजार अनुगमन नगर्दा खासगरी गरिखाने वर्गका सर्वसाधारण जनतालाई हातमुख जोड्न पनि धौधौ भएको छ । वस्तु र सेवा वितरणमा अपनाइएको खुला बजार नीतिका कारण पनि तरकारीलगायत दैनिक उपभोग्य वस्तु यति महँगो भएका हुन् । राम्ररी अनुगमन नगरी उपभोग्य वस्तुको मूल्य निर्धारण पूरै बजारको हातमा छोडिदिँदा उपभोक्ताको ढाड त सेकिने नै भयो । बजारमा सरकारी नियन्त्रण र नियमन अत्यन्त कमजोर भएकोमा उपभोक्तावादी संगठन र बौद्धिक वर्गले सरकारमाथि गरेको आलोचना पनि स्वाभाविक र जायज छ । तरकारी उत्पादक र उपभोक्ताका बीचमा बहुतहमा हुने बिचौलियाहरूलाई विस्थापित गर्ने सरकारी संयन्त्र हुने या बिचौलियाहरूले गर्ने मूल्य निर्धारणमा सरकारी नियमन हुने हो भने तरकारीको मूल्य ह्वात्तै घट्न सक्छ । प्रत्येक नागरिकको भान्सालाई असर पर्ने यस विषयमा सरकारको तुरुन्त ध्यान जानैपर्छ ।"
इलामका उम्मेदवार नेम्वाङलाई पाँचथरको चिन्ता,"पाँचथर : निर्वाचनको बेला अधिकांश उम्मेदवार आफ्नो निर्वाचन क्षेत्रमा खटिरहेका बेला पूर्व सभामुख एवं एमाले नेता सुवासचन्द्र नेम्वाङको दौडधुप अलि फरक छ। प्रतिनिधि सभाको मंसिर २१ गते हुने चुनावमा इलाम क्षेत्र नम्बर २ बाट उम्मेदवार बनेका नेम्वाङको प्राथमिकतामा यतिबेला आफ्नो क्षेत्रभन्दा पाँचथर परेको छ। आफ्नो पुर्खौली थलो समेत रहेको पाँचथरमा वाम गठबन्धनबाट प्रतिनिधि सभा सदस्यका लागि आफ्नै वंशका बसन्त नेम्वाङ उम्मेदवार बनेपछि सुवासले पाँचथरलाई प्राथमिकतामा राखेका हुन्। इलामको आफ्नो निर्वाचन क्षेत्रसँग सिमाना जोडिएको पाँचथरको निर्वाचन क्षेत्रलाई सुवासले प्राथमिकतामा राखेका हुन्। पाँचथरमा पहिलो चरणअन्तर्गत मंसिर १० र इलाममा दोस्रो चरणमा चुनाव हुँदैछ। त्यसैले पहिले पाँचथरमा खटिने र पछि आफ्नो निर्वाचन क्षेत्रमा केन्द्रित हुने योजनासाथ सुवासले पाँचथरमा दौडधुप बढाएको एमालेका नेताहरू बताउँछन्। सुवासले वाम गठबन्धले आइतबार तुम्बेवा गाँउपालिकाको मौवमा आयोजना गरेको चुनावी सभालाई सम्बोधन गरेका थिए। उनले आफ्नो वंशभित्रका बसन्त नेम्वाङलगायत वाम गठबन्धनका उम्मेदवारहरूलाई जिताउन आग्रह गरे। पाँचथरमा नेम्वाङहरूको बाक्लो बस्ती छ। नेम्वाङ बन्धुहरूको मतमात्र तान्न सकिए वाम गठबन्धनका उम्मेदवारलाई जिताउन सकिने बुझेका सुवासले सोमबार फाल्गुनन्द गाउँपालिकाको इम्बुङमा आयोजना गरेको चुनावी सभालाई सम्बोधन गरे। वाम गठबन्धनका उम्मेदवारलाई जिताएमात्र पाँचथरको समृद्धि सम्भव भएको तर्क उनले गरे। बसन्तजस्तो विकासप्रेमी नेता र सम्पूर्ण वाम गठबन्धनका उम्मेदवारलाई जिताए मात्र यहाँको समृद्धि सम्भाव छ, उनले भने।"
उम्मेदवारमाथिको आक्रमण निन्दनीय: अमेरिका,"काठमाडौं: संयुक्त राज्य अमेरिकाले प्रदेशसभा र प्रतिनिधिसभाका उम्मेदवारमाथि भइरहेका आक्रमणप्रति चिन्ता व्यक्त गरेको छ।नेपालस्थित अमेरिकी दूतावासले सोमबार प्रेस विज्ञप्तिमार्फत हिंसाद्वारा निर्वाचन प्रक्रियामा अवरोध पुर्याउने कार्यको निन्दासमेत गरेको छ। 'स्थानीय तहका तीनवटै चरणका निर्वाचन शान्तिपूर्ण रूपले सम्पन्न भएपछिको अवस्थामा अहिले उम्मेदवारमाथि भइरहेका आक्रमणप्रति संयुक्त राज्य अमेरिका चिन्तित छ। हिंसाको प्रयोगद्वारा निर्वाचन प्रक्रियामा अवरोध पुर्याउने कुनै पनि प्रयासको निन्दा गर्दछ', विज्ञप्तिमा भनिएको छ। अमेरिकाले आसन्न निर्वाचनका दुवै चरणमा सबै पक्षलाई शान्तिपूर्ण तथा लोकतान्त्रिक प्रक्रिया कायम गर्न र अपनाउन आग्रह गरेको छ ।'हिंसा वा हानीको त्रासबिना निर्वाचन प्रक्रियामा सहभागी हुन पाउने नागरिक हकलाई संरक्षण गर्नु लोकतान्त्रिक निर्वाचन प्रणालीको मुख्य सिद्धान्त हो', विज्ञप्तिमा भनिएको छ। नेपालको कानुन र संविधानमा व्यवस्था गरिएबमोजिम शान्तिपूर्ण अभिव्यक्ति स्वतन्त्रताका साथै शान्तिपूर्ण रूपमा भेला हुन पाउने स्वतन्त्रता र अधिकारलाई सम्मान गर्न अमेरिकाले सबै पक्षसँग आग्रह गरेको छ।'निर्वाचन राजनीतिक बहसको समय भए पनि लोकतन्त्रमा मतपेटिकाको माध्यमबाट विमति व्यक्त गरिन्छ। हामी सुरक्षा निकायलाई पनि कर्तव्य पालना गर्दा संयम अपनाउन र राष्ट्रिय तथा अन्तर्राष्ट्रिय मापदण्डको पालना गर्न आग्रह गर्न चाहन्छौँ', विज्ञप्तिमा भनिएको छ। अमेरिकाले शान्तिपूर्ण, समावेशी, व्यापक समर्थनप्राप्त तथा विश्वसनीय निर्वाचन प्रक्रियाका लागि सरोकारवाला सबैसँग सहकार्य गर्न प्रतिबद्ध रहेको पनि जनाएको छ।"
विप्लवका जिल्ला इन्चार्ज सहित पाँच पक्राउ,"उर्लाबारी : निर्वाचनविरोधी गतिविधी गरेको आरोपमा मोरङका विभिन्न ठाउँबाट नेत्र विक्रम चन्द विप्लव नेतृत्वको नेपाल कम्युनिष्ट पार्टीका ५ जना नेता कार्यकर्तालाई प्रहरीले पक्राउ गरेको छ। इलाका प्रहरी कार्यालय उर्लाबारीका प्रहरी निरीक्षक चन्द्रबहादुर थापा नेतृत्वको टोलीले पार्टीका मोरङ इन्चार्ज ओखलढुंगा भएका ३५ वर्षीय पुस्कर श्रेष्ठलाई पक्राउ गरेको छ। त्यस्तै पार्टीका क्षेत्रीय इन्चार्ज उर्लाबारी नगरपालिका २ का ४८ वर्षीय डिल्ली नेपाली, टाँडी जनसरकार प्रमुख मिक्लाजुङ गाउँपालिका ३ का ३७ वर्षीय जगत मगर, उर्लाबारी ७ का ५३ वर्षीय प्रकाश घिमिरे र मिक्लाजुङ ३ का ६३ वर्षीय गोविन्द कार्कीलाई प्रहरीले पक्राउ गरेको छ। मोरङ प्रहरी प्रमुख एसपी अरुणकुमार बिसीका अनुसार निर्वाचनका विरुद्धमा भित्ते लेखन गर्ने, मतदाता भड्काउने र तर्साउने लगायतका गतिविधिमा संलग्न भएको पाइएपछि उनीहरूलाई पक्राउ गरिएको हो। पक्राउ परेका नेता कार्यकर्ताविरुद्ध सोमबार सार्वजनिक अपराध ऐन अन्तर्गतको मुद्धा दर्ता गरेर अनुसन्धान अघि बढाइएको जानकारी एसपी बिसीले दिए । बिसीका अनुसार पक्राउ परेकाहरूसँग पार्टीका विभिन्न कागजपत्र, दस्तावेज, १८ लाख रुपैयाँको हिसाब किताब गरिएको कागज लगायत फेला पारिएको छ। १८ लाख रुपैयाँ हिसाव गरिएको कागज जिल्ला इन्चार्ज श्रेष्ठसंग फेला पारिएको उनले बताए। त्यो रकमका बारेमा पक्राउ परेकाले केही नखुलाए पनि प्रहरीले चन्दा संकलन गरेको हुन सक्ने अनुमान गरेको छ। प्रहरीले निर्वाचन विरोधी गतिविधिसँग विप्लवका नेता कार्यकर्ता चन्दा आतंकमा पनि संलग्न रहने गरेको बताएको छ। प्रधानमन्त्री शेरबहादुर देउवाले निर्वाचन बिथोल्न खोज्ने जुनसुकै समूहलाई प्रकाउ गरी जेल हाल्न सोमबार निर्देशन दिएका थिए।"
'मेरो प्रतिष्पर्धी कोही पनि छैन्',"काठमाडौँ : वाम गठबन्धनबाट क्षेत्र नम्बर ७ मा एमालेका नेता एव् पूर्व सांसद रामवीर मानन्धरले आफ्ना प्रतिष्पर्धी कोही नभएको बताएका छन्। घरदैलोमा व्यस्ता मानन्धरले आफ्ना प्रतिष्पर्धी पार्टी कांग्रेसले कुनै उम्मेदावर नदिएकाले आफ्नो कोही पनि प्रतिवष्पर्धी नभएको दावी गरेका हुन् । दोसो संविधान सभाको निर्वाचानका क्रममा तत्कालीन नेकपा माओवादी केन्द्रकी नेतृ हिशिला यमीलाई पराजित गरी एकाएक राष्ट्रिय राजनीतिमा छाएका रामवीर यसपालिको निर्वाचनमा पनि चुनाव जित्नेमा ढुक्क देखिन्छन् । भन्छन्, चुनाव जित्नेमा ढुक्क छु, मेरो प्रतिष्पर्धी कोही पनि नभएकाले आशावादी छु ' सकाठमाडौं क्षेत्र नम्बर ७ मा वामगठबन्धनबाट उम्मेदवार बनेका मानन्धरका प्रतिष्पर्धी राप्रपाका विक्रम थापा छन् । उनलाई नेपाली कांग्रेसको पनि समर्थन छ। मंगलबार घरदैलोमा व्यस्त रहेका क्षेत्र नम्बर७ का प्रत्यक्षतर्फका उम्मेदवार रामवीर मानन्धनरसहित प्रदेशसभा तर्फ क का उम्मेदवार वसन्त मानन्धर, समानुपातिक तर्फका उम्मेदवार अमररत्न बर्जाचार्य र मिना ज्ञवाली नेपाल पनि सहभागी भएका थिए । दोस्रो संविधान सभा चुनाव अघि खासै चर्चामा नरहेका मानन्धर यिशिला यमीलाई पराजित गरेपछि जनतामाझ उनी आकर्षणको केन्द्रविन्दुमा रहिआएका छन् । क्षेत्रपाटीबाट सुरु भएको घरदैलो ठमेल हुँदै ज्याँठा, अशन, इन्द्रचोक, बाङ्गेमुढा, नरदेवी, भुरुङखेल, धोवीचौर हुँदै फेरि क्षेत्रपार्टी चोकमै पुगेको थियो । ठाउँमा त रामवीर र वसन्तलाई बृद्धबृद्धाले टिका लगाएर हौशल्ला दिइरहेका थिए । चुनाव जितेपछि धेरै फर्किएर पनि आउदैनन्, विगत २० वर्षदेखि त्यही चोकमा तरकारी बेच्दै आएकी ५५ वर्षीया बिन्दु मानन्धरले भनिन्, उहाँ मलाई जनताको छोरा जस्तै लाग्छ, उहाँलाई जितको शुभकामना । तरकारी व्यापारी महिला मात्र होइन क्षेत्र नम्बर७ कै मतदाता स्टालिन श्रेष्ठले पनि रामवीरले जित्नेमा ढुक्क देखिन्थे । सर्लाहीबाट आएर यही क्षेत्रमा लामो समयदेखि फलफुल बेच्दै आएका श्यामबाबु चौधरीले चुनावका बेला नेताले आश्वास दिने र पछि वाचा पूरा नगर्ने गरेको दुःखेसो पोखे ।"
स्थानीय समस्याबारे जानकार छु : नेपाल,"काठमाडौं : प्रतिनिधि र प्रदेशसभा निर्वाचनको मिति नजिकिएसँगै काठमाडौंमा वाम गठबन्धनका उम्मेदवारहरु च्ुनावी प्रचारका लागि घरदैलो र मतदाता भेटघाटमा केन्द्रित भएका छन् । आआफ्ना क्षेत्रका विकास निर्माण, वडा र टोलका विविध समस्या समाधान गर्ने एजेण्डा र प्रतिबद्धतासहित वाम गठबन्धनका उम्मेदवार घरदैलो र मतदाता भेटघाटमा केिन्द्रत भएका हुन् । दशओटै निर्वाचन क्षेत्रका उम्मेदवारहरु बिहानैदेखि घरदैलोमा सक्रिय भएका छन् । नेकपा एमालेका वरिष्ठ नेता तथा पूर्व प्रधानमन्त्री माधवकुमार नेपालले काठमाडौं२ नम्बर क्षेत्रस्थित कोटेश्वरको महादेवस्थानबाट तिनकुने सुविधानगरसम्म घरदैलो र मतदाता भेटघाट गरेका छन् । सेतीओपीमार्ग कोटेश्वर चोकहुँदै घरदैलो सुविधानगरमा पुगेर सम्पन्न भएको थियो । वरिष्ठ नेता नेपालसँगै प्रदेशसभा कका उम्मेदवार सानुकुमार श्रेष्ठ पनि सहभागी भएका थिए । पूर्वप्रधानमन्त्री नेपाललाई घरघरबाट मतदाताहरुले सडकमा ओर्लिएर स्वागत गरेका थिए । । कतिपय वृद्धवृद्धाले नेपाललाई मुलुकको नेतृत्व गर्नका लागि शुभकामनासमेत दिएका थिए । घरदैलोमा उनले मतदाहरुमाँझ आफ्ना भावी योजनाका बारेमा अवगत गराएका थिए । आफू ३४ वर्षदेखि कोटेश्वरकै स्थानीयबासी भएका कारण स्थानीय समस्याबारे जानकार भएकाले आगामी दिनमा समाधानका लागि पहल लिने प्रतिबद्धता व्यक्त गरे । दुई नम्बर क्षेत्रमा भएको विकास निर्माणको हरेक काममा आफ्नो संलग्नता रहेको भन्दै उनले आगामी दिनमा पनि स्थानीय स्तरमा देखिएका हरेक समस्या समाधानको अगुवाई गर्ने पनि बताए । त्यस्तै, महासचिव ईश्वर पोखरेलले पनि निर्वाचन नजिजिएसँगै घरदैलो कार्यक्रमलाई बढाउँदै लगेका छन् । पोखरेलले सोमबार बिहान पाँच नम्बर क्षेत्रका मतदातासँग भेटघाट गरेका थिए । उनले सोमबार अन्नपूर्णमार्गका उपभोक्ता समितिसँग सुकेधारामा भेटघाट र छलफल गरेका थिए । समितिसँगको भेटघाट सकिएलगत्तै पोखरेल काठमाडौं चण्डोलमा घरदैलो कार्यक्रममा सहभागी भए । उनले घरदैलो कार्यक्रमका क्रममा स्थानीय स्तरमा हुने विविध विकास निर्माणको काममा आफूले जिम्मा लिने प्रतिबद्वता जनाए । पाँच नम्बर क्षेत्रको विकास निर्माण गर्नु, उक्त क्षेत्रलाई सम्बृद्व बनाउनु एक मात्र उद्देश्य भएको भन्दै आफ्नो उद्देश्य पूरा गर्न स्थानीय मतदाताको सहयोगको अपेक्षा गरेको उनको भनाई थियो । यो क्षेत्रमा विकास निर्माणका काम के के भएका छन्, हुनुपर्ने के के छ, त्यसका बारेमा म जानकार छु, यहाँको समस्याको बारेमा पनि म जानकार छु, त्यसैले तपाईहरुले भोग्दै आएको समस्या समाधान गर्ने अवसर दिनुहुनेछ भन्ने मैले अपेक्षा गरेको छु उनले भने । त्यस्तै क्षेत्र नं ४ मा वाम गठबन्धनकातर्फबाट एमालेका उम्मेदवार डा राजन भट्टराईले पनि चुनाबी अभियान तथा घर दैलोलाई तिब्रता दिनुभएको छ । भट्टराईले सोमबार बिहान बुढानिलकण्ठ नगरपालिका वडा नं१० को बालुवाखानी, लसुनटार र जोरधाराका मतदातासगं भेटघाट तथा घरदैलो कार्यक्रम सम्पन्न गरे । भेटघाटका क्रममा नेता भट्टराईले बुढानिलकण्ठ नगरपालिकाको घोषणा पत्र नै आफ्नो घोषणापत्र भएको बताउदै घोषणपत्र बमोजिम यो क्षेत्रको समृद्धि र बिकासका लागि लागी पर्ने बताए । उनले भने, यो क्षेत्रको बिकासका काममा जनप्रनिधि भएर काम गर्नेछु, ,अमुल्य मत दिएर सेवा गर्ने अवसर प्रदान गनुहुनेछ भन्नेमा बिश्वस्त छु । त्यस्तै, क्षेत्र नं ९ का उम्मेदवार एमाले नेता कृष्ण गोपाल श्रेष्ठले पनि चुनाब प्रचार प्रसार तथा घरदैलो कार्यक्रमलाई तिब्रता दिएका छन् । सोमबार बिहान प्रदेश सभा (क) उम्मेदवार डा अजय क्रान्ती शाक्य सहितको टोलीले बल्खु लगायत वडा नं १२, २१ र २२ मा घर दैलो कार्यक्रम सम्पन्न गरे । साथै, सोमबार दिउसो दहचोक र भिमढुगांका बिभिन्न स्थानमा कोठेभेला , घरदैलो र भेटघाट कार्यक्रम गरे । काठमाण्डौ क्षेत्र नं ८ का एमाले नेता जिबनराम श्रेष्ठले पनि चुनाबी प्रचार प्रसार ,भेटघाट तथा घरदैलोलाई अगाडी बढाएका छन् । नेता श्रेष्ठले सोमबार बिहान प्रदेश सभा (क)का उम्मेदवार राजेश शाक्य सहितले वडा नं १९ को मरुहिटी ,गणेश मन्दिर ,चसान लगायतका स्थानमा घर दैलो सम्पन्न गर्नुभएको छ । घरदैलोका क्रममा स्थानीयको उल्लेख्य सहभागीता रहको थियो । नेता श्रेष्ठले आफु यहि स्थानमा जन्म,पढी बढी हुर्केकाले यो स्थानको माया साथै यो स्थानका समस्याका बिषयमा आफु जानकार भएको बताए । एकपटक मौका दिनुहोस यो ठाउको मुहार फेर्छु , उनले भने । नेता श्रेष्ठको सोमबार साँझ ३ बजेदेखि पुन घरदैलो कार्यक्रम रहेको छ । त्यो समयमा उहाँले डल्लुआभास ,भिमसेन लगायतका स्थानमा कोठेभेला,टोलभेला गर्ने कार्यक्रम रहेको छ । त्यस्तै, काठमाडौं क्षेत्र नम्बर १, ३, ६ र १० मा पनि वाम गठबन्धनका उम्मेदवारहरुले घरदैलो कार्यक्रमलाई तीब्रता दिएका छन् ।"
विप्लवका तीन कार्यकर्ता पक्राउ,"सिन्धुलीः नेपाल कम्युनिस्ट पार्टी (विप्लव)का तीन कार्यकर्तालाई पक्राउ गरिएको छ। जिल्ला प्रहरी कार्यालयले विभिन्न स्थानबाट उनीहरुलाई पक्राउ गरेको हो। पक्राउ पर्नेमा हरिहरपुरगढी गाउँपालिका३ पीपलमाडीका ४० वर्षीय भक्तबहादुर विक, सुनकोशी गाउँपालिका१ कुशेश्वर दुम्जाका ३० वर्षीय केदार माझी र हरिहरपुरगढी गाउँपालिका२ पीपलमाडीका डोरबहादुर राई रहेको प्रहरी नायब उपरीक्षक विनोद शर्माले जानकारी दिए। आसन्न मंसिर २१ गते हुने प्रतिनिधिसभा र प्रदेशसभा निर्वाचनलाई शान्तिपूर्वक सम्पन्न गराउन उनीहरुलाई पक्राउ गरिएको शर्माले बताए। विप्लवका कार्यकर्ताको गतिविधि नजिकबाट नियालिरहेको र उनीहरुलाई पक्राउ गरिने उनले बताए। निर्वाचन विरोधी गतिविधि गर्ने कार्यकर्तालाई प्रहरीले नियन्त्रणमा लिई मतदातालाई पूर्ण सुरक्षाको प्रत्याभूति दिलाउँदै आएको उनको भनाइ छ ।"
लाजिम्पाट पुगेर देउवा र ओलीले दिए प्रचण्डलार्इ समवेदना,काठमाडौं: प्रधानमन्त्री शेरबहादुर देउवा र नेकपा एमालेका अध्यक्ष केपी शर्मा ओलीले पुत्रशोकमा रहेका नेकपा माओवादी केन्द्रका अध्यक्ष पुष्पकमल दाहाल प्रचण्डलार्इ समवेदना दिएका छन्। सोमबार बिहान प्रचण्ड निवास लाजिम्पाट पुगेर देउवा र ओलीले समवेदना प्रकट गरेका हुन्। प्रचण्डका छोरा प्रकाशको आइतबार बिहान हृदयाघातका कारण निधन भएको थियो। प्रकाश प्रचण्डका एक्ला छोरा थिए।
पानी ल्याउन वडाध्यक्षले राखे आफ्नै जग्गा धरौटी,"पोखरा : चुनावमा सबैजसो उम्मेदवारको मुखमा झुन्डिने नारा हो विकास गर्छु, खानेपानी ल्याउँछु, बाटो ल्याउँछु, बिजुली ल्याउँछु। तर चुनाव जितेपछि विकास त कता हो कता उनकै नाकमुख देख्न पनि धेरै नेपालीलाई मुस्किल पर्छ। कास्कीको कृस्ती, निर्मलपोखरी र भरतपोखरी गाउँका बासिन्दा भने यस्ता भाग्यमानी जनता हुन् जसका जनप्रतिनिधिले घरघरमा पानीको धारा पुर्याउन निजी जमिन नै धितो राखेर योजना अघि बढाएका छन्। पोखरा महानगरापलिकाको वडा नम्बर २१ का वडाध्यक्ष खगराज आचार्य त्यस्ता जनप्रतिनिधि हुन्। भरतपोखरीनिर्मल पोखरीकृस्ती सहलगानी खानेपानी तथा सरसफाइ आयोजनाका लागि उपभोक्ताका तर्फबाट धरौटी राख्न तत्काललाई नपुगेको ४० लाख रुपैयाँ वडाध्यक्ष आचार्यले हालेका छन्। उक्त रकम हाल्न वडाध्यक्ष आचार्यले महानगरपालिका ३१ बेगनासताल नजिकैको १० आना घडेरी बिरुवा बचत तथा ऋण सहकारी संस्थामा धितो राखेका हुन्। उनकै भनाइमा गाउँका लागि निजी जमिन धितो राखेर उनले पैसा निकालेको यो पहिलोपटक होइन। यसअघि पनि गाउँकै अर्को खानेपानी आयोजनाको अध्यक्ष रहिसकेका उनले भने, पोखरा१७ दोबिल्लाबाट निर्मलपोखरी गाउँसम्म साढे ४ किलोमिटर बाटो लैजाँदा पनि घर धितो राखेर डोजर लगेको थिएँ। खानेपानीका लागि सरकारले ल्याएको सहलगानीको अवधारणामा पोखरा २१ र ३३ का ती गाउँमा खानेपानी आयोजना सुरु हुँदैछ। २ हजार ७९ घरमा एकएक धारा पुर्याउने गरी सुरु हुन लागेको आयोजनाका लागि उपभोक्ताले खानेपानी तथा ढल निकास विभाग मातहतको क्षेत्रीय अनुगमन तथा सुपरीवेक्षण कार्यालयसँग सम्झौता गर्नुपर्ने थियो। ३० करोड रुपैयाँको आयोजना सम्झौताका लागि उपभोक्ताका तर्फबाट १ करोड ५० लाख जुटाउनुपर्नेमा नपुगेको ४० लाख रुपैयाँ वडाध्यक्षले आफ्नै जग्गा धितो राखेर निकालेको आयोजनाका अध्यक्ष दाताराम शर्माले जानकारी दिए। नपुग पैसा त्यसरी जुटाइएपछि उनै वडाध्यक्ष आचार्य र वडा नम्बर ३३ का अध्यक्ष शिवप्रसाद आचार्य साक्षी रहेर आयोजनाका अध्यक्ष दाताराम शर्मा र खानेपानी तथा ढल निकास विभागअन्तर्गतको क्षेत्रीय अनुगमन तथा सुपरीवेक्षण कार्यालयका नन्दलाल बन्जाडेले बिहीबार सहमतिपत्रमा हस्ताक्षर गरे। सहलगानीको अवधारणा अनुसार उपभोक्ताले ५ प्रतिशत संकलन गर्नुपर्ने भएको हुँदा प्रत्येक घरधुरीबाट १५ हजार रुपैयाँका दरले उठाइएको आयोजनाका अध्यक्ष शर्माले बताए। वडाध्यक्षले पैसा त्यसरी ननिकालेको भए आयोजनाको सहमति गर्न ढिला हुन्थ्यो, काम सुरु गर्न ढिला हुन्थ्यो, शर्माले भने, अब एक महिनापछि नै टेन्डर निकालेर बेलैमा आयोजना पूरा गर्छौँ। अहिलेसम्म १ हजार २ सय ७१ घरधुरीबाट पैसा संकलन गरिसकिएको र बाँकीबाट उठेपछि वडाध्यक्षको धितो फुकुवा गरिने जानकारी उनले दिए। उनका अनुसार फुर्सेखोला किनारको जमिनमुनिको पानी लिफ्ट प्रविधिबाट डाँडामा पुर्याएर प्रशोधन गरी वडा नम्बर २१ र ३३ को टाकुरा र दक्षिणी भेगका घरघरमा पुर्याउने यो आयोजनाको लक्ष्य हो। सन् २०२० सम्म एक घर एक धारा पाउने सरकारी लक्ष्यअनुसार आएको अवधारणा सहलगानीको बाटो हुँदै गाउँमा पानी ल्याउने जुक्ति भने पूर्व सांसद रवीन्द्र अधिकारीले फुराएको आयोजना अध्यक्ष शर्माले बताए। टेन्डर स्वीकृति भएको मितिले साढे २ वर्षभित्र आयोजना पूरा हुन्छ, उनले भने, पानीको अभाव हुँदैन, सेवा र मर्मतका लागि कर्मचारी खटाइन्छ, पानी पुगेपछि कृषि र पर्यटनको विकास हुने विश्वास गरेका छौं। कृषि र पर्यटनको विकास हुँदा स्थानीयको आर्थिक अवस्था उकासिने विश्वास पनि उनले सुनाए। उपभोक्ताले १०, स्थानीय तह र अन्य संघसंस्थाले २० र सरकारले ७० प्रतिशत पैसा हाल्ने सहलगानी अवधारणा रहेको आयोजनाका सचिव खेमराज भण्डारीले बताए। पहिलो चरणका लागि हामीले उपभोक्ताले ५ प्रतिशत जुटाएका हौं, उनले भने।"
प्रदेश मुकाम चुनावपछि',"काठमाडौं : सातै प्रदेशको अस्थायी मुकाम तोक्न सरकारद्वारा गठित उच्चस्तरीय समितिले सरकारलाई विकल्पसहित सम्भाव्य ठाउँको प्रस्ताव गरे पनि भोट बैंकमा असर पर्ने' भन्दै सरकार हच्किएको छ । एक ठाउँमा अस्थायी मुकाम तोक्दा अर्को स्थानका मतदाता भड्कन सक्ने निष्कर्ष निकाल्दै प्रधानमन्त्री शेरबहादुर देउवाले हाल प्रदेशको मुकाम तोक्ने काम थाती राखेका हुन् । प्रधानमन्त्री तथा मन्त्रिपरिषद् कार्यालयका अनुसार सम्भवतः निर्वाचनपछि मात्रै सातै प्रदेशको अस्थायी मुकाम तोकिनेछ । प्रधानमन्त्री कार्यालयका संघीयता तथा शासकीय सुधार हेर्ने सचिव खगराज बरालले सम्भवतः निर्वाचनलगत्तै अस्थायी मुकाम तोकिने बताए । निर्वाचनलगत्तै मुख्यमन्त्री र मन्त्री आउने भए पनि उनीहरू बस्ने अस्थायी मुकाम तोक्न र प्रदेश प्रमुख नियुक्त गर्न सरकार असमर्थ देखिएको छ । तर, प्रधानमन्त्री कार्यालयका सचिव बरालले दोस्रो चरण निर्वाचन २१ मंसिरमा सम्पन्न हुनासाथ प्रदेशको अस्थायी मुकाम तोक्दा पनि खासै समस्या नपर्ने बताए । २१ गते निर्वाचन सकेपछि २२ गते नै अस्थायी मुकाम तोकेर प्रदेश प्रमुख पठाउँदा पनि काम सम्पन्न गर्न सकिन्छ । त्यसैले अहिले नतोक्दैमा कुनै समस्या पर्दैन', उनले भने । उनका अनुसार सरकार २१ मंसिरपछि मात्रै प्रदेशको अस्थायी मुकाम तोक्ने निष्कर्षमा पुगेको छ । एक ठाउँमा अस्थायी मुकाम तोक्दा अर्को स्थानका मतदाता भड्कन सक्ने निष्कर्ष निकाल्दै प्रधानमन्त्री शेरबहादुर देउवाले हाल प्रदेशको मुकाम तोक्ने काम थाती राखेका हुन् । प्रदेश प्रमुख नियुक्ति र अस्थायी मुकाम तोक्ने कार्यमा राजनीतिक सहमति आवश्यक हुने तर निर्वाचनको व्यस्तताले प्रधानमन्त्री देउवाले यस विषयमा राजनीतिक परामर्श गर्न र सहमति जुटाउन पनि सकेका छैनन् । राजनीतिक सहमति जुट्न नसकेकाले पनि प्रधानमन्त्रीले यी दुई विषयमा निर्णय गर्न नसकेको बताइएको छ । यद्यपि, सचिव बरालका अनुसार प्रधानमन्त्री कार्यालयले प्रदेशको अस्थायी मुकाम तोक्ने र प्रदेश प्रमुख नियुक्तिसम्बन्धी कार्यलाई विशेष प्राथमिकतामा राखेर छलफल थालिएको छ । सरकारले सामान्य प्रशासन मन्त्रीको नेतृत्वमा विज्ञ र प्रमुख दलका नेता संलग्न रहेको अधिकार सम्पन्न संघीय प्रशासनिक पुनःसंरचना समिति गठन गर्दै त्यसलाई प्रशासन पुनःसंरचनाका कार्य र प्रदेशको सम्भाव्य अस्थायी मुकाम तोक्ने कार्यादेशसमेत दिइएको थियो । समितिले विभिन्न ६ वटा मापदण्डका आधारमा सातवटै प्रदेशको अस्थायी मुकाम पहिचान गरेको थियो । जसअनुसार प्रदेश २ को जनकपुर, ४ को पोखरा र ६ को सुर्खेत गरी तीन प्रदेशका लागि एउटा मात्रै ठाउँ प्रस्ताव गरिएको थियो भने बाँकी चारवटा प्रदेशका लागि विभिन्न सम्भाव्य ठाउँ पहिचान गर्दै त्यसको निक्र्योल सरकारले नै गर्नुपर्ने सुझाएको थियो । जसअनुसार प्रदेश १ को सम्भावित मुकाममा विराटनगर, सुनसरी र धनकुटामध्ये एकलाई छनोट गर्न सुझाएको थियो । यसैगरी, प्रदेश ३ को बनेपा, काठमाडौं र हेटौंडा, ५ को तुलसीपुर र बुटवल तथा प्रदेश ७ को धनगढी र दिपायलमध्ये एक छनोट गर्न समितिले सरकारलाई सुझाएको थियो । समितिको प्रस्ताव प्रदेश १ विराटनगरसुनसरीधनकुटा प्रदेश २ जनकपुर प्रदेश ३ बनेपाकाठमाडौंहेटौंडा प्रदेश ४ पोखरा प्रदेश ५ तुलसीपुरबुटवल प्रदेश ६ सुर्खेत प्रदेश ७ धनगढीदिपायल"
महासचिव पोखरेललाई खेलाडीको समर्थन,"काठमाडौं : राष्ट्रिय खेलाडीहरुले नेकपा (एमाले)का महासचिव ईश्वर पोखरेललाई आसन्न निर्वाचनमासमर्थन हुने प्रतिवद्धता व्यक्त गरेका छन्। वाम गठवन्धनका तर्फबाट काठमाडौं निर्वाचन क्षेत्र नं ५ बाट प्रतिनिधिसभा सदस्य तर्फका उम्मेदवार रहेका महासचिव पोखरेललाई नेपाली फुटवलका चर्चित डिफेन्डर राकेश श्रेष्ठ र स्ट्राइकर हरि खड्कासहित धापासीस्थित उनको निवासमा पुगेका खेलाडीहरुले निर्वाचनमा महासचिव पोखरेलले जित्नै पर्ने भन्दै शुभकामना दिएका थिए। तपाई जस्तो वौद्धिक र देशकै नेतृत्व गर्ने सक्ने खुवी भएको नेताले यसपाली निर्वाचन जित्नु पर्छ भनेर हामीहरु तपाईलाई शुभकामना दिन घरमै आएका हौं', फुटवलका चर्चित डिफेन्डर राकेश श्रेष्ठले महासचिवसँगको भेटमा भने। भेटमा खेलाडीहरुले महासचिव पोखरेललाई निर्वाचनमा विजय भएर खेलकुदको विकासमा लाग्नुपर्ने सुझाव दिएका थिए। तपाई निर्वाचित भएपछि खेलकुदको विकास र खेलाडीहरुको हितमा काम गर्नुहुनेछ भन्ने अपेक्षा गरेका छौं' उनले भने। ती खेलाडी सबै महासचिव उम्मेदवार रहेको निर्वाचन क्षेत्र ५ अन्तर्गतको काठमाडौं महाननगरपालिका वडा नं ५ टंगालका मतदाता हुन्। टंगालका व्यवसायी र स्थानीय अगुवासहित उनीहरुले महासचिवलाई भेटेका थिए। महासचिव पोखरेलले खेलाडी राष्ट्रको एकतालाई जोड्ने माध्यम भएको भन्दै खेलकुदको विकासमा आफू सदैव लाग्ने बताए। उनले खेलक्षेत्रको विकासका निम्ति आफूलाई ठोस प्रस्ताव सहित निरन्तर सल्लाह र सुझाव दिन आग्रह गरे। महासचिवसँगको भेटपछि उत्साहित भएका खेलाडीहरुले उनलाई जिताउन एकतावद्ध भएर लाग्ने बताएका थिए। निर्वाचनमा महासचिवको विजयका निम्ति राष्ट्रिय कलाकारहरुदेखि चिकित्सकसम्मले अभियान सञ्चालन गरेका छन्।"
जनकपुरलाई राजधानी बनाउन गृहकार्य सुरु भइसकेको छः निधि,"धनुषाः नेपाली कांग्रेसका नेता बिमलेन्द्र निधिले प्राचीन मिथिलाको राजधानी रहेको जनकपुरधामलाई प्रदेश नं २ को राजधानी बनाउन नेपाली कांग्रेसभित्र गृहकार्य सुरु भइसकेको बताएका छन्। धनुषा क्षेत्र नं ३ प्रतिनिधिसभाका उम्मेदवार निधिले चुनावी प्रचार प्रसारका क्रममा जनकपुर उद्योग वाणिज्य संघमा आयोजित चुनावी सभामा बोल्दै जनकपुरलाई प्रदेशको राजधानी बनाउन कांग्रेसले केन्द्रमा लबिङ सुरु गरिसकेको जानकारी गराए। उनले भने, प्रदेशको राजधानी बनाउनु चानचुने कुरा होइन। गम्भीर प्रयास र सहयोगको खाँचो छ र जनकपुरलाई राजधानी बनाउन म लागिपरेको छु। प्रदेश नं २ को राजधानी बनाउनु आफ्नो प्रमुख एजेण्डा रहेको बताउँदै निधिले भने, राजधानी बनाउन पूर्वाधार आवश्यक हुन्छ, केही व्यापारीले जनकपुर चुरोट कारखानाको सम्पत्ति खरिद गर्ने प्रयास गरिरहेको बेला स्थानीय प्रशासनको मातहतमा ल्याएको छु। निधिले जटहीढल्केबर व्यापारिक मार्ग निर्माण कार्य जारी रहेको जनाउँदै निर्माण कार्य पूरा हुनासाथ जनकपुर व्यापारिक केन्द्र बन्ने निश्चित रहेको दावी गरे। निधिले व्यापारिक मार्ग निर्माणका साथै सीमा क्षेत्रमा नाका सञ्चालन भए लगत्तै स्थानीय व्यापारीलाई आयात निर्यात गर्न सहज हुने बताए।"
भक्तपुर २ मा दमन र महेशको भिडन्त,"भक्तपुर : प्रजातन्त्र पुनर्बहालीसँगै नेपालको संविधान निर्माणमा महत्र्वपूर्ण भूमिका खेलेर राष्ट्रिय व्यक्तित्व बनाएका दमननाथ ढुंगाना संसद्को सभामुख हुँदा ०४८ सालमा महेश बस्नेत नेपाल ल क्याम्पसमा आईएल गर्दै थिए । त्यतिबेला दमनआबद्ध पार्टी नेपाली कांग्रेस र महेशआबद्ध नेकपा एमालेबीच तिक्तता थियो । तत्कालीन प्रधानमन्त्री गिरिजाप्रसाद कोइरालाले निरंकुश शैली अपनाइरहँदा तत्कालीन सभामुख दमननाथले समन्वयकारी भूमिका खेलेको घटना महेशको आँखामा चलचित्रको दृश्यजस्तै नाच्छ अझै । तर, जब नजिकिँदो मंसिर २१ को प्रतिनिधिसभा निर्वाचनका लागि केही साताअघि निर्वाचन आयोग पुगे तब महेशलाई सरप्राइज भयो । आफू लड्ने भक्तपुरको क्षेत्र नम्बर २ मै कांग्रेसले दमननाथ ढुंगानालाई प्रतिस्पर्धी बनाउन उम्मेदवार दर्ता गराउँदा महेशले तत्कालै मानसिकता दह्रो बनाए, निर्वाचन हो, प्रतिस्पर्धी जो पनि हुन सक्छ । वाम गठबन्धनबाट उम्मेदवारी दिएका एमालेका महेशलाई दमननाथको कार्यपालिका सत्तापक्षको, संसद् प्रतिपक्षको भन्ने यथार्थ धार मनभित्र गढेको थियो । मन पर्दैमा उसको विरोध हुँदैन भन्ने होइन, महेश तत्कालीन निर्वाचनमा दमनलाई हराउन र विद्यादेवी भण्डारीलाई जिताउन स्वयंसेवकको समूह बनाएरै लागेका थिए । दमनको विपक्षमा उभिएको महेशको यो दोस्रो हो तर दमनलाई यसअघि कहिल्यै महेशको विपक्षमा उभिनु परेन । महेशबारे सधैं कौतुहलता थियो, अघिल्लो निर्वाचनमा हारेर पनि मन्त्री (राज्यमन्त्री पनि होइन) नै खाने मान्छे कस्तो होला ? , दमननाथले सोमबार अन्नपूर्णसँग भने, घरदैलोकै क्रममा १० दिनअघि आमनेसामनेहुँदा सहज वार्ता भयो । स्वस्थ प्रतिस्पर्धाका लागि आह्वान गरेको छु, शिष्ट व्यवहार पाएँ प्रभावित छु । यद्यपि, यो प्रतिस्पर्धा सदाचार र भ्रष्टाचारबीचको निर्वाचन भएको उनको भनाइ छ । महेशले भने दमनसँगको भेटबारे फरक धारणा राखे, दमन दाइले तपाईं र म जुध्न भएन, केपी ओलीसँग भेट्नुपर्यो भन्नुभयो । मैले यो पार्टीबीचको निर्वाचन भएकाले उम्मेदवार जो पनि हुन सक्ने भन्दै म तपाईंसँग होइन तपाईं मसँग जुध्न आउनुभएको भन्दै एकछिन रमाइलो गर्र्यौं । उनले भक्तपुरमा सम्मानको संस्कृति रहेको भन्दै भक्तपुरले राष्ट्रिय छवि बनाइसकेका दमननाथ ढुंगानालाई सम्मान गर्ने तर मतदान नगर्ने दाबी गरे । दमन दाइ निर्वाचनमा लड्न र जनतासामु प्रतिबद्धता व्यक्त गर्न सक्नुहुन्छ ती सबै हामी पूरा गरिदिनछौं, महेशले थपे, उहाँले बुझ्नुपर्ने कुरो के छ भने महेश (एमाले) निर्वाचन लड्दै मात्रै छैन, जित्दै छ पनि । आफ्नो पहिलो निर्वाचन (यसअघिको) महेश भन्ने नाम मात्रको र परीक्षण मात्रको भएको तर यो नाम र कामसँगै विश्वास र भरोसाको मूलखम्बा भएर आएको उनको भनाइ छ । दमननाथको उम्मेदवारी भक्तपुरबासीलगायत मुलुकभरकै मतदाताका लागि सरप्राइज बनेको थियो । २००५ सालमै आफन्तकोमा बसेर दमनले पद्म श्री स्कुल र विद्यार्थी निकेतनमा कक्षा पाँचदेखि सातसम्म अध्ययन गरेका थिए । तपाईंको उम्मेदवारी पार्टी वा आफ्नै इच्छा हो ? यो भन्न कठिन छ, युवा कि युवतीले प्रस्ताव राखेर विवाह भएको ? भन्ने प्रश्नजस्तै भएको छ यो, उनले भने, सायद पार्टीलाई पनि राष्ट्रिय नेतृत्व गर्ने भक्तपुरमा जगन्नाथ आचार्यपछि को ? भनेर आवश्यकता खड्किएको हुन सक्छ । पार्टीअध्यक्ष शेरबहादुर देउवालाई वर्तमान संविधान सर्वस्वीकार्य बनाउन मेरो खाँचो महसुस भएको हुनुपर्छ । भक्तपुर २ बाट उम्मेदवार पाउँदा आफूलाई गर्वको अनुभूति भएको उनको बुझाइ छ । दमनले जिते आफूसँग राष्ट्रिय र जिल्लास्तरीय रूपमा काम गर्ने बताए । जिल्लामा रोजगार र विकासलाई प्राथमिकता दिने बताउने उनले भने, अपूर्ण राजनीतिमा परिवर्तन ल्याउनेछु, जनतालाई मोह हुने राजनीति बनाउन संसद्मा जाँदै छु जहाँ फोहोर सफा गर्न कुचीकार बन्नेछु । भक्तपुर २ मा करिब ८५ हजार मतदाता छन् । यसअघि यो क्षेत्रमा कांग्रेसका रामेश्वर ढुंगेलले २१ हजार मत ल्याएको र एमालेका महेश बस्नेतले १६ हजार मत ल्याएका थिए । कांग्रेस यो निर्वाचनमा थप चार हजार मत रहेको दाबी गर्छ भने एमाले पाँच हजारभन्दा बढी मत रहेको दाबीमा छ । एमाले प्रतिस्पर्धी दलहरूबाट आफ्नो पार्टीमा प्रवेश गरिरहेको र विपक्षीले समेत मत खसाल्ने बताएको बताउँछ भने कांग्रेस पनि एमाले लगायतबाट पनि भोट आउने आकलनमा छ । एमालेका महेश भूकम्पदेखि चार वर्षको यो अवधिमा सडकलगायत थुप्रै विकास गरेको र जितपछि विकासले भरिपूर्ण र सुविधासम्पन्न क्षेत्र बनाउने पक्षमा रहेको बताउँछन् भने कांग्रेसका दमननाथ भक्तपुरबासीको विश्वास नभत्किने गरी विभिन्न विकास गरी मन जित्ने प्रतिबद्धता व्यक्त गर्छन् ।"
विप्लवका जिल्ला सदस्य पक्राउ,"नुवाकोट : नेत्रविक्रिम चन्द विप्लव पक्षको नेकपा माओवादीका एक जना जिल्ला सदस्य पक्राउ परेका छन्। निर्वाचन विरोधी गतिविधिमा संलग्न भएकोलगायत विविध अभियोगमा नुवाकोट प्रहरीले विप्लव माओवादीका एक जना जिल्ला सदस्यलाई पक्राउ गरेको जनाएको छ। प्रहरीले दुप्चेश्वर गाउँपालिका वडा नं ६ का २८ वर्षीय अनन्त धिताललाई पक्राउ गरेको हो। उनलाई अर्धभूमिगत शैलीमा बसिरहेको अवस्थामा गाउँबाटै पक्राउ गरिएको जिल्ला प्रहरी कार्यालय नुवाकोटका प्रमुख प्रहरी उपरिक्षक वीरेन्द्रकुमार बस्यालले जानकारी दिए। धितालले दुई महिना अगाडि दुप्चेश्वर गाउँपालिकामा शिक्षकमाथि हातपात गर्दै कालोमोसो दलेकोलगायत आरोप रहेको छ । धितालको टोलीले दुप्चेश्वर गापा वडा नं १ सिसिपुमा रहेको इन्द्रायणी प्राविका प्रधानाध्यापक ४८ वर्षीय रामकृष्ण श्रेष्ठलाई रामतीमा हातपाट गर्दै कालोमोसो दलेका विरुद्ध दुई महिना अगाडि उजुरी परेको थियो। सुर्यगढी गापा वडा नं ५ फेदीवेशी घर भई नेपाल राष्ट्रिय शिक्षक संगठन नुवाकोटका सदस्यसमेत रहेका प्रअ श्रेष्ठलाई विद्यालयमा अध्यापन नगरी घरमै बसेर तलब बुझेकोलगायतका आरोप लगाउँदै धिताललगायत ६ जनाको युवाहरुले दुप्चेश्वर गापा वडा नं ६ रामतीमा हातपात गर्दै कालोमोसो दलेको श्रेष्ठले उजुरी दिएका थिए। उनले आफुलाई दुप्चेश्वर गापा वडा नं ६ समुन्द्रटारका अनन्त धिताललगायतको समूहले आक्रमण गरेको जनाउँदै प्रहरी, प्रशासन तथा जिल्ला शिक्षा कार्यालयमा किटानी उजुरी दिएका थिए।"
इतिहास जोड्ने र तोड्ने कसरत,"फिदिम : प्रदेशसभा सदस्यका दुई उम्मेदवारले पाँचथरमा इतिहास जोड्ने कि तोड्ने हुन् भन्ने विषयले चर्चा पाएको छ । प्रदेशसभातर्फ क्षेत्र नम्बर १ मा विगतका निर्वाचनमा कुनै पनि दलका उम्मेदवारले निरन्तर दुई पटक जित हात पारेको रेकर्ड छैन । यहाँबाट निर्वाचन जित्ने नेताले अर्को पटक पराजयको पीडा भोगेकै छन् । यसपटक भने गठबन्धनका कारण इतिहास जोडिने कि तोडिने भन्ने रोचक बहस हुन थालेको हो । संविधानसभा दोस्रो निर्वाचनमा उठेका उम्मेदवार नै यसपटक दोहोरिएका छन् । पराजयको बदला लिने ध्याउन्नमा छन्, कांग्रेस पाँचथरका सभापति नरेन्द्रकुमार केरुङ । उनी एमालेका गणेश काम्बाङसँग दोस्रो पटक चुनावी प्रतिस्पर्धामा छन् । संविधानसभा दोस्रो निर्वाचनमा काम्बाङले केरुङलाई हराएका थिए । उनी जित दोहोर्याउने ध्याउन्नमा छन् । उम्मेदवारी टुंगो लागेलगत्तै पत्रकार सम्मेलन गरी केरुङ इतिहासले आफूलाई जिताइसकेको तर्क गर्दै चुनावी मैदानमा होमिएका थिए । वाम गठबन्धनले गर्दा सोचेजस्तो जित सहज छैन', उनले भने, तर, पाँचथरका जनता सचेत छन् । एक पटक काम गर्ने मौका दिन्छन् । जनताको काम नगर्नेलाई अर्कोपटक सजाय दिएको इतिहास साक्षी छ ।' पाँचथरमा प्रदेशसभातर्फ क्षेत्र नम्बर १ मा कुनै पनि उम्मेदवारले निरन्तर दुई पटक जित हात पारेको रेकर्ड छैन । काम्बाङ माओवादी केन्द्रसँगको गठबन्धनका कारण जित दोहोरिनेमा विश्वस्त देखिएका छन् । यसपटक इतिहास तोडिनेछ', उनले भने, जित दोहोर्याएरै छाड्ने हो ।' जनताले व्यक्तिभन्दा पार्टी निर्णयको प्रभावकारिता हेर्ने भएकाले जित सहज रहेको उनको दाबी छ । विगतमा यो क्षेत्रबाट कांग्रेस र एमालेका नेता पालै पालो जितेको रेकर्ड छ । २०४८ सालमा कांग्रेसका दीपकप्रकाश बाँस्कोटालाई एमालेका बसन्तकुमार नेम्बाङले पराजित गरे । २०५६ सालमा नेम्बाङसँग बाँस्कोटाले पराजयको बदला लिए । संविधानसभा निर्वाचनमा फेरि कांग्रेसले जित हात पार्यो । एमालेका काम्बाङलाई कांग्रेसका पूर्णकुमार शेर्माले पराजित गरे । दोस्रो संविधानसभा निर्वाचनमा काम्बाङले केरुङलाई पराजित गरेका थिए ।"
"वामगठबन्धनका कार्यकर्तामाथि आक्रमण : तीन जना घाइते, दुई पक्राउ","नुवाकोट : नुवाकोटको उत्तरी भेगमा रहेको फिकुरीमा नेपाली कांग्रेस र वाम गठवन्धनका कार्यकर्ताहरुबीच भएको झडपमा परी तीन जना घाइते भएका छन्।वामगठबन्गधनका तीन कार्यकर्ता घाइते भएका हुन्। घाइते हुनेमा ३७ वर्षीय माधव न्यौपाने, ३८ वर्षीय उमाकान्त भट्ट र २७ वर्षीय दीपक भट्ट रहेको जिल्ला प्रहरी कार्यालय नुवाकोटका प्रहरी निरीक्षक कैलाश भट्टराइले जानकारी दिए। तीनै जनाको सदरमुकाम विदुरमा रहेको नुवाकोट सिटी अस्पताल एण्ड रिसर्च सेन्टरमा उपचार भइरहेको छ। सदरमुकाम विदुरदेखि २५ किलोमिटर उत्तरपश्चिमी भेगमा रहेको किस्पाङ गाउँपालिका२ फिकुरीमा आइतबार राति निर्वाचन प्रचार कार्यक्रम गरेर फर्कने क्रममा एमाले र माओवादी कार्यकर्तामाथि लोकतान्त्रिक गठवन्धनका कार्यकर्ताले आक्रमण गरेको बीरबल तामाङले दावी गरे। कांग्रेस कार्यकर्ता बताउने यूवाहरुले आफूहरुमाथि आक्रमण गरेको घाइते माधव न्यौपानेले बताए। तर यता कांग्रेसले भने घटनामा आफ्ना कार्यकर्ताको संलग्नता नरहेको जनाएको छ। कांग्रेस नेता एवम् नुवाकोट क्षेत्र नं २ का प्रतिनिधि सभा उम्मेदवार अर्जुननरसिंह केसीले वामगठबन्धनका कार्यकर्तामाथि कांग्रेसका कार्यकर्ताले आक्रमण नगरेको बताए। उनले भने, 'हामी शान्तिपूर्णरुपमा चुनाव प्रचार प्रसार हुनुपर्छ भन्ने मान्यता राख्छौै त्यसैले गएराति भएको भनिएको घटनामा हाम्रा कार्यकर्ताको संलग्नता छैन।' घटनामा संलग्न दुर्इ जनालाई नुवाकोट प्रहरीले सोमबार बिहान पक्राउ गरेको छ। पक्राउ पर्नेमा किस्पाङ गाउँपालिका वडा३ का २३ वर्षीय सन्तबहादुर लामा र रसुवाको उत्तरगया गाउँपालिका३ का ३१ वर्षीय सुनिल लामालाई पक्राउ गरी कारवाही सुरु गरेको नुवाकोट प्रहरीले जनाएको छ।"
चुनाव बिथोल्न खोज्नेलाई जेल हाल्न प्रधानमन्त्रीको निर्देशन,"काठमाडौं : प्रधानमन्त्री शेरबहादुर देउवाले निर्वाचन बिथोल्न खोज्ने जुनसुकै समूहलाई प्रकाउ गरी जेल हाल्न निर्देशन दिएका छन्। गृहमन्त्रालयद्वारा आयोजित प्रदेश नम्बर ३ को सुरक्षा गोष्ठीको सोमबार उद्घाटन गर्दै प्रधानमन्त्री देउवाले मतदान गर्न पाउने नागरिक अधिकारको रक्षाका लागि जुनसुकै कदम चाल्न सुरक्षा निकायलाई विशेष निर्देशन दिएका हुन्। पछिल्ला दिनमा मुलुकका विभिन्न क्षेत्रमा उम्मेदवारलाई केन्द्रित गरेर विष्फोटका घटना बढेको सन्दर्भमा प्रधानमन्त्रीले सुरक्षा निकायलाई तदारुकताका साथ काम गर्न निर्देशन दिएका हुन्। 'जनतालाई निर्भिकतापूर्वक निर्वाचनमा भाग लिने वातावरण सिर्जना गर्नु अहिलेको प्रमुख कर्तव्य हो', प्रधानमन्त्रीले भने, 'निर्वाचन बिथोल्न खोज्ने विप्लवसहित जुनसुकै समूहलाई एक एक गरी पक्राउ गरेर जेल हाल्नुपर्ने आवश्यकता बढेको छ।' सुरक्षा गोष्ठीमा नेपाल प्रहरी, सशस्त्र प्रहरी, राष्ट्रिय अनुसन्धान विभागका प्रमुखसहित नेपाली सेनाका उच्च अधिकारीहरू सहभागी छन्। प्रदेश नम्बर ३ का १३ जिल्लाका प्रमुख जिल्ला अधिकारी पनि गोष्ठीमा सहभागी छन्। प्रधानमन्त्री देउवाले विप्लव समूहबाट विभिन्न निर्वाचन क्षेत्रमा बुथ कब्जा गर्ने प्रयास हुने सूचना आएको भन्दै निर्वाचनलाई असर पुर्याउने जस्तासुकै प्रयासलाई निस्तेज पार्नुपर्ने आवश्यकता औँल्याए। कार्यक्रममा क्षेत्रीय प्रशासक रेश्मीराज पाण्डेले प्रदेश नम्बर ३ का १३ जिल्लाको सुरक्षा अवस्थाबारे रिपोर्टिङ गर्दै नेकपा विप्लव समूहले चितवन जिल्लालाई हेडक्वार्टरको रुपमा प्रयोग गरेको बताए। १३ जिल्लाका प्रमुख जिल्ला अधिकारीले सम्बन्धित जिल्लाका सुरक्षा चुनौतीबारे पनि प्रधानमन्त्रीलाई रिपोर्टिङ गरेका छन्। गृहसचिव मोहनकृष्ण सापकोटाले निर्वाचन बिथोल्न खोज्ने विप्लव लगायत सबै समूहलाई प्रधानमन्त्रीको निर्देशनअनुसार कानुनी दायरामा ल्याइने प्रतिबद्धता व्यक्त गरे।"
शंकास्पद वस्तुलार्इ सेनाद्वारा निष्क्रिय,रसुवा : रसुवाको दक्षिणी भेगमा रहेको उत्तरगयामा नेपाली कांग्रेसका उम्मेदवारको घर नजिकै भेटिएको शंकास्पद वस्तुलाई नेपाली सेनाले निष्क्रिय पारेको छ। सदरमुकाम धुन्चेदेखि ३५ किलोमिटर दक्षिणमा रहेको उत्तरगया गाउँपालिका वडा नं २ लहरेपौवामा कांग्रेसका तर्फबाट प्रतिनिधि सभाका उम्मेदवार मोहन आचार्यको घर नजिकै सोमबार विहान बम आकारमा पाँच थान शंकास्पद वस्तु भेटिएको थियो। कालिकास्थानबाट गएको सेनाको बम डिस्पोजल टोलीले त्यसलार्इ निष्क्रिय बनाएको जिल्ला प्रहरी कार्यालय रसुवाका प्रहरी निरीक्षक ध्रुवप्रसाद सिलवालले जानकारी दिए।
"बारामा कांग्रेस उम्मेदवारको गाडीमा बम विस्फोट, चार जना पक्राउ","बारा : नेपाली कांग्रेस बारा क्षेत्र नम्बर ४ (क) का प्रदेशसभा उम्मेदवार ओमकृष्ण कार्कीको चुनावी प्रचारमा रहेको बा १४ च ६३३० नम्बरको गाडीमा बम विस्फोट भएको छ । जितपुरसिमरा उपमहानगरपालिका १ सिमरास्थित गाडी चालक राधाकृष्ण ठकुरीको घरमा रोकिरहेको अवस्थामा सोमबार बिहान ५३० बजे प्रेसर कुकर बम विस्फोट भएको प्रहरीले जनाएको छ । विस्फोटको आवाज ठूलो आएको स्थानीयले बताएका छन् । बम गाडीको तल राखिएको र विस्फोटबाट गाडीको तल्लो भागमा बढी क्षति देखिएको प्रहरीको भनाई छ । विस्फोटपछि प्रहरीले चार जना शंकास्पद व्यक्तिलाई नियन्त्रणमा लिएको छ । विस्फोटलगतै सिमरा, पथलैया, जीतपुरलगायतका स्थानमा सुरक्षा व्यवस्था कडा पारेको छ । इलाका प्रहरी कार्यलय सिमराका प्रहरी निरीक्षक भुवन भट्टले घटना कसले गराएको भन्ने नखुलेको र अनुसन्धान भइरहेको बताएका छन् । प्रहरीले विभिन्न होटलमा चेकजाच गर्दै घटनामा संलग्न ब्यक्तिको खोजी थालिएको प्रहरी निरीक्षक भट्टले जानकारी दिएका छन् । घटनास्थल नजिकै रहेको सिसिटिभी क्यामराको भिडियो हेरेर प्रहरीले अनुसन्धान सुरु गरहेको प्रहरी निरीक्षक भट्टले बताए । अध्यारो भएका कारण भिडियो स्पष्ट नहुदा समस्या भईरहेपनि अनुसन्धानलाई अघि बढाइएको भट्टको भनाई छ । बाराका प्रहरी उपरीक्षक राजकुमार बैदवारसहित राष्ट्रिय अनुसन्धान बिभागको प्रहरी टोलीले घटनाबारे जानकारी लिएका छन् । प्रहरीले घटनापछि सिमरा क्षेत्रमा सादा पोशाकमा प्रहरी खटाएको प्रहरी निरिक्षक भट्टले बताए ।"
काठमाडौं ९ मा साख र ह्याट्रिकको चर्चा,"काठमाडौं : ०६४ सालको पहिलो संविधानसभा निर्वाचनपूर्व काठमाडौंको लालकिल्लाका रूपमा चिनिएको क्षेत्र नम्बर ९ मा कांग्रेस जितमा ह्याट्रिक गर्ने दाउमा छ भने वाम गठबन्धन लालकिल्लाको साख फर्काउने प्रयासमा छ । पहिलो र दोस्रो संविधानसभा निर्वाचनमा कांग्रेसका ध्यानगोविन्द रञ्जित यही क्षेत्रबाट निर्वाचित भएका थिए । रञ्जितसँग दुवै पटक पराजित एमालेका कृष्णगोपाल श्रेष्ठ वाम गठबन्धनको साझा उम्मेदवार भएकाले यसपटक कडा प्रतिस्पर्धा हुने निश्चित छ । ०६४ सालअघि तीन वटै निर्वाचनमा यसक्षेत्रबाट एमाले नेतृ साहना प्रधान र अष्टलक्ष्मी शाक्य निर्वाचित भएका थिए । वाम गठबन्धन बनेपछि यस क्षेत्रमा वाम साख फर्किनेमा एमाले नेता श्रेष्ठ विश्वस्त देखिएका छन् । यद्यपि, पछिल्लो दुई निर्वाचनयता धाप मार्दै आएको कांग्रेस नेता रञ्जितको हौसला पनि कम छैन । शनिबारदेखि घरदैलो अभियान सुरु गरेका रञ्जित भन्छन्, जितमा ह्याट्रिक निश्चितजस्तै छ ।' शनिबारदेखि नै टोलभेलामा पुग्न थालेका वाम गठबन्धनका प्रदेशसभा उम्मेदवार केशव पौडेल वाम गठबन्धनका कारण यसपटक कांग्रेसको जित असम्भव भएको दाबी गर्छन् । काठमाडौंको कलंकीसहित १२, २१ र २२ वडा तथा नागार्जुन र चन्द्रागिरि नगरपालिकाको १० वटा वडा रहेको क्षेत्र नम्बर ९ मा कांग्रेस र वाम गठबन्धनबीच कडा प्रतिस्पर्धा निश्चित छ । यसअघि पराजित भए पनि माओवादीको धाप पाएकाले एमाले नेता श्रेष्ठ जित्ने दाउमा छन् । कांग्रेसले प्रदेशसभाका लागि उम्मेदवार बनाएका धर्मराज गौतम वाम गठबन्धनको असर नपर्ने दाबी गर्छन् । स्थानीय तहको निर्वाचन परिणाममा माओवादी कतै नदेखिएकाले हामी ढुक्क छौं', उनले भने । एमालेका श्रेष्ठसहित प्रदेशसभाका उम्मेदवार माओवादीको मत कम्तीमा ४ हजार भएकाले वाम गठबन्धन दरिलो भएको दाबी गर्छन् । पहिलो संविधानसभा निर्वाचनमा कांग्रेस नेता रञ्जितले माओवादीका उम्मेदवारलाई झिनो मतले जितेका थिए । ०७० सालको दोस्रो संविधानसभा निर्वाचनमा माओवादी उक्त क्षेत्रमा तेस्रो स्थानमा झरेको थियो भने एमाले नेता श्रेष्ठ दोस्रो स्थानमा उक्लिएका थिए । अहिले आफू पहिलो हुने पक्का भएको उनको दाबी छ । ०६४ सालको संविधानसभा चुनावमा रञ्जितले १२ हजार ५ सय १ मत पाउँदा माओवादीका माइला लामाले १२ हजार २ सय ९२ मत पाएका थिए । यस्तै, एमालेका कृष्णगोपाल श्रेष्ठले १२ हजार १ सय ९४ मत पाएका थिए । दोस्रो संविधानसभा चुनावमा रञ्जितले १४ हजार ४ सय ७६ मत पाउँदा एमालेका कृष्णगोपालले १३ हजार ८७ मत प्राप्त गरेका थिए । जनप्रशासन क्याम्पसमा प्राध्यापन गरिरहेका यस क्षेत्रमा पर्ने स्युचाटारका स्थानीय दुर्गाप्रसाद गौतम वाम गठबन्धनप्रति त्यति विश्वत छैनन् । स्युचाटारमा शनिबार भेटिएका गौतमको विश्लेषणमा यसपटक पनि कांग्रेसले बाजी मार्ने सम्भावना छ ।"
