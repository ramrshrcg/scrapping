शीर्षक,विवरण
सरकारी अभिलेखको दुर्दशा,"सरकारी अभिलेखको आधुनिकीकरण र संरक्षण यतिबेला सरकारका लागि चुनौतीपूर्ण बनेको छ । सम्पूर्ण कर्मचारी, शिक्षक आदिको विवरण राखिने किताबखाना, मालपोत कार्यालय तथा सर्वोच्चलगायत देशभरका अदालतमा महत्वपूर्ण कागजातको व्यवस्थापन सही ढंगले हुन सकिरहेको छैन । यो गम्भीर चिन्ताको विषय हो । सुरक्षित तरिकाले राखिनुपर्ने कागजातको उचित व्यवस्थापन नहुँदा त्यसकै कारण सेवाप्रवाह प्रभावित भइरहेको छ । राज्यको ठूलो मेहनत र खर्चमा संकलन गरिएका विवरण महत्वपूर्ण सम्पत्ति हुन् । यस्ता अभिलेखको संरक्षण आवश्यक छ । यसका लागि कानुन र नीतिनियममा भएका अड्चन फुकाउँदै संरक्षणमा सरकार केन्द्रित हुनुपर्छ । सरकारी कर्मचारी तथा नागरिकका व्यक्तिगत विवरण, राज्य, संस्था, नागरिकको सम्पत्ति, वस्तु तथा जग्गा किनबेचको विवरणको आधारमै राज्यले विकासपूर्वाधारमा लगानी गर्ने र ठूला योजना बनाउने गर्छ । त्यसो हुँदा ती विवरण भनेको र चाहिएको बेला प्राप्त हुनेगरी व्यवस्थापन गर्नु अत्यावश्यक छ । लिखित कागजातलाई मात्रै नेपालको कानुनले प्रमाण मान्छ । त्यसो हुँदा आजको स्मार्ट युग मा पनि उही परम्परागत थैलो, पोका र दराजमा कागजात थन्क्याउने क्रम जारी छ । महत्वपूर्ण भौतिक अभिलेखलाई त्यसरी राख्दा धमिरा र मुसाले नास गर्ने डर त छँदैछ, निहित उद्देश्यबाट प्रेरित भई कोही कसैले त्यस्ता प्रमाणरूपी कागजात नष्ट गर्नसक्ने सम्भावना पनि रहन्छ । तसर्थ महाभूकम्पका कारण समेत महत्वपूर्ण कागजात क्षति भएको अवस्थामा बाँकी सुरक्षित कागजातलाई तत्काल जोगाउन पहल गर्नुपर्छ । त्यसमाथि पोकापन्तुराले ठाउँ त ओगटेको छ नै, कार्यालयको शोभासमेत बिगारेको छ । सामान्य सरकारी कार्यालयसमेत निजीनिवास र घर भाडामा लिई सञ्चालन गर्नु परेको अवस्थामा दराज, पोका र पन्तुरा राख्नकै लागि अरू थप निजी घरमाथि भाडा तिर्नु राज्यमाथि थप व्यय हो । निजामती किताबखानाका १५ सय फाइल पुनः अभिलेख गर्नमात्रै एक वर्ष लागेको सन्दर्भमा यस्ता कागजात केही गरी हराए वा नष्ट भए फेरि राज्यको लगानी अकारण खर्च हुन सक्नेबारे सरकार समयमै गम्भीर हुनुपर्छ । भण्डारण गरेर राखिएका भौतिक विवरण मध्ये कतिपय नष्ट गर्न मिल्ने खालका भए पनि अहिलेसम्म नधुलाई राखिएको छ । सर्वाेच्च अदालतले केही कागजपत्र धुलाउने गरे पनि अन्य कार्यालयले अहिलेसम्म त्यस्ता कागजपत्र थुपार्ने काम मात्रै गरिरहेका छन् । पेन्सन हकवालाको मृत्यु भएपछि मृतक पूर्वकर्मचारीसम्बन्धी सबै विवरण धुल्याउँदा हुन्छ । कागजात धुल्याउनेसम्बन्धी कानुन पनि छ, तर कुन कागज धुल्याउने र कुन नधुल्याउने भन्ने झन्झट र त्यसमा कार्यालय प्रमुखहरूले जोखिम मोल्न नचाहने प्रवृत्तिका कारण पनि अनावश्यक कागजातले सरकारी दराज र पोकाको ठाउँ ओगटिरहेका हुन् । त्यसमाथि प्रत्येक वर्ष थपिने कर्मचारी विवरणले अहिले उपलब्ध स्थानलाई खुम्च्याइरहेको छ । सरकारी कागजातको अभिलेखमा आधुनिक प्रविधि प्रयोग हुन थालेको भए पनि पोका हटाएर कार्यालय चुस्त र व्यवस्थित पार्न त्यसले सहयोग गरेको छैन । कम्युटरमा राखिने रेकर्डलाई मात्रै रेकर्ड नमानिने कारण पनि कागजलाई नै अभिलेख गर्नुपर्ने बाध्यता सरकारी कार्यालयमा छ । बेलाबेला प्रविधिमा समेत समस्या आउने गर्छ । अहिले पनि कम्युटरको अभिलेखले कागजी फाइललाई विस्थापन गर्न कानुनीरूपमै समस्या छ । कागजात धुलाउने नियम २०२७ लाई परिमार्जन गरी प्रविधिअनुकूल नबनाएसम्म सरकारी अभिलेखालयमा विद्यमान यो समस्याको हल हुने देखिन्न । धेरै पुराना र राष्ट्रिय महत्वका कागजपत्रको दायित्व पुरातत्व विभागको हो भने अन्य समकालीन महत्वका कागजातको जिम्मा सम्बन्धित कार्यालयको हुन्छ । यस्तो गम्भीर विषयको व्यवस्थापनतर्फ सरकारको समयमै ध्यान जाओस् ।"
पाँचथरमा कांग्रेसका केरुङ र गठबन्धनका काम्बाङबीच प्रतिस्पर्धा,"फिदिमः संविधान सभाको दोस्रो निर्वाचनमा संविधान सभा सदस्यका लागि पाँचथरको निर्वाचन क्षेत्र नं १ मा चुनाब लडेका दुई पुरानै प्रतिस्पर्धीहरु प्रदेश सभा सदस्यका लागि चुनाव लड्दैछन्। प्रदेश सभाका लागि दुई निर्वाचन क्षेत्र रहेको पाँचथरमा प्रदेश सभा क' मा लोकतान्त्रिक शक्तिको गठबन्धनबाट नेपाली कांग्रेसका सभापति नरेन्द्रकुमार केरुङ र बाम गठबन्धनबाट निवर्तमान सांसद गणेश काम्वाङ चुनावी मैदानमा उत्रिएका हुन्। संविधान सभाको दोस्रो निर्वाचनमा यी दुई नेताबीच कडा प्रतिस्पर्धा भएको थियो। संविधान सभाको चुनावमा केरुङलाई १४ सय ६५ मतले हराएर काम्वाङ संविधान सभा सदस्यका लागि चुनिएका थिए। बाम गठबन्धनबाट उम्मेदवार बनेका काम्वाङसँग चुनाब लड्न केरुङलाई लोकतान्त्रिक पार्टीहरुको समर्थन छ। आफू चुनाब लड्ने क्षेत्रमा पहिलेभन्दा पार्टीको संगठन सुध्रिएको र राप्रपा लगायतका लोकतान्त्रिक पार्टीहरुको समर्थन भएकाले यसपटकको चुनाब आफूले जित्ने केरुङको विश्वास छ। स्थानीय तहको मत परिणामलाई हेर्दा बाम गठबन्धनका उम्मेदवारलाई हराउने क्षमता कांग्रेस एक्लैले राख्छ,' केरुङ भने हाम्रो सामथ्र्यमा लोकतान्त्रिक पार्टीहरु पनि जोडिएकाले यसपटकको चुनाब जित्न थप सहज छ।' संविधान सभाको दोस्रो निर्वाचनमा केरुङ जनताबाट अनुमोदित बन्न पहिलो पटक चुनाव लडेका थिए। काम्बाङ भने पटक पटकको निर्वाचनमा पराजय भोगेर दोस्रो संविधान सभाको निर्वाचनबाट मात्रै जनताबाट अनुमोदित भएका थिए । यसपटकको निर्वाचनमा आफूलाई चुनाब जित्न झन सहज भएको काम्वाङ बताउँछन्। माओवादीको साथ नहुँदा पनि चुनाव जितेको क्षेत्र हो,' काम्वाङले भने यसपटक माओवादीको साथ छ। चुनाब जित्नलाई गाह्रो छैन।' चुनाव लड्दाको लामो अनुभवले पनि आफूलाई चुनाव जित्ने रणनीतिहरुको बारेमा राम्रो ज्ञान भएको काम्बाङ बताउँछन्। एक नगरपालीका सहित तीन ओटा गाउँपालिका रहेको यो निर्वाचन क्षेत्रमा फिदिम नगरपालिकासहित फालेलुङ गाउँपालिकामा कांग्रेस विजयी भएको थियो। हिलिहाङ र याङबरक गाउँपालिकामा एमालेले जितेको हो। स्थानीय तहको निर्वाचनमा प्राप्त मतलाई हिसाव गर्दा दुवै उम्मेद्धारलाई चुनाव जीत्न त्यति सजिलो छैन। स्थानीय तहको निर्वाचनमा कांग्रेसले फिदिम नगरपालिकामा फराकिलो मत अन्तरले चुनाव जितेको हो। फालेलुङमा झिनो मतले कांग्रेसले जिते पनि यहाँ एमाले तेस्रो शक्तिको रुपमा सिमिति भएको थियो। हिलिहाङ गाउँपालिकामा एमालेले कांग्रेसलाई फराकिलो मत अन्तरले हराए पनि याङवरक गाउँपालिकामा झिनो मतले मात्र हराएको थियो। स्थानीय तहको निर्वाचनमा कांग्रेसका तर्फबाट उम्मेदवार बनेका पालिका अध्यक्षहरुको मत गणना गर्दा यो क्षेत्रमा कांग्रेसले झण्डै १७ हजार मत पाएको छ। त्यस्तै माओवादी र एमालेका उम्मेदवारले पाएको मतलाई जोडेर हेर्दा १७ हजारको हाराहारीमै मत पाएको देखिन्छ। कांग्रेसले पाएको मतमा राप्रपालगायतको मत जोड्दा एमाले र माओवादीले पाएको मत भन्दा केही मत बढी देखिन्छ।"
निर्वाचन नभए संसद् ब्युँतिन्छ,"काठमाडौं : नेकपा (माओवादी केन्द्र)का अध्यक्ष पुष्पकमल दाहाल प्रचण्डले बुधबारको सार्वोच्च अदालतको आदेशप्रति आपत्ति जनाएका छन्। बुधबार सर्वोच्चले प्रतिनिधिसभा र प्रदशेसभा निर्वाचनमा प्रत्यक्षतर्फ अलगअलग मतपत्र छाप्न बाध्यकारी रहेको जनाउँदै त्यस विषयमा भएको प्रगतिबारे तीन दिनभित्र लिखित जवाफ पेस गर्न निर्वाचन आयोगलाई आदेश दिएको विषयप्रति प्रचण्डले आपत्ति जनाएका हुन्। बिहीबार माओवादी नेता लक्ष्मण पन्तको पुस्तक अधुनिक नेपालको इतिहास विमोचन गर्दै प्रचण्डले सर्वोच्चको निर्णयप्रति आपत्ति जनाएका हुन्। उनले निर्वाचन प्रयोजनका लागि विघटन भएको व्यवस्थापिमा संसद् चुनाव हुन नसके ब्युँतिने दाबी समेत गरेका छन्। पुस्तक विमोचन कार्यक्रमलाई सम्बोधन गर्दै प्रचण्डले भने, रुपान्तरित संसद् निर्वाचन प्रयोजनका लागि विघटन भएको हो, विभिन्न षडयन्त्रमार्फत् निर्वाचन बिथोलिए संसद् ब्युँतिन्छ। वाम शक्तिहरु एकताबद्ध भएर अगाडि बढेर निर्वाचनमा होमिएपछि चुनाव विथोल्ने षड्यन्त्र सुरु भएको आशंका समेत प्रचण्डले गरे। निर्वाचन प्रक्रिया अगाडि बढिसकेको अवस्थालाई सर्वोच्चले बुझ्नुपर्ने विश्वास आफूले लिएको उनको भनाइ छ। सर्वोच्चले निर्वाचन प्रक्रिया नबुझे स्थिति जटिल बन्ने उनको भनाइ छ।"
संघीय समाजवादी फोरमका नेता साह कांग्रेस प्रवेश,"काठमाडौं: संघीय समाजवादी फोरम नेपालका उपमहासचिव एवं कपिलवस्तु निर्वाचन क्षेत्र नं५ का सांसद अभिषेक प्रताप साह नेपाली कांग्रेस प्रवेश गरेका छन्। तीन साता अघि पार्टी परित्याग गरेका साह बिहीबार प्रधानमन्त्री निवास बालुवाटारमा आयोजित एक कार्यक्रमका बीच कांग्रेस प्रवेश गरेका हुन्। उनलार्इ प्रधानमन्त्री एवम् पार्टी सभापति शेरबहादुर देउवाले पार्टीमा स्वागत गरे। कार्यक्रममा देउवाका साथै बरिष्ठ नेता रामचन्द्र पौडेल महामन्त्री शशांक कोइराला उपप्रधानमन्त्री गोपालमान श्रेष्ठ, विजयकुमार गच्छदार, अर्थराज्म मन्त्री उदयशम्शेर राणा लगायत सहभागि थिए। सांसद साहले मधेशी दलहरुले मधेशका मुद्दा चुनावी प्रयोजनका लागि मात्र गर्ने गरेको आरोप लगाए। मधेशका मुद्दा कांग्रेसले मात्र सम्बोधन गर्ने दावी गर्दै सांसद साहले भने 'आसन्न निर्वाचनमा लोकतान्त्रिक शक्तिलार्इ विजय गराउन सबै लोकतन्त्रवादीहरु एक ठाउँमा उभिनुपर्छ। कांग्रेसको जीतले मात्र लोकतन्त्र सुदृढ हुन्छ।' उनले चुनावअघिसम्म धेरै मधेशी दलका नेताहरु कांग्रेसमा आउने दावीसमेत गरे। साह २०६४ सालको पहिलो संविधान सभा निर्वाचनमा २५ बर्षको उमेरमा सभासद विजयी भएका थिए।उनी त्यतिबेला सबैभन्दा कान्छा सभासद थिए। उनका बुबा कांग्रेसका नेता हुन् भने हजुरबुबा शिवप्रताप साह वीपी कोइरालाको मन्त्रिमण्डलमा अर्थराज्यमन्त्री रहेका थिए।"
'विकास र समृद्धिका लागि लोकतान्त्रिक गठबन्धन',"ललितपुर: अर्थराज्य मन्त्री उदय शम्शेर राणाले देशको आर्थिक समृद्धिका लागि लोकतान्त्रिक गठबन्धन बनाउनुपरेको बताएका छन्। ललितपुरको गोदावरीमा नेपाली कांग्रेसले आयोजना गरेको पार्टीका क्रियाशील सदस्यहरुको भेलामा उनले कम्यूनिष्टहरुको अधिनायकबादबाट देशलार्इ बचाउन लोकतान्त्रिक शक्तिहरु एक ठाउँमा उभिनुपरेको बताए। ललितपुर क्षेत्र नं १ बाट निर्वाचित कांग्रेस नेता राणाले आसन्न प्रदेश र प्रतिनिधि सभाको निर्वाचनमा लोकतान्त्रिक शक्तिहरुलार्इ मतदान गर्न आग्रह गरे। उनले भने, 'बाम एकताका नाममा देशलार्इ अधिनायकवादतर्फ लैजाने दुष्प्रयास भइरहेको छ, यसले लगानीकर्तालार्इ हतोत्साही बनाउनुका साथै देशलार्इ अधोगतितर्फ लैजाने निश्चित छ।' अर्थराज्यमन्त्री राणाले संविधान निर्माण गर्ने एजेण्डासहित मतदाताले संविधान सभा निर्वाचनमा विजयी गराएको उल्लेख गर्दै आफूले उक्त जनादेश पूरा गरेको बताए। उनले भने, 'संविधान निर्माणका लागि मलार्इ मतदाताले पठाएका थिए, मैले त्यो जिम्मेवारी पूरा गरे। अब यो क्षेत्रको विकासका लागि म सक्रिय भएर लाग्नेछु।' आफ्नो निर्वाचन क्षेत्रको विकासका लागि व्यक्तिगतरुपमा समेत आफूले सदैव पहल गरेको उनले बताए। कांग्रेस नेताहरुले २०७० सालको निर्वाचनमा राणा निर्वाचित भएपछि ललितपुरको क्षेत्रमा विकासले फड्को मारेको बताएका थिए।"
सर्वोच्चको आदेशविरुद्ध प्रचण्ड र ओलीको चार बुँदे संयुक्त विज्ञप्ति,"काठमाडौं : सर्वोच्च अदालतले मतपत्रका विषयमा बुधबार गरेको आदेशविरुद्ध एमाले अध्यक्ष केपी शर्मा ओली र माओवादी केन्द्रका अध्यक्ष पुष्पकमल दाहाल प्रचण्डले संयुक्त विज्ञप्ति सार्वजनिक गरेका छन्। वाम गठबन्धन बनाएर निर्वाचनमा होमिएका शीर्ष दुई दलले बिहीबार नयाँ बानेश्वरमा संयुक्त पत्रकार सम्मेलन गरेर संयुक्त विज्ञप्ति सार्वजनिक गरेका हुन्। सर्वोच्चले प्रतिनिधिसभा र प्रदशेसभा निर्वाचनमा प्रत्यक्षतर्फ अलगअलग मतपत्र छाप्न बाध्यकारी रहेको जनाउँदै त्यस विषयमा भएको प्रगतिबारे तीन दिनभित्र लिखित जवाफ पेस गर्न बुधबार निर्वाचन आयोगलार्इ आदेश दिएको थियो। विज्ञप्तिमा मंसिर १० र २१ गतेका लागि तोकिएको प्रतिनिधिसभा र प्रदेशसभाको निर्वाचनलाई प्रभावित पार्ने विषयमा आएको आदेशप्रति गम्भीर ध्यानाकर्षण भएको उल्लेख गरिएको छ। प्रचण्ड र ओलीले संयुक्त रुपमा हस्ताक्षर गरेको विज्ञप्तिमा प्रमुख चार बुँदा उल्लेख गरिएको छ। निर्वाचनका लागि कुनै पनि किसिमको भ्रम र अन्योल हुनु हुँदैन। निर्वाचनमा अवरोध हुनु जनताको मतदान गर्ने अधिकारमाथिको हस्तक्षेप हो, मतपत्रका सम्बन्धमा अनावश्यक विवादमा नअल्झिई निर्वाचनको तयारीमा सबै एकजुट हुनुको विकल्प छैन। मतपत्र छपाइको कार्य अगाडि बढिसकेकाले यसलाई रोक्ने वा अवरोध गर्ने कुरा जनतालाई स्वीकार्य हुँदैन, माघ सात गते अगावै निर्वाचनको सम्पूर्ण प्रक्रिया सम्पन्न गरेर संसद्ले नयाँ सरकार गठनको प्रक्रिया अगाडि बढाउनुपर्ने संवैधानिक बाध्यता भएकाले निर्वाचन सार्नु उपयुक्त हुँदैन, निर्वाचन अयाोग लगायत सबैलाई निर्वाचनको जारी प्रक्रियालाई बिना अवरोध अगाडि बढाउन आग्रह गर्दछौँ। यसअघि नै एमालेको स्थायी कमिटी बैठकले सर्वोच्चको फैसलाप्रति गम्भीर ध्यानाकर्षण भएको भन्दै विज्ञप्ति सार्वजनिक गरिसकेको छ भने बिहीबार नै एक कार्यक्रममा बोल्दै प्रचण्डले चुनाव विथोलिए संसद् ब्युँतिले चेतावनी दिएका थिए । संयुक्त विज्ञप्ति जस्ताको तस्तै १) नेपाली जनताको लामो बलिदानीपूर्ण संघर्ष र प्रतीक्षा पछि संविधानसभाबाट संविधान जारी भै स्थानीय तहको निर्वाचन समेत सम्पन्न भएर आगामी मंसिर १० र २१ गते प्रतिनिधिसभा र प्रदेशसभा निर्वाचनको प्रक्रिया अगाडि बढिसकेको छ । नेपालको संविधानको कार्यान्वयन, संक्रमणकालको अन्त्य, राजनीतिक स्थायित्व, दिगो शान्ति र समृद्धिको लागि यो निर्वाचन अत्यन्तै महत्वपूर्ण छ । निर्वाचनलाई घोषित समयमा शान्तिपूर्ण, निष्पक्ष र भयरहित वातावरणमा सम्पन्न गर्नु नेपाल सरकार, निर्वाचन आयोग, राजनीतिक दलहरु तथा नेपाली जनताको साझा कर्तब्य हो । निर्वाचन प्रक्रिया तीब्र रुपमा अगाडि बढ्दै उम्मेदवारहरु प्रचार प्रसारमा जुटिरहेको स्थितिमा निर्वाचनका सम्बन्धमा कहीं कतैबाट पनि कुनैपनि किसिमको भ्रम, अन्योल र अवरोध सिर्जना हुनुहुँदैन । त्यसो हुनु वा गर्नुभनेको लोकतान्त्रिक अभ्यासलाई अवरुद्ध पार्दै लोकतान्त्रिक प्रणालीलाई कमजोर पार्ने र नेपाली जनताको अधिकारलाई कुण्ठित गर्ने कार्य हुनजान्छ । अतः यसप्रति सचेत रहन हामी सम्बद्ध सबैलाई आग्रह गर्दछौं । २) मुलुक निर्वाचनमा अग्रसर भइसकेको यस अवस्थामा प्रतिनिधिसभा र प्रदेशसभा निर्वाचनमा प्रयोग हुने मतपत्रका सम्बन्धमा अनावश्यक वहस विवादमा नअल्झी घोषित समयमा निर्वाचन सम्पन्न गर्ने कार्यमा योगदान पुर्याउन सम्बद्ध सबैसंग हामी हार्दिक आग्रह गर्दछौं । यस प्रसंगमा हिजो कार्तिक ८ गते सर्वोच्च अदालतबाट जारी भएको आदेशप्रति हाम्रौ ध्यानाकर्षण भएको छ । निर्वाचन आयोगले प्रतिनिधिसभा र प्रदेशसभाको निर्वाचनका लागि पहिलो हुने निर्वाचित हुने र समानुपातिक प्रणालीका उम्मेदवारका लागि अलगअलग मतपत्रको ढाँचा तयार गरी मतपत्र छपाईको कार्य अगाडि बढाइसकेको छ । मतपत्रको उक्त ढाँचाबाट कुनैपनि नागरिक या मतदाताको कुनै संवैधानिक, कानुनी, मौलिक तथा नागरिक हकको प्रयोगमा वाधा नपुग्ने, मतपत्र मार्फत् मतदाताले आफूले मन पराएको दल या उम्मेदवार छनोट गर्न र तत्सम्बन्धी निजको गोपनीयतामा कुनै व्यवधान नपुग्ने तथ्य स्पष्ट छ । ३) असोज २९ गते समानुपातिक तथा कार्तिक ५ गते पहिलो हुने निर्वाचित हुने प्रणाली अन्तरगतका उम्मेदवारहरुको मनोनयन दर्ता भएर उम्मेदवारहरु जनताका बीचमा गइसकेका छन् । नेपालको संविधान अनुसार आगामी माघ ७ गते अगावै निर्वाचनका सम्पूर्ण कामहरु सम्पन्न भई संसद गठन भइसक्नु पर्दछ । आगामी मङ्सिरका लागि तय गरिएको निर्वाचन मौसमका कारणले पनि पर सार्नु संभव र उचित हुँदैन । राजनीतिक दल र सम्बन्धित संस्थाहरु बीचको छलफल पछि तय भएको मंसिरमा हुने निर्वाचनलाई कुनै पनि निहुँमा सार्ने, टार्ने वा बिथोल्ने कामकुरा लोकतान्त्रिक अभ्यासका विरुद्ध तथा नेपाल र नेपाली जनताको हित विपरीत हुनजान्छ । निर्वाचनमा प्रतिकूल प्रभाव पार्ने र जनतामा अन्योल र संशय उत्पन्न हुने कुनैपनि किसिमको कामकुरा नगर्न हामी सम्बद्ध सबैलाई आग्रह गर्दछौ । नेपालको सार्वभौमसत्ता नोपली जनतामा रहेको र निर्वाचनमा प्रतिकूल प्रभाव र असर पार्ने कुनैपनि प्रकारका कामकुरा नेपाली जनतालाई सह्य नहुने तर्फ सबैलाई सचेत तुल्याउन चाहन्छौं । ४) उपर्युक्त कुरा र तथ्यबाट देशको लागि निर्वाचन घोषित समयमा सम्पन्न गर्नु अत्यावश्यक र अत्यन्त महत्वपूर्ण रहेको हुनाले निर्वाचन आयोग लगायत सम्बद्ध सबै निकायहरुलाई निर्वाचनको जारी प्रक्रियालाई बिना कुनै अवरोध, बिना द्विविधा र तीव्रताका साथ अगाडि बढाउँदै सार्वभौम नेपाली जनताका अधिकारको सम्मान रक्षा र सुदृढीकरणमा योगदान पुर्याउन आग्रह गर्दछौं । के पी शर्मा ओली पुष्पकमल दाहाल प्रचण्ड अध्यक्ष, नेकपा (एमाले) अध्यक्ष, नेकपा माओवादी (केन्द्र)"
स्वतन्त्र उम्मेदवार डन दीपक मनाङ्गेलाई एमालेको समर्थन,गोरखा : मनाङमा प्रदेशसभातर्फ (ख)मा उम्मेदवार बनेकी एमालेकी खन्डा लामाले उम्मेदवारी फिर्ता लिएकी छन् ।एमालेबाट टिकट नपाएपछि स्वतन्त्र उम्मेदवारी दिएका दीपक मनाङेलाई समर्थन गरेको लामाले बताइन् । मुख्य निर्वाचन अधिकृत दीपक ढकालले एमाले उम्मेदवार लामाले उम्मेदवारी फिर्ता लिएको जानकारी दिए । एमालेले प्रदेशसभाका लागि मनाङेलाई उम्मेदवार बनाउने तयारी गरे पनि आलोचना भएपछि अन्तिम समयमा लामालाई अघि सारेको थियो । जिल्लाबाट सर्वसम्मत सिफारिस भएका मनाङेको आलोचना भएपछि केन्द्रले उनको नाम काटेको थियो । टिकट नपाएका मनाङेले प्रदेशसभा निर्वाचन क्षेत्र (ख) बाट स्वतन्त्र उम्मेदवारी दिएका थिए । एमाले ४ नम्बर प्रदेश कमिटी सदस्यसमेत रहेका मनाङका नेता पाल्देङ गुरुङले मनाङे नै एमालेको उम्मेदवार भएको पुष्टि गरे । यससँगै उक्त क्षेत्रमा कांग्रेस उम्मेदवार कर्मा गुरुङ र मनाङेबीच प्रतिस्पर्धा हुने भएको छ । निर्वाचन क्षेत्र (क) मा एमालेबाट दोर्जे डन्डुल गुरुङ र कांग्रेसबाट चिन्ताबहादुर घले उम्मेदवार छन् । प्रतिनिधिसभाका लागि कांग्रेसका टेकबहादुर गुरुङ र एमालेका पाल्देन गुरुङबीच मुख्य प्रतिस्पर्धा हुँदै छ ।
नयाँ बानेश्वरमा प्रचण्ड र ओलीको संयुक्त पत्रकार सम्मेलन,काठमाडौं : आगामी प्रदेश र प्रतिनिधिसभा निर्वाचनमा वाम गठबन्धन बनाएर निर्वाचनमा होमिएका नेकपा (एमाले)का अध्यक्ष केपी शर्मा ओली र माओवादी केन्द्रका अध्यक्ष पुष्पकमल दाहाल प्रचण्डले संयुक्त पत्रकार सम्मेलन गर्दै छन् । आज (बिहीबार) दिउँसो ४ बजे नयाँ बानेश्वरस्थित अल्फाविटा हाउसमा समसामयिक राजनीतिक र चुनावका सम्बन्धमा संयुक्त पत्रकार सम्मेलन गर्न लागेको एमाले केन्द्रीय कार्यालय सचिव कृष्णगोपाल श्रेष्ठले जानकारी दिए ।
डेढ दर्जन विद्यार्थी नेता प्रतिस्पर्धामा,"काठमाडौं : मंसिर १० गते हुन लागेको संघ र प्रदेशसभा निर्वाचनमा विद्यार्थी संगठनको राजनीतिबाट आएका डेढ दर्जनभन्दा बढी नेता प्रतिस्पर्धामा उत्रेका छन्।प्रमुख दल कांग्रेस, एमाले, माओवादीलगायत साना दलले समेत आफ्नो पार्टीको विद्यार्थी संगठनबाट आएकालाई संघीय र प्रादेशिक सदस्यको उम्मेदवार बनाएका छन्। यसरी प्रतिस्पर्धामा आएकामध्ये केही पार्टीको केन्द्रीय राजनीतिमा जमिसकेका छन् भने केही भर्खरै चुनावी अनुभव लिँदै छन्। एमालेले अनेरास्ववियुको पूर्वअध्यक्षदेखि केन्द्रीय समितिमा रहेर राजनीति गरेकालाई समेत संघ र प्रदेशसभाको सदस्य बनाएको छ। पूर्वअध्यक्ष तथा पार्टीसचिव योगेश भट्टराई ताप्लेजुङबाट प्रतिनिधिसभाको उम्मेदवार बनेका छन् भने पूर्वअध्यक्षहरू अरुण नेपाल सिन्धुपाल्चोक १ अन्तर्गत प्रदेश क' बाट, राजेन्द्र राई भोजपुरको प्रदेश क' बाट उम्मेदवार भएका छन्। अनेरास्ववियुकै केन्द्रीय समितिमा लामो समयसम्म विभिन्न भूमिकामा रहेका यज्ञराज सुनुवार ओखलढुंगाबाट प्रतिनिधिसभाको उम्मेदवार भएका छन्। अनेरास्ववियुकै केन्द्रीय समितिमा रहेर काम गरिसकेका र महेन्द्ररत्न क्याम्पस स्वतन्त्र विद्यार्थी युनियनको सभापति बनेका विशाल भट्टराईले खोटाङबाट प्रतिनिधिसभामा र सचिवालय सदस्य तथा विदेश विभाग प्रमुखसमेत भइसकेका राजन राईले खोटाङकै प्रदेश क' बाट उम्मेदवारी दिएका छन्। संगठनको वर्तमान कार्यसमितिका सचिव आरसी लामिछाने र मकर खड्का भोजपुर र गोरखाबाट प्रदेशसभा सदस्यका लागि सिफारिसमा परे पनि उम्मेदवार बन्न सकेनन्। एमाले, कांग्रेस र माओवादीले विद्यार्थी संगठनबाट राजनीतिमा आएका नेताहरूलाई प्रतिनिधिसभा र प्रदेशसभा निर्वाचनमा प्राथमिकता दिएका छन्। माओवादी केन्द्रले अनेरास्ववियु (क्रान्तिकारी) का पूर्वअध्यक्ष तथा पार्टीका प्रभावशाली नेता देव गुरुङलाई लमजुङबाट प्रतिनिधिसभा सदस्यको उम्मेदवार बनाएको छ। त्यस्तै, पूर्वअध्यक्ष देवेन्द्र पौडेल बाग्लुङ २ बाट तथा पूर्व केन्द्रीय सदस्य शक्ति बस्नेत जाजरकोटबाट प्रतिनिधिसभा सदस्यको उम्मेदवार बनेका छन्। क्रान्तिकारीकै नेता अनिल शर्मा रुकुमबाट, पूर्वउपाध्यक्ष युवराज चौलागाईं रामेछापबाट तथा माधव सापकोटा सिन्धुपाल्चोकबाट सिफारिसमा परे पनि अन्तिममा उम्मेदवार छनोटमा पर्न सकेनन्। संगठनका पूर्वअध्यक्ष रमेश मल्लले भने, एमालेसँग भएको गठबन्धनका कारण सम्भावना भएका धेरै युवा नेता सिफारिसमा पर्न सकेनन्। सिफारिसमा परेकाहरू पनि भागबन्डा मिलाउनु परेकै कारण उम्मेदवार बन्न सकेनन्।' कांग्रेसनिकट नेविसंघबाट पनि निवर्तमान केन्द्रीय उपाध्यक्ष जित शेरचन बाग्लुङ २ अन्तर्गत प्रदेशसभा ख' बाट र पूर्वकेन्द्रीय सदस्य मन्जेश बम मल्ल क' बाट संघका उम्मेदवार बनेका छन्। केन्द्रीय राजनीतिको प्रतिस्पर्धामा उनीहरू दुवैको यो पहिलो अनुभव हो। पूर्वउपाध्यक्ष भूपेन्द्रजंग शाही कालिकोटबाट प्रतिनिधिसभा सदस्यको उम्मेदवार बनेका छन्। उनी हाल कांग्रेसको युवा संगठन तरुण दलका केन्द्रीय महासचिव पनि हुन्। संघकै वर्तमान उपाध्यक्ष खड्ग डाँगी रुकुमको प्रदेशसभा ख' बाट उम्मेदवार बनेका छन्। पूर्वउपाध्यक्ष रत्न कार्की रामेछापको प्रदेशसभा क' तथा तथा पूर्वकेन्द्रीय सदस्य टेकराज शाही कालिकोटबाट प्रदेशसभा क' मा उम्मेदवार छन्। नेविसंघका पूर्वमहामन्त्री उमेशजंग रायमाझी भोजपुरबाट प्रतिनिधिसभा सदस्यको उम्मेदवार बनेका छन्। अध्यक्ष नैनसिंह महरले भने, संघको कार्यसमितिमा बसेर काम गरिसकेका थुप्रै व्यक्ति सिफारिसमा परेका थिए। केहीले उम्मेदवार बन्ने मौका पाए, केहीले पाएनन्।' मंसिर २१ गते हुन लागेको दोस्रो चरण निर्वाचनका लागि पनि थुप्रै नेता सिफारिसमा परेको उनले बताए।"
अबको नेपाल विकासको बाटोमाः सञ्चार मन्त्री,"काठमाडौँ: सूचना तथा सञ्चारमन्त्री मोहनबहादुर बस्नेतले संविधान कार्यान्वयनसँगै मुलुकलाई आर्थिक विकासको बाटोमा अगाडि बढाउने बताएका छन्। नेपाली काँग्रेस र राष्ट्रिय प्रजातन्त्र पार्टी (प्रजातान्त्रिक) लगायतका लोकतान्त्रिक पार्टी आबद्ध लोकतान्त्रिक गठबन्धनद्वारा मंगलबार आयोजित संयुक्त कार्यकर्ता भेलालाई सम्बोधन गर्दै सरकारका प्रवक्तासमेत रहेका मन्त्री बस्नेतले समृद्ध नेपाल निर्माणका लागि आगामी निर्वाचनमा लोकतान्त्रिक गठबन्धनलाई विजयी गराउन आह्वान गरे। सिन्धुपाल्चोक जिल्लाको शिक्षा, स्वास्थ्य, रोजगारी, बाटोको विकासका लागि पनि लोकतान्त्रिक गठबन्धनले सिन्धुपाल्चोकबाट आगामी मंसिर १० गते हुने प्रतिनिधि सभा र प्रदेश सभाको निर्वाचन जित्नुपर्ने मन्त्री बस्नेतको भनाइ थियो। सिन्धुपाल्चोक जिल्लाको प्रतिनिधिसभा क्षेत्र नं १ का उम्मेदवारसमेत रहुनभएका बस्नेतले सरकारले छिट्टै प्रत्येक विद्यालयमा कम्प्युटर र इन्टरनेटको व्यवस्था गर्ने तयारी गरिरहेको समेत जानकारी दिए। राष्ट्रिय प्रजातन्त्र पार्टी (प्रजातान्त्रिक) का अध्यक्ष तथा सिन्धुपाल्चोक जिल्ला प्रतिनिधि सभा क्षेत्र नं २ का उम्मेदवार पशुपतिशम्शेर जबराले आगामी निर्वाचनमा लोकतान्त्रिक गठबन्धनलाई विजयी गराएको खण्डमा मुलुकमा द्रुतगतिमा विकास हुने दाबी गरे। सिन्धुपाल्चोक जिल्लाबाट प्रदेश सभाका उम्मेदवारहरू निमा लामा, विष्णु खत्री, विकास तामाङ र राजेन्द्र श्रेष्ठले आगामी मंसिर १० गते हुने निर्वाचनमा सिन्धुपाल्चोक जिल्लाबाट आफूलाई मतदान गरी विजयी गराउन आग्रह गरे।"
छैनन् महिला उम्मेदवार,"भोजपुर : पहिलो चरणको प्रदेशसभा र प्रतिनिधिसभा निर्वाचनमा प्रत्यक्षतर्फ भोजपुरमा एकजना पनि महिला उम्मेदवार छैनन्। ३३ प्रतिशत सहभागिता रहनुपर्ने भए पनि यहाँ महिला उम्मेदवार शून्य देखिएको छ। स्थानीय तह निर्वाचनमा महिलाहरूले उपप्रमुख पदमा उम्मेदवारी दिन पाए पनि यसपटक शून्य भएको हो। भोजपुरबाट १२ दलका २२ जनाले उम्मेदवारी दिएका छन्। स्थानीय तहमा ३३ प्रतिशतको व्यवस्थाले महिला उम्मेदवारलाई उपप्रमुख पद सुरक्षित भएको देखिए पनि प्रदेशसभा र प्रतिनिधिसभाको प्रत्यक्षतर्फ भने कुनै दलले उम्मेदवार बनाएका छैनन्। भोजपुरमा यसपटक सबै दलले केन्द्रीय तहका नेतालाई टिकट दिएका छन्। महिलाहरूको राजनीतिक सहभागिता पहिलेदेखि नै कम रहँदै आएकाले पनि निर्वाचनका बेला उम्मेदवारीमा कमी आएको भोजपुर नगरपालिकाकी उपमेयर ममिता राई बताउँछिन्। पहिलेदेखि नै पार्टीका काममा थोरै लाग्ने र काममा सहभागिता जनाउने भएरै महिला आकांक्षी कम देखिन्छन्', उनी भन्छिन्, विद्यार्थी राजनीतिदेखि नै महिला उपस्थिति कम देखिने भएकाले पनि महिलाहरू पुरुषसरह आउन नसकेका हुन्।' दुई नगरपालिका र सात गाउँपालिकासहित नौ स्थानीय तह रहेको भोजपुरमा उपप्रमुख पदमा महिला उम्मेदवार विजयी भएका थिए। तर, प्रमुख पदमा भने दलहरूले पुरुषलाई नै उम्मेदवार बनाएका थिए। पुरुषले झैं नेतृत्व क्षमता वहन गर्न सके महिला पनि निर्वाचनमा खडा हुन सक्ने भोजपुर७, डाँडागाउँकी लक्ष्मी राई बताउँछिन्। त्यसै पनि भोजपुरजस्तो दुर्गम पहाडी इलाकाका महिला राजनीतिमा कमै देखिन्छन्', उनी भन्छिन्, राजनीति भनेपछि टाढा रहन्छन्। सधैं टाढा रहने प्रवृत्तिले पनि उनीहरूमा नेतृत्व विकास नभएको देखिन्छ।' स्थानीय निर्वाचनको मतका आधारमा यहाँ एमाले पहिलो, कांग्रेस दोस्रो र माओवादी केन्द्र तेस्रो स्थानमा देखिन्छन्। आसन्न निर्वाचनमा प्रतिनिधिसभातर्फ एमालेको समर्थनमा माओवादी केन्द्रका पोलिटब्युरो सदस्य सुदन किराती उम्मेदवार बनेका छन्। संघीय समाजवादी फोरमको समर्थनमा कांग्रेसबाट उमेशजंग रायमाझीको उम्मेदवारी परेको छ। प्रदेशसभाका लागि क्षेत्र नम्बर १ मा माओवादी केन्द्रको समर्थनमा एमालेका नेता राजेन्द्र राई उठेका छन् भने कांग्रेसको समर्थनमा संघीय समाजवादी फोरमले केन्द्रीय सचिव अजम्बर राई काङमाङलाई उम्मेदवार बनाएको छ। क्षेत्र नम्बर २ मा एमालेका वैकल्पिक पोलिटब्युरो सदस्य एवं पूर्वमन्त्री शेरधन राई र कांग्रेस नेता गोविन्द कार्कीबीच कडा प्रतिस्पर्धा हुने देखिएको छ।"
"योगदानका आधारमा टिकट बाड्न काँग्रेस, एमाले कार्यकर्ताको माग","भक्तपुर: आसन्न प्रतिनिधिसभा तथा प्रदेशसभा निर्वाचनमा लामो समय पार्टीलाई योगदान पुर्याएका व्यक्तिको मूल्याँकनका आधारमा टिकट वितरण गर्न नेपाली काँग्रेस र एमालेका नेता कार्यकर्ताले माग गरेका छन्। पार्टीको संगठन विस्तारदेखि पार्टीकै लागि जीवन अर्पण गरेका व्यक्तिको मूल्याँकन गरेर टिकट वितरण नगरे चुनाव जित्न गाह्रो हुने प्रतिक्रिया दिँदै टिकट वितरणमा सही मूल्याँकन हुनुपर्ने माग उनीहरूले गरेका हुन्। भक्तपुर निर्वाचन क्षेत्र नं २ प्रतिनिधिसभातर्फ उम्मेदवारको सिफारिशमा परेका नेपाली काँग्रेसका जिल्ला सभापति दुर्लभ थापाले नगर र क्षेत्रीय कमिटीबाट आएका सिफारिशमा जिल्ला समितिले आकांक्षीको नाम थप गरेर सिफारिश गरे पनि पार्टीले सही व्यक्तिको छनोट र मूल्याँकन गरेर मात्रै टिकट वितरण गर्नुपर्ने बताए। नेपाल तरुण दलका पूर्वअध्यक्ष एवं नेपाली काँग्रेसका युवानेता विनोद कायस्थले योगदानका आधारमा पार्टीले टिकट वितरण गर्नुपर्ने माग गरे। भक्तपुर निर्वाचन क्षेत्र नं २ प्रतिनिधिसभातर्फ उम्मेदवारको सिफारिशमा पर्नुभएका उनले भने, 'पार्टीमै जीवन अर्पण गरेका, यसअघि अवसर नपाएका र पार्टीमा पुर्याएको योगदानको कदर गर्दै यसपटकको निर्वाचनमा पार्टीले टिकट वितरण गर्नुपर्छ, त्यसमा हामी विश्वस्त छौँ । नेपाली काँग्रेस र नेकपा (एमाले)का तर्फबाट प्रतिनिधिसभा र प्रदेशसभाका लागि उम्मेदवारको टिकटको सिफारिशमा परेका व्यक्ति शीर्षस्थ नेताको घर र पार्टी कार्यालयमा टिकट हात पार्न धौडधुप गर्नेक्रम बढेपछि नेताको योगदानका आधारमा टिकट वितरण गर्न माग गरिएको हो। सोही निर्वाचन क्षेत्रअन्तर्गत प्रदेश नं२ सूर्यविनायकका उम्मेदवारको सिफारिशमा पर्नुभएका नेपाली काँग्रेसका जिल्ला सचिव उद्धव सिलवालले प्रतिनिधिसभा र प्रदशेसभा दुवैमा हुने टिकट वितरणमा राम्रा, जनतामाझ चिरपरिचित र पार्टीमा योगदान पुर्याएकाले टिकट पाएमा चुनाव जित्न गाह्रो नहुने बताए। निर्वाचन क्षेत्र नं २ का मध्यपुरथिमिका प्रदेशसभाका लागि उम्मेदवारको सिफारिशमा पर्नुभएका युवानेता सन्तोष भट्टराईले पार्टीले यसपटक नेतृत्व सम्हाल्दै आएका नयाँ पुस्तालाई मौका दिनुपर्ने बताए।पटक पटक अवसर पाएकालाई भन्दा पनि अवसर नपाएका युवाको छनोट पार्टीले गर्न सके सहजै चुनाव जित्न सकिने उनले प्रतिक्रिया दिए। यता नेकपा (एमाले)का नेता तथा कार्यकर्ताले पनि टिकट वितरणमा पार्टीले सही व्यक्तिको छनोट गर्नुपर्नेमा जोड दिएका छन्। विशेषगरी एमालेको क्षेत्र नं १ र २ को प्रतिनिधिसभा र चारवटै प्रदेशमा सर्वसम्मतरूपमा उम्मेदवारको सिफारिश गरे पनि प्रदेश नं २ मा भने प्रदेशसभातर्फ भएको उम्मेदवार सिफारिशको विवादले एमालेमा तरङ्ग पैदा गरेको छ। गाउँ, नगर र क्षेत्रले सर्वसम्मतरूपमा पार्टीका पुराना नेता शशीजंग थापाको नाम सिफारिश गरेको र जिल्ला कमिटी बैठकमा समेत बहुमतले थापाको नाम सिफारिश गरे पनि पार्टी अध्यक्ष राजेन्द्र राजथलाले थापाको नाम काटेर आफ्नो मात्रै नाम पठाएपछि भएको विवादले एमालेभित्र तरङ्ग पैदा गरेको हो। पार्टी बैठकमा थापा र राजथला दुवैको नाम सिफारिश गरे पनि अध्यक्षले नियम विपरीत नाम काटेपछि थापाले न्यायको माग गर्दै प्रदेश कमिटी र केन्द्रीय तहसम्म निवेदन दिए। थापा र राजथलामध्ये कसलाई टिकट दिने भन्ने बारेमा पार्टी अध्यक्ष ओलीसमेत अलमलमा परेको र सही व्यक्तिलाई टिकट नदिए अध्यक्षकै क्षेत्रमा चुनाव जित्न निकै संकट भोग्नुपर्ने भन्दै एमाले नेता तथा कार्यकर्ताले योगदान एवं अवसरबाट वञ्चित भएका र जनताले रुचाएका व्यक्तिलाई टिकट दिनुपर्ने माग राखेका छन्। सूर्यविनायकमा भएको पत्रकारसम्मेलनमा युवानेता महेश बस्नेतले जेजस्तो गरी नाम सिफारिश भए पनि अन्तमा सही व्यक्तिले टिकट पाउने प्रतिक्रिया दिए। निर्वाचन नजिकिँदै गर्दा चुनावी चहल पहल बढेको बेलामा नेपाली काँग्रेस र एमालेका नेता तथा कार्यकर्ताले भने जातिगत विषयलाई पनि मिलाएर लैजानुपर्ने माग गरेका छन्।"
भोट माग्न दोलखाबाट राजधानी !,चरीकोट : उम्मेदवारी दर्ताको दिन चहलपहल बढेको दोलखा फेरि सुनसानजस्तै भएको छ। उम्मेदवारको मनोनयनपत्र दर्ताका लागि राजधानीबाट आएका नेता तथा कार्यकर्ता उतै फर्केपछि निर्वाचनको चहलपहल घटेको हो। पहिलो चरणमा मंसिर १० गते हुने प्रतिनिधिसभा र प्रदेशसभा निर्वाचनका लागि भोट माग्न गाउँ पस्नुपर्ने नेताहरू राजधानी नै फर्केका छन्। स्थानीय नेता तथा कार्यकर्ता चरीकोटका चिया पसलमा निर्वाचनको चर्चा मात्र गरेर बसिरहेका छन्। उम्मेदवारहरू राजधानीबाटै भोट माग्न व्यस्त देखिएका छन्। कांग्रेसबाट प्रतिनिधिसभाका लागि उम्मेदवार बनेका रुद्रबहादुर खड्काले राजधानीमा रहेका दोलखालीसँग भेटघाटका लागि गएको बताए। धेरै दोलखाली राजधानीमै रहेकाले पहिलो प्राथमिकतामा गाउँभन्दा राजधानीलाई राखेको उल्लेख गर्दै उनले केही दिनपछि गाउँ पस्ने जानकारी दिए। कांग्रेसबाटै प्रदेशसभामा उम्मेदवार बनेका बर्मा लामा पनि राजधानी नै फर्केका छन्। उनले पनि राजधानीमा रहेका मतदातासँग भेटघाटका साथै प्रचार सामग्री निर्माणका लागि गएको टेलिफोनमा बताए। वाम गठबन्धनबाट प्रतिनिधिसभाका लागि उम्मेदवार बनेका एमाले नेता पार्वत गुरुङले कार्यतालिकाअनुसार नै राजधानी पुगेको सुनाउँदै पार्टीको सम्पर्क मञ्चको कार्यक्रममा सहभागी भएर जिल्ला फर्कने बताए। राजधानीमा रहेका नेता तथा कार्यकर्तासँग भेट गरी भोट माग्ने र सल्लाह लिने कार्यक्रम रहेको उनले जानकारी दिए। पहिलो चरणमा मंसिर १० गते हुने प्रतिनिधिसभा र प्रदेशसभा निर्वाचनका लागि भोट माग्न गाउँ पस्नुपर्ने नेताहरू राजधानी नै फर्केका छन्। वाम गठबन्धनबाटै प्रदेशसभा सदस्यका उम्मेदवार बनेका माओवादी केन्द्रका नेता विशाल खड्काले दोलखाको एकतिहाइ मतदाता राजधानीमा रहेकाले उनीहरूलाई प्राथमिकतामा राखेर भेट्न पुगेको बताए। पार्टीको सम्पर्क मञ्चमा वाम गठबन्धनको संयुक्त भेटघाटको कार्यक्रमका साथै निर्वाचन तयारीका लागि पनि राजधानी पुगेको उनले सुनाए। टिकट नपाएपछि एमाले परित्याग गरी मालेबाट प्रदेशसभामा उम्मेदवार बनेका लालकुमार केसी पनि राजधानी नै पुगेका छन्। दोलखामा १६ दलले उम्मेदवारी दर्ता गराएका छन्। स्वतन्त्रसहित ४० जनाले उम्मेदवारी दर्ता गराए पनि भोट माग्न कोही नेता गाउँ नपसेको स्थानीयको भनाइ छ।
सर्वोच्चको आदशेप्रति एमालेको आपत्ति: निर्वाचन प्रभावित पार्ने निर्णय स्वीकार्य छैन,"काठमाडौं : एमालेले प्रतिनिधिसभा र प्रदेशसभा निर्वाचनमा प्रयोग हुने मतपत्रका सम्बन्धमा बुधबार सर्वोच्च अदालतको आदेशप्रति गम्भीर आपत्ति जनाएको छ। एमाले मुख्यालय धुम्बाराहीमा बिहीबार बसेको एमाले स्थायी कमिटिको बैठकलले निर्वाचन प्रक्रिया अगाडि बढिसकेको अवस्थामा निर्वाचन प्रक्रिया प्रभावित हुने गरी आएको सर्वोच्चको आदेशप्रति आपत्ति जनाएको हो। बुधबार सर्वोच्चले प्रतिनिधिसभा र प्रदशेसभा निर्वाचनमा प्रत्यक्षतर्फ अलगअलग मतपत्र छाप्न बाध्यकारी रहेको जनाउँदै त्यस विषयमा भएको प्रगतिबारे तीन दिनभित्र लिखित जवाफ पेस गर्न निर्वाचन आयोगलार्इ आदेश दिएको थियो। सर्वोच्चको उक्त आदेश स्वीकार्य नहुने भन्दै एमालेले आपत्ति जनाएको हो। निर्वाचनको मिति घोषणा भएर असोज २९ गते समानुपातिक तथा कार्तिक ५ गते पहिलो हुने निर्वाचित हुने प्रणाली अन्तरगतका उम्मेदवारहरुको मनोनयन दर्ता भएर निर्वाचन प्रक्रिया निकै अगाडि बढिसकेको अवस्था छ, एमालेको स्थायी कमिटिको निर्णयमा भनिएको छ, आगामी मंसिरका लागि तय गरिएको निर्वाचन मौसमका कारणले पनि पर सार्नु सम्भव र उचित नहुने यथार्थप्रति जोड दिंदै यस्तो अवस्थामा कुनै पनि प्राविधिक कारण देखाएर निर्वाचन सम्बन्धी कुनै पनि कार्यमा प्रतिकूल प्रभाव पार्ने कुरा नेकपा (एमाले) का लागि स्वीकार्य नहुने कुरा स्पष्ट पार्न चाहन्छौं।"
निर्वाचन अधिकृतको कार्यालय स्थापना,"महेन्द्रनगर : आसन्न प्रतिनिधि र प्रदेशसभा निर्वाचनको लागि कञ्चनपुर जिल्लामा मुख्य निर्वाचन अधिकृत र निर्वाचन अधिकृतका कार्यालयहरु स्थापना भएका छन्। निर्वाचन आयोगको कार्यतालिका अनुसार बिहीबार कञ्चनपुरका तीनवटै निर्वाचन क्षेत्रका निर्वाचन अधिकृतको कार्यालय उद्घाटन गरिएका हुन्। मुख्य निर्वाचन अधिकृत डा राजेन्द्रकुमार आचार्य र अन्य दुई निर्वाचन अधिकृतले संयुक्त रुपमा निर्वाचन अधिकृतको कार्यालय उद्घाटन गरेका हुन्। कञ्चनपुरमा तीनवटा निर्वाचन क्षेत्र रहेका छन्। तीनवटै निर्वाचन क्षेत्र जिल्ला सदरमुकाम महेन्द्रनगरमा स्थापना गरिएका हुन्। जिल्ला प्रशासन कार्यालय रहेको पुरानो भवनमा तीनवटै निर्वाचन अधिकृतको कार्यालय स्थापना भएका हुन्। निर्वाचन क्षेत्र नम्बर १ मा निर्वाचन अधिकृत गुणराज श्रेष्ठ र निर्वाचन क्षेत्र नम्बर २ मा बिष्णुप्रसाद पौडेल नियुक्त भएका छन्। निर्वाचन क्षेत्र नम्बर ३ मा मुख्य निर्वाचन अधिकृत डा राजेन्द्रकुमार आचार्य रहेका छन्। मंसिर २१ गते हुने निर्वाचनका लागि कञ्चनपुर सहितका ४५ वटा जिल्लामा निर्वाचन अधिकृतका कार्यालयहरु स्थापना भएका हुन्। निर्वाचन अधिकृतको कार्यालय स्थापना गर्दै मुख्य निर्वाचन अधिकृत डा राजेन्द्रकुमार आचार्यले संविधान कार्यान्वयनमा निर्वाचन महत्वपूर्ण भएको बताए। उनले निर्वाचन सफल रुपमा सम्पन्न गर्न सबैको सहयोगका लागि आग्रह समेत गरेका छन्। उनले जिल्लामा निर्वाचनलाई स्वच्छ र भयरहित वातावरणमा सम्पन्न गर्न सबै लाग्नुपर्ने बताए। निर्वाचनमा कुनैपनि बद्मासी हुन दिइने छैन् कार्यालय उद्घाटन गर्दै उनले भने, कर्मचारीहरुले निर्वाचनमा आचार संहिता बाहिर गएर कसैले काम गरेको पाइए तीनलाई कारबाही गरिनेछ। मंसिर २१ गते हुने निर्वाचनका लागि कात्तिक १६ गते मनोनयन दर्ताको समय तोकिएको छ।"
राप्रपाका उम्मेदवार नै एमालेमा प्रवेश,"बनेपा: आसन्न मसिंर २१ गते हुने दोस्रो चरणको प्रतिनिधिसभा निर्वाचनमा प्रत्यक्षतर्फ काभ्रे क्षेत्र नम्वर १ बाट सर्वसम्मत सिफारिस भएका राष्ट्रिय प्रजातन्त्र पार्टी (राप्रपा)का केन्द्रीय सदस्य एंव कलाकार रविन्द्र खड्का नेकपा एमालेमा प्रवेश गरेका छन्। लामो समय कलाकारितामा रहेका खड्का पछिल्लो समय राजनीतिमा सक्रिय हुँदै आएका थिए। उनले बिहीवार काभ्रेमा पत्रकार सम्मेलन गरी राप्रपा पार्टी परित्याग गरेर एमाले प्रवेश गरेको घोषणा गरेका हुन्। पार्टीले लिएको नीति, सिद्धान्त र कार्यकर्ताको विचार विपरीत चुनावी तालमेल र सहमति गरेको आरोप लगाउँदै आफू राष्ट्रवादी दलमा बसेर काम गर्न लागेको प्रष्ट्याए। राप्रपा सदाका लागि परित्याग गर्दै राष्ट्रवादी दलसँगको सहकार्यमा आगामी निर्वाचनमा उम्मेदवार बनेका नेतालाई विजयी गराउन लाग्नेछौ' उनले भने अब मेरो साथ र समर्थन एमालेलाई हुनेछ।' पनौती नगरपालिकाको मेयरका उम्मेदवार भएर पराजित बनेका खड्का राप्रपा निकट रहेको राष्ट्रवादी कलाकार मञ्चको केन्द्रीय अध्यक्ष रहिसकेका छन्। उनीसँगै राप्रपाबाट प्रदेशसभामा प्रत्यक्षतर्फबाट उम्मेदवार सिफारिस भएका शंकरलाल श्रेष्ठसहित पचास जना नेता कार्यकताले पार्टी परित्याग गरेको खड्काले बताए।"
वाम गठबन्धन : १५ जिल्लामा अझै मिलेन भागबन्डा,"काठमाडौं : एमाले र माओवादी केन्द्रले दाबी कायमै राखेपछि वाम गठबन्धन कार्यदलले १५ जिल्लाको निर्वाचन क्षेत्र बाँडफाँटमा सहमति जुटाउन सकेको छैन । प्रत्यक्षतर्फ मनोनयनको एक साता बाँकी रहँदा कार्यदलले १५ जिल्लाको सहमति जुटाउने जिम्मा शीर्ष नेता सम्मिलित संयोजन समितिलाई नै दिने भएको छ ।संयोजन समितिमा एमाले अध्यक्ष केपी ओली, वरिष्ठ नेता माधव नेपाल, उपाध्यक्ष वामदेव गौतम, महासचिव ईश्वर पोखरेल तथा माओवादी केन्द्रका अध्यक्ष पुष्पकमल दाहाल नेताद्वय नारायणकाजी श्रेष्ठ र रामबहादुर थापा सदस्य छन् । एमालेलाई ६० र माओवादीलाई ४० प्रतिशत सिट बाँडफाँटमा सहमति जुटाउन कार्यदल गठन भए पनि १५ जिल्लामा सहमति जुट्न नसकेपछि संयोजन समितिलाई जिम्मा दिने निष्कर्षमा कार्यदल पुगेको हो । मिल्न बाँकी जिल्लाको जिम्मा संयोजन समितिलाई दिने भएका छौं,' कार्यदल सदस्य एवं एमाले नेता सुरेन्द्र पाण्डेले अन्नपूर्णसँग भने, कार्यदलले नसकेपछि शीर्ष नेताले नै सहमति गर्नुहुनेछ ।' पाण्डेका अनुसार १ नम्बर प्रदेशका झापा, मोरङ, सुनसरी र उदयपुरमा सहमति जुट्न सकेको छैन । माओवादी केन्द्रले झापा र मोरङमा दुईदुई तथा उदयपुरमा एक निर्वाचन क्षेत्र दाबी गरेको छ । २ नम्बर प्रदेशका धनुषा र सप्तरीमा सहमति जुटे पनि अन्य ६ जिल्लामा दुवै दलले दाबी छोडेका छैनन् । ३ नम्बर प्रदेशको चितवनमा एमाले र माओवादी केन्द्रबीच भागबन्डा मिल्न नसकेको कार्यदलका सदस्यहरू बताउँछन् । चितवनमा एक क्षेत्र छोड्न एमाले तयार देखिएको छ भने माओवादीले दुईवटा क्षेत्रको दाबी छाडेको छैन । अध्यक्ष पुष्पकमल दाहाल र नेता रामबहादुर थापाका लागि माओवादीले दुईवटा क्षेत्र मागेको एमाले स्रोतले बतायो । दाहालका लागि एक क्षेत्र छोड्न सकिए पनि दुईवटा दिने पक्षमा एमाले नरहेपछि कुरा नमिलेको बताइन्छ । झापा, मोरङ, सुनसरी, उदयपुर, सिरहा, धनुषा, महोत्तरी, बारा, पर्सा, रौतहट, चितवन, कास्की, दाङ, सल्यान र कञ्चनपुुरमा सहमति भएन । यस्तै, ४ नम्बर प्रदेशको कास्कीमा कुरा नमिलेको नेताहरू बताउँछन् । माओवादी केन्द्रले कास्कीमा एक क्षेत्र आफूलाई अनिवार्य चाहिने अडान राखेको छ । ५ नम्बर प्रदेशको दाङमा पनि सहमति जुट्न सकेको छैन । एमाले नेता शंकर पोखरेल र माओवादी नेता कृष्णबहादुर महराले दाङको एउटै क्षेत्रमा दाबी गरेका कारण कार्यदलस्तरमा सहमति जुट्न नसकेको स्रोतले जनाएको छ । ६ नम्बर प्रदेशको सल्यान र ७ नम्बर प्रदेशको कञ्चनपुुरमा पनि क्षेत्र बाँडफाँटमा सहमति जुट्न सकेको छैन । माओवादीले कञ्चनपुरमा दुईवटा क्षेत्र दाबी गरे पनि एमालेले एउटै नदिन अडान राखेको स्रोतले बतायो । एमालेले जित्नसक्ने कञ्चनपुरको १ नम्बर क्षेत्रमा माओवादीको दाबी छ । ७ नम्बर प्रदेशको सबैभन्दा बढी क्षेत्र रहेको कैलालीमा भने एमालेले तीनवटा र माओवादीले दुईवटा लिने गरी सहमति जुटेको जनाइएको छ । दुई निर्वाचन क्षेत्र रहेको ७ नम्बरकै अछामका दुवै क्षेत्र एमालेले लिने सहमति कार्यदलले गरेको छ । कार्यदलले मिलेका र मिल्न नसकेका जिल्लाको सूची बुधबार संयोजन समितिलाई दिने तयारी गरेको एमाले नेता पाण्डेले जानकारी दिए । संयोजन समितिले टुंग्याएलगत्तै एमालेको स्थायी समिति बसेर उम्मेदवार तय गर्ने उनले बताए ।"
कांग्रेस उम्मेदवार सोमबारसम्म,"काठमाडौं : कांग्रेसले दोस्रो चरणमा ४५ जिल्लामा हुने प्रतिनिधिसभा र प्रदेशसभा निर्वाचनका लागि सोमबारसम्म उम्मेदवार तय गर्र्ने भएको छ । संसदीय समितिको बुधबार बसेको बैठकले सोमबारसम्म उम्मेदवार तय गर्ने सहमति गरेको हो । आफ्ना उम्मेदवार छान्नुअघि कांग्रेसले लोकतान्त्रिक गठबन्धनमा आबद्ध संघीय समाजवादी फोरम नेपाल, राजपा नेपाल, राप्रपा र राप्रपा (प्रजातान्त्रिक) सँग बिहीबार छुट्टाछुट्टै वार्ता गर्ने भएको छ । कांग्रेसले गठबन्धनमा सहभागी चार दलसँग सिट तालमेल र चुनावी मुद्दाबारे बिहीबार टुंगो लगाउने जनाएको छ । संसदीय समितिको बैठकमा सभापति शेरबहादुर देउवाले पहिलो चरण निर्वाचन हुने ३२ जिल्लामा बागी उम्मेदवारी दिनेविरुद्ध कडा निर्णय लिने चेतावनी दिएका थिए । बैठकमा १६५ स्थानमध्ये कांग्रेस एक्लैले ४५ देखि ५५ सिट र गठबन्धनमा रहने दलको इमानदारीमा ७५ सिटसम्म जित्नसक्ने विषयमा छलफल भएको एक सहभागीले जानकारी दिए । प्रतिनिधिसभातर्फ २८ सिट रहेको प्रदेश १ मा ठिकै, ३२ सिट रहेको प्रदेश २ मा अति राम्रो, ३३ सिट रहेको प्रदेश ३ मा सन्तोषजनक, १८ सिट रहेको प्रदेश ४ मा प्रतिस्पर्धात्मक, २६ सिट रहेको प्रदेश ५ मा राम्रो, १२ सिट रहेको प्रदेश ६ मा तीव्र प्रतिस्पर्धा र १६ सिट रहेको प्रदेश ७ मा अति राम्रो अवस्था रहेको कांग्रेसले विश्लेषण गरेको छ । उम्मेदवार छान्नुअघि कांग्रेसले लोकतान्त्रिक गठबन्धनमा आबद्ध फोरम नेपाल, राजपा र दुवै राप्रपासँग बिहीबार छुट्टाछुट्टै वार्ता गर्ने । समिति बैठक गठबन्धनको एकता र चुनावी तालमेलमै केन्द्रित रहेको नेता अर्जुननरसिंह केसीले जानकारी दिए । गठबन्धनसँगको गम्भीर वार्तालाई पूर्णता दिँदै सोमबारसम्म निर्णयमा पुग्ने उनले बताए । अर्का नेता रमेश रिजालले बिहीबार ८ बजे दुवै राप्रपासँग छलफल, त्यसपछि पुनः समितिको बैठक, त्यसपछि फोरम नेपाल र राजपासँगको बैठक हुने बताए । दोस्रो संविधानसभा र स्थानीय तह निर्वाचनमा कहाँ, कसले, केकति स्थान पाए, त्यसैका आधारमा लोकतान्त्रिक गठबन्धनको सिट तालमेल हुन्छ', उनले भने । प्रदेश २ मा कांग्रेस एक्लैले प्रतिनिधिसभातर्फ ३२ मध्ये २० स्थानमा चुनाव जित्ने भएकाले त्यसमा प्रदेशसभातर्फ फोरम नेपाल र राजपालाई बढी सिट दिने पक्षमा रहेको उनको भनाइ छ । पहाडमा ३७ मध्ये १५ सिटसम्म जित्ने आकलन गरिएको डा प्रकाशशरण महतले बताए । निर्वाचनको तयारीका लागि बालकृष्ण खाँडको संयोजकत्वमा केन्द्रीय प्रचारप्रसार समिति गठन गरेको छ । महेश आचार्य नेतृत्वको घोषणापत्र तयारी समितिले तयार गरेको घोषणापत्रको खाकामा आवश्यक सुझाव समेटी अन्तिम रूप दिइएकाले शनिबारसम्म सार्वजनिक हुने भएको छ । फोरम नेपालका सहअध्यक्ष राजेन्द्र श्रेष्ठले लोकतान्त्रिक गठबन्धनमा फोरम नेपाल र राजपाले करिब ५० सिट माग गरेको बताए । उनले भने, १६५ मा ५० सिट आफूहरूलाई, दिएपछि कांग्रेसले अन्य दललाई केही सिट दिँदै करिब सय सिटमा उम्मेदवारी दिन सक्छ । यद्यपि, यो विषयले निकास पाउन अझै केही दिन लाग्छ ।' तालमेलकै विषयमा कांग्रेस नेता विमलेन्द्र निधिले बुधबार राजपाका अध्यक्ष महन्थ ठाकुर र सर्वेन्द्रनाथ शुक्लासँग वार्ता गरेको स्रोतले बताएको छ ।"
