शीर्षक,विवरण
राजनीतिमा अवसरवाद,"तेस्रो चरणको निर्वाचनमा उम्मेदवार छनोटका क्रममा असन्तुष्ट नेताकार्यकर्ताहरूमा दल परिवर्तन गर्ने प्रवृत्ति बढी नै देखियो । तल्लो तहका कार्यकर्तादेखि केन्द्रसम्म कार्यरत नेताहरू क्षणभरमै आफू सम्बद्ध दल छोडेर पदीय बार्गेनिङ गर्दै अर्को दलसँग आबद्ध भए । राजपाका महामन्त्री जंगीलाल राय यादवले आफूनिकट नेताकार्यकर्तालाई टिकट नदिएको असन्तुष्टि पोख्दै एमाले प्रवेश गरे । वीरगन्ज महानगरपालिकामा मेयरको टिकट नपाएपछि राजपा नेपालकै अर्का नेता विमल श्रीवास्तव मधेसी जनअधिकार फोरम लोकतान्त्रिक प्रवेश गरे र सोही पार्टीका तर्फबाट मयेरका प्रत्याशी बने । राय, यादव वा श्रीवास्तवको पार्टी परिवर्तन उदारहण मात्रै हो, यो प्रवृत्ति पछिल्लो समय नेपाली राजनीतिमा हाबी छ । पद प्राप्तिको होड र अवसरवादले नेपाली राजनीतिलाई गाज्दै लगेको छ, यो चिन्ताको विषय हो । लोकतान्त्रिक पद्धतिमा दलहरू जुट्न, फुट्न, सहकार्य गर्न वा टाढिन सक्छन्, तर त्यसका पछाडि मूलभूत सैद्धान्तिक वैचारिक आधार चाहिन्छ । कम्तीमा राजनीतिककार्यक्रमिक योजनामा समान धारणा हुदा दलहरूबीच मोर्चाबन्दी वा सहकार्यको वातावरण निर्माण हुन सक्छ । नेताविशेषका हकमा पनि एक दलबाट अर्को दलमा जाने नैतिक र राजनीतिक आधार कम्तीमा कहीं न कहीं वैचारिक वा कार्यक्रमिक समानता आवश्यक पर्छ । तर चुनावको मुखमा जसरी दल अदलबदल गर्ने प्रवृत्ति बढेको देखियो, यसले राजनीतिक नेतृत्वको विश्वसनीयता र राजनीतिक प्रतिबद्धतामाथि पनि प्रश्न उठाएको छ । स्थानीय तहको पहिलो र दोस्रो चरणको निर्वाचनमा कांग्रेस र माओवादी अनि एमाले र राप्रपाबीच भएका गठबन्धनका सैद्धान्तिक आधाबारे प्रश्न उठे, तर त्यसको चित्तबुझ्दो जवाफ नेतृत्वले दिन सकेको छैन । स्थानीय स्तरमा दलहरूको प्रभाव र उपस्थिति हेरेर एमाले र माओवादी, कांग्रेस र एमालेका बीचमा समेत गठबन्धन भएका थिए । यस्ता गठबन्धन किन भएका हुन् भनेर नागरिकजनलाई बुझाउन नसक्दा मतदातामा समेत एक किसिमको भ्रम र अन्योल उत्पन्न हुने गरेको छ । लोकतन्त्रमा निर्वाचन असाध्यै महत्वपूर्ण अवसर हो । निर्वाचन साध्य नभई साधन भए पनि यसको स्वच्छतामा पनि ध्यान दिनु आवश्यक छ । लोकतन्त्रमा उद्देश्य मात्र राम्रो भएर पुग्दैन, त्यसलाई हासिल गर्ने माध्यम पनि उचित र सही हुनु आवश्यक छ । आदर्श निर्वाचनमा राजनीतिक दलहरूले आफ्नो सिद्धान्तको परिधिभित्र रहेर जनताका आवश्यकता पूरा गर्न लाग्नुपर्ने हो । मतदाताले पनि राजनीतिक दल र उम्मेदवारका एजेन्डा हेरेर मतदान गनुपर्ने हो । आदर्श र सिद्धान्तबाट राजनीति टाढा हुँदै जाँदा विभिन्न विकृति राजनीतिमा भित्रिएका छन् । यसखाले विकृति बढ्न नदिन र शुद्धीकरणका लागि दलहरू स्वयं नै गम्भीर हुन आवश्यक छ । निर्वाचन भड्किला र खर्चिला हुँदै गइरहेका छन् । उम्मेदवारले कार्यकर्ता र मतदाताहरूलाई खाजा, खाना खुवाउने, सवारी साधनमा इन्धन हालिदिने कुरा प्रवृत्तिकै रूपमा विकास हुन थालेको छ । खर्च गर्न नसक्ने नेताकार्यकर्ता उम्मेदवार हुनबाट वञ्चित भएका छन् । निर्वाचन आचारसंहिताले तोकेअनुसारको खर्च गरेर निर्वाचन लड्न असम्भवजस्तै छ । दलहरूले पनि आफ्ना दृष्टिकोण र एजेन्डाबाट मतदातालाई आकर्षित गर्नेभन्दा पनि जित्न सक्नेलाई उम्मेदवार बनाउने अभ्यासलाई बढावा दिएका छन् । हुनेखानेहरूले उम्मेदवारको टिकट पाउने प्रवृत्ति विकास हुँदै जाँदा सिद्धान्त र आदर्शको राजनीति टाढिँदै गएको छ भने अवसरवाद हावी हुँदैछ । चुनावमा पैसा र बलको भूमिका पनि यसैकारण बढ्दै गएको हो । यस्तो निर्वाचन प्रतिनिधि छान्ने विधिभन्दा पनि सामाजिक र आर्थिक रूपमा बलियाहरूलाई शासन गर्ने वैधानिकता दिने माध्यम मात्र बन्ने जोखिम हुन्छ । त्यसकारण दलहरूले स्वयं यसमा गम्भीर हुँदै समीक्षा गर्नु जरुरी छ । स्थानीय चुनाव र त्यसपछिको प्रदेश र केन्द्रको चुनावले राजनीति स्थायित्वतिर बढ्दै गरेको संकेत आइरहँदा दल र नेताहरू पनि पदलोलुप र अवसरवादी होइन, राजनीतिक हुन जरुरी छ । सिद्धान्तनिष्ठ राजनीति गर्न सकेमात्रै समाज स्थिरता र स्थायित्वतर्फ लम्किन्छ ।"
ब्रिटिस आर्मी भर्तीमा पैसाको खेल,"पोखरा : इन्द्रा थापाका छोरा बेलायती सैनिकमा भर्ती हुने परीक्षामा सहभागी भएर नतिजाका पर्खाइमा थिए । नतिजा आउने भनिएको दिनअघि नै उनले असफलताको सूचना पाए । भदौ २४ गते रिजल्ट आउँछ भनेका थिए तर १७ गते नै फेल भयो भन्ने जानकारी पायौं, इन्द्राले भनिन् । पैसाको चलखेलकै कारण आफ्नो छोरा भर्ती हुन नपाएको उनले गुनासो गरिन् । भर्ती गराइ दिए बापत ३५ देखि ४५ लाखसम्म लिने गरेको सुनेकी थिएँ, सत्य रहेछ । बेलायती सैनिक भर्तीप्रति असन्तुष्टि जनाउन सोमबार पोखरामा आयोजित पत्रकार सम्मेलनमा आएका शिव बानियाले दलालहरुका विरुद्ध आफूले सम्पत्ति शुद्धीकरणका र अख्तियार दुरुपयोग आयोगसहित नेपाल प्रहरीको केन्द्रीय अनुसन्धान ब्युरोलाई गुहारेको जानकारी दिए । भर्तीमा पैसाको खेल हुन्छ भन्ने धेरैलाई थाहै छ, उनले भने । ब्रिटिस आर्मी र सिंगापुर पुलिसको भर्ती प्रव्रियामा गडबडी हुने गरेको भन्दै पिपल्स् एक्सन पार्टी र गोर्खा जस्टिस् पोखराले सोमबार पत्रकार सम्मेलन नै गरेको थियो । पिपल्स् एक्सन पार्टीका अध्यक्ष बलराम थापामगरले परीक्षाहरुमा सर्वोत्कृष्ट अंक ल्याई उत्तीर्ण हुने युवालाई पनि फेल गर्ने गरेको आरोप लगाए । उनले भने, अनुचित लाभका आधारमा आफंैले चाहेका व्यक्तिहरुलाई भर्ती लिने गरिएको छ । भर्ती छनोटका लागि पुल अप १८, सिटअप १ सय १२ गरेको र आठ सय मिटर दौड २ मिनेट ११ सेकेन्डमा पार गर्ने योग्य व्यक्तिको नाम एआरो सेलेक्सनमा पनि निस्केन, अध्यक्ष थापामगरले भने । पैसाकै चलखेलका कारण योग्यलाई पनि फेल गराउने गरेको उनको पनि आरोप थियो । पोखरामा विभिन्न तालिम केन्द्रले ब्रिटिस आर्मी भर्तीको प्रशिक्षण चलाउँछन् । तीमध्ये सेटिङ मिलेका प्रशिक्षण केन्द्रबाट त्यहींको पोसाक लगाएर गएकाहरुलाई चयन गर्ने गरिएको थापामगरको भनाइ थियो । फलानो तालिम केन्द्रबाट आएको हो भनेर चिनिने गरी जान नपाउने व्यवस्था हुनुपर्ने हो त्यस्तो छैन, उनले भने । पैसा बुझाउन नसकेकै कारण थुप्रै योग्य युवा भर्ती हुनबाट बञ्चित भएको थापामगरले सुनाए । सिंगापुर पुलिसमा भर्ती लिन आएका अफिसरले आफ्नो गाउँका युवामात्रै लिएको आरोप पनि उनले लगाए । यहाँ उनीहरुको ठूलो सञ्जाल छ, कसैले चुइँक्क बोल्न सक्ने अवस्था पनि थिएन, उनले भने, डर धाकधम्की पनि देखाइन्छ, त्यसैले सर्वसाधारणले बोलेनन्, हामीले आवाज उठायौं । गोर्खा जस्टिस्का अध्यक्ष नरेश गुरुङले भर्ती छनोट गर्दा डिजिटल स्कोर बोर्डबाट नजिता सार्वजनिक गर्ने व्यवस्थाको खाँचो औंल्याए । भर्ती चयन गर्न बहालवाला ब्रिटिस आर्मीको सट्टा अवकाशप्राप्तहरु बस्ने हुनाले गडबडी भएको उनको आरोप थियो ।"
प्रदेश२मा चुनावी अभियान : आशीर्वाद थाप्दै उम्मेदवार,"सिमरा: असोज २ गतेको स्थानिय तहको निर्वाचनका लागि घरदैलो र चुनावी अभियानलाई तीव्र बनाएका राजनितिक दलका उम्मेदवारहरु यतिबेला मतदाताको आशीर्वाद थाप्न व्यस्त छन्। चुनावी एजेण्डा लिएर घरदैलो गरिरहेका उम्मेदवारले आफ्नो पक्षमा मतदान गर्न आग्रहसहित विजय प्राप्तिका लागि मतदातासँग आशीर्वाद लिन थालेका हुन्।मतदाताको असन्तुष्टी सुन्दै चाहना अनुसार काम गर्ने प्रतिबद्धतासहित दलका उम्मेदवार घरघर पुग्न थालेपछि चुनावी रौनक निकै बढेको छ। झण्डै २० बर्षपछि हुन लागेको निर्वाचनले यतिबेला मतदातालाई पनि उत्साहित बनाएको छ । लामो समयदेखि विकासको पर्खाइमा रहेका निराश मतदाता स्थानिय तहको निर्वाचनपछि विकासको ढोका खुल्ने र सोचेअनुसारको विकास हुनेमा आशावादी छन्। घरदैलोमा रहेका उम्मेदवारले पनि जनप्रतिनिधिको अभावले मतदातामा निकै निराशा देखिएको बताएका छन्। 'लामो समयदेखि मतदाताको घरघरमा पुगेर साक्षात्कार गरिरहेको छु, उहाहरुको कुरा सुन्दै आशिर्वाद लिईरहेको छु' नेकपा एमालेको तर्फबाट जीतपुर सिमरा उपमहानगरपालिकाको मेयरका उम्मेदवार डा कृष्ण पौडेलले भने मतदाताको चाहना धेरै ठुलो छैन्, आधारभूत पूर्वाधार पनि निर्माण हुन नसकेका कारण मतदाता निराश छन्।' ब्यवस्थित बसोबास, सडक, बिद्यतु, खानेपानी, स्वास्थ्य, शिक्षा, कृषिलगायतका समस्याबाट गुज्रिरहेका मतदाताले निर्वाचनपछि यस्ता समस्याको समाधान खोजेको डा पौडेलले बताए।उपमहानगरबासी मतदातामा देखिएको निराशालाई गम्भिरताका साथ लिएको भन्दै डा पौडेलले त्यसबाहेक समृद्ध समाजका निम्ति थुप्रै योजना आफूले मतदातालाई सुनाएको बताए। 'मतदाताको गुनासो र समस्या सुनेको छु, त्यसलाई पुरा गर्ने प्रतिबद्धतासहित आफ्नो एजेण्डा राखेको छु' डा पौडेलले भने 'त्यसैले पनि मतदाता निकै खुशी छन्, निर्वाचनप्रति उत्साहित छन्।अब मतदातालाई निराश बनाउन हुदैन्। नगर समृद्धिका लागि तयार गरिएको एजेण्डाबाहेकका नागरिकले भोग्नुपरेको समस्या अबका दिन अन्त्य हुनुपर्छ।' चुनावी अभियानका क्रममा नागरिकले भोग्नुपरेको समस्याका बारेमा अझ बढी जानकार हुने मौका पाएको भन्दै पौडेलले त्यस्ता समस्यालाई तत्काल समाधान गर्ने योजना अघि सानुपर्ने बताए। नेपाली कांग्रेसका मेयर उम्मेदवार कृष्णव्रत सिंहले जनताले चाहेको विकासका लागि आफू प्रतिबद्ध रहेको बताएका छन्। स्थानिय निकायमा हुने भ्रष्टाचार अन्त्य गर्दै जनताले चाहेको विकास गरेर निराश जनतालाई खुशी पार्ने सिंहको भनाई थियो।सिंहले अबको निर्वाचनले नगरबासीको निराशालाई अन्त्य गर्ने बताएका छन्। चुनावी अभियानकै क्रममा रहेका जीतपुरसिमरा उपमहानगरपालिकमा नेकपा माओबादी केन्द्र तर्फका मेयर उम्मेदवार राजन पौडेलले मतदातासंग प्रत्यक्ष रुपमा भेटेर सुनेको गुनासोलाई पुरा गर्नु पहिलो कर्तब्य हुन आउने बताए। स्थानिय निर्वाचन नभएका कारण लामो समयदेखि विकास रोकिएको अवस्था घरदैलोका क्रममा आफूले पाएको भन्दै पौडेलले त्यस्ता समस्यालाई चाडो भन्दा चाडो पुरा गर्न जरुरी रहेको बताए। मतदाताका कुरा सन्दा निर्वाचनले उत्साहित बनाएको पाएको छु । विकासका काम अब हुन्छ कि भन्नेमा मतदाता छन्' पौडेलले भने अब भनेको पहिलो जनताको आवश्यकता पुरा गर्ने र विकासका कामलाई अघि बढाउने हो।' राष्ट्रिय जनता पार्टीका मेयर उम्मेदवार अखिल सिंहले जनताले अधिकार भन्दा पनि पहिला विकास चाहेको बताए। अधिकारका कुरा गरेर अनावश्यक बहस गर्नु भन्दा पनि पहिला विकासको कामलाई प्राथमिकता दिनेतर्फ ध्यान दिनुपर्ने बताए। जनताले चाहेको विकासलाई पुरा गर्नका निम्ति आफूले उम्मेदवारी दिएको भन्दै सिंहले घरदैलोमा मतदातासंग प्रत्यक्ष भेटेर कुराकानी गर्ने क्रममा विकासका कामलाई जोड दिने निष्कर्षमा आफू पुगेको सिंहले बताए। जीतपुरसिमरा उपमहानगरपालिका वडा नम्बर२ मा एमालेबाट वडा अध्यक्षकी उम्मेदवार कमला अधिकारीले भोट माग्दै आशिर्वाद लिने क्रममा मतदाताको पीडाले आफूलाई भावूक बनाउने गरेको बताईन्। शहरी क्षेत्रमा रहेको वडाबासीको समस्या सुन्दा ग्रामीण भेगका वडाबासीले अझ पीडा भोगेको हुन सक्ने उनको भनाई छ।वडाबासीको चाहना अनुसार काम गर्नका लागि आफू प्रतिबद्धतासहित मतदाताको घरघरमा पुगिरहेको अधिकारीले बताईन्।"
दुर्इ छिमेकी देशसंग मित्रवत सम्बन्ध: अोली,"काठमाडौँ: नेकपा एमालेका अध्यक्ष केपी शर्मा ओलीले देशको समृद्धिका लागि एमालेले निर्वाचनमा दुई तिहाइ ल्याउने उद्देश्य राखेको बताएका छन्। उनले देशलाई ढिलो नगरी समृद्धिको बाटोमा लैजानुपर्ने बताए। नेपाल पूर्वराष्ट्रसेवक लोकतान्त्रिक पार्टी सोमबार एमालेमा समाहित भएको अवसरमा आयोजित कार्यक्रममा पूर्वप्रधानमन्त्री समेत रहेका एमाले अध्यक्ष ओलीले दुई छिमेकी देशसँग मित्रवत् र समान सम्बन्ध राखेर टकरावमा नपरी नेपालले आफ्नो हितका पक्षमा काम गर्नुपर्नेमा जोड दिए। छिमेकीसँगको पुराना मानसिकता र व्यवहार परिवर्तन गरेर नयाँ सम्बन्ध स्थापित गर्नुपर्नेमा जोड दिँदै अध्यक्ष ओलीले छिमेकीलाई डुबान गराउन र सीमा स्तम्भ सार्ने जस्ता काम नगर्न आग्रह गरे। कार्यक्रममा एमाले उपाध्यक्ष वामदेव गौतमले साम्राज्यवादी र पूँजीवादीले एमालेमाथि प्रहार गरिरहेका बेला एउटा सिंगै पार्टी एमालेमा आएर थप राष्ट्रिय एकता जोगाउन सहयोग पुग्ने बताए। कार्यक्रममा नवप्रवेशीका तर्फबाट लोकतान्त्रिक पार्टीका अध्यक्ष चूडादेवसिंह लामा, संरक्षक वसन्तराज कुँवर र वरिष्ठ नेता धरणीधर खतिवडाले एमालेको देशप्रति देखिएको झुकावका कारण आफूहरु त्यसमा प्रवेश गरेको बताए। एमाले केन्द्रीय कार्यालय धूम्रबाराहीमा आयोजित कार्यक्रममा २१४ जना सो पार्टीका सबै केन्द्रीय, प्रदेश र जिल्ला समितिसहित प्रवेश गरेका थिए। रासस"
प्राधिकरणका पूर्वमहाप्रबन्धक श्रेष्ठविरुद्ध अदालतमा मुद्दा,"काठमाडौँ: अख्तियार दुरुपयोग अनुसन्धान आयोगले नेपाल विद्युत् प्राधिकरणका पूर्वमहाप्रबन्धक महेन्द्रलाल श्रेष्ठविरुद्ध रु दुई करोड ८८ लाख ८२ हजार ८९१ बराबरको भ्रष्टाचार गरेको अभियोगमा विशेष अदालतमा सोमबार मुद्दा दायर गरेको छ। आफ्नो पदीय जिम्मेवारीको दुरुपयोग एवं भ्रष्टाचार गरी गैरकानूनी रुपबाट सम्पत्ति आर्जन गरेको र मनासिब कारणविना अमिल्दो र अस्वाभाविक उच्च जीवनस्तर यापन गरेको अनुसन्धानबाट देखिन आएकाले आयोगले हदैसम्मको कारबाहीको माग गर्दै मुद्दा दायर गरेको आयोगका प्रवक्ता जीवराज कोइरालाले जानकारी दिए। प्राधिकरण, प्रसारण तथा वितरण निर्माण डिभिजनको सहायक इन्जिनियरमा २०३६ चैत ५ गते नियुक्त भई २०७० असार ९ गतेसम्म महाप्रबन्धकको जिम्मेवारी सम्हाल्दासम्म भएको आय र पेश गरिएको सम्पत्ति विवरण अमिल्दो रहेको पाइएको आयोगको ठहर छ। आयोगका अनुसार श्रेष्ठले आफ्नो तथा आफ्नो परिवारका सदस्यको नाममा खरिद एवं लगानी गरेको चलअचल सम्पत्तिका सम्बन्धमा तथ्य प्रमाण छानबिन एवं विश्लेषण गरी हेर्दा निजले आयआर्जन गरेको वैध आयको तुलनामा रु दुई करोड ८८ लाख ८२ हजार ८९१ बराबरको सम्पत्तिको स्रोत नखुलेको पाइएको हो। आयोगले बिगो अनुसारको जरिवाना र कैद सजाय माग गरेको छ। भ्रष्टाचार गरी गैरकानूनी आर्जन गरेको तथा स्रोत नखुलेको चलअचल सम्पत्ति निज र निजकी श्रीमती करुणादेवी कर्माचार्य, छोरा कमलेन्द्रलाल र छोरी प्रेरणाका नाममा बदनियतसाथ राखेको तथा लुकाएछिपाएको पुष्टि हुन आएको जनाई जफत गर्ने माग दाबीसमेत आयोगले जनाएको छ। रासस"
निर्वाचन आचारसंहिता केही दिनका लागि फिर्ता हुनुपर्छ: गच्छदार,"विराटनगर: उपप्रधानमन्त्री विजयकुमार गच्छदारले मधेसवादी दलहरु निर्वाचनमा सहभागी भएपछि संविधानको स्वीकारोक्तिमा वृद्धि भएको बताएका छ। विराटनगर विमानस्थलमा सोमबार पत्रकारहरुसँग कुराकानी गर्दै उनले संघीय संसद्को निर्वाचनपछि जनता र राजनीतिक दलले चाहेमा आवश्यकता अनुरुप संविधानमा संशोधन हुन सक्ने स्पष्ट पारे। असोज ३ गतेदेखि शुरु हुन गइरहेको संसद्को बैठकमा स्थानीय तह सञ्चालन लगायतका ऐन पारित हुने जानकारी गराउँदै उनले कानूनको अभावमा कतिपय काम गर्नमा समस्या सिर्जना भएको बताए। संघीय मामिला तथा स्थानीय विकास मन्त्रीसमेत रहेका उनले संसद् र प्रदेशको निर्वाचनलाई ध्यानमा राखेर निर्वाचन आयोगले धेरै पहिले हठातमा आचारसंहिता जारी गरेकाले प्रशासनिक कामकाज प्रभावित भएको बताए। उनले भने, 'आचारसंहिताको कारण आफ्ना मन्त्रालय मातहतका १०० उपसचिव, ३०० अधिकृतलगायत अन्य कर्मचारीको व्यवस्थापन गर्न नसकिएको र यतिखेर ६७ वटा गाउँपालिका कर्मचारीविहीन अवस्थामा रहेको छ।' राज्यको पुनःसंरचना भएको र मुलुक अहिले पनि संक्रमणकालमा रहेको कारणले कतिपय ठाउँमा कर्मचारी पठाउनुपर्ने, प्रदेशको राजधानी तोक्नुपर्ने र बाढीबाट क्षति भएका बाटोघाटोको मर्मतमा समेत कठिनाइ भएकाले केही दिनका लागि आचारसंहितालाई फिर्ता लिन निर्वाचन आयोगलाई सुझाव दिए। संसदीय निर्वाचनको उम्मेदवारी दर्ता अगावै निर्वाचन आयोगले समानुपातिक उम्मेदवारको बन्दसूची माग गरिएको सन्दर्भमा पत्रकारको जिज्ञासामा उनले यसअघिको निर्वाचनमा प्रत्यक्षको उम्मेदवारीपछि दलहरुले बन्दसूची बुझाउने गरेकामा यसपल्ट पहिले नै माग गरिएकाले यस विषयमा छलफल गर्नुपर्ने विषयमा जोड दिए। नेपाल लोकतान्त्रिक फोरमका अध्यक्षसमेत रहेका उनले संसदीय र प्रदेशको निर्वाचनमा मधेसवादी दललगायत कुनै पनि दलसँग निर्वाचनमा सहकार्य गर्न पार्टी तयार रहेको जानकारी गराए। रासस"
कामदारको सुरक्षामा ध्यान दिन युएइका राजदुतलाई मन्त्रीको ध्यानाकर्षण,"काठमाडौ : महिला बालबालिका तथा समाजकल्याण मन्त्री आशा कोइरालाले महिला कामदारको सुरक्षाका बारेमा युएइको ध्यानाकर्षण गराएकी छिन् । नेपाली कामदारको युएइ बसाई अझै सुरक्षित,व्यवस्थित र मर्यादित हुनेमा आफू बिश्वस्त रहेको पनि मन्त्री आशा कोइरालाले बताइन । नेपालका लागि युएइका राजदूत सायद हम्दान अल नाक्बीसँग सोमबार सिंहदरवारस्थित मन्त्रालयमा भेट गरी मन्त्री कोइरालाले त्यस्तो ध्यानाकर्षण गराएकी हुन । युएइमा काम गर्न जाने महिला कामदारको सुरक्षा प्रति सरकार संम्वेदनशील छ । यस तर्फ पहलकदमी लिइदिन युएइ सरकार समक्ष अनुरोध गर्दछुराजदूत नाक्वी समक्ष मन्त्री कोइरालाले भनेकी थिइन । मानव बेचबिखन तथा ओसारपसार नियन्त्रणको क्षेत्रमा युएइसँग मिलेर काम गर्ने नेपालको सरकारको चाहना पनि मन्त्री कोइरालाले राजदूत नाक्वी समक्ष व्यक्त गरेकी छिन् । बैदेशिक रोजगारीमा जाने नेपाली कामदारहरुलाई युएइबाट हालसम्म हुँदै आएको सहयोगका लागि राजदूत नाक्वीलाई मन्त्री कोइरालाले धन्यवाद दिएकी थिइन । युएइले गरेको तीब्र आर्थिक विकासबाट आफूहरु प्रभावित भएको र यसका लागि त्यहाँको सरकार र जनतालाई बधाई दिन चाहेको पनि मन्त्री कोइरालाले बताइन । नेपाली महिला,बालबालिका,अपाङगता भएका व्यक्तिहरु र जेष्ठ नागरिकको क्षेत्रमा राजदूत नाक्वीले लगानी गर्ने इच्छा देखाएका छन् । मन्त्री कोइरालाले राजदूत नाक्वीलाई महिला तथा बालबालिकाको क्षेत्रमा काम गर्ने उपयुक्त वातारण सिर्जन गर्ने बिश्वास दिलाएकी थिइन ।"
मधेश विरोधीलार्इ मतबाट जवाफ: नेता निधि,जनकपुरधाम: नेपाली कांग्रेसका नेता विमलेन्द्र निधिले प्रदेश नं २ को स्थानीय तहको निर्वाचन संघीयताका पक्षधर र संघीयताका विरोधीलाई पहिचान गर्ने अवसर भएको बताएका छन्। नेपाली कांग्रेसको मिडिया सेन्टरद्वारा सोमबार जनकपुरधाममा आयोजित पत्रकार सम्मेलनमा उनले संघीयता विरोधीलाई परास्त गर्नु अहिलेको आवश्यकता भएको बताए। पूर्व उपप्रधानमन्त्री समेत रहेका निधिले नेकपा (एमाले) मधेश विरोधी शक्ति भएको प्रसंग उल्लेख गर्दै मधेशीलाई विदेशी भन्नेलाई मधेशी जनताले मतबाट सबक दिने समय आएको धारणा राखे। प्रदेश नं २ मा कांग्रेसको लहरलाई देखेर विपक्षी एमालेलगायतका दलहरुमा छटपटी बढेको बताउँदै एमालेकै कारण संविधान संशोधन हुन नसकेको आरोप पनि लगाए। कांगेसका केन्द्रीय सदस्य एवं प्रचारप्रसार समितिका संयोजक रमेश लेखकले २ नं प्रदेशमा कांग्रेसका पक्षमा अपार जनसमर्थन देखिएको चर्चा गर्दै मतदाताहरूले कांग्रेसलाई अत्यधिक मतले जिताउन चुनावलाई अवसर र उत्सवका रूपमा लिन उल्लेख गरे। उनले तेस्रो चरणको चुनाव मधेश र मधेशी जनताको पक्षमा उभिने र उभिन नचाहनेको जनमत संग्रह रहेको समेत बताए।रासस
निर्वाचन हुने आठ जिल्लामा पाँच दिन सार्वजनिक विदा,काठमाडौ : आगामी असोज २ गते तराई मधेशका आठ जिल्लामा हुने स्थानीय तहको निर्वाचनका लागि सरकारले पाँच दिन सार्वजनिक विदा दिने निर्णय गरेको छ । मन्त्रिपरिषदको सोमबार सिंहदरवारमा बसेको बैठकले तेस्रो चरणको निर्वाचनका लागि पाँच दिन विदा दिने निर्णय गरेको हो । बैठकले प्रधानमन्त्री शेरबहादुर देउवाको आर्थिक सल्लाहकारमा पूर्व परराष्ट्रसचिव ज्ञानचन्द्र आचार्यलाई नियुक्त गर्ने निर्णय गरेको छ । मन्त्रिपरिषदले पूर्व परराष्ट्रसचिव तथा संयुक्त राष्ट्रसंघका लागि नेपाली प्रतिनिधि आचार्यलाई आर्थिक सल्लाहकारमा नियुक्त गर्ने निर्णय गरेको हो । बैठकले भुकम्पपछिको पुननिर्माणका लागि बिश्ंव बैंकले संयुक्त दाता कोषमा उपलब्ध गराउने एक अर्व पाँच करोड अनुदान स्वीकार गर्ने निर्णय पनि मन्त्रिपरिषदले गरेको छ । बैठकले राष्ट्रपति तथा उपराष्ट्रपतिको निर्वाचन व्यवस्था गर्न बनेको बिधेयकलाई व्यवस्थापिका संसदमा पेश गर्ने निर्णय गरेको छ । बिदेशमा रहेका नेपाली नागरिकता लिइ नसकेका सन्ततीका लागि बढीमा चार बर्षका लागि राहदानी जारी गर्ने निर्णय पनि बैठकले गरेको सूचना तथा सञ्चारमन्त्री मोहनबहादुर बस्नेतले जानकारी दिए । मन्त्री बस्नेतका अनुसार अधिकार सम्पन्न बागमती सभ्यता एकीकृत विकास समितिको अध्यक्षमा नरेन्द्रराज बस्नेतलाई नियुक्त गर्ने निर्णय गरेको छ । सहरी विकास मन्त्रालयको सिफारिसमा उनलाई अध्यक्षमा नियुक्त गर्ने निर्णय गरिएको हो ।
सरकारले बेवास्ता गरेको जनप्रतिनिधिको आरोप,"काठमाडौं : दुई चरणको स्थानीय निर्वाचनबाट छानिएका जनप्रतिनिधिले सरकारले स्थानीय तहलाई बेवास्ता गरेको आरोप लगाएका छन् । सरकारले स्थानीय शासन सञ्चालनसम्बन्धी ऐन निर्माणमा ढिलाइ गर्दा विकासनिर्माणका काम ठप्प भएको र चार महिनादेखि बिनातलब काम गर्नुपरेको गुनासो उनीहरूले गरेका छन् । संविधानमा संघ, प्रदेश र स्थानीय तह गरी तीन प्रकारको राज्यव्यवस्था कल्पना गरिए पनि हालसम्म प्रदेश संरचना बनिसकेको छैन । संघको रूपमा केन्द्रीय सरकार छ भने स्थानीय निर्वाचनमार्फत स्थानीय सरकार गठन भइसकेको छ तर केन्द्र सरकार र स्थानीय सरकारबीच सम्बन्ध सुमधुर बन्न सकेको छैन। स्थानीय तहले सरकारले आवश्यक कानुन नबनाएको, बजेट विनियोजन र बाँडफाँटको मोडालिटी दिन नसक्दा झनै अन्योल भएको, परिपत्रमार्फत स्थानीय तहको अधिकार संकुचन गर्न खोजेको, कर्मचारी व्यवस्थापन गर्न नसकेको र अनावश्यक हस्तक्षेप गरी संविधानको मर्मविपरीत काम गर्न थालेको आरोप लगाउँदै आइरहेको छ । संघीय मामिला तथा स्थानीय विकास मन्त्रालयका सचिव दिनेशकुमार थपलियाले विकासनिर्माणका काममा सरकारले सहयोग गरिरहेको भए पनि पारि श्रमिकका सम्बन्धमा ढिलाइ भएको स्वीकारे । सचिव थपलियाले स्थानीय शासन सञ्चालन ऐन समयमै बन्न नसक्दा धेरै समस्या आइरहेको बताए । संविधानको मर्मअनुसारै आफूहरू स्थानीय सरकारसँग सहकारिता, सहअस्तित्व र समन्वयको सिद्धान्तअनुसार अघि बढ्ने प्रयासमा रहेको जनाए । जनप्रतिनिधिले पाउने अधिकतम पारि श्रमिकको सिलिङ तोकिदिने र सोहीभित्रै रहेर उनीहरू आफैँले आफ्नो क्षमताअनुसार पारि श्रमिक निर्धारण गर्ने अधिकार दिने गरी कार्य अघि बढाइएको उनले जानकारी दिए । संविधानको धारा २३२ को उपधारा ८ मा स्थानीय तहमा आवश्यक पर्ने कानुन बनाउने जिम्मेवारी प्रदेशसभा गठन नभएको अवस्थामा केन्द्रीय सरकारलाई नै दिइएको छ । तर केन्द्र सरकार उक्त जिम्मेवारी पूरा गर्न चुकेको आरोप जनप्रतिनिधिको छ । तीन दिनअघि संघीय मामिला तथा स्थानीय विकास मन्त्रालयमा भेटिएका बुटवल उपमहानगरका मेयर शिवराज सुवेदीले स्थानीय सरकारलाई केन्द्रीय सरकारले पूर्ण रूपमा बेवास्ता गरिरहेको बताए । सचिव थपलियासँग गुनासो राख्दै उनले स्थानीय तहका हकअधिकारलाई व्यवहारमा लागू गर्न आग्रह गरे । सुवेदीले विकास निर्माणका काम कसरी अगाडि बढाउने भन्नेबारेमा केन्द्रले स्पष्ट दिशानिर्देश गर्न नसकेको बताए । उनले विभिन्न वडा कार्यालयको भवन अभावमा सहज किसिमले सेवा दिन नसकिएकाले केन्द्रमा बजेट माग्न आएको जानकारी दिए । ओखलढुंगाको सिद्धिचरण नगरपालिकाका मेयर मोहनकुमार श्रेष्ठ पनि नगरपरिषद् बैठक आउनै लाग्दा कार्यकारी अधिकृत आफूलाई थाहै नदिई सरुवा मिलाएर काठमाडौं आएको भन्दै सचिव थपलियासँग गुनासो गर्दै थिए । सचिवज्यू, परिषद् बैठक आउन लागिसक्यो, कार्यकारी अधिकृत छैनन्, छिटो पठाइदिनुपर्यो', उनको गुनासो थियो । भैरहवाको सिद्धार्थनगर नगरपालिकाका मेयर हरिप्रसाद अधिकारीले जनप्रतिनिधिको पारि श्रमिक, विकासनिर्माणलगायतमा केन्द्र सरकारले असहयोग गरिरहेको गुनासो गरे । काठमाडौंको तारकेश्वर नगरपालिकाका मेयर रामेश्वर बोहराले केन्द्र सरकारको असहयोगका कारण योजना छनोट र बजेट व्यवस्थापनमा समस्या भइरहेको बताए । समस्या लिएर धेरैपटक केन्द्रमा गयौं तर विभिन्न बहाना गर्दै फर्काउने गरिएको छ', उनले भने । तुलसीपुर उपमहानगरपालिकाका मेयर घनश्याम पाण्डेले केन्द्र सरकार पुरानै सोच र शैलीमा सञ्चालन भइरहेकाले स्थानीय सरकारलाई काम गर्न निकै कठिन भइरहेको बताए । संविधानअनुसार स्थानीय तहका लागि आवश्यक पर्ने ऐनकानुनसमेत केन्द्रीय सरकारले बनाउन नसकेको, बरु उल्टै स्थानीय तहका हकअधिकार नियन्त्रण गर्न खोजिएको गुनासो गरे । अर्थको अंकुश संघीय मामिला तथा स्थानीय विकास मन्त्रालयले स्थानीय तहका पदाधिकारी तथा सदस्यले पाउने सुविधाका सम्बन्धमा विधेयकको मस्यौदा बनाएर तीन महिनाअघि नै स्वीकृतिका लागि पठाए पनि अर्थ मन्त्रालयले चासो नदिएको जनाएको छ । अर्थ मन्त्रालयका बजेट महाशाखा प्रमुख सहसचिव केवल भण्डारीले भने संघीय मामिला तथा स्थानीय विकास मन्त्रालयले जनप्रतिनिधिले पाउने सेवासुविधाको प्रस्तावसहित पठाएको विधेयकको मस्यौदाबारे आवश्यक सुझाव दिएर फाइल पठाइसकिएको दाबी गरे । भण्डारीले जनप्रतिनिधिले आफ्नो स्रोतअनुसार आफैँले औचित्यका आधारमा सेवासुविधा तोक्नसक्ने भए पनि अहिले केन्द्रीय सरकारबाटै निश्चित मापदण्ड बनाउन जरुरी रहेको बताए । जनप्रतिनिधिले पाउने पारि श्रमिको सिलिङसमेत निर्धारण गरे पनि यो प्रावधानलाई अघि बढाउन अर्थ र स्थानीय विकास दुवै मन्त्रालय इच्छुक देखिएका छैनन् । सिलिङअनुसार महानगरपालिकाका मेयरको मासिक पारि श्रमिक ६० हजार, उपमेयरको ५० हजार, वडाध्यक्षको ३० हजार, उपमहानगरपालिकाका मेयरको ५० हजार, उपमेयरको ४५ हजार, वडाध्यक्षको २८ हजार, नगरपालिकाको मेयरको ४० हजार, उपमेयरको ३५ हजार, वडाध्यक्षको २५ हजार, गाउँपालिका अध्यक्षको ३५ हजार, उपाध्यक्षको ३० हजार र वडाध्यक्षको २० हजार प्रस्ताव गरिएको थियो ।"
सांसद मियाँको बबरमहलस्थित कोठामा चोरी,"दाङ: सांसद अनारकली मियाँको कोठामा चोरी भएको छ।सासद मियाँ जिल्लामा आएको बेला काठमाडौको बबरमहलमा रहेको कोठामा सोमबार दिउँसै चोरी भएको हो। सांसद मियाँका अनुसार दिउँसो नै चोरले कोठा फोरेर कोठाका विभिन्न सामान चोरी गरेको छ। साँसद मियाले भनिन् ' 'म जिल्लामा छु।मेरो काठमाडौमा रहेको कोठामा चोरी भएको छ।' 'घरभेटीले खबर गरेपछि मात्रै थाहा भयो।' उनले भनिन्, 'सासदको कोठा समेत सुरक्षित छैन। जनतामा झन के होला? उनले भनिन्, 'काठमाडौमा चोरी बढिरहेको छ, राज्यले सुरक्षा दिन सक्नुपर्छ।' मियाँले कोठामा रहेका केहि उपकरण सामग्री, प्याप्टप, आइप्याड, क्यामरा, केहि गहना समेत चोरीएको बताइन। उनी मानबहादुर खडकाको घरको भुईतलामा बस्दै आएको बताइन्। सोमबार दिउँसो भएको चोरीको खबर आए लगतै प्रहरी अहिले घटना स्थलमा पपुगेका सासद मियाले बताइन्।"
प्रदेश नं २ मा जोगाउला कांग्रेसले साख ?,"काठमाडौं : आगामी असोज २ मा तेस्रो चरण स्थानीय तह निर्वाचन हुने प्रदेश २ कांग्रेसको राजनीतिक कर्मथलोका रूपमा परिचित छ। पछिल्लो समय पार्टीमा नीतिसिद्धान्तभन्दा व्यक्ति हावी हुँदा स्थानीय निर्वाचनमा यो साख जोगाउन उसलाई हम्मे पर्ने देखिएको छ। नौ दशकअघि प्रचण्ड गोर्खा हुँदै १९९७ सालको प्रजा परिषद्सम्मको लिगेसी' बोकेर सात दशकअघि विधिवत रूपमा स्थापित कांग्रेस प्रदेश २ मा आफ्नो प्रभूत्व कायम गर्न सफल होला ? अहिले यो प्रश्न पेचिलो बनेको छ। असोज २ मा यो प्रदेशका एक महानगरपालिका, तीन उपमहानगरपालिका, ७३ नगरपालिका र ५९ गाउँपालिका गरी १३६ स्थानीय तहले आफ्ना प्रनिधिनि छनोट गर्नेछन्। दोस्रो संविधानसभा निर्वाचनमा १९ निर्वाचित र १८ समानुपातिक गरी कुल ३७ कांग्रेसी सभासद्ले संसद्मा प्रतिनिधित्व गरिरहेका छन्। कांग्रेस केन्द्रीय कार्यसमितिमा मात्र यो प्रदेशबाट कोषाध्यक्ष सीतादेवी यादवसहित १३ केन्द्रीय सदस्यले प्रतिनिधित्व गरिरहेका छन्। २००७, २०४६ र २०६२०६३ को जनआन्दोलन सफलतामा पनि यो प्रदेशका नेताको अग्रणी भूमिका रहेको कसैबाट छिपेको छैन। मधेसलाई कांग्रेस इतिहासकोे कर्मभूमि नै मान्छन् मधेसी जनता। उनीहरूको भावनामा ठेस लाग्दा मलमपट्टि लगाउने काम कांग्रेसले गर्दै आएको बुझाइ यहाँका जनताको छ। त्यही विश्वासको जगमा असोज २ को निर्वाचनमा कांग्रेस बलियो हुने केहीको विश्वास पनि छ। यसअघि दुई चरणमा सम्पन्न भएका स्थानीय तहका निर्वाचनमा सिद्धान्त, नीति, कार्यक्रम र विधानभन्दा व्यक्तिगत हुँकारले कांग्रेसलाई पहिलो पार्टीबाट दोस्रो बनायो। प्रजातन्त्र स्थापना तथा पुनःस्थानाका लागि भएका आन्दोलनमा यो क्षेत्रबाट दुई दर्जनभन्दा बढीले बलिदान दिएका छन्। क्रान्तिको उद्घोष नै गर्ने प्रदेश २ का कांग्रेस कार्यकर्ता भन्छन्, असोज २ पछि नेतृत्वको हुँकारबाट जन्मने अन्तर्घात सदाका लागि बढारिनेछ र गुमेको साख फिर्ता गर्दै कांग्रेस पहिलो हुनेछ।' यद्यपि सर्लाहीमा राजपाको बाहुल्यता रहेकाले सोचेजस्तो उपलब्धि हासिल हुन नसक्ने कांग्रेस नेताहरूको विश्लेषण छ। प्रदेश २ विमलेन्द्र निधिको प्रदेशका रुपमा चिनिन थालेकोमा चिन्ता व्यक्त गर्दै कांग्रेस नेताहरूले गुटभन्दा माथि उठेर निर्वाचनमा होमिन नसके यसपटक पनि उपलब्धि हात नपर्ने विश्लेषण गरेका छन्। मुलुकका पहिलो राष्ट्रपति डा रामवरण यादव, सुवर्ण शम्शेर, महेन्द्रनारायण निधि, दुर्गानन्द झा, जिउँदो सहिद अरविन्द्रनाथ ठाकुर, सरोज कोइराला, रामेश्वर, कुशेश्वर, हरिश्चन्द्र मि श्र, रामनारायण मि श्र, तेजबहादुर आमात्य, शेख इद्रिश, रामहरि जोशी, भागवत चौधरीलगायत नेताको कर्मभूमि हो प्रदेश २। यही गौरवान्वित इतिहासको जगमा टेकेर मुलुककै पहिलो दल बन्ने कोसिसमा छ कांग्रेस। गौरवान्वित इतिहास रहेको पार्टीका नेताकार्यकर्ता आज घातअन्तर्घातमा रुमल्लिँदै किन र केका लागि आफ्नै उम्मेदवारविरुद्ध खनिएका छन् भन्ने प्रश्नको एउटै उत्तर हुनसक्छ, कांग्रेस नीति र विचारबाट विमुख हुँदै जानु।' गत भदौ १९२० गते धनुषामा भएको प्रदेश २ को विशेष भेलाले विगतका ६ वटा प्रदेशको पराजयलाई आत्मसात गर्दै आगामी निर्वाचनमा विशेष रणनीतिसाथ अघि बढ्ने प्रतिबद्धता जनाएको जानकारी जिउँदो सहिद अरविन्द्रनाथकी छोरी सांसद रश्मी ठाकुरदिइन्। मधेसी जनताको भावनामा ठेस लाग्दा मलमपट्टि लगाउने काम कांग्रेसले गर्दै आएकाले असोज २ को निर्वाचनमा पहिलो हुने नेताहरूको विश्वास। कांग्रेस सर्लाहीका सभापति नागेन्द्रकुमार रायले आफ्नो जिल्ला राजपा नेताहरूको गढ भएको बताउँदै भने, नेताहरूको गढ हो तर कार्यकर्ता र मतदाताको गढ हैन।' रामहरि जोशी, बीपी कोइरालादेखि गणेशमान सिंह, कृष्णप्रसाद भट्टराईसम्मको गढको रूपमा परिचित जिल्ला भएकाले सर्लाहीमा जित्न गाह्रो नभएको उनको बुझाइ छ। जनताले पहिलो बनाउँछन्' दोस्रो संविधानसभा निर्वाचनमा पहिलो स्थान आएको प्रदेश २ मा आगामी स्थानीय निर्वाचनमा पनि पहिलो नै हुनेमा सांसद रन्जित कर्ण ढुक्क देखिन्छन्। समाजवादी आन्दोलनको सुरुवात नै सप्तरीबाट भएकाले कांग्रेसका आमनेताकार्यकर्ताले बीपीको त्यो महान कार्यलाई पूर्णता दिनका लागि पनि असोज २ गते रुखमा मतदान गर्ने विश्वासमा छु', उनले भने। यहाँको नेतृत्व सिंहदरबारको अराजनीतिक र गैरजिम्मेवारपूर्ण नीतिनिर्णयको विपक्षमा रहेको उनले बताए। कांग्रेसभित्र शुद्दीकरणको आवश्यकता रहेको बताउँदै उनले भने, प्रजातन्त्रका नाममा अप्रजातान्त्रिक कदम पार्टी र सत्ताले त्याग्नुपर्छ भन्ने जनमतका रूपमा समेत सप्तरीवासीले कांगेसलाई मतदान गर्नेछन्।' बाराका सांसद रामअयोध्याप्रसाद यादवले गाउँस्तरबाटै प्रदेश २ ले उम्मेदवार चयन गर्न लागेको बताए। केन्द्रको प्याकेज र गणेशजीहरू'ले टिकट पाउँदा पार्टीको हालत के भयो, त्यो त पहिलो र दोस्रो निर्वाचनमै छर्लंग भएको दाबी यादवले गरे। कांग्रेस सत्तामा गएरै २०१५ सालमा सगरमाथा नेपालको भयो। २०४७ मा संविधान पायो, ३०६३ मा दस वर्षे द्वन्द्वको अन्त्य र द्वन्द्वरत पक्ष सत्तामा पुग्यो। २०७२ असोज ३ गते संविधान पायो भने अब स्थानीय तहको निर्वाचन सम्पन्न गर्दै प्रदेश र केन्द्रीय संसद्को चुनाव गरी संविधान कार्यान्वयन गर्छ', उनले भने। केन्द्रीय सदस्यसमेत रहेका सांसद पद्मनारायण चौधरीले उम्मेदवार छनोटमा देखिएको प्रतिस्पर्धा चुनावी मैदानमा हुन नहुनेमा चौधरीले जोड दिए। सिराह जिल्ला एक किसिमले बीपीको कर्मथलोकै रुपमा परिचत रहेको दाबी चौधरीले गरे। उनले भने, बीपीलगायत कोइरालाहरूको वर्चश्व रहेको प्रदेश २ मा अहिले पनि कांग्रेस पराजित हुँदैन। यद्दपि कांग्रेसले यो जीतलाई ६ वटा प्रदेशको पराजयको क्षतिपूर्ति हुने गरी अघि बढाएको छ।' कांग्रेस स्थानीय तह निर्वाचन २०७४ प्रचारप्रसार उपसमितिका केन्द्रीय संयोजक रमेश लेखकले समृद्धि र सम्भावना बोकेको वीरगन्जलगायत प्रदेश २ अन्तर्गतका आठै जिल्लाका १३६ स्थानीय तहमा कांग्रेसको नेतृत्व अनिवार्य रहेको बताए। यो क्षेत्र कांग्रेसका संस्थापक बीपी कोइरालादेखि आजका युवा विद्यार्थीसम्मको बलिदानबाट कांग्रेसको गढका रूपमा परिचितसमेत रहेको दाबी उनले गरे। विकास निर्माण पूर्णरूपमा वैज्ञानिक एवं आधुनिक तरिकाले अघि बढाइनेछ', उनले भने। प्रधानमन्त्री शेरबहादुर देउवा चुनावी सभालाई सम्बोधन गर्न प्रदेश २ जाने भएका छन्। वरिष्ठ नेता रामचन्द्र पौडेल र महामन्त्री शशांक कोइरालाका साथ देउवा प्रदेश २ जान लागेका हुन्। देउवालगायत शीर्ष नेताले २७ गते सप्तरी र सिरहा, २८ गते धनुषा र महोत्तरी, २९ गते सर्लाही र रौतहट, ३० गते बारा र पर्सामा चुनावीसभालाई सम्बोधन गर्ने भएका छन्। प्रदेश २ को ऐतिहासिक पृष्ठभूमि २००३ साल चैत २९ गते वीरगन्जमा नेपाली राष्ट्रिय कांग्रेसको कार्यकारणी समिति र समर्थकको भेला। २००७ कात्तिक २५ गते राति र २६ गते बिहान थिरबम मल्ल र पूर्ण सिंहको नेतृत्वमा कांग्रेसका क्रान्तिकारीहरूद्वारा वीरगन्जमा आक्रमण। २००७ असोज १० र ११ गते भारतको वैरगनियामा रणनीतिक सम्मेलन। २००९ जेठ १०१३ सम्म जनकपुरमा पार्टीको पाँचौं महाधिवेशन। २०१२ माघ १० र ११ गते वीरगन्जमा छैटौं महाअधिवेशन सम्पन्न। २०१४ सालमा वीरगन्जमा महासमिति बैठक।"
८६ हजार कर्मचारी तीन तहमा बाँडिने,"काठमाडौं : संघीयता कार्यान्वयनसँगै ८६ हजार निजामती कर्मचारी संघ, प्रदेश र स्थानीय तहमा खटाइँदै छ । संविधानको धारा ३०२ को उपधारा २ अनुसार सरकारले केन्द्रमा रहेका ८६ हजार कर्मचारीलाई संघ, प्रदेश र स्थानीय तहमा खटाउने तयारी थालेको हो । कर्मचारीलाई संघ, प्रदेश र स्थानीय तहमा खटाउन सरकारले तयार पारेको कर्मचारी समायोजन विधेयक अहिले संसद्मा छलफलका क्रममा छ । सामान्य प्रशासन मन्त्रालयका सचिव मोहनकृष्ण सापकोटाले समायोजन ऐन बन्न र नयाँ संरचना तयार हुन ढिलाइ भएकाले कर्मचारी खटाउन केही समय लाग्ने बताए । विधेयकमा छलफल भइरहँदा विभिन्न सरकारी निकायले तीन तहमा खटिने कर्मचारीको प्रारम्भिक आकलन गरेका छन् । सामान्य प्रशासन मन्त्रालय र विभिन्न उच्चस्तरीय समितिको अध्ययनअनुसार कर्मचारी खटाउँदा सबैभन्दा धेरै ४५ प्रतिशतभन्दा बढी कर्मचारी स्थानीय तहमा आवश्यक छ । र, यो संख्या ४१ हजारभन्दा बढी हुन्छ । यसैगरी, प्रदेशमा २५ प्रतिशत (२० हजार) र संघमा ३० प्रतिशत (२५ हजारसम्म) कर्मचारी आवश्यक पर्ने अनुमान सरकारी अधिकारीले गरेका छन् । उच्चस्तरीय अधिकारसम्पन्न संघीय प्रशासनिक पुनःसंरचना कार्यान्वयन समितिका संयोजक काशीराज दाहालले संघ, प्रदेश र स्थानीय तहमा आवश्यक कर्मचारीको प्रारम्भिक खाका तयार भएको जानकारी दिए । संयोजक दाहालका अनुसार धेरै काम स्थानीय तहमा गइसकेकाले सबैभन्दा धेरै कर्मचारी स्थानीय तहमा जानेछन् । हाम्रो अध्ययनले तत्काल स्थानीय तहमा ४१ हजार कर्मचारीको आवश्यकता देखाएको छ', संयोजक दाहालले भने । उनका अनुसार अध्ययनले स्थानीय तहपछि संघमा २५ हजार र प्रदेशमा २० हजार कर्मचारी आवश्यक देखाएको छ । संघमा २५ हजार, प्रदेशमा २० हजार र स्थानीय तहमा ४१ हजार कर्मचारी आवश्यक । निजामती किताबखानाका अनुसार हाल देशभर मन्त्रालय, विभाग, आयोग र अन्य गरी ८ हजार ५ सय ८९ कार्यालय छन् । कर्मचारी समायोजनअघि नै अधिकांश कार्यालय आपसमा गाभिनेछन् । सामान्य प्रशासन मन्त्रालयका उपसचिव एवं सूचना अधिकारी नमराज घिमिरेले पनि कर्मचारी समायोजन ऐन आउनासाथ ८६ हजार कर्मचारीलाई तीन तहमा खटाउन सुरु हुने जानकारी दिए । मन्त्रालयले विभिन्न समयमा गरेको अध्ययनले पनि स्थानीय तहमा सबैभन्दा धेरै ४१ हजार कर्मचारी आवश्यक पर्ने देखाएको सूचना अधिकारी घिमिरेले बताए । त्यसपछि संघमा २५ प्रतिशत र प्रदेशमा २० प्रतिशत कर्मचारी चाहिने हाम्रो ठहर छ', सूचना अधिकारी घिमिरेले भने । सामान्य प्रशासन मन्त्रालयकी प्रशासन सुधार महाशाखा प्रमुख नीता पोखरेलले समायोजन ऐन छिटो आए समायोजन पनि छिटो सुरु हुने बताइन् । तर, सरकारले तीनै तहमा नयाँ संरचना बनाउन पनि ढिलाइ गरेको छ । संरचनापछि मात्रै ओएएम गरिने संघ, प्रदेश र स्थानीय तहमा केकस्ता संरचना रहने अहिलेसम्म स्पष्ट हुन सकेको छैन । मुख्यसचिव अध्यक्ष रहेको संघीयता कार्यान्वयन तथा प्रशासन पुनःसंरचना समन्वय समितिले केही समयअघि मात्रै संघ, प्रदेश र स्थानीय तहले गर्ने कामको विस्तृत विवरण तयार पारेको थियो । विवरणअनुसार सरकारले संघ, प्रदेश र स्थानीय तहका संरचना तयार पार्न नसकेको उपसचिव घिमिरेले जानकारी दिए ।"
ओलीको सचिवालयमा हेरफेर,काठमाडौं: नेकपा एमालेका अध्यक्ष एवं पूर्वप्रधानमन्त्री केपी शर्मा ओलीको सचिवालयमा हेरफेर भएको छ। पार्टीका केन्द्रीय सदस्य देवराज घिमिरेलाई पार्टी केन्द्रीय कार्यालयमा अध्यक्षको निजी सचिवालयको जिम्मेवारी तोकिएको छ। घिमिरेलाई राजनैतिक प्रकृतिका कामहरु व्यवस्थित गर्ने जिम्मेवारी तोकिएको छ । झापा विर्तामोडका घिमिरे राष्ट्रिय सभाका पूर्व सदस्य हुन्। प्रमुख स्वकीय सचिवको जिम्मेवारी राजेश बज्राचार्यलाई दिइएको छ। काठमाडौं कीर्तिपुरका बज्राचार्य एक दशकअघि देखि ओलीको स्वकीय सचिवको रुपमा कार्यरत छन्। अनिश दाहाललाई संसदीय फाँट र विकास निर्माणका काम हेर्ने गरी स्वकीय सचिवको जिम्मेवारी दिइएको छ। अनेरास्ववियुको राजनीतिसँगै नेकपा एमाले झापाकाठमाडौं सम्पर्क मञ्चको जिम्मेवारी बहन गरिसकेका दाहाल विगत एक वर्षदेखि सचिवालयमै रहेका छन्। अध्यक्ष ओलीले सञ्चार क्षेत्रसँग समन्वय गर्न चेतन अधिकारीलाई प्रेस संयोजकको जिम्मेवारी दिएका छन्। डेढ दशकदेखि मूलधारको पत्रकारिता गर्दै आएका अधिकारी ओली प्रधानमन्त्री रहँदा वरिष्ठ सञ्चार विज्ञ (प्रेस संयोजक)का रुपमा कार्यरत थिए।
मतदाता फकाउन साडीमा एक हजार दिने गरेको प्रचण्डको खुलासा,"सिन्धुलीः नेकपा माओवादी केन्द्रका अध्यक्ष पुष्पकमल दाहाल (प्रचण्ड)ले प्रदेश नं २ को निर्वाचनमा आफ्नो पार्टी पहिलो शक्ति हुने दावी गरेका छन्। सोमबार सिन्धुलीमाढीमा प्रेस सेन्टर नेपालले आयोजना गरेको पत्रकार भेटघाट कार्यक्रममा पूर्व प्रधानमन्त्रीसमेत रहेका प्रचण्डले मधेशको अधिकारका लागि आफ्नो पार्टीले लडेको उल्लेख गर्दै असोज २ गते हुने स्थानीय तहको चुनावमा माओवादी पहिलो पार्टी बन्ने दावी गरे। चुनावी अभियानका क्रममा लामो समय दुई नम्बर प्रदेशमा बसेर फर्किएका प्रचण्डले मधेश र पहाडबीचको दूरी कम गर्न राष्ट्रिय पार्टीले चुनाव जित्नुपर्ने खाँचो औल्याए। उनले भने, दुई नम्बर प्रदेशका नागरिकलाई राष्ट्रियतासंग जोड्नका लागि पनि राष्ट्रिय पार्टीले चुनाव जित्नुपर्छ, यसले मात्र राष्ट्रियता बलियो बनाउँछ।' पहाडमा भन्दा मधेशमा निर्वाचन बढी खर्चिलो र पैसाको व्यापक चलखेल हुने गरेको प्रचण्डले बताए। उनले भने, एउटै भोजमा दश क्वीन्टलसम्म मासु, रक्सीको व्यापक प्रयोग देखि एक जना मतदातालाई साडीमा १ हजार रुपैयाँ राखेर दिने गरेकोले पाइयो। मधेशमा पञ्चायतदेखि बुथ कब्जा गर्नेहरु अहिलेसम्म रहेको भन्दै रक्सी र मासु खुवाएर बुथ कब्जा नगरे माओवादी मधेशमा पहिलो शक्ति बन्ने सम्भावना रहेको दावी गरे। उनले बुथ कब्जा गर्नेहरुको विशेष निगरानी राख्न र कडा सुरक्षा व्यवस्था मिलाउन गृह मन्त्रीलाई आग्रह गरिएको बताए।"
मतदाता भन्छन्: सित्तैमा पढाइदिनेलाई भोट,"बर्दिबास: साँझ बिहान त जसरी पनि छाक टारिहाल्छौं। हामी मूर्ख हुँदा सबैले दबाए। छोराछोरीलाई पढाएर मिस र इन्स्पेक्टर बनाइदिनेलाई भोट दिन्छु', बर्दिबासकी २८ वर्षीया सुनिता मुसरहले भनिन्, अब हामीसँग पक्की घर छ। बसेको जग्गाको लालपुर्जा पनि छ। बिजुली बत्तीले बस्ती झलमल छ। घरमा रेडियो र रंगिन टीभी छ। हामीले पढ्न सकेनौं। छोराछोरी पढेर ठूलो मान्छे बनेको देख्ने सपना छ। यो सपना जसले पूरा गरिदिन्छ। उसैलाई जिताउँछौं।' अढाइ वर्षअघि सडकमा धुलो खेलेर दिन बिताउँथे उनका छेरा विकास र छोरी किरण। अहिले पिठ्युँमा पुस्तकको झोला, हातको टिफिन बक्समा खाजा र ड्रेसमा सजिएर विकास र किरण सधैं समयमै विद्यालय पुग्छन्। विकास कक्षा २ मा पढ्दैं छन्। ६ उनी वर्षका भए। उनी पढेर इस्पेक्टर बन्ने बताउँछन्। विकासकी दिदी ८ वर्षकी किरण कक्षा ३ मा पढिरहेकी छन्। इस्पेक्टर किन बन्ने भन्ने प्रश्नमा विकास भन्छन, दारु खाएर हल्ला गर्ने, चोरी गर्नेलाई जेलमा हाल्छु। दारु खानेले गाउँ बिगारे।' किरणले पढेर मिस (शिक्षिका) बन्ने चहाना राखेकी छन्। सुनिताका छिमेकी राजकुमारी मुसहरकी १० वर्षीय छोरा मनोज पढेर डाक्टर बन्ने इच्छा राख्छन्। उनका बुबा ८ वर्षअघि नै बितिसेका छन्। कक्षा ३ मा पढ्ने मनोजलाई कसैले तिमी पढेर के बन्छौं ? भनेर प्रश्न सोध्दा भन्छन्, म डाक्टर बन्छु। बिरामीलाई दबाई दिएर निको पार्छु।' एकल महिला राजकुमारीले बनिबुतो गरेर छोरो हुर्काइरहेकी छन्। राजकुमारी भन्छिन्, धेरैलाई भोट दियौं। यसपटक छोरालाई पढाएर डाक्टर बनाइदिने नेतालाई चुनावमा भोट दिन्छु।' चार पुस्तापछि हास्यकलाकार धुर्मुससुन्तलीको प्रेरणले बल्लबल्ल बच्चाहरू स्कुल पुगेका छन्। एकीकृत नमुना मुसहर बस्तीका १ सय २० जना बच्चा नजिकैको जनता माध्यमिक विद्यालय बर्दिबास महोत्तरीमा अध्ययन गर्छन्। पढेर डाक्टर, प्रहरी, इन्जिनियर बन्ने सपना मुसहर बस्तीका बालबालिलकाले देखेका छन्। उनीहरूका अभिभावक चुनावबाट छोरोछोरीको इच्छा पूरा गरिने उम्मेदवार खोजिरहेका छन्। छोराछोरीले देखेको सपना सुनेर मुसहर बस्तीका अभिभाव दंग पनि पर्छन्। सन्तानको सपना कसरी पूरा गर्ने' भन्ने पीरले उनीहरू पिरोलिएका छन्। बच्चाहरूको इच्छा पूरा गरिदिने मुसहरसँग आँट छैन। नपढेर हामीलाई जान्नेहरूले झुक्याइदिन्छन्, ठगिदिन्छन्। पढाइका लागि धेरै पैसा लाग्छ', किरणका बुबा अमरलाल भन्छन्, छोराछोरीलाई सित्तैमा पढाइदिनेलाई भोट दिन्छौं।' मुसहरले असोज २ गते हुने स्थानीय तहको चुनावमा दलित महिला सदस्यमा बस्तीबाट सानु मुसहरलाई उम्मेदवार बनाएका छन्। बर्सौंसम्म अरूलाई भोट दिएर जिताएका बर्दिबासका मुसहर यसपालि आफ्नै बस्तीकी उम्मेदवार जिताउन भोट माग्दै हिँडेका छन्। अन्य ठाउँका गरिबको गाँस, बास र कपासको समस्या होला। तर नमुना मुसहर बस्तीका ५३ घरधुरी मुसहरलाई छोराछोरीलाई पढाएर ठूलो मान्छे बनाउने रहर छ। पुस्तौंदेखि अशिक्षित रहँदै आएका मुसहर अढाइ वर्षअघिसम्म छोराछोरी पढाउनुपर्छ भन्नेबारे अनभिज्ञ थिए। छोराछोरी किन पढाउनु, पढाएर के हुन्छ, ठूलाका छोराछोरी पढेर इन्जिनियर, डाक्टर बन्छन् तर मुसहरले छोराछोरी पढाउनु पागलपन हो भन्ने मुसहरहरू यतिखेर छोराछोरीलाई निःशुल्क डाक्टर, इन्जिनियर बनाइदिने उम्मेदवारको खोजीमा छन्। आफ्ना कुरा सरकारको टेबुलमा पुर्याउन गाउँमा पञ्चायत बसेर मुखियाले बस्तीमै पहिलोपटक चुनावमा आफ्नो उम्मेदवार उठाएका छन्। असोज २ गते हुने स्थानीय तहको चुनावमा दलित महिला सदस्यमा बस्तीबाट सानु मुसहरलाई उम्मेदवार बनाएका छन्। बर्सौंसम्म अरूलाई भोट दिएर जिताएका बर्दिबासका मुसहर यसपालि आफ्नै बस्तीकी उम्मेदवार जिताउन भोट माग्दै हिँडेका छन्। पहिले मुसहरहरू नेताको दाल, चामल, दारु, र मासुमा बिके। अनि नेताहरूले ठगे', बस्तीकी ३५ वर्षीया फुलो मुसहरले भनिन्, अब हामीलाई कसैले किन्न सक्दैंन। अब मुसहरहरूको पनि दिमाग खुल्यो।' गरिबलाई माया गर्ने नेताको खाँचो रहेको बस्तीकी ३५ वर्षीया सुर्जी मुसहरले फुलोको कुरामा सही थपिन्, आफ्नो त जीवन बिग्रियो, बिग्रियो। मुसहरका बच्चाहरूको जीवन बनाइदिने नै हाम्रो सच्चा नेता हुन्छ। उनैलाई हाम्रो भोट जान्छ।' मुसहर बस्तीमा २ सय ७० जनाको बसोबास छ जहाँ १ जना मञ्जय मुसहर मात्र कक्षा १२ पढेका छन्। नेपालमा मुसहरको जनसंख्या १२ लाख छ। कुल जनसंख्याको ७ प्रतिशत मुसहर मात्र शिक्षित छन्। धुर्मुससुन्तली फाउन्डेसनले बर्दिबासका मुसहरका लागि सुविधा सम्पन्न बस्ती बनाइदिएका छन्। अब मुसहरहरूले शिक्षामा जोड दिएका छन्। रोजगारी दिनुपर्नै, नागरिकता नहुनेलाई नागरिकता बनाइदिनुपर्नेजस्ता माग पनि उनीहरूले भोट माग्न आउने उम्मेदबारसँग राखेका छन्।"
"इतिहासकै जम्बो मन्त्रिमण्डल, तीन मन्त्रीले लिए सपथ","काठमाण्डौं: सबैभन्दा ठूलो मन्त्रिमण्डल बनाएको आरोप खेप्दै आएका प्रधानमन्त्री शेरबहादुर देउवाले आफ्नै रेकर्ड भंग गर्दै इतिहासकै जम्बो मन्त्रिमण्डल बनाएका छन्। ५१ सदस्यीय देउवा नेतृत्वको मन्त्रिमण्डल मा आज चार मन्त्री थपिएपछि अब मन्त्रिमण्डल ५४ सदस्यीय बनेको छ। राष्ट्रिय प्रजातन्त्र पार्टी (प्रजातान्त्रिक) कातर्फबाट सरकारमा थपिएका तीन मन्त्रीहरुले राष्ट्रपति कार्यालयमा सोमबार पद तथा गोपनियताको सपथ ग्रहण गरेका छन्। ५० सदस्यीय देउवा नेतृत्वको मन्त्रिमण्डलमा आज चार मन्त्री थपिएपछि अब मन्त्रिमण्डल ५४ सदस्यीय बनेको छ। राष्ट्रिय प्रजातन्त्र पार्टी (प्रजातान्त्रिक) कातर्फबाट सरकारमा थपिएका तीन मन्त्रीहरुले राष्ट्रपति कार्यालयमा सोमबार पद तथा गोपनियताको सपथ ग्रहण गरेका छन्। राप्रपा (प्रजातान्त्रिक) का तर्फबाट मन्त्रिमण्डलमा विज्ञान तथा प्रविधि मन्त्री दीपक बोहोरा, वन मन्त्री विक्रम पाण्डे र उद्योगमन्त्री सुनीलबहादुर थापा सहभागि भएका छन् भने उद्योग राज्यमन्त्रीको जिम्मेवारी पाएका रेशम लामाले पनि आजै सिंहदरबारस्थित प्रधानमन्त्री कार्यालयमा सपथ लिने कार्यक्रम छ। मन्त्रिमण्डल जम्बो भएको भन्दै यतिबेला प्रधानमन्त्री देउवाको चौतर्फी आलोचना भइरहेको छ।"
स्थानीय विधेयक संसद् लगिने,"काठमाडौं : जिल्ला समन्वय समिति कोष, स्थानीय तहका अस्थायी र करार कर्मचारी, वडाध्यक्षको निधन, हिमाली जिल्ला र स्थानीय तहमा संघमहासंघ गरी पाँच विषयमा सहमति जुटेपछि स्थानीय तह सञ्चालनसम्बन्धी विधेयक संसद्को विकास समितिबाट आइतबार पारित भएको छ। विधेयक अब बस्ने संसद् बैठकमा पेस हुनेछ। विधेयकमा १०३ वटा दफा रहेकोमा आइतबार दफा ९२ लाई मतदानमार्फत खारेज गरिएको छ। स्थानीय शासनलाई सुदृढ गर्ने प्रक्रियामा संवाद, सहजीकरण र समन्वय गर्न संघीय कानुनबमोजिम एक स्थानीय तह महासंघ गठन गर्न सकिने व्यवस्थालाई हटाइएको हो। समितिमा आइतबार भएको मतदानमा महासंघ राख्नेमा ९ र नराख्नेमा १७ मत परेपछि समिति सभापति रवीन्द्र अधिकारीले दफा खारेज भएको घोषणा गरेका थिए। यसअघि गाउँपालिका महासंघ (गाविस राष्ट्रिय महासंघ), नगरपालिका संघ र जिल्ला समन्वय समिति महासंघ (जिविस महासंघ) रहेकोमा मन्त्रालयले यसलाई ऐनमै राख्ने गरी प्रक्रिया अघि बढाएको थियो। समितिको बैठकमा जिल्ला समन्वय समितिहरूमा कोष राख्ने विषयमा पनि दलबीच मत बाझिएको थियो। अन्त्यमा प्रदेश सरकारले बनाउने कानुनले टुंग्याउने गरी हाललाई कोष राख्ने व्यवस्था गर्ने सहमति भएको छ। विधेयकमा वडाध्यक्षको निधन भएमा के गर्ने भन्ने कुनै उल्लेख नभएकाले बैठकले चार सदस्यबीच निर्वाचन गर्ने प्रावधान तोकेको छ। बैठकले धादिङ, रामेछाप, गोरखा र पूर्वी रुकुमलाई पनि हिमाली जिल्लामा राख्ने निर्णय गरेको छ। विधेयकमा हिमालीमा १६, पहाडीमा २९, भित्री मधेसमा ७ र तराईमा १७ जिल्ला राख्ने गरी प्रस्ताव गरिएको थियो। धादिङ, रामेछाप, गोरखा र पूर्वी रुकुमलाई पनि हिमाली जिल्लामा राख्ने निर्णय। समिति सभापति अधिकारीले निर्णय सुनाउँदै भने, स्थानीय निकायबाट हाल तहमा गएका अस्थायी र करार कर्मचारीको समायोजनका हकमा लोकसेवाबाटै एकपटक परीक्षा लिने र परीक्षामा छुटे वा असफल भए जागिरमा अयोग्य हुने निर्णय गरेको छ।' संघीय मामिला तथा स्थानीय विकास मन्त्रालयले मस्यौदालाई अन्तिम रूप दिएपछि गत चैतमा मन्त्रिपरिषद्ले स्वीकृत गरेको थियो। उक्त विधेयक संसद्मा तीन महिना थन्किएपछि विकास समितिले पुनरवलोकनका लागि झन्डै दुई महिना सांसद, मन्त्रालय, विज्ञ र सरोकारवालासँग दफाबार छलफल गर्नुका साथै उपसमिति बनाएर डेढ महिना गृहकार्यसमेत गरेको थियो। विधेयकमा उपसमितिले ४३ पृष्ठको संशोधन गरेपछि पुनः समितिमा भएको छलफलले आइतबार विवादित विषय टुंग्याएको हो। उपसमिति गठन गर्नुअघि सांसदहरूबाट एक हजार ५६ वटा संशोधन प्रस्ताव परेका थिए।"
राष्ट्रसंघीय प्रतिवेदकलाई नेपाल आउन आह्वान,"काठमाडौ: नेपालले राष्ट्रसंघमा महिला विरुद्द हुने हिंसा तथा खाद्य अधिकारी हेर्ने विशेष प्रतिवेदकहरुलाई ती विषयमा यहाँको अवस्था हेर्ने आउन निमन्त्रणा पठाएको छ। परराष्ट्र मन्त्रालयका अनुसार राष्ट्रसंघका लागि नेपाली नियोग जेनेभामार्फत् राष्ट्रसंघीय मानवअधिकार उच्चायुक्तको कार्यालयलाई ती प्रतिवेदकलाई सोमबार नेपाल भ्रमणको निमन्त्रणा दिइएको हो। उपयुक्त समयमा नेपाल भ्रमणमा आउन नेपालले राष्ट्रसंघीय विशेष प्रतिवेदकहरुलाई आग्रह गरेको हो।राष्ट्रसंघमा मानवअधिकार तथा आप्रवासन हेर्न विशेष प्रतिवेदकलाई पनि नेपाल भ्रमणका लागि विगतमा निमन्त्रणा गरिएको भएपनि उनले भ्रमण स्थगित गरेकाले निमन्त्रणा दोहोर्याइएको मन्त्रालयले जनाएको छ। नेपालको मानवअधिकार अवस्था, आप्रवास अधिकार, उपभोक्ता अधिकार, महिला अधिकार जस्ता बिषयमा राष्ट्रसंघीय विशेष प्रतिवेदकले नेपालका अन्र्तराष्ट्रय गैह्रसरकारी संस्था र राष्ट्रिय गैह्रसरकारी संस्थाका प्रतिवेदन, बिदेशी कुटनीतिक नियोग र मिडियामा आएका समाचारलाई आधार मानेर धारणा बनाउने गरेका छन्। 'राष्ट्रसंघका विशेष प्रतिवेदकहरु आफ्ना कार्यक्षेत्रमै बसेर गैह्रसरकारी संस्था, बिदेशी दूतावास र मिडियामा आएका रिपोर्टमा आधारित भएर आउने गरेका प्रतिवेदन निस्पक्ष पनि हुँदैनन्। अधिकांश त्यस्ता प्रतिवेदन सरकारलाई पूर्वाग्रही भएर गाली गरिएका हुन्छन्' एक उच्च सरकारी अधिकारीले अन्नपूर्णसँग भने। नेपाल सरकार र यहाँका अन्य सरोकारवालालाई भन्दा गैह्रसरकारी संस्थालाई राष्ट्रसंघका विशेष प्रतिवेदकले बढी भर पर्ने गरेको पाइन्छ । यसो गर्दा नेपालका आन्तरिक राजनीतिक घटनाक्रम तथा अन्य मुद्दामा दातृ निकाय तथा अन्र्तराष्ट्रिय समुदायले नेपालको बेलाबखत आलोचना गरेको पाइन्छ। 'हाम्रो चाहना विशेष प्रतिवेदकहरु आफैं आएर यहाँको अवस्था मुल्यांकन गरुन भन्ने हो' ती अधिकारीले भने । राष्ट्रसंघका विशेष प्रतिवेदक आफैंमा राष्ट्रसंघका कर्मचारी होइनन्। तर उनीहरुले तयार गर्ने प्रतिवेदनले राष्ट्रसंघ लगायत अन्र्तराष्ट्रिय मंचमा नेपालबारे धारणा बन्ने गरेको छ' उनले थपे। नेपालको मानवअधिकारबारे राष्ट्रसंघमा हुने युनिभर्सल पेरियोडिक रिभ्युमा दाताहरुले सरकारको प्रतिवेदन भन्दा बढी गैह्रसरकारी संस्थाका प्रतिवेदनलाई बढी आधिकारिक मान्ने गरेको पाइन्छ। यसो गर्दा दाताको स्वार्थमा तयार हुने प्रतिवेदन नेपालको वास्तविक परिस्थिती अनुकुलको रहने गरेका छैनन्।"
मधेसमा साना दलको चुनाव तयारी,"काठमाडौं : प्रदेश नम्बर २ को स्थानीय तह निर्वाचनमा प्रमुख दलले पहिलो शक्ति बन्ने होडमा आक्रामक प्रचार गरिरहँदा बेला साना दलले भने मधेसमा पार्टी स्थापित गर्न चुनावलाई प्रचारात्मक अभियानका रूपमा केन्द्रित गरिरहेका छन् । कांग्रेस, एमाले, माओवादी केन्द्रदेखि तराईमधेसकेन्द्रित संघीय समाजवादी फोरम, राष्ट्रिय जनता पार्टीलगायत दलले मधेसमा आफू पहिलो शक्ति बन्ने दाबी गर्दै अहिले प्रचार अभियानलाई उत्कर्षमा लग्दै छन् । साना दलले भने सम्भव भएसम्म चुनावी तालमेल, नभए एक्लै भए पनि कतिपय स्थानमा उम्मेदवारी दिएका छन् । प्रदेश नम्बर २ मा आगामी असोज २ गते स्थानीय तह निर्वाचन हुँदै छ । ठूला दलजस्तो आक्रामक प्रचार र पैसाको चलखेलका लागि नभई पार्टीकै प्रचारका लागि उम्मेदवारी दिएको साना दलका नेताहरूको तर्क छ । जित्ने उद्देश्यभन्दा पनि पार्टीको प्रचारका लागि मात्र अहिले हामी केही साना दल मधेसमा चुनावमा छौं', राष्ट्रिय जनमोर्चाकी मीना पुनले अन्नपूर्णसँग भनिन्, हामी ठूला दलको शैलीमा मधेसमा पुग्न त सकिरहेका छैनौं तापनि पार्टीलाई स्थापित गराउने कोसिस गरिरहेका छौं ।' साना दलमध्ये नयाँ शक्तिले यसपटक मधेसमा नेकपा संयुक्तको चुनाव चिह्न लिएर निर्वाचन लडेको छ । यसअघि अन्य प्रदेशमा संघीय समाजवादी फोरमको चुनाव चिह्न लिएको उसले मधेसमा भने संयुक्तको प्रयोग गरेको हो । राष्ट्रिय जनमोर्चाले बाराको कलैया उपमहानगरपालिकामा एमालेलाई सघाउने नीति बनाए पनि अन्यमा भने आफ्नै उम्मेदवारको प्रचारमा जुटिरहेको छ । मालेले सात, नेपाल मजदुर किसान पार्टीले ६, जनमोर्चाले ५, नेपाल परिवार दलले चार जिल्लाका स्थानीय तहमा उम्मेदवार उठाएका छन् । जिल्लागत रूपमा निर्वाचन आयोगमा दल दर्ताको अवस्था, पार्टीको संगठनात्मक अवस्था आदि कारणले पनि हामीले चार जिल्लाका केही स्थानीय तहमा मात्र उम्मेदवारी दिएका छौं', परिवार दलका अध्यक्ष एकनाथ ढकालले भने, अहिले नै नतिजा अपेक्षा गरेरभन्दा पनि आगामी संघ र प्रदेशको चुनावलाई लक्ष्य गरेर भए पनि हामी मधेसमा निर्वाचन लडिरहेका छौं ।' कुन दलको कस्तो तयारी ? माले : एक जिल्लामा सरदर २० उम्मेदवार संसद्मा पाँच सिट रहेको मालेले सप्तरीबाहेकका जिल्लामा उम्मेदवारी दिएको छ । सप्तरीमा विगतमा एमालेका कारण भड्किएको आन्दोलनको तारोमा आफ्नो पार्टी पर्न सक्ने भयका कारण उम्मेदवारी नदिएको माले सांसद शिवचन्द्र चौधरीले जानकारी दिए । मालेको चुनाव चिह्नमै सुवासराज काफ्ले नेतृत्वको जनसमाजवादी पार्टीले पनि मधेसका केही स्थानमा उम्मेदवारी दिएको छ । यी दुई पार्टीको बीचमा आगामी संघीय संसद् र प्रदेशको चुनावमा मालेकै चुनाव चिह्न हँसिया तारामा चुनाव लड्ने सहमति छ । मधेसभरि झन्डै डेढ सय साथीहरूले उम्मेदवारी दिनुभएको छ', माले प्रवक्ता कुमार बेल्वासेले भने । मालेले वीरगन्ज महानगरपालिकादेखि जनकपुर उपमहानगरपालिकासम्ममा मेयर पदमै उम्मेदवारी दिएको छ । सांसद चौधरीले भने, सरदर १५२० जनालाई एउटा जिल्लामा हामीले उम्मेदवार उठाएका छौं ।' नेमकिपाका १३६ उम्मेदवार नेपाल मजदुर किसान पार्टी (नेमकिपा)ले मधेसभरमा एक सय ३६ जनालाई उम्मेदवार बनाएको छ । सप्तरी, सिरहा, सर्लाही, रौतहट, बारा, पर्सा गरी ६ जिल्लामा नेमकिपाले मेयरदेखि वडा सदस्यसम्म उम्मेदवार बनाएको छ । सप्तरीमा तीन नगरपालिकामा मेयर, दुई नगरपालिकामा उपमेयर र चार वडामा अध्यक्षसहितको टिम, सिरहामा चार नगरपालिकामा मेयर, तीन नगरपालिकामा उपमेयर, दुई गाउँपालिकामा अध्यक्ष, एकवटामा उपाध्यक्ष र एक वडामा अध्यक्षसहितको टिम उठाएको नेमकिपाले जनाएको छ । सर्लाहीका दुई नगरपालिकामा मेयर, एक गाउँपालिकामा अध्यक्ष र दुई वडामा अध्यक्षसहितको टिम, रौतहटका पाँच नगरपालिकामा मेयर, तीन नगरपालिकामा उपमेयर र तीन वडामा अध्यक्षसहितको टिम, बाराको कलैया उपमहानगरपालिकामा मेयर र उपमेयर र ६ वडामा अध्यक्ष, एउटा गाउँपालिकामा अध्यक्ष र उपाध्यक्ष उम्मेदवार नेमकिपाले उठाएको छ । केन्द्रीय सदस्य दिनेशप्रसाद साहलाई मधेसको निर्वाचनमा उसले केन्द्रीय नेताका रूपमा परिचालन गरेको छ । पाँच जिल्लामा चुनाव लड्दै राष्ट्रिय जनमोर्चा राष्ट्रिय जनमोर्चाले मधेसका आठमध्ये पाँच जिल्लामा मात्र चुनावी प्रतिस्पर्धा गर्न लागेको छ । बारा, पर्सा, रौतहट, सर्लाही र सिरहामा उम्मेदवारी दिएको नेतृ मीना पुनले बताइन् । केन्द्रीय सदस्य चिन्तामणि पौडेललाई उसले मधेसको चुनावमा केन्द्रबाट खटाएको छ । पौडेलका अनुसार जनमोर्चाले सिरहामा एक नगरपालिकामा मेयर र दुई वडामा अध्यक्षसहित १० जना, सर्लाहीमा दुई नगरपालिकामा मेयर, दुई वडाका अध्यक्षसहित १३ जना, रौतहटमा एक नगरपालिकामा मेयर, ६ वडामा अध्यक्षसहितको प्यानल, बाराको जितपुरसिमरा उपमहानगरपालिकामा मेयरउपमेयरसहित सात वडामा अध्यक्षसहित ३३ जना उम्मेदवार छन् । बाराकै सिम्रौनगढमा एक वडामा प्यानलसहितकै उम्मेदवारी पनि जनमोर्चाले दिएको छ । त्यस्तै, पर्सामा मेयर, उपमेयरसहित दुई वडामा अध्यक्षसहित नौ र दुई गाउँपालिकामा अध्यक्ष पदमा जनमोर्चाले उम्मेदवार उठाएको छ । परिवार दलको बारामा बढी उम्मेदवार परिवार दलले चार जिल्लामा मात्र उम्मेदवारी दिएको छ । बारा, पर्सा, रौतहट र धनुषामा मात्र परिवार दलले उम्मेदवारी दर्ता गरेको हो । अध्यक्ष एकनाथ ढकालका अनुसार सबैभन्दा बढी उम्मेदवारी बारा जिल्लामा परेको छ । पर्सामा वीरगन्ज महानगरपालिकाको मेयरबाहेक अन्य पद, जनकपुर उपमहानगरपालिकामा उपमेयर पदमा परिवार दलले उम्मेदवारी दिएको छ । मधेसको चुनावलक्षित कार्यक्रमको संयोजन परिवार दलबाट बारा जिल्ला अध्यक्ष रामचन्द्र चौधरीले गरिरहेको अध्यक्ष ढकालले बताए । नेकपा संयुक्त र नयाँ शक्ति एकै ठाउँ नेकपा संयुक्त र नयाँ शक्तिले भने चुनावी तालमेल गरेका छन् । संयुक्तको चुनाव चिह्नमा नयाँ शक्तिले मधेसमा चुनाव लडेको हो । अन्य प्रदेशमा संघीय समाजवादी फोरमको चुनाव चिह्न प्रयोग गरेको नयाँ शक्तिसँग यसपटक भने तालमेल छैन । संयुक्तका नेता जयदेव जोशीले दुई साना दल मिलेर मधेसमा चुनाव लडेको बताए । हामी दुई साना पार्टीले मधेसमा मिलेर चुनाव लडेका छौं', नेता जोशीले भने, नयाँ शक्ति हाम्रै पार्टीको चुनाव चिह्नमा निर्वाचन लडेको छ ।' नयाँ शक्तिले मधेसका १३६ स्थानीय तहमध्ये ५३ वटामा प्रमुख र उपप्रमुख पदमा उम्मेदवारी दिएको छ ।"
