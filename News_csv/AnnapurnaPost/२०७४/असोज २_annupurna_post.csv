शीर्षक,विवरण
सभामुखको विदेश मोह,"नेपालका नेता र उच्च पदस्थ कर्मचारीको विदेश भ्रमणप्रतिको मोह बुझिनसक्नु छ । आफ्नो पदको गरिमासँग मेल नखाने ससाना कार्यक्रममा सहभागिता जनाउन विदेश भ्रमणमा जाने प्रवृत्ति हाम्रोमा बढी नै छ । यस्तो प्रवृत्तिको लहरमा अहिले सभामुख ओनसरी घर्तीमगर उभिन पुगेकी छन् । संसद्मा महत्वपूर्ण विधेयक विचाराधीन रहेको र संसद्को आयु छोटिँदै गएको अवस्थामा सभामुखले एकपछि अर्को भ्रमण गर्नु कति उपयुक्त हो ? असोज ४ देखि ८ सम्म चीनको कुन्मिङ जाँदै गरेकी सभामुख घर्तीमगर फर्किंदा दसैंको वातावरणले छोपिसक्छ । दसैंका बेला संसदीय गतिविधि खासै हुँदैन । कोजाग्रत पूर्णिमाअगाडि असोज १८ देखि २२ सम्म उनी दक्षिण एसियाली क्षेत्रीय संगठन (सार्क) का सभामुखस्तरीय बैठकमा भाग लिन श्रीलंका जाने तयारीमा छिन् । असोज २८ देखि ३० सम्म रूसमा हुने अन्तरव्यवस्थापिका संघ (आईपीयु) को बैठकमा पनि सहभागी हुन रुचि देखाएकी सभामुख श्रीलंकाबाट फर्केपछि रूसका लागि प्रस्थान गर्नेछिन् । यस बीचमा नेपालमा एक साता पनि उनी रहने छैनन् । यी शृंखलाबद्ध भ्रमणको सीधा असर संसद्को बिजनेसमा पर्नेछ । संसद्को आयु एक महिनाजति बाँकी रहँदा राष्ट्रिय सभा निर्वाचन, राष्ट्रपतिउपराष्ट्रपति निर्वाचन, कर्मचारी व्यवस्थापनलगायत महत्वपूर्ण विधेयक पारित गर्नुपर्नेछ । यी विधेयक संघीयतातर्फको रूपान्तरणको लागि असाध्यै महत्वपूर्ण छन् । यसका अलावा अहिले संसद्मा ३६ वटा विधेयक विचाराधीन छन् । यी विधेयक तयार गर्ने क्रममा राज्यको धेरै लगानी परेको छ र अहिले पास नहुने हो भने यी विधेयक अब बन्ने संसद्मा नसरेर अलपत्र पर्न सक्छन् । मुलुकी ऐन प्रतिस्थापन गर्ने देवानी संहिता पनि चाँडो पारित गर्नुपर्ने अवस्था छ । स्वदेशमा यस्ता महत्वपूर्ण विधेयक पारित गर्नुपर्ने बेलामा र संसद्को आयु छोटो हुँदा सभामुखले एकपछि अर्को विदेश भ्रमणको योजना बनाउनु उचित होइन । श्रीलंकामा हुने सार्कस्तरीय सभामुखहरूको बैठकमा सभामुख घर्तीमगरको उपस्थिति स्वाभाविक हो । यसबाहेकका अन्य कार्यक्रममा उनले आफू नगएर आफ्ना प्रतिनिधि पठाउन सक्ने प्रकृतिका छन् । त्यसकारण कम महत्वका भ्रमण रोकेर भए पनि संसद्लाई बिजनेस दिनेतिर सभामुखको ध्यान केन्द्रित हुनुपर्छ । तर सभामुखको ध्यान विदेशतिर छ । उनले विदेश भ्रमणप्रति मोह देखाउँदै त्यसको लागि हतारिनु पदीय गरिमाको दृष्टिले सुहाउँदैन । त्यसो त दलका नेता, कर्मचारी र अन्य जिम्मेवार पदमा रहेका व्यक्ति विदेश भ्रमणमा ज्ञान लिन र बाँड्नभन्दा पनि सयर गर्दाको मज्जा लिन यसप्रति बढी आकर्षित हुन्छन् । त्यसबाट राज्यकोषमा व्ययभार पनि पर्छ । राज्यका जिम्मेवार ओहोदामा भएका व्यक्तिले सयर गर्नकै लागि विदेश जान रुचि देखाउनु आपत्तिजनक हो । विदेशमा हुने कार्यक्रममा सहभागी हुनु र त्यहाँबाट प्राप्त ज्ञान र अनुभव राष्ट्र हितमा प्रयोग गर्नुलाई सकारात्मक पक्ष मान्न सकिन्छ । हाम्रोजस्तो कम विकसित र धेरै सीमितता भएको देशको नागरिकका लागि विदेश भ्रमण सामान्यतः नयाँ विषय सिक्ने खालकै हुन्छन् । तर हामीकहा विदेश घुम्न र रमाइलो गर्न जाने प्रवृत्ति बढी छ । अहिले सभामुख एकपछि अर्को विदेश भ्रमणमा जानु भनेको कामकुरो एकातिर, कुम्लो बोकी ठिमीतिर भनेजस्तै हो । तसर्थ सभामुखले विदेश भ्रमणका कार्यक्रम स्थगित गरेर महत्वपूर्ण विधेयक पारित गर्न समय सदुपयोग गर्नु विवेकसम्मत हुनेछ ।"
माओवादी केन्द्र प्रवेश गर्न नेमकिपा परित्याग गर्ने नेता कार्यकर्ताको सूची,"जुम्लाः नेपाल मजदुर किसान पार्टी जुम्लालाई ठूलो धक्का लागेको छ । नेमकिपाको भातृ संगठन नेपाल क्रान्तिकारी शिक्षक संघका केन्द्रीय उपाध्यक्षसहित एकसय ३९ कार्यकर्ताले एकैसाथ पार्टीबाट राजीनामा दिएका छन् । सोमबार जिल्लामा पत्रकार सम्मेलनको आयोजना गरी नेक्राशिसंघका केन्द्रीय उपाध्यक्ष पूर्णप्रसाद धितालसहित कार्यकर्ताहरुले साधारण सदस्य नरनेगरी पार्टी परित्याग गरेको बताएका छन् । पार्टी परित्यागको घोषणासँगै पूर्णप्रसाद धितालको संयोजकत्वमा बृहत कम्युनिष्ट पार्टी निर्माण अभियान समेत गठन गरिएको विज्ञप्तीमा उल्लेख गरिएको छ । लामो समयसम्म कामदार वर्गको हितमा संघर्ष गर्दै आएपनि पार्टी फैलिनुको साटो खुम्चीदै जानुमा नेतृत्वमा रहेका व्यक्तिहरुका कारण आफुहरु रहन नसक्ने वातावरण सिर्जना भएको धितालले बताए । उनले पटक पटक पार्टीले लिएको कार्यशैली बदल्न सुझाव दिएपनि कार्यान्वयनको दिशामा कुनै पहल नहुँदा आफुहरु बाध्य भएर पार्टी परित्याग गर्नुपरेको पत्रकार सम्मेलनमा बताए । काममदार वर्गलाई शासकका रुपमा उठाउने उद्देश्य राखी लामो समयदेखि संघर्ष गर्दै आएको नेमकिपा फैलिनुको साटो खुम्चिँदै गयोविज्ञप्तीमा भनिएको छ,पार्टीले लिएको कार्यशैली परिवर्तनका लागि पार्टी नेतृत्वलाई बारम्बार सुझाव दिँदा पनि नेतृत्व टसको मस परिवर्तन नभई यथास्थीतिमा रहने देखिएकाले विभिन्न जिम्मेवारीमा रहेका हामीहरु साधारण सदस्यमा नरहनेगरी परित्याग गरेका हौं । पार्टी परित्याग गरेका कार्यकर्ताहरुले आफुहरुको विचार मिल्ने वामपन्थी शक्तिहरुसँग छलफल गरेर बलियो पार्टी निर्माणका लागि समावेश हुनसक्ने बताएका छन् । पूर्णप्रसाद धिताल पश्चिम नेपालमै नेपाल मजदुर किसान पार्टीका प्रभावशाली युवा नेताका रुपमा हेरिँदै आएको थियो । धितालसँगै सिंजा क्षेत्रका यति धेरै कार्यकर्ताहरुले पार्टी परित्याग गरेपछि नेपाल मजदुर किसान पार्टीलाई कर्णालीमा ठूलै धक्का लागेको छ । धिताल यसअघि भएको स्थानीय तहको निर्वाचनमा नेमकिपाबाट सिँजा गाउँपालिकाका अध्यक्षमा निर्वाचन लडेका थिए । निर्वाचनमा उनी एकसय ८१ मतले पराजित भएका थिए । उनको एकहजार दुई तीन मत आएको थियो भने, अध्यक्षमा निर्वाचित नेपाली कांग्रेसका देवलसिंह रावलको एकहजार तीनसय ८४ मत प्राप्त भएको थियो । नेमकिपाबाट पार्टी परित्याग गरेका धिताल सहितका नेता कार्यकर्ताहरु माओवादी केन्द्रमा प्रवेश गर्ने तयारी भइरहेको माओवादी केन्द्र जुम्लाका एक नेताले जानकारी दिए । ती नेताका अनुसार यही असोज ८ गते सिंजामा हुने माओवादी केन्द्रको आमसभामा अध्यक्ष पुष्पकमल दाहाल प्रचण्डले पार्टी प्रवेश गराउने भएका छन् । यता नेपाल मजदुर किसान पार्टी जुम्लाका अनुसार धितालले पार्टीलाई धोका दिने थाहा पाएसँगै पार्टीको सबै जिम्मेवारीमा नबस्नेगरी निस्कासित गरिएको जिल्ला अध्यक्ष शिवलाल डाँगीले बताएका छन् ।"
"विष्ट र शर्मा राज्यमन्त्रीमा, अब ५६ सदस्यीय बन्यो मन्त्रिमण्डल",काठमाडौँ: प्रधानमन्त्री शेरबहादुर देउवाले राष्ट्रिय प्रजातन्त्र पार्टी (प्रजातान्त्रिक)का तर्फबाट विराज विष्टलाई विज्ञान तथा प्रविधि र कमला शर्मालाई वन तथा भूसंरक्षण राज्यमन्त्रीको शपथ गराएका छन्। प्रधानमन्त्री तथा मन्त्रिपरिषद् कार्यालयमा सोमबार आयोजित समारोहमा प्रधानमन्त्री देउवाले उनीहरुलाई शपथ गराएका हुन्। यसअघि विष्टले संघीय मामिला तथा स्थानीय विकास मन्त्रालयमा सहायकमन्त्रीको जिम्मेवारी सम्हालेका थिए शर्मा पहिलो पटक राज्यमन्त्री बनेकी हुन्। प्रधानमन्त्री तथा मन्त्रिपरिषद् कार्यालयमा सोमबार आयोजित समारोहमा प्रधानमन्त्री देउवाले उनीहरुलाई शपथ गराएका हुन्। यसअघि विष्टले संघीय मामिला तथा स्थानीय विकास मन्त्रालयमा सहायकमन्त्रीको जिम्मेवारी सम्हालेका थिए शर्मा पहिलो पटक राज्यमन्त्री बनेकी हुन्। पार्टी अध्यक्ष पशुपतिशम्शेर जबराले विष्ट र शर्मालाई राज्यमन्त्रीमा पार्टीको सिफारिससहित उनीहरुको नाम प्रधानमन्त्रीलाई बुझाएका थिए। नवनियुक्त राज्यमन्त्रीद्वय विष्ट र शर्माले कार्यालयमा पुगेर पदबहाली गरेका छन्। अब मन्त्रिमण्डल ५६ सदस्यीय बनेको छ।
अध्यागमनमा भएको केरकार सिंगो देशप्रतिको दुर्व्यवहार: पौडेल,"काठमाडौंः 'स्पोन्सर' का कारण जापान प्रवेश नपाएर अध्यागमनबाटै स्वदेश फर्किएका नेपाली कांग्रेसका केन्द्रीय सदस्य प्रदीप पौडेलले जापानको अध्यागमनमा भएको केरकारलाई सिंगो नेपालीमाथिको दुर्व्यवहार भएको बताएका छन्। आइतबार जापानको राजधानी टोक्योस्थित हानेदा अन्तर्राष्टिय विमानस्थलमा नेता पौडेललार्इ त्यहाँको अध्यागमनले केरकारपछि जापान प्रवेश गर्न रोक लगाउँदै नेपाल फर्काइदिएको थियो। नेपालका विभिन्न सञ्चारमाध्यममा आफ्नो भ्रमणलाई लिएर अनर्गल प्रभारवाजी भएको भन्दै नेता पौडेलले एक विज्ञप्तिमार्फत रोष प्रकट गरेका छन्। उनले भनेका छन्, 'हरियो पासपोर्ट बोक्ने मजस्तै हजारौं नेपालीहरुको साझा पीडा हो यो। मैले जस्तै धेरै नेपालीहरुले विश्वका कुनाकुनामा दुख पाईरहेका छन्। यो केबल व्यक्तिको मात्र नभएर सिंगो देशकै अपमान हो।' देशभित्र आफू सार्वजनिक छवि भएको व्यक्ति भएपनि विदेशमा भने हरियो पासपोर्ट बोकेको एक आम नेपाली भएको भन्दै उनले जापानको अध्यागमनमा भएको केरकारलाई गम्भिर रुपमा लिन समेत आग्रह गरेका छन्। प्रवेशाज्ञा दिनुअघि नै विचार गर्नुपर्नेमा अध्यागमनमा पुगेर केरकार गर्नु उपयुक्त नभएको भन्दै उनले भनेका छन्, प्रवेशाज्ञा दिने तर प्रवेश नदिने त्यहाँको सरकारको रवैयाबारे म काठमाडौंस्थित जापानी दूतावास पुगेर बुझ्छु।' नेपाली जनसम्पर्क समिति जापानका विभिन्न कार्यक्रममा सहभागि हुन जापान गएको तर स्पोन्सरका कारण आफूले दुख पाएको नेता पौडेलले विज्ञप्तिमा स्पष्ट पारेका छन्। म विमानस्थलमा ओर्लिएपछि त्यहाँको अध्याामगनले जापानको बसाईबारे सोध्यो, मैले स्पोन्सरको फोन नंसहित विमानस्थलमा भरेका फारम दिए', विज्ञप्तिमा भनेका छन्, स्पोन्सरलाई फोन गर्दा सम्पर्क हुन सकेन र उनीहरुले जापान प्रवेश दिन नसकिने बताए।' उनले जनसम्पर्क समिति जापानका जिम्मेवार व्यक्तिहरुकै लापरवाहीका कारण दुख पाएको समेत बताएका छन्। अध्यागमनमा करिव अढाई घण्टाको केरकारपछि आफूले अपमानित महसुसर गरेर स्वदेश फर्किने निर्णय गरेको र फर्कने टिकटको व्यबस्था गर्दा थप ४५ घण्टा लागेको उनले विज्ञप्तिमा जनाएका छन्।"
३७ हजार उम्मेदवारको भविष्य बाकसमा,"काठमाडौं : प्रदेश नम्बर २ का ६ हजार ६ सय २७ जना जनप्रतिनिधिका लागि सोमबार भएको स्थानीय तहको तेस्रो चरणमा निर्वाचनको प्रतिस्पर्धामा उत्रिएका उम्मेदवार ३७ हजार दुई सय ३६ जना उम्मेदवारको भबिश्य बाकसमा कैद भएको छ । जनताको उत्साहजनक सहभागितामा छिटफुट घटना बाहेक शान्तिपूर्ण रुपमा भएको निर्वाचनको परिणाम पाँच दिन भित्र सार्वजनिक गरिसक्ने तयारी निर्वाचन आयोगले गरेको छ । उम्मेदवारी दर्ता गराएका मध्ये आठ जना निर्विरोध निर्वाचित भएका छन् । एक सय ३६ वटा स्थानीय तहमा निर्वाचन गराउँदा एक अर्व ७५ करोड रुपैया खर्च भएको अनुमान छ । सो निर्वाचनमा ४५ वटा राजनीतिक दलले भाग लिएका थिए । निर्वाचनका लागि ३० लाख मतपत्र छापिएको थियो । पर्सा, बारा, रौतहट, सर्लाही, महोत्तरी, धनुषा, सिराहा र सप्तरीमा निर्वाचन सुरक्षाका लागि ६५ हजार सुरक्षाकर्मी र ३१ हजार पाँच सय कर्मचारी परिचालन गरिएको थियो ।"
"धनुषामा दुर्इ बजेसम्म ५० प्रतिशत मत खस्यो, मतदाताको भीड कम हुँदै",जनकपुरधाम: बिहानैदेखि उत्साहका साथ भइरहेको स्थानीय तहको निर्वाचनमा दिउँसो साढे दुईबजेसम्म ५० प्रतिशत भन्दा बढि मत खसेको छ। करिव दुई दशकपछि भएको स्थानीय तहको निर्वाचनमा उत्साहजन रुपमा मतदाताहरुको उपस्थिति देखिन्छ। बिहानै मतदाताहरुको उल्लेख्य सहभागिता रहेपनि दुई बजेपछि भने मतदान केन्द्रहरु सुनसान देखिन थालेका छन्। मतदाताहरुको संख्या निकै पातलो देखिन्छ भने एक दुई जना गरेर आउने र मत खसाउदैं फर्किने क्रम जारी रहेको छ। मतदान केन्द्रहरुको संख्यामा वृद्धि र मर्यादित तथा व्यवस्थित मतदान प्रक्रियाका कारण मत हाल्ने काम सजिलो भएको मतदाताहरुले प्रतिक्रिया दिएका छन्। धनुषाका ग्रामिण भेगमा पनि मतदान स्थलहरुमा भिडभाड पातलिएको छ। जनकपुर उपमहानगरपालिकाको २५ वटा वडाहरुमा शान्तिपूर्वक रुपमा मतदान भईरहेका छन् भने धनुषा जिल्लामा १८ स्थानीय तहका लागि ३२७ मतदानस्थल र ५३२ मतदान केन्द्रमा समयमै मतदान सुरु गरिएको र कुनै पनि समस्या नभएको हुँदा चाँडै चाँडै मतदान प्रक्रिया सम्पन्न हुँदै गएको निर्वाचन कार्यालय धनुषाकी प्रमुख पुष्पा झाले बताएकी छिन्। जिल्लामा ७५ प्रतिशतसम्म मतदान हुने सम्भावना रहेको प्रमुख झाको भनाई छ। अधिकांश पुरुष मतदाताहरु वैदेशिक रोजगारमा रहेको कारण महिला मतदाताहरुको उपस्थिति बढि देखिएको छ। महिलाहरुले घरको कामकाज पनि गर्नुपर्ने भएकोले सबैरै मत हालेका हुन्। साँझ ५ बजेसम्म मतदान गर्ने कार्यतालिका निर्वाचन आयोगको रहेको हुनाले अन्तिम एकघण्टासम्म भिडभाड बढ्ने अनुमान गरिएको छ।
तराईमधेसमा चुनावी रौनक: विकासको खाका कोरिने अपेक्षा (फोटो फिचर),"बर्दिबास: विकासको रेखा कोर्न प्रदेश नं २ का आठ वटै जिल्लाका लाखौं मतदानहरु मतदान केन्द्रमा भोट हाल्न ओर्लिएका छन्। मतदाताहरु उत्साहित भएर मतदानमा सहभागी भएका हुन्। बीस बर्षपछि भएको स्थानीय तहको निर्वाचनमा गाउँको विकासको रेखा कोर्न मत मतदाता एका बिहानैदेखि मतदान स्थलमा पुगेका थिए। शान्तिपूर्ण रुपमा मतदान चलिरहेको छ।वृद्धा वृद्धा, असक्त, अपांगता भएका मतदताहरु ह्विलचेयरमा आएर मतदना गरेका छन्।फरक क्षमता भएका मतदाताहरुको लागि यसपालि चुनावमा मतदानको व्यस्था मिलाइएको थियो। चुनावपछि सिंहदरबारको अधिकार गाउँमा आउने थाहा पाएका मतदाताहरु मतदान गरेर आफुलाई मन परेको उमेदवार छन्न आज मतदना गरेका छन्।घर गाउँबाट टाढा रहेका मतदाता चुनावमा भोट पनि हाल्ने अनि दसैं पनि मनाउने तयारीका साथ गाउँ फर्किंएका बिजलपुराका संजीत महतोले जनाए। प्रदेश नं २ मा सप्तरी, सिरहा, महोत्तरी, सर्लाही, पर्सा, रौतहट, बारा र धनुषा गरी आठ वटा जिल्ला छन्।सबै जिल्लामा गरी १३६ स्थानीय तह छन्।यस प्रदेशमा वीरगन्ज महानगरपालिका, जनकपुर, कलैया र जितपुर सिमरा उपमहानगरपालिकासहित ७३ नगरपालिका र ५९ गाउँपालिका छन्।सबै स्थानीय तहमा गरि १ हजार २ सयवटा वडा छन्। मेयर, उपमेयर, अध्यक्ष, उपाध्यक्ष, वडाध्यक्ष र सदस्यसहित ६ हजार ६२७ पदका लागि ३६ हजार ९९३ जना उम्मेदवार चुनावी मैदानमा छन्।मतदाताको संख्या २६ लाख ६४ हजार ९ सय ५० छ।३ हजार ५ सय ७७ मतदान केन्द्र तोकिएको छ।गृह मन्त्रालयका अनुसार प्रदेश नम्बर २ का ८ वटै जिल्ला गरि ६९ हजारभन्दा बढी सुरक्षाकर्मी परिचालन गरिएको छ।"
घुम्टोले छेकेन भोटलाई,"महोत्तरीः मधेसमा गृहिणी महिला घरभित्रैको कामकाजमा व्यस्त हुन्छ। कुनै चार्ड पर्व, मेला, बिशेष उत्सव बाहेकका कार्यक्रममा बाहिर निस्किन पाउँदैनन् । पाइहाले पनि घुम्टो ओडे्र निस्किनु पर्ने हुन्छ। सोमबारको दिन गृहिणी महिलाको लागि एउटा उत्सवर्क रुपमा देखियो।गृहिणी महिलाहरु मतदान स्थल सम्म पुगेर जनप्रतिनिधि छनौट गर्न मतदान गरे। घरबाट बाहिर निस्किेदेखी घुम्टोमा अनुहार लुकाएर मतदना स्थल सम्म आइपुगिन्। बिजलपुरकी २५ बर्षीया रेखा देवीले घुम्टो भित्रैबाट मतदाता परिचय पत्र रुजु गराइन्। उनको मतदाता परिचय पत्र रुजुपछि मतपत्र दिइयो। उनले घुम्टो भित्रैबाट मन पर्ने उमेदारको चुनाव चिन्हमा स्वस्तिक छाप लगाइन्। मतपत्र पट्यार घुम्टो भित्रैबाट मतपेटीमा खसालिन्। र घरको बाटो लागिन्। रेखा एक प्रतिनिधि पात्र मात्र हुन् घुम्टो भित्रबाट मतदान गर्ने । उनी जस्ता मधेसमा लाखौं महिलाले सोमबार घुम्टो भित्रैबाट मतदना गरेर उमेदार छाने। किसाननगरकी सन्झा देवी यादव भन्छिन्,पुखौंदेखी चल्दै आएको घुम्टो प्रथा उल्लघंन गर्ने बुहारीलाई समाजले राम्रो मान्दैन। त्यसकारण घरदेखि शहर सम्म मधेसी महिलाहरु घुम्टो भित्रैबाट जीवन चलाउछिन्।' बलबल्ल महिनौं दिनमा एक दिन घरबाट बाहिर आउँदा पनि महिलाले घुम्टो तान्नु पर्ने कुसंस्कारले मधेसका महिलाहरुलाई घरमै सीमित बनाएको बर्दिबास नगरपालिका वाड नम्बर २ की महिला पदकी उमेदवार रंगिता कर्ण बताउँछिन्। महिलाको घुम्टोसंग पुरुषको समाजमा इज्जत जोडिएको हुन्छ। महिलाले घुम्टो हालेन भने फलोनोको श्रीमति, बुहारीले नाकै कटायो। मुख देखाउँदै हिड्छभनेर समाजका अन्य मानिसहरुले ती महिलाका अभिभावको खिलाप गर्ने गरेको कारण मधेमा घम्टो प्रथाले जडा गडेको बर्दिबास अन्तर पार्टी सञ्जालकी अध्यक्ष सारदा थापाले बताइन्। जति पढेलेखेपनि घुम्टो प्रथा मान्नु पर्ने मधेसमा एउटा चलन रहेको बर्दिबासका युवा अवधेस झा बताउँछन् । घुम्टो प्रथा मधेसको कुसंस्कार हो। चुनावबाट जित्ने जनप्रतिनिधिले यस बिषयमा अभियान चलाउनु पर्छ । जनचेतना जगाउनु पर्छ' मधेसमा पुरुष मान्छेहरुले यहाँका महिलाहरुलाई घुम्टो प्रथाको निरन्तरता दिएर महिलाहरुलाई नजरबन्दमा राखे जस्तै छ।"
संविधानपछिका दुई वर्ष: निर्वाचनसँगै कार्यान्वयनमा सार्थकता,"काठमाडौँ: नेपाली जनताका प्रतिनिधिले पहिलोपटक जारी गरेको नेपालको संविधान' कार्यान्वयनको दुई वर्ष पुग्दा मुलुकको राजनीतिक संक्रमणकाल अन्त्यतर्फ उन्मुख हुँदैछ। संघीयतासहितको नयाँ संविधानको सन्दर्भमा सातै प्रदेशमा स्थानीय तहको निर्वाचन सम्पन्न हुनु, प्रतिनिधिसभा र प्रदेशसभाको निर्वाचनको मिति तय हुनुले मुलुक अब आर्थिक समृद्धिको मुद्दामा केन्द्रित हुने दिशामा अघि बढेको छ। संघीयताभित्रको सीमांकनका केही विषयमा तराईमधेस केन्द्रीत दलले संविधान संशोधनको माग गर्दै आए पनि व्यवस्थापिकासंसद्मा त्यसका लागि दुईतिहाई नपुगेपछि ती दल पनि निर्वाचनमा होमिएका छन्। लामो समयदेखिको केन्द्रीकृत राज्य प्रणालीलाई विस्थापन गर्दै संघीय लोकतान्त्रिक गणतन्त्रमा प्रवेश गर्ने संकल्प गरेको नेपालको संविधान, २०७२ ले मुलुकको दिगो शान्ति, विकास र समृद्धि हुँदै समाजवादको परिकल्पनासमेत गरेको छ। पहिलोपटकको संविधानसभा निर्वाचन (२०६४) बाट बन्न नसकेको संविधान दोस्रो संविधानसभा निर्वाचन (२०७०) पछिको संविधानसभाले प्रमुख तीन दलको सहमतिमा २०७२ असोज २ गते जारी गरेको थियो। तत्कालीन राष्ट्रपति डा रामवरण यादवले अन्तर्राष्ट्रिय सम्मेलन केन्द्रमा रहेको संविधानसभाबाट उक्त संविधान जारी गरेका थिए। विगतका सबै प्रकारका विभेद र उत्पीडनको अन्त्य गराउन सबै तहको निर्वाचनपछिका सरकारले ल्याउने खाकामा संविधानको थप सफलता निर्भर रहनेछ। संविधान ल्याउन एकै ठाउँमा उभिएका प्रमुख तीन दल नेपाली कांग्रेस, नेकपा (एमाले) र नेकपा (माओवादी केन्द्र) बीच यसबीचमा फरकफरक सत्ता गठबन्धनका अभ्यास भए पनि संविधान कार्यान्वयन र निर्वाचन गराउने सन्दर्भमा अहिले पनि एकै ठाउँमा छन्। नेपाली कांग्रेसका नेता नवीन्द्रराज जोशी भन्छन् राजनीतिकरुपमा संविधान कार्यान्वयनका चरण पूरा हुँदैछन्। आगामी मंसिरमा संघ र प्रदेशको निर्वाचनपछि मुलुकले स्थायित्व प्राप्त गर्नेछ। यसले स्वदेश र विदेश सबैतिर संविधानप्रति आस्था र विश्वास जगाएको छ। नेकपा (एमाले)का सचिव योगेश भट्टराई संविधान मान्दिन भन्दै आएका मधेस केन्द्रित दल पनि निर्वाचनमा सामेल हुनु संविधानको सफलताका साथै आफ्नो् दलले उठाउँदै आएको मुद्दाको सार्थकता भएको बताए। लोकतन्त्रमा जनताको मत लिएर जनताका सेवा सुविधा दिन राज्य र दल केन्द्रित हुनुपर्छ, निर्वाचन हुने क्रमले जनतामा आशा पलाएको छ' उनले भने। नेकपा(माओवादी केन्द्र)का नेता टोपबहादुर रायमाझीले भने विचारमा संविधान बन्न सक्दैन भन्ने आशंकाबीच संविधान जारी भयो। सबै प्रदेशमा स्थानीय तहको निर्वाचन सम्पन्न भएको छ। यो दिनको झझल्को बिहानीले दिए सरह भएको छ। अब बाँकी निर्वाचन पनि निर्वाधरुपमा हुन्छ। संविधानबमोजिम २०७४ माघ ७ गतेभित्र स्थानीय तह, प्रदेश र केन्द्रको निर्वाचन गर्नुपर्ने छ। यसबीचमा राज्य पुनःसंरचना आयोग र निर्वाचन क्षेत्र निर्धारण आयोगका प्रतिवेदन आई कार्यान्वयन भइसकेका छन्। संघीयता अनुकूलका कानुन बन्ने क्रम शुरु भएको छ भने नयाँ संवैधानिक आयोगको गठन प्रक्रिया सुरु भएको छ।"
दोस्रो प्रदेशको चुनावः वीरगञ्जमा उत्साहपूर्ण सहभागिता,"वीरगन्ज: २०१५ सालको आम निर्वाचन देखि मुलुकमा भएका सबै चुनावमा अरुका लागि मात्र मत हाल्दै आएकी काँग्रेस नेतृ ८७ वर्षिया शान्ति कार्कीले सोमबार भएको स्थानीय तह निर्वाचनमा भने आफना लागि आफैले पहिलो पटक भोट हाल्ने अवसर पाइन्।कार्की , काँग्रेसको तर्फबाट वीरगन्ज महानगरपालिकाको उपमेयरकी उम्मेदवार हुन्।राजनीतिमा लागेको सात दशक पछि मात्रै पार्टीले मुल्याङकन गरेर उम्मेदवार बनाएका कारण नै आफुले आफना लागि भोट हाल्ने अवसर पाएको कार्की बताउछिन्। सधैभरि अर्काका लागि मात्रै भोट हाल्दै आएको थिए, नेतृ कार्कीले भनिन्, 'धैर्य गरेर बसेकाले ढिलै भएपनि पार्टी नेतृत्वले मुल्यांकन गरेर दिएकै कारण पहिलो पल्ट आफना लागि आफैले भोट हाल्ने अवसर पाए। यसभन्दा पहिलेका चुनावमा भोट हाल्न जादा कुनै दाया बाँया नगरि सिधै पार्टीको चुनाव चिन्हमा भोट हाल्थे, उनले भनिन् , तर यस पटक मतपत्रमा आफनो चुनाव चिन्हमा आफैले स्वास्तिक छाप लगाउने बेला म अलि भावुक पनि बन्न पुगे, आखा पनि रसायो। मधेसी दलको असन्तुष्टि र विरोधका कारण पटक पटक सर्दै आएको स्थानीय तहको निर्वाचन प्रदेश नम्बर २ मा अन्तत सोमबार निक्कै उत्साहका साथ सम्पन्न भएको छ।मधेस आन्दोलनको माइती नै भनेर चिनिएको प्रदेश नम्बर २ को एक मात्र महानगर वीरगन्जमा पनि सोमबार भएको निर्वाचनमा मतदाताहरु पनि अत्यन्त उत्साहका साथ सहभागी भए। आइतवार राति भएको भीषर्ण वर्षाले यहाका सबै मतदान केन्द्रहरु हिलाम्ये थिए। सोमबार बिहानै देखि चर्को घाम पनि लागेको थियो । मतदान केन्द्र हिलाम्ये हुदा र चर्को घाम लागे पनि महानगरका मतदाताहरुको उत्साहमा कुनै कमी देखिएन। पहिलो र दोश्रो चरणमा गरि ६ वटा प्रदेशमा स्थानीय तहको निर्वाचन सम्पन्न भइ निर्वाचित जन प्रतिनिधीहरुले विकास निर्माणको काम शुरु गरिसक्दा प्रदेश नम्बर २ मा पटक पटक निर्वाचनको मिति सर्दै गएको थियो। जसका कारण असोज २ मा पनि प्रदेश नम्बर २ का नागरिकमा स्थानीय तहको निर्वाचन हुन्छ कि हुन्न भन्नेमा संशय थियो। अरु ६ वटा प्रदेशमा निर्वाचन भइ निर्वाचित जन प्रतिनिधिहरुले विकास निर्माणका काम शुरु समेत गरिसक्दा यहा भने चुनाव नै अन्यौलमा रहदा यहाका नागरिकमा निराशा पनि बढ्दै गएको थियो। तर अनेकन संशय र अन्यौलका बिचमा पनि अन्तत सोमबार भएको निर्वाचनमा यहाका मतदाता निक्कै उत्साहित बनेर मतदानमा भाग लिए। अरु सबै प्रदेशमा चुनाव भएर जनप्रतिनिधीहरुले विकास निर्माणका काम शुरु गरिसक्दा पनि हाम्रो प्रदेशमा चुनाव नै हुन्छ कि हुन्न भन्ने ठूलो अन्यौल थियो, सोमबार भएको निर्वाचनमा मतदान गरे पछि वीरगन्जको घडीअर्वा स्थित मतदान केन्द्रमा भेटिएका शम्भु साह कानुले भने , तर आज चुनाव भयो , अब हाम्रो गाँउठाँउको पनि विकास हुन्छ भन्ने आशा पलाएको छ। सोमबार भएको मतदानमा मत हालेर घर फर्किन लागेका वीगन्जको छपकैयाका दिनेश कोहारले भने, 'चुनावमा को जित्छ को हार्छ त्यो आफनो ठाँउमा छदैछ तर धेरै शंका उपशंकाको बाबजुद पनि यहा चुनाव भयो यो नै हाम्रो लागि खुशीको कुरा हो।' उनले थपे, 'यसै त हाम्रो मधेस पहाडको भन्दा हरेक कुरामा पछाडि परेको थियो, त्यसमा पनि पहाडमा चुनाव भएर सबै विकास काम शुरु भइसकेको थियो तर यहा चुनाव नहुदा विकास निर्माणको काम रोकिएको थियो, तर अब चुनाव भएको छ, अब हाम्रो मधेसको पनि विकास हुन्छ जस्तो लागेको छ।' आन्दोलनले थलिएको वीरगन्ज महानगर सहित समग्र मधेसको विकासको ढोका सोमबार सम्पन्न स्थानीय तहको निर्वाचनले भने खोलेको अधिवक्ता वीरेन्द्र यादवले बताए। 'शिक्षा, स्वास्थ्य, सडक सबै दृष्टिकोणले मधेस पछाडि परेको छ', उनले भने, 'लामो समय देखि स्थानीय निकाय जन प्रतिनिधी बिहिन थियो ,त्यसमा पनि अरु प्रदेशमा चुनाव भएर विकास निर्माण शुरु भइसकेको थियो तर यहा चुनाव नै हुन्छ कि हुन्न भनेर आशंका बढ्दै गएको थियो , जसका कारण मधेस झन पछाडि पर्ने सम्भवनाहरु देखा परिरहेको थियो तर देर आए दुरुस्त आए भनेजस्तै ढिलै भएपनि स्थानीय चुनाव भएको छ , त्यसैले सोमबार भएको मतदानमा यहाका जनताको अत्याधिक उत्साह देखिएको हो। सोमबार भएको स्थानीय तहको निर्वाचनमा वीरगन्ज महानगरमा ७३ प्रतिशत मतदान भएको छ। ३२ वटा वडा रहेको वीरगन्ज महानगरपालिकाको कुल मतदाता संख्या एक लाख आठ हजार पाँच सय एक रहेको छ। वीरगन्ज महानगरका सबै मतदान केन्द्रमा उत्साहपुर्वक रुपमा मतदान सम्पन्न भएको मुख्य निर्वाचन अधिकृत विष्णु सुबेदीले जानकारी दिए।वीरगन्ज महानगरमा हामीले सोचेको भन्दा पनि बढि प्रतिशतमा मत खस्यो, उनले भने,'मतदानमा मतदाताहरु पनि निक्कै उत्साहित भएर भाग लिए।"
"मतदानको समय सकियो, लाइनमा बसेकाले मतदान गर्न पाउने","काठमाडौंः स्थानीय तह निर्वाचन अन्तर्गत आज प्रदेश नं दुईमा भइरहेको निर्वाचनको निर्धारित समय सकिएको छ। निर्वाचन आयोगले मतदानका लागि विहान सात बजेदेखि साँझ पाँच बजेसम्मका लागि समय तोकेको थियो। तर मतदानका लागि पाँचबजेभित्र मतदानस्थल भित्र प्रवेश गरिसकेकाले ढिलोसम्म मतदान गर्न पाउने व्यबस्था आयोगले गरेको छ। प्रदेश नं दुईका आठ जिल्लामा सम्पन्न निर्वाचन शान्तिपूर्ण रुपमा भएको आयोगले जनाएको छ। आयोगका अनुसार केही ठाउँमा छिटपुट घटनाबाहेक मतदानलाई नै प्रभावित पार्ने गरी कुनै पनि घटना भएन। निर्वाचनबाट बारा, पर्सा, रौतहट, सर्लाही, महोत्तरी, धनुषा, सिरहा र सप्तरी जिल्लाका १ सय ३६ स्थानीय तहका लागि ६ हजार ६ सय २७ प्रतिनिधि चुनिनेछन् । मतदानका लागि २६ लाख ६४ हजार ९ सय ५० मतदाता रहेको आयोगले जनाएको छ। सुरक्षा दृष्टिले संवेदनशील मानिएको यो प्रदेशमा ६० हजारभन्दा बढी सुरक्षाकर्मी निर्वाचन सुरक्षाका लागि परिचालन गरिएको थियो।"
प्रदेश नम्बर २ मा एमाले नै पहिलो शक्ति हुन्छ नेता खरेल,"झापा : नेकपा (एमाले) का पोलिटब्यूरो सदस्य अग्नि खरेलले प्रदेश नम्बर२ मा भएको स्थानीय तहको निर्वाचनमा पनि नेकपा एमाले पहिलो शक्ति हुने दाबी गरेका छन् । पूर्व कानून मन्त्रीसमेत रहेका खरेलले मधेश र मधेशी जनताप्रति एमालेको आशा र विश्वास नडग्मगाएका कारण नेकपा एमाले पहिलो शक्ति हुने विश्वास व्यक्त गरे । एमाले प्रचार विभाग झापाले सोमबार बिर्तामोडमा आयोजना गरेको कार्यक्रममा बोल्दै नेता खरेलले नेपाली कांंंंंग्रेस र माओवादी केन्द्रको संयुक्त सरकारले संविधान कार्यान्वयनका लागि आवश्यक कानून बनाउनुको सट्टा छलछाम गरेरै अघि बढ्न चाहिरहेको आरोपसमेत लगाए । व्यवस्थापिकासंसद्को अवधि कात्तिक ४ गते सकिन लागेको भए पनि आवश्यक निर्वाचन ऐन तथा कानून सरकारले संसदमा छलफलका लागि नल्याएको भन्दै नेता खरेलले राष्ट्रियसभा निर्वाचन, राष्ट्रपति, उपराष्ट्रपतिको निर्वाचनका लागि हालसम्म कुनै ऐन प्रस्ताव नगरेको नेता खरेलले बताए ।"
बारामा ७५ प्रतिशत मत खस्यो,"सिमरा: दुई उपमहानगरसहित १६ स्थानिय तह रहेको बारामा सोमबार भएको निर्वाचनमा ७५ प्रतिशत भन्दा बढी मत खसेको छ।तीन लाख ३४ हजार ६ सय ४७ मतदाता रहेको बाराको सबै तहमा उत्साहपूर्वक निर्वाचन सम्पन्न भएको र झण्डै ७५ प्रतिशत भन्दा बढी मत खसेको जिल्ला निर्वाचन कार्यलयले जनाएको छ। सामान्य वादविवाद र झगडाका घटना बाहेक निर्वाचन शान्तिपूर्वक सम्पन्न भएको प्रमुख निर्वाचन अधिकृत रितेन्द्र थापाले जानकारी दिए। सुरक्षाको दृष्टीले चुनौतीका रुपमा लिईएको दुई नम्बर प्रदेशको आठ जिल्लामध्ये बारामा बिहान ७ बजेदेखी साझ ५ बजेसम्म अवरोध बिना निर्वाचन सम्पन्न भएको थापाको भनाई छ। थापाका अनुसार उपमहानगर, नगरपालिकामा ६० प्रतिशत र गाउपालिकामा ८० प्रतिशत मत खसेको थापाले जानकारी दिए। दुई उपमहानगर, पाच नगरपालिका र ९ गाउपालिका बारामा तीन सय तीन मतदान स्थल रहेको थियो। मतदान सकिएसंगै जिल्लाभरीका मतदान स्थलबाट मतपेटीका संकलन गर्ने काम सुरु भएको छ। सबै दलका प्रतिनिधिको सहमतीमा मुचुल्का बनाएर मतपेटीका संकलन गर्न थालिएको निर्वाचन अधिकृत थापाले जानकारी दिए। स्थानिय तहको सबै स्थानबाट मतपेटीका संकलन भएपछि उम्मेदवा र दलका प्रतिनिधिको सहमती मतगणनाको टुंगो लाग्ने बताइएको छ। झण्डै दुई दशकपछि भएको निर्वाचनमा जिल्लाको दक्षिणी क्षेत्रमा बढी मत खसेको प्रमुख जिल्ला अधिकारी बिजय नारायण मानन्धरले जानकारी दिए। मानन्धरका अनुसार दक्षिणी क्षेत्रका अधिकांश मतदान केन्द्रमा ८० प्रतिशत भन्दा बढी मत खसेको छ। निर्वाचनको समयमा प्रहरीले जिल्लाभरी १० जना भन्दा बढीलाई पक्राउ गरेको छ।जिल्ला प्रहरी कार्यलय बाराका प्रहरी उपरिक्षक राजकुमार बैदवारले अर्को ब्यक्तिको नाममा मतदान दिन खोज्ने सात जना र चक्कु बोकेर मतदानस्थल भित्र प्रवेश गर्न खोज्ने तीन जनालाई पक्राउ गरेको जानकारी दिए। पक्राउ परेका ब्यक्तिलाई आवश्यक कारवाही गरिने प्रहरी उपरीक्षक बैदवारले बताए। जिल्ला प्रशासन कार्यलयबाट अनुमती नलिई चलाइएका ६० सवारीलाई प्रहरीले नियन्त्रणमा राखेको छ। राजमार्गमा चेकजाचका क्रममा अनुमती पत्र नभएको एउटा जीप र ५९ वटा मोटरसाईकलाई नियन्त्रणमा राखेको प्रहरी उपरिक्षक बैदवारको भनाई छ।निर्वाचनका लागि बारामा झण्डै सात हजार सुरक्षाकर्मी खटाइएको थियो।"
कांग्रेस नेता निधिले विहानै गरे मतदान,जनकपुर: नेपाली कांग्रेसका नेता विमलेन्द्र निधिले स्थानीय तह निर्वाचनमा मतदान गरेका छन्। उनले धनुषा जिल्लाको नगराइन नगरपालिका वडा २बाट मतदान गरेका हुन्। पूर्व उपप्रधानमन्त्री एवम् गृहमन्त्री निधिले राजेश्वर निधि विद्यालयमा मतदान गरेको उनका प्रेस सल्लाहकार रामजी दाहालले बताए। निधि पछिल्लो दुर्इ सातादेखि प्रदेश नं दुर्इमा बसेर चुनावी अभियानमा व्यस्त थिए। उनी मधेशमा प्रभावशाली नेताका रुपमा चिनिन्छन्।
पर्सामा मतदान शान्तिपूर्ण,"वीरगञ्ज : पर्सा जिल्लामा आज बिहान ७ बजेदेखिनै स्थानीय तहको निर्वाचनका लागि मतदान कार्य शुरु भएको छ । पर्सा जिल्लामा एक महानगरपालिका, तीन नगरपालिका र १० गाउँपालिका गरी १४ स्थानीय तहको मतदान शान्तिपूर्णरुपमा शुरु भएको छ । वीरगञ्ज महानगरपालिका३ मा रहेको मालपोत कार्यालयको मतदान केन्द्रबाट ८७ वर्षीय वृद्ध असलम अन्सारीले मतदान गरी आफ्नो मताधिकारको प्रयोग गर्नुभएको छ । यसैगरी सोही मतदान केन्द्रबाट वीरगञ्ज महानगरपालिकाको प्रमुख पदका उम्मेदवार राजेशमान सिंहले आफ्नो मताधिकारको प्रयोग गरे । जिल्लामा दुई लाख ८० हजार २१२ जना मतदाताले आफ्नो मताधिकारको प्रयोग गर्न बिहानैदेखि मतदान केन्द्रमा जम्मा हुनेक्रम बढ्दै गएको छ । सुरक्षा व्यवस्था अति नै कडा पारिएपछि मतदाता निर्धक्क भई शान्तिपूर्णरुपमा मतदान गरिरहेका सुरक्षा अधिकारीले बताएका छन् । जिल्लामा १६७ मतदान स्थल र ३४४ मतदान केन्द्रबाट मतदातामा आफ्नो मत हाल्न शुरु गरेका छन् ।"
पाँच दर्जन वृद्ध चुनावी मैदानमा,"काठमाडौं : प्रदेश नम्बर २ को सोमबार हुने स्थानीय तह निर्वाचनमा करिब ५ दर्जन वृद्ध गाउँनगरको प्रमुखउपप्रमुखमा प्रतिस्पर्धा गर्दै छन् । ७० वर्ष पार गरेका ५० जना २ नम्बर प्रदेशको स्थानीय तहमा चुनावी प्रतिस्पर्धामा छन् । वृद्धमध्ये अधिकांशले स्वतन्त्र उम्मेदवारी दिएका छन् भने मधेसकेन्द्रित क्षेत्रीय दल राजपा, संघीय समाजवादी र नेपाल लोकतान्त्रिक दलले पनि प्रमुखउपप्रमुखमै ७० वर्ष नाघेकालाई उम्मेदवार बनाएको छ । सबैभन्दा बढी उमेरका ८२ वर्षका लक्ष्मण चौधरीलाई संघीय समाजवादी फोरमले उम्मेदवार बनाएको छ । चौधरी सिरहाको सुखीपुर नगरपालिकाको प्रमुख पदमा चुनावी प्रतिस्पर्धा गर्दै छन् । क्षेत्रीय दलपछि सबैभन्दा धेरै कांग्रेसले वृद्ध उम्मेदवारलाई स्थान दिएको छ । त्यसपछि राप्रपा, राप्रपा प्रजातान्त्रिक, माओवादी र एमालेले पनि केही ७० वर्ष माथिकालाई गाउँनगर नै हाँक्ने प्रमुखउपप्रमुखमै चुनावमा उतारेका छन् । कहाँकहाँ वृद्ध उम्मेदवार ? ७० वर्ष नाघेका उम्मेदवार मधेसका ८ वटै जिल्लामा छन् । पर्सामा ५ जना वृद्ध प्रमुख र २ जना उपप्रमुखमा प्रतिस्पर्धा गर्दै छन् । पर्सा धोबिनी गाउँपालिका अध्यक्षमा ७१ वर्षीय इस्लाम मियाँ तेली एमालेबाट चुनावी प्रतिस्पर्धा गर्दै छन् । पर्साको विन्ध्यवासिनी गाउँपालिका अध्यक्षमा ७३ वर्षका स्वतन्त्र उम्मेदवार रामकृत दास तत्वा, पर्साको कालिकामाई गाउँपालिका अध्यक्षमा नेपाली जनता दलबाट ७४ वर्षका नथुनी प्रसाद, पर्साकै कालिकामाई गाउँपालिका अध्यक्षमा ७४ वर्षका स्वतन्त्र उम्मेदवार इन्दुभूषणप्रसाद कुसवाह चुनाव लड्दै छन् । २ नम्बर प्रदेशको एउटै मात्र महानगरपालिका वीरगन्ज महानगरपालिकामा पनि ८१ वर्षका विल्टु राव वैरे स्वतन्त्रबाट प्रमुखमा प्रतिस्पर्धा गर्दै छन् । कांग्रेसले वीरगन्ज महानगरको उपप्रमुखमा ७४ वर्षकी शान्ति कार्कीलाई उठाएको छ । पकवा मैनापुर गाउँपालिका उपाध्यक्षमा संघीय समाजवादी फोरमले ७२ वर्षकी कुसुमा देवीलाई उठाएको छ । सप्तरीमा भने ९ जना वृद्धले प्रमुख र २ जनाले उपप्रमुखमा प्रतिस्पर्धा गर्दैछन् । सप्तरीको कञ्चनरुप नगरपालिका प्रमुखमा राप्रपाले ७६ वर्षका नारायणबहादुर मि श्रलाई प्रमुखमा उठाएको छ । सप्तरीकै डाक्नेश्वरी नगरपालिकामा ७० वर्षका चन्द्रकान्त चौधरीले स्वतन्त्र उम्मेदवारी दिएका छन् । सप्तरीकै वेल्ही चपेना गाउँपालिका अध्यक्षमा नेमकिपाले ७० वर्षका भिलाइ मण्डल धानुकलाई उम्मेदवार बनाएको छ । सप्तरीको लक्ष्मीनिया गाउँपालिका अध्यक्षमा संघीय समाजवादी फोरम नेपालले ७१ वर्षका वन्देसवार यादव र रुपनी गाउँपालिका अध्यक्षमा ७८ वर्षका विरजाखंग खत्वेलाई उम्मेदवार बनाएको छ । माओवादी केन्द्रले पनि सप्तरीको वलानविहुल गाउँपालिका अध्यक्षमा ७३ वर्षका छत्रनारायाण यादवलाई चुनावी प्रतिस्पर्धामा भिडाएको छ । सप्तरी विष्णुपुर गाउँपालिकामा नेपाल लोकतान्त्रिक फोरमले ७४ वर्षका मधुकर यादवलाई अध्यक्षमा उठाएको छ । सोही गाउँपालिकामा राजपाले ७४ वर्षका मोनिलाल खंग खत्वेलाई अध्यक्षको उम्मेदवार बनाएको छ । विष्णुपुर गाउँपालिकामा बहुजन शक्ति पार्टीले ७० वर्षका महेन्द्र सुतियारलाई उम्मेदवार बनाएको छ । सप्तरीको तिरहुत गाउँपालिका उपाध्यक्षमा राप्रपाले ७० वर्षका रेवनदेवी खत्वनी र वेल्ही चेपनामा नेमकिपाले ७२ वर्षका भोल्मी चमैलाई उपाध्यक्षको उम्मेदवार बनाएको छ । धनुषामा भने ७० वर्ष नाघेका ५ जना प्रमुख पदमै चुनावी प्रतिस्पर्धामा उत्रँदै छन् । धनुषाको क्षिरेश्वरनाथ नगरमा स्वतन्त्रबाट ८० वर्षका सीताराम यादव, मिथिला नगरपालिका प्रमुखमा ७० वर्षका भीमप्रसाद शर्माले स्वतन्त्र उम्मेदवारी दिएका छन् । मिथिला विहारी नगर प्रमुखमा नेपाल लोकतान्त्रिक फोरमले ७५ वर्षका श्रीदेव झालाई प्रमुखमा उठाएको छ । धनुषाको लक्ष्मीनिया गाउँपालिका अध्यक्षमा संघीय समाजवादी फोरमले ७१ वर्षका विश्देश्वर यादवलाई उठाएको छ । विदेह नगरपालिका प्रमुखमा संघीय समाजवादी फोरम नेपालले ७२ वर्षका दिनकर यादवलाई उठाएको छ । रौतहटमा भने २ जना वृद्धले प्रमुख र २ जनाले उपप्रमुखमा उम्मेदवारी दिएर चुनावी प्रतिस्पर्धामा उत्रेका छन् । रौतहटको वृन्दावन नगर प्रमुखमा राजपाले ७३ वर्षका वैजनाथप्रसाद भेडियारलाई उम्मेदवार बनाएको छ । परोहा नगर प्रमुखमा नेपाल लोकतान्त्रिक फोरमका ७३ वर्षका रामचन्द्र रावत कुर्मी प्रमुखमा भिड्दै छन् । फतुवाविजयपुर नगर उपप्रमुखमा नयाँ शक्तिका ७३ वर्षका रामआशिष उपाध्यायले चुनावी प्रतिस्पर्धा गर्दै छन् । कांग्रेसले रौतहटको इशानाथ उपप्रमुखमा ७५ वर्षका शेषकलाम हसेनलाई उपप्रमुखको उम्मेदवार बनाएको छ । सिरहाको अर्नामा गाउँपालिकामा राजपाले ७० वर्षका झरीलाल महतो, धनगढीमाई नगरमा स्वतन्त्रबाट ७० वर्षका सरुप चौधरी थारू, लहान नगरमा राप्रपाका ७६ वर्षका लगनलाल चौधरी, विष्णुपुर गाउँपालिका अध्यक्षमा संघीय समाजवादीका ७३ वर्षका जागेश्वर यादवले चुनाव लड्दै छन् । कांग्रेसले सिरहाको साखुवावान्कारकट्टी गाउँपालिका अध्यक्षमा ७८ वर्षका बालकृष्ण यादव, सुखीपुर नगरमा संघीय समाजवादी फोरमका ८२ वर्षीय लक्ष्मण चौधरीलाई प्रतिस्पर्धामा उतारेको छ । कर्जन्हा नगरमा राप्रपाका ७३ वर्षका लेखराज दाहाल, कन्र्जहामै एमालेले ७० वर्षका रामदयाल महतोलाई प्रमुखमा उठाएको छ । सिरहाको मिर्चैयामा नेकपा संयुक्तले ७५ वर्षका लोचनीदेवी हलवाईलाई उपप्रमुखमा उठाएको छ । महोत्तरीको लोहरपट्टी नगरमा राजपाले ७० वर्षका हबिब राय, रामगोपालपुर नगरमा स्वतन्त्रका ७२ वर्षका रामस्वागरत यादव, महोत्तरी गाउँपालिका उपाध्यक्षमा राप्रपाका ७० वर्षकी रामरती देवी, साम्सी गाउँपालिकामा ७० वर्षका काली यादवले चुनाव भिड्दै छन् । सर्लाही चन्द्रनगर गाउँपालिका अध्यक्षमा स्वतन्त्रबाट ७९ वर्षका पुनित साह रौनियार, हरिवन नगर प्रमुखमा राप्रपाका ७४ वर्षका चूडाबहादुर थापा, सोही नगरमा राप्रपा (प्रजातान्त्रिक)बाट ७० वर्षका ललितबहादुर दोङ, कविलास नगर प्रमुखमा कांग्रेसका ७१ वर्षका राजकुमार साह, धनकौल गाउँपालिकामा कांग्रेसले ७३ वर्षका रामआ श्रम साह, ब्रह्मापुरीमा राप्रपा प्रजातान्त्रिकले ७३ वर्षका पदरथ तेलीलाई प्रमुखमा उठाएको छ । सर्लाहीकै कौडेना गाउँमा राप्रपा प्रजातान्त्रिकले ७३ वर्षका शेष मणिलाई उपाध्यक्षमा उम्मेदवार बनाएको छ । बाराको कोल्हवी नगर उपप्रमुखमा राप्रपाले ७० वर्षका जितबहादुर बस्नेत र बारागडी गाउँको स्वतन्त्र उम्मेदवार ७४ वर्षका टेकनारायण प्रसाद चौधरी चुनाव भिड्दै छन् । २५ वर्षमुनिका पनि छन् राजनीतिक दलले २५ वर्षमुनिका युवालाई पनि स्थानीय तह निर्वाचनमा उम्मेदवार बनाएका छन् । यसमध्ये कतिपयले स्वतन्त्र उम्मेदवार दिएका छन् भने केहीले प्रमुख राजनीतिक दलबाटै टिकट पाउन सफल भएका छन् । धनुषाको सहिदनगर प्रमुखमा २३ वर्षका शितेषकुमार मण्डलले स्वतन्त्र चुनाव लड्दै छन् । धनुषाको सहिदनगर प्रमुखमा माओवादीले २४ वर्षका उदयकुमार यादवलाई उम्मेदवार बनाएको छ । धनुषा विदेह नगरपालिकामै उपप्रमुख कांग्रेसले २१ वर्षकी रुवीकुमारी मण्डललाई उम्मेदवार बनाएको छ । सप्तरीको सप्तकोसी नगरपालिकामा राजपाले २१ वर्षका रम्भादेवी मण्डललाई उपप्रमुखमा उम्मेदवार बनाएको छ । सप्तरीकै सप्तकोसी नगरमा संघीय समाजवादीले २३ वर्षकी सेनमकुमारी यादवलाई उम्मेदवार बनाएको छ । पर्सा अग्निसाइरा कृष्णासहवरण गाउँपालिका उपाध्यक्षमा माओवादीले २२ वर्षकी रमितादेवी सदालाई उम्मेदवार बनाएको छ । पर्साको पोखरियामा २१ वर्षका मोहम्मद मुर्जुवा आलमले २१ वर्षको उमेरमै मेयर पदमा उम्मेदवारी दिएका छन् । २२ वर्षका जयकुमार रजकले पनि उपप्रमुखमा स्वतन्त्र उम्मेदवारी दिएर निर्वाचन लड्दै छन् ।"
सोर्सफोर्समा कर्मचारी भर्ना अन्त्य,"काठमाडौं : सरकार मातहत रहेका सुरक्षा निकाय तथा विभिन्न ९१ वटा संगठित संस्था मा गत वर्षदेखि लोकसेवा आयोगले पदपूर्ति गर्न थालेपछि ती निकायमा सोर्सफोर्सका आधारमा कर्मचारी भर्ना गर्ने गलत परम्परा अन्त्य भएको छ । नेपालको संविधान ०७२ को धारा २४३ ले विश्वविद्यालय र शिक्षक सेवा आयोगबाहेकका ५० प्रतिशत वा सोभन्दा बढी सेयर वा जायजेथामा सरकारको स्वामित्वमा रहेका वा सरकारद्वारा गठित संस्थान, कम्पनी, बैंक, समिति, आयोग, संस्थान, प्राधिकरण, निगम, प्रतिष्ठान, बोर्ड, केन्द्र, परिषद्लगायत सबै सरकारी निकायको पदपूर्ति गर्न लोकसेवा आयोगलाई जिम्मेवारी दिएको छ । सेना, प्रहरी र राष्ट्रिय अनुसन्धान विभागलगायत विभिन्न ९१ वटा सरकारी निकायमा आवश्यक कर्मचारी पदपूर्ति आयोगले नै गर्दै आइरहेको छ । आयोगले ती निकायमा परीक्षा सञ्चालन गर्न सुरक्षा निकाय तथा संगठित संस्था महाशाखा नै स्थापना गरी पदपूर्ति अघि बढाएको छ । आयोगका अनुसार ०७३ साउनदेखि ०७४ को असार मसान्तसम्म सुरक्षा निकायतर्फ तीन र संगठित संस्थातर्फ ३० वटा परीक्षा सञ्चालन गरिसकेको छ । सो अवधिमा सबै निकायमा गरी २ लाख २३ हजार ४ सय ६७ जनाले दरखास्त दिएका थिए । लोकसेवा आयोगका अध्यक्ष उमेशप्रसाद मैनालीले आयोगलाई संविधानले दिएको जिम्मेवारीअनुसार सबै संगठित संस्थानमा परीक्षा लिएर दक्ष जनशक्ति छनोट थालिएको जानकारी दिए । संगठित संस्थामा आयोग देखिने र अनुभूति हुने गरी प्रवेश गरिसकेको छ । अब पहिलाकोजस्तो बेथिति र विकृति अन्त्य हुन थालेको छ । यसले ती निकायमा ठूलो सुधार हुने विश्वास छ', अध्यक्ष मैनालीले भने । आयोगका अनुसार यसअघि सार्वजनिक संस्थान तथा निजामतीबाहेक अन्य सबै निकायमा उनीहरू आफैंले परीक्षा लिने गरेका थिए । संस्थानहरूले परीक्षा लिँदा युवा त्यसप्रति खासै आकर्षित हुँदैनथे । सोर्सफोर्स नभएका युवाले संस्थानका कर्मचारी आवश्यकतामा आवेदन नै गर्दैनथे । आयोगका प्रवक्ता लक्ष्मीविलास कोइरालाका अनुसार आयोगले परीक्षा लिन थालेपछि सबैको आकर्षण बढेकाले दरखास्त दिनेको संख्या हजारौं गुणाले बढेको बताए । आयोगले परीक्षा लिन थालेपछि राजनीतिक भर्तीकेन्द्र भन्ने आरोपबाट ती संस्थान मुक्त हुन थालेका छन् । कतिपय संस्थानले त राजनीतिक दबाब र राजनीतिक नेतृत्वबाट आउने दर्जनौं सूचीका कारण पदपूर्ति गर्न सकेका थिएनन् । कतिपय संस्थानले वर्षौंदेखि राजनीतिक दबाबका कारण पदपूर्ति गर्न सकेका रहेनछन्, आयोगले परीक्षा लिएपछि उनीहरूले धेरै सहज महसुस गरेका छन्', प्रवक्ता कोइरालाले भने ।"
मतदाताको घरघरमै नयाँ नोट,"काठमाडौं : शुक्रबार राति १२ बजेदेखि निर्वाचन आयोगले जारी गरेको निर्वाचन आचारसंहितालाई चुनौती दिँदै राजनीतिक दलले मौन अवधि भित्र तराईमधेसका ८ जिल्लामा विभिन्न बहानामा मतदातालाई प्रभावित गर्ने प्रयास जारी राखे । मतदानको अघिल्लो दिन असोज १ गते त दलहरूले विश्वकर्मा पूजाको बहानामा गाउँ, टोललाई भोजभतेर नै खुवाए । कतिपय उम्मेदवारले त मतदाताको घरघरमै नयाँ नोटको बिटो पनि पुर्याउन भ्याए । राष्ट्र बैंकले दसैंका अवसरमा साटेको करिब १६ अर्ब रुपैयाँमध्ये एक सय, पाँच सय र एक हजार दरका नयाँ नोट तराईमधेसका मतदातालाई स्थानीय तहका उम्मेदवारमार्फत दिएको दाबी स्रोतले गरेको छ । मधेस स्वायत्त प्रदेश र आत्मनिर्णयको अधिकारको मुद्दा स्थापित गरौं भन्दै १३ महिने आन्दोलन र ७ महिने भारतीय नाकाबन्दी, संविधान निर्माणदेखि दोस्रो संशोधनसम्मको मुद्दालाई आन्दोलनकै रूपमा लिएर जनताबीच होमिएको राजपाले मौन अवधिको दुरुपयोग रोक्न भन्दै आइतबार राति खबरदारी अभियान नै सञ्चालन गर्यो । राजपा महासचिव मनीषकुमार सुमनले आइतबार रातभर ८ जिल्लाका १ सय ३६ स्थानीय तहमै जाग्राम अभियानअन्तर्गत कार्यकर्ता परिचालन गरेको जानकारी दिए । उनले भने, हाम्रो योजना प्रमुख तीन ठूला दल र सिंहदरबारमार्फत हुने चन्दा, पुरस्कार, उपहार र दान दक्षिणा रोक्नु हो । जात, धर्म, संख्या हेरी ठूला दलले खसी, राँगा, कुखुरा, सुँगुर, बंगुरको मासुसमेत बाँडेको आरोप सुमनले लगाए । दूधको प्याकेटमा रक्सी भर्दै परिवारको संख्याअनुसार एकदेखि पांँच लिटर वितरण गरिएको जानकारी उनले दिए । संघीय समाजवादी फोरम नेपालका सांसद लालबाबु यादवले पर्सामा ठूला दलले मौन अवधिको दुरुपयोग गर्दा ठाउँठाउँमा निगरानी गर्नुपरेको बताए । आचारसंहिता पालना गराउने कुनै संयन्त्र नहुँदा चुनावमा ठूला दलले मतदातालाई भोजभतेर र रकम बाँडेको सयौं प्रमाण रहेको दाबी उनले गरे। लोकतान्त्रिक फोरम नेपालका सांसद मोहम्मद मुस्ताक आलमले रौतहटमा प्रमुख तीन दलले मौन अवधिको रेकर्ड नै ब्रेक गरेको आरोप लगाए । प्रमुख तीन दलले जेजसरी अन्य पार्टीका नेताकार्यकर्तालाई स्थानीय तहको उम्मेदवारको टिकट दिँदै पार्टी प्रवेश गराए, त्यसैगरी मौन अवधिको दुरुपयोग गरेको आरोप उनले लगाए । जाँड रक्सी, सारी, कुर्ता, माछा, मासु दान दक्षिणा आदानप्रदान सामान्य रहेको उनले बताए । माओवादी केन्द्रका सचिवालय सदस्य एवं सहरी विकासमन्त्री स्वयं मौन अवधिलाई विकृतिका रूपमा परिणत गर्न लागिरहेको आरोप उनको थियो । राजपाका अर्का सांसद केदारनन्दन चौधरीले सर्लाही मात्र आइतबार दिउँसो काठमाडौंबाटै दुई ट्रक रक्सी कुनै एक दलले ल्याएको जानकारी दिए । राजपा जनमतको सम्मान गर्ने पार्टी भएकाले मौन अवधिलाई मौन रूपमै लिइरहेको बताए । संसद्मा मधेसको भावनाअनुसार संविधान संशोधन नहुने र प्रदेश नं २ मा राजपालाई पराजित गर्न हरेक प्रकारका हथकण्डा अपनाउने ठूला दलको विरोधमा पुनः आन्दोनलको विकल्प नरहेको उनले बताए ।"
'जग्गा खरिदबारे प्रधानमन्त्रीलाई ब्रिफिङ',"काठमाडौं : आयल निगमका कार्यकारी निर्देशक गोपालबहादुर खड्काले निगमको भण्डारण क्षमता विस्तारका लागि गरिएको टेन्डर प्रक्रियाबारे तत्कालीन प्रधानमन्त्री पुष्पकमल दाहाललाई अवगत गराएको बताएका छन् । विभिन्न संसदीय समितिले आफूहरूलाई जानकारी नदिई गोप्य तवरले जग्गा प्रक्रिया अघि बढाएको भन्दै आरोप लगाइरहेका बेला कार्यकारी निर्देशक खड्काले ०७३ माघ ११ गते तत्कालीन प्रधानमन्त्री, आपूर्तिमन्त्री, मन्त्रालयका सचिव, योजना आयोगका पदाधिकारी, अर्थ मन्त्रालयका अधिकारी उपस्थित भएको प्रधानमन्त्री कार्यालयमै पुगेर जग्गा खरिद प्रक्रिया (टेन्डर) बारे ब्रिफिङ गरिएको बताए । मैले अपारदर्शी प्रक्रिया अपनाएको भए, तत्कालीन समयमा प्रधानमन्त्रीस्तर र मन्त्रालयस्तरबाट पनि सुधारका लागि सुझाव आउनुपथ्र्यो तर आएन, खड्काले आइतबार अन्नपूर्णसित भने, सबैबाट सक्दो चाँडै स्टोरेजको काम सक्नुपर्ने निर्देशन मात्रै आयो । यस्तो अवस्थामा पनि म मात्रै तारो बन्नुपर्ने भयो। संसदीय समितिको स्थलगत अध्ययन प्रतिवेदनले समेत सबैको सहभागितामा खरिद प्रक्रिया अघि बढाएको भनेर औंल्याइसकेको अवस्थामा पनि नियोजित र शृंखलाबद्ध रूपमा आपूलाई मात्र व्यक्तिगत लाञ्छना लगाई दैनिक समाचार प्रकाशन भइरहेकोतर्प इंगित गर्दै खड्काले भने, यो विषय सबैले गहनपूर्वक बुझ्न आवश्यक छ । मेरो कारणले स्वार्थ पूरा नभएपछि यसरी एकतर्फी समाचार आएको हो । कम अंक कबोल गरेको प्रस्तावकको भैरहवास्थित जग्गा खरिद गरेपछि एकतर्फी रूपमा मिडियावाजी सुरु भएको खड्काले बताए । बढी अंक कवोल गरेको समूहमै एक ठूला मिडिया हाउसको पनि लगानी छ । यति धेरै दिनसम्म त्यही कारणले नियोजित रूपमा मलाई व्यक्तिगत तारो बनाएर दुई महिनादेखि मिडियावाजी भएको छ, उनले भने, १९ लाख रुपैयाँ कबोल गरेको जग्गा छाडेर १० लाख रुपैयाँ कबोलेको जग्गा खरिद गर्ने प्रक्रिया सुरु हुनासाथ चौतर्फी दबाब मैले सहनुपर्यो । कतिसम्म भने १० लाखको जग्गा पास हुने बेलामा देख्लास् भनेर पनि दबाब आयो । खड्काले अख्तियार दुरुपयोग अनुसन्धान आयोगको निर्देशन, निगमको सञ्चालक समितिको निर्देशन, सार्वजनिक खरिद ऐनको परिधिभित्र रहेर सबै प्रक्रिया पारदर्शी रूपमा पूरा गरी जग्गा खरिद गरेको बताए । जग्गा खरिदमा धाँधली भए स्थानीयबाट उजुरी आउनुपथ्र्याे, खै त आएको ? उनले भने, वास्तविक तथ्य पनि हेरिनुपर्छ ।"
जीतपुरसिमराका मेयर उम्मेदवार पौडेलद्वारा मतदान,"बारा : स्थानीय तह निर्वाचनअन्र्तगत प्रदेश नम्बर २को मतदान सुरु भएको छ। बिहान ७ बजेदेखि मतदान सुरु भएको हो। बेलुका ५ बजेसम्म हुने मतदानमा अपांग, वृद्ववृद्वालाई विशेष व्यवस्था गरिएको छ। प्रदेश २ मा ८ जिल्लाका १ सय ३६ स्थानीय तहमा बिहानदेखि मतदान भइरहेको छ। केही स्थानमा भने बेलुकी परेको पानीका कारण मतदान हुन सकेको छैन्। प्रदेश नम्बर दुईको तीन उपमहानगरमध्ये बढी सम्भावना बोकेको उपमहानगरको रुपमा हेरिएको जीतपुरसिमरा उपमहानगरपालिकामा नेकपा एमालेका उम्मेदवार डा कृष्ण पौडेलले मतदान गरेका छन्। जीतपुरसिमरा उपमहानगरको नेतृत्व गर्न १६ जनाले मेयर पदमा उम्मेदवारी दिएका छन्।"
राप्रपाबाट दुई मन्त्री थपिदैँ,काठमाडौँ : राष्ट्रिय प्रजातन्त्र पार्टी (प्रजातान्त्रिक) ले विराज विष्ट र कमला शर्मालाई राज्यमन्त्रीमा सिफारिस गरेको छ । पार्टीले विज्ञान तथा प्रविधि राज्यमन्त्रीमा विष्ट र वन तथा भूसंरक्षण राज्यमन्त्रीमा शर्मालाई सिफारिस गरेको नेता राजाराम श्रेष्ठले जानकारी दिए । यसअघि विष्टले संघीय मामिला तथा स्थानीय विकास मन्त्रालयमा सहायक मन्त्रीको जिम्मेवारी सम्हालेका थिए । शर्मा पहिलोपटक राज्यमन्त्री हुन लागेका हुन् । पार्टी अध्यक्ष पशुपतिशम्शेर राणाले उनीहरुरुको नाम प्रधानमन्त्री शेरबहादुर देउवालाई बुझाएकाले आजै शपथ गराउने कार्यक्रम रहेको पार्टीले जनाएको छ ।
प्रदेश २ मा जातीय भोट निर्णायक,"महोत्तरी : मतदानको अघिल्लो दिनको रातलाई निकै संवेदनशील र महत्वपूर्ण मानिन्छ । यही समय हुने चलखेलले उम्मेदवारको जितहारमा प्रभाव पार्ने गर्छ । मधेसका गाउँमा त आफ्ना जातीय उम्मेदवारलाई जिताउन गोप्य रूपमा जाति बैठार (बैठक) नै बस्छ । बैठकको आह्वान गाउँको माइजन (कुनै पनि जातिको गाउँको नेता) ले गर्छ । हरेक जातको माइजनले कसलाई जिताउने हो, सभामा छलफल गर्छन् । राम्रोभन्दा हाम्रो' उम्मेदवारलाई जाति बैठारबाट रोजिन्छ । आफ्ना जातका उम्मेदवारलाई सबैले भोट दिने माइजनले निर्णय गर्छ । चुनावमा उम्मेदवारले जति प्रचारप्रसार गरे पनि कसलाई जिताउने भन्ने शक्तिचाहिँ गाउँको माइजनकै हातमा रहन्छ । प्रचारप्रसार क्रममा छुट्टाछुट्टै पार्टीमा खटिए पनि अन्तिम रात जुनसुकै पार्टीको नेता होस् या कार्यकर्ता, जातीय बैठकमा सहभागी हुन्छ । गाउँपिच्छे सबै जातको माइजन (नेता) हुन्छ । माइजनले आफ्नो जातलाई मुख्य प्राथमिकता राख्दै चुनावमा मतदान गर्ने निर्णय लिन्छ । सोहीअनुसार भोलिपल्ट मतदान हुन्छ । यसका कारण जित्ने उमेदवार पनि हार्छन् । हार्ने उम्मेदवार पनि जातीय भोटले जित्ने गर्छन् । कुनै पनि दलले जतिसुकै प्रचार, भोज र पैसा बाँडे पनि जातिको जब कुरा उठ्छ, तब सबै जातका मतदाता राम्रोभन्दा आफ्नो जातको उम्मेदवार छान्नतिर लाग्छन् । चुनावको भोट खस्नुभन्दा अघिको रात निकै संवेदनशील हुन्छ,' महोत्तरीका एक सांसद भन्छन्, मधेसमा पार्टीभन्दा जातीय हिसाबले मतदान हुन्छ ।' विभिन्न जातिका टाटाबाठा (माइजन) को निर्णयका अधारमा कुल मतको ७० प्रतिशत मतदान जातीय आधारमा हुने गरेको ती सांसद् बताउँछन् । चुनावको अघिल्लो रात बस्ने जातीय बैठकको निर्णयका आधारमा कुल मतको ७० प्रतिशत मतदान हुने दाबी । ७० प्रतिशत मत जातीय उम्मेदवारलाई खस्छ भने ३० प्रतिशत मात्र उम्मेदवारले मतदातालाई प्रलोभनमा पारेर हात पार्छन्,' ती सांसद् भन्छन्, व्यापारी र ठेकेदार भएका उम्मेदवारले माछा, मासु र रक्सी खुवाएर, मतदातालाई धाकधम्की दिन लगाएर आफ्नो पक्षमा मतदान गराउँछन् ।' दलले उम्मेदवार छान्दा नै जातीय भोट र उम्मेदवारको आर्थिक अवस्थालाई विशेष प्राथमिकतामा राख्ने गरेको टिमकियाका राजेश्वर यादव बताउँछन् । जुन जातिको भोट जहाँ बढी छ, दलबाट त्यही जातिको उम्मेदवारलाई चुनावमा उठाइन्छ ।' टिमकियाकै ५० वर्षीय रेवी मुसहरले जातिपातीमा भोटको कुरा हुने बताउँछन् । भोट खसाउनुभन्दा पहिला बैठार बस्छ । बैठारमा माइजनले जसलाई भोट हाल भन्छ, उसैलाई मधेसमा भोट हाल्ने चल्न छ', टिमकियाकै ६५ वर्षीय भरत साहले भने ।"
'प्रचण्ड'ले बाटो बिराएकाले पार्टी एकता सम्भव छैन: वैद्य,"चितवन: नेकपा क्रान्तिकारी माओवादीका अध्यक्ष मोहन वैद्यले माओवादी केन्द्रसँग पार्टी एकताको सम्भावना नरहेको बताएको छन्। पत्रकारसँग कुराकानी गर्दै उनले केन्द्रका अध्यक्ष पुष्पकमल दाहाल 'प्रचण्ड'ले बाटो बिराएकाले पार्टी एकता सम्भव नरहेको बताए। प्रचण्डले नयाँ जनवादी क्रान्तिको बाटो छोडेर लोकतान्त्रिक पद्धति, १२ बुँदे सहमति, जनमुक्ति सेनालाई नेपाली सेनामा समायोजनको समयसम्म आइपुग्दा उनले बाटो बिराएको वैद्यको भनाइ थियो।बहुलवादलाई स्वीकार गरेर जाने कम्युनिष्ट नभएको भन्दै उनले माओवादी केन्द्रले कम्युनिष्ट सिद्धान्त छाडिसकेको बताए। उनले भने, 'माओवादी केन्द्र अब नामधारीको कम्युनिष्ट मात्रै हो।' प्रचण्ड पश्चगामी दिशामा गइसकेको भन्दै उनले भने, 'ग्रेससँग बाटो सोझाउँदैछ माओवादी केन्द्र।' कम्युनिष्ट एक भएर जानुपर्ने भन्दै उनले अहिलेको संविधान नमान्ने र सरकारमा नजाने बीचमा एकता हुनसक्ने उनले बताए। जसका लागि बिप्लव र मोहनबिक्रमसँग कुराकानी भइरहेको उनले बताए।नयाँ जनवादी क्रान्ति सम्पन्न भइनसकेको भन्दै उनले यसलाई सम्पन्न गर्न पोखरामा असोज २१ र २२ गते हुने राष्ट्रिय सम्मेलनले कार्यदिशा तय गर्ने बताए। आफूहरु शान्तिपूर्ण आन्दोलनको पक्षमा रहेको बताउँदै वैद्यले सरकारको रबैयाले भावी बाटो कस्तो हुन्छ भन्ने कुरा निर्धारण हुने बताए। अर्कोएक प्रश्नमा उनले अबको संघ र प्रदेशको निर्वाचनमा जाने नजाने भन्ने विषयमा छलफल भइरहेको बताउँदै केही दिनमा टुंगो लाग्ने बताए। वर्तमान सरकारले राष्ट्रियता, जनजीविकालगायतका समस्याको हल गर्न नसक्ने भन्दै उनले राष्ट्रिय स्वाधीनताको पक्षमा सरकारबाट अपेक्षा गर्न नसकिने बताए।"
दिउँसो दुर्इ बजेसम्म करिब ६० प्रतिशत मतदान,"काठमाडौँ: स्थानीय तहको तेस्रो चरणको निर्वाचनमा आज प्रदेश नं २ का आठ जिल्लाका १३६ वटा स्थानीय तहमा जारी मतदानमा दिउँसो दुर्इ बजेसम्म करिब ६० प्रतिशत मतदान भएको जानकारी प्राप्त भएको छ। निर्वाचन आयोगस्थित संयुक्त निर्वाचन परिचालन केन्द्र (जेइओसी) बाट प्राप्त पछिल्लो जानकारीअनुसार सबै मतदान केन्द्रमा मतदाता ठूलो संख्यामा लामबद्ध भई शान्तिपूर्ण एवं उत्साहजनकरूपमा मतदानमा सहभागी भइरहेका छन्। प्रदेश नं २ का एक महानगरपालिका, तीन उपमहानगरपालिका, ७३ नगरपालिका र ५९ गाउँपालिका गरी १३६ वटा स्थानीय तहमा आज भएको निर्वाचनबाट नगरपालिका प्रमुख तथा उपप्रमुख, गाउँपालिका अध्यक्ष तथा उपाध्यक्ष, वडाध्यक्ष, वडा सदस्य, महिला वडा सदस्य र दलित महिला वडा सदस्य गरी छ हजार ६२७ प्रतिनिधि निर्वाचित हुने छन्।"
उत्साहित धनुषाका मतदाता (फोटो फिचर),जनकपुरधाम : २० वर्षको प्रतिक्षा पछि भईरहेको स्थानीय तहको निर्वाचनमा उत्साहजन रुपमा मतदान भईरहेको छ । सोमबार प्रदेश नम्बर २ भईरहेको स्थानीय तहको तेस्रो चरणको निर्वाचनमा मतदाताहरु निकै उत्साहका साथ सहभागी भइरहेका छन् । जनकपुर उपमहानगरपालिकाको २५ वटै वडाहरुमा शान्तिपूर्ण रुपमा मतदान भइरहेको छ । धनुषा जिल्लामा १८ स्थानीय तहका लागि ३२७ मतदानस्थल र ५३२ मतदान केन्द्रमा निर्धारित समयमै मतदान सुरु भएको जिल्ला निर्वाचन कार्यालय धनुषाकी प्रमुख पुष्पा झाले बताइन्। उपमहानगरपालिकाको १०१ मतदान केन्द्र र ९८ वटा मतदान स्थलमा मतदाताहरु लामबद्ध भएर शान्तिपूर्वक मत खसालिरहेका छन् । प्रहरी प्रशासनको विशेष निगरानी र निर्वाचन आयोगका कर्मचारीहरुको पूर्ण सर्तकतामा भईरहेको मतदानमा पुरुषको तुलनामा महिलाहरुको उल्लेख्य सहभागिता देखिएको छ ।
रौतहटमा माओवादीले बुथ कब्जा गर्न खोजेपछि झडप,रौतहट: रौतहटको मौलापुर नगरपालिका ३ स्थित गम्हरीया प्राविमा रहेको मतदान स्थलमा झडप भएको छ। झडपपछि करिव आधा घण्टा मतदान स्थगित भएको थियो। माओवादी कार्यकता र अन्य दलका कार्यकर्ताबीच झडप भएको हो। मतदान सुरु भइरहेको समयमा माओवादी कार्यकर्ताले बुथ कब्जा गर्ने प्रयास गरेपछि झडप भएको बताइएको छ। दुवै तर्फका ४ जना भन्दा बढी घाइते भएका छन्। बिहान दश बजे झडप भएको हो । झडपपछि आधा घण्टाजति मतदान प्रकृया रोकिएको थियो। झडप नियन्त्रण गर्न प्रहरीले एक राउण्ड हवाइफायर गरेको छ। अहिले मतदान सुचारु रहेको मोलापपुर नगरपालिकाका मतदान अघिकृत बिरेन्द्र कुमार केसीले जानकारी दिएका छन्।
वडाअध्यक्षका उम्मेदवारलाई कुटपिट गर्ने दुई जना पक्राउ,महोत्तरी: महोत्तरी जिल्लाको सुनमा गाउँपालिका वडा नं ८ मा वडाअध्यक्षका उम्मेदवारलाई कुटपिट भएको छ। स्वतन्त्रतर्फबाट वडा अध्यक्षका उम्मेदवार राजदेव यादवलाई फोरम लोकतान्त्रिकका कार्यकर्ताले कुटपिट गरेका हुन्। मतदान स्थलमा मत मागिरहेका यादवलाई सरोज यादव र राजीव यादवले कुटपिट गरेको महोत्तरीका प्रहरी प्रमुख एसपी कुबेर कडायतले बताए। उनका अनुसार कुटपिट गर्ने दुबैलाई प्रहरीले नियन्त्रणमा लिएको छ। अहिले शान्तिपूर्ण रुपमा मतदान भईरहेको छ।
एमाले नेता माधव कुमार नेपालले गरे मतदान,"काठमाडौं: नेकपा एमालेर्का वरिष्ठ नेता तथा पूर्वप्रधानमन्त्री माधव कुमार नेपालले मतदान गरेका छन्। रौतहटको गौर नगरपालिकास्थित रामजानकी प्रावि गौर वडा ३ नम्बरबाट मतदान गरेका हुन। निर्धारित समयभन्दा केही ढिला सुरु भएको मतदान सुरु भएको हो। रौतहटमा करीब ३ लाख २१ हजार १८ मतदा छन्। गौर नगरपालिकामा १६ नगरपालिका, २ गाउँपिलका र २ सय ७७ मतदान स्थल हुन्छ।"
धनुषामा दुईघण्टाअघि लाइन लागेर भोट हाल्दै मतदाता,जनकपुरधाम : स्थानीय तहको निर्वाचन अन्तर्गत प्रदेश नम्बर २ मा सोमबार मतदान सुुरु भएको छ । बिहान ७ बजे देखि सुरु भएको मतदानका लागि दुई घण्टा अगाडी देखी नै मतदाताहरु मतदान केन्द्रमा पुगेका थिए । धनुषा जिल्लामा १८ स्थानीय तहका लागि ३२७ मतदानस्थल र ५३२ मतदान केन्द्रमा समयमै मतदान सुरु गरिएको निर्वाचन कार्यालय धनुषाकी प्रमुख पुष्पा झाले बताइन् । अत्याधिक गर्मीका कारण मतदाताहरुले बिहानकै समयमा मतदान गर्न आआफनो मतदान स्थलमा पुगिरहेका छन् ।
"सप्तरीमा शान्तिपूर्णरुपमा मतदान, प्रमुख निर्वाचन आयुक्तद्वारा मतदान",सप्तरी: तेस्रो चरणको स्थानीय तह निर्वाचनअन्तर्गत प्रदेश नं २ को सप्तरी जिल्लामा सोमबार बिहान ७ बजेदेखि शान्तिपूर्णरुपमा मतदानको कार्य शुरु भएको छ। अत्यन्तै हर्षोल्लासका साथ बिहान ५ बजेदेखिनै लामबद्ध भई मतदाता मतदान कार्यमा धैर्यतापूर्वक लागेका छन्। निर्वाचन आयोगका प्रमुख आयुक्त डा अयोधिप्रसाद यादवले बिहान ७:०० बजे मतदान गरेको छ। उनले सप्तरी सदरमुकामस्थित राजविराज नगरपालिकाको वडा नं २ आधारभूत विद्यालयमा रहेको मतदान केन्द्रमा पुगी मतदान गरेका हुन्। सो केन्द्रमा सर्वप्रथम उनले मतदान गरेको थियो। बीस वर्षको प्रतीक्षापछि हुन लागेको स्थानीय तहको निर्वाचनमा आआफना उम्मेदवारलाई विजयी गराउन मतदान गर्न लागेको राजविराज३ वडाका समाजसेवी सुशीललाल दासले बताए। यता कुनै पनि घटना हुन नदिन र शान्तिसुरक्षा कायम गर्न सुरक्षा निकाय मतदानस्थल र मतदान क्षेत्रमा अनुगमनका लागि खटिएको बताउँदै सप्तरीका प्रमुख जिल्ला अधिकारी भगिरथ पाण्डेले मतदातालाई निर्धक भई मतदान गर्न आग्रह गरे। स्थानीय तहको निर्वाचनमा सप्तरी जिल्लामा नौ नगरपालिका र नौ गाउँपालिका गरी कूल १८ स्थानीय तहका लागि ८५६ जनप्रतिनिधि चयनका लागि मतदान शुरु भएको हो।
"मतदाताको उल्लेख्य सहभागिता, २० प्रतिशत मत खस्यो","काठमाडौँ: स्थानीय तहको तेस्रो चरणको निर्वाचनअन्तर्गत महोत्तरीको औरही नगरपालिकाकी ११६ वर्षीया सर्वसियादेवी यादवले मतदान गरेको छ।निर्वाचन आयोगस्थित संयुक्त निर्वाचन सञ्चालन केन्द्रका अनुसार बिहान नेपाल राष्ट्रिय निम्न माध्यामिक विद्यालय कठुधार मतदान केन्द्रमा केन्द्रमा पुगेर उनले मतदान गरेको हो। त्यस्तै, रौतहटको गढीमाई नगरपालिकास्थित लक्ष्मीपुर टोलस्थित गम्हरिया मतदान केन्द्रमा विदेशमा रहेका मुक्त रुल्लाह मियाँको नाममा त्यहाँ बस्ने १४ वर्षीय सबु महम्मद मियाँले भोट हाल्न गएकामा मतदान अधिकृतले पहिचान गरेपछि प्रहरीले उनलाई नियन्त्रणमा लिएको र बाराको पचरौता नगरपालिका विसम्बरास्थित नेपाल राष्ट्रिय प्रावि मतदान केन्द्रमा सोही स्थानमा बस्ने एर्साद अहमदले आफ्ना दाजुको नाममा मतदान गर्न खोज्दा प्रहरीले पक्राउ गरेको निर्वाचन आयोगले जनाएको छ। धनुषा जिल्लाको मिथिला विहारी नगरपालिका वडा नं ३ मौर्याई पुल भत्केर आवतजावतमा कठिनाइ उत्पन्न भएकामा सशस्त्र प्रहरी बलले तत्कालै डाइभर्सनमार्फत यातायातका साधन मतदान केन्द्रसम्म जाने व्यवस्था मिलाएको छ। प्रदेश नं २ का आठ जिल्लाका १३६ स्थानीय तहको विभिन्न पदका लागि आज भएको निर्वाचनमा बिहानैदेखि मतदान केन्द्रमा मतदाताको अपार सहभागिता देखिएको आयोगका प्रवक्ता नवराज ढकालले जानकारी दिए।"
