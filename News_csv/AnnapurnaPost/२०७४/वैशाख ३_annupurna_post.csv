शीर्षक,विवरण
सुन्तलीधुर्मुस र रचना,"सुन्तलीधुर्मुस प्रतिष्ठान या उक्त कलाकार दम्पती एकपछि अर्को आम्दानीको व्यवसायबाट केही समयको लागि अवकाश लिएर भूकम्पपछिको पुनर्निर्माणमा जुटे, पीडितहरूसँगै श्रमदान गरे र श्रम तथा सीपसँगै विस्थापित पीडितहरूका लागि घर बनाउने स्रोतसाधन जुटाए । आफ्नो लगन र अठोटले नेपालभित्र र बाहिरबाट सहयोग प्राप्त गरे उनीहरूले । दुई व्यक्तिको प्रयासले मात्र आंशिक या पूर्णरूपले क्षतिग्रस्त करिब आठ लाख घर बनाउन सम्भव हुँदैन, तर दुई व्यक्तिको निष्काम कर्म र प्रयासले एउटा राष्ट्रिय पुनर्निर्माण अभियान जन्मिन सक्छ । सुन्तलीधुर्मुस जोडी त्यो सम्भाव्यता, क्षमता र प्रयासको केन्द्रमा उभिएका छन् अहिले । अधिकांश सञ्चारमाध्यमले उनीहरूबाट केही सिक्न राजनीतिक नेताहरूलाई आग्रह गरेका छन् । नेताहरूबाट निर्माणस्थलमा निगरानी राख्ने अपेक्षा गरिँदैन, तर पीडित, विस्थापित र न्यूनतम जीवनस्तरमा बाँचेका र बसेका नेपालीका लागि आबास, उनीहरूका बालबालिकाका लागि गुणस्तरीय शिक्षामा पहुँच सुनिश्चित गर्न प्रभावकारी नीति र कार्यान्वयनको लागि जिम्मेवार संयन्त्र निर्माणमा योगदान पुर्याउन सक्छन् । अर्थशास्त्र, प्रशासन र विकास कूटनीतिबारे किताबी ज्ञान सधैं उपयुक्त हुन्छ, त्यो क्षेत्रमा चाख राख्नेहरूका लागि । तर माटो, मानिस र प्रकृतिसँग साक्षात्कार गर्नेहरूले आफ्नो जीवनको सार्थकता जरुरी जरुरतमन्द' हरूका लागि के गरे, त्यसबाट नाप्ने गर्छन् । भूकम्पपीडितहरूका लागि घर बनाएर आफ्नो मानवीय र नागरिक दायित्व पूरा गरेका सुन्तलीधुर्मुसले वञ्चित र सीमान्तकृत मुसहरहरूको सम्मानमा आफ्नो सन्तान जोडिएको अनुभूति गरे र अर्को अर्थमा उनीहरू छानाबिना र सम्मानबिना बाँच्दा आफू पनि सम्मानविहीन भएको अनुभूति गरे । उनीहरूको त्यो अनुभूतिले सुन्तलीधुर्मुसलाई निराशामा धकेलेन, बरु अठोटको सिँढीमा चढायो । मुसहर बस्ती निर्माण र हस्तान्तरण त्यसैको नतिजा हो । उनीहरूको अभियानमा विश्वास राख्ने र जोडिने सबै घर मालिकहरू' अनि दृश्य र अदृश्य रूपमा मौलिक र नैतिक सहयोग पुर्याउने टाढा र नजिकका सबैले सफलता र खुसीको अनुभूति गरेका छन् यसमा । फेरि पनि यो एउटा संवेदनशील नागरिक अभियानको प्रारम्भ हो, अन्त्य हैन । सत्ताप्रधान, घिनलाग्दो र प्रत्युत्पादक चरणमा छ नेपाली राजनीति । स्वाभाविक रूपमा, धेरै दल र नेताहरूले सुन्तलीधुर्मुस जोडीलाई उनीहरूको अभियानबाट फाइदा लिन आफ्नो राजनीतिक दलमा प्रवेश गर्न र चुनाव लड्न निम्त्याउनेछन्, तर सुन्तलीधुर्मुस जोडीले आफूलाई त्यो घेराबाट धेरै माथि र मानवीय संवेदनासँग धेरै नजिक पुर्याएका छन्, धेरै युवाहरूलाई प्रेरित गरेका छन् अनि अग्रजहरूको आशीर्वाद बटुलेका छन् । दलहरूबाट त्यस्तो निमन्त्रणा आएमा सुन्तलीधुर्मुसले भन्न सक्नुपर्छ नेताहरूलाई, हामीलाई तपाईंहरूजस्तो बनाउने हैन, तपाईंहरू हामीजस्तो बन्ने कोसिस गर्नुहोस् ।' रचनात्मक कार्यमा कम से कम दुई वर्ष बिताएकालार्इ मात्र केन्द्रको संसद्मा उम्मेदवार बनाउने निर्णय गरेर दलहरूले सुन्तलीधुर्मुसलाई सम्मान गर्न सक्नेछन् तत्काल ।"
संघीय गठबन्धनले घोषणा गर्यो नेपाल बन्दसहित आन्दोलनका कार्यक्रम,"काठमाडौंः मधेसी मोर्चा सम्मिलित संघीय गठबन्धनले नेपाल बन्दसहितका आन्दोलनका कार्यक्रम घोषणा गरेको छ। सरकारले संसदमा दर्ता गराएको नयाँ संविधान संशोधन विधेयकको विरोधमा गठबन्धनले आइतबार काठमाडौंमा पत्रकार सम्मेलन गरी वैशाख ५ गतेदेखि चरणबद्ध आन्दोलनका कार्यक्रम घोषणा गरेको हो। गठबन्धनले विरोध कार्यक्रम अन्तर्गत पहिलो दिन बैशाख ५ गते देशभरका जिल्ला सदरमुकाम लगायत प्रमुख स्थानमा मशाल जुलुस निकाल्ने जनाएको छ। यस्तै वैशाख ७ गते जिल्लाका प्रमुख स्थानमा लाठीसिटी जुलुस, बैशाख ९ गते जनकपुर, उदयपुर, वीरगंज र काभ्रेमा आमसभा गर्ने र वैशाख १० गते विराटनगर, भैरहवा र पाल्पामा आमसभा गर्ने कार्यक्रम घोषणा गरेको छ। यसैगरी वैशाख ११ गते नेपालगञ्ज, विर्तामोड र काठमाडौं, १२ गते धनगढी, धरान र पोखरामा आमसभा गरिनेछ भने बैशाख १३ गाउँ, शहर र मतदान केन्द्रहरुमा लाठी जुलुस प्रदर्शन तथा १४ गते जिल्ला सदरमुकाम लगायत प्रमुख स्थानहरुमा मशाल जुलुस प्रदर्शन गर्ने गठबन्धनले जनाएको छ। संघीय गठबन्धनले वैशाख १५ गते मधेस, थरुहट र लिम्वुवान बन्दको घोषणा गरेको छ भने बैशाख १६ गते नेपाल बन्दको आह्वान गरेको छ। गठबन्धनले वैशाख २७ गत आमहड्ताल र अनिश्चितकालीन नेपाल बन्दको घोषणा गरेको छ । सरकारले दर्ता गरेको संविधान संशोधन प्रस्ताव अधुरो र त्रुटिपूर्ण मात्र नभएर आन्दोलनकारी मोर्चा र गठबन्धनसँग भएका सहमति विपरीत भएको गठबन्धनले जारी गरेको विज्ञप्तिमा उल्लेख छ। प्रस्तावले जनताको कठोर, त्याग, संघर्ष र बलिदानबाट प्राप्त गरेका उपलब्धिहरु खासरी पहिचान र अधिकारसहितको संघीयता, लोकतान्त्रिक गणतन्त्र, समावेशी समानुपातिक प्रतिनिधित्व, राष्ट्रिय पहिचानको मान्यतालाई समाप्त गरिएको जनाएको छ। गठबन्धनले संघीय संसद र प्रादेशिक विधायिकाको निर्वाचन पहिले गराउनु पर्नेमा जोड दिएको छ। प्रदेश सरकारको मातहत स्वायत्त क्षेत्र, विशेष क्षेत्र र संरक्षित क्षेत्र, गाउँपालिका, नगरपालिकासहित स्थानीय तहको निर्वाचन गराउनु पर्ने गठबन्धनको माग छ। विज्ञप्ति हेर्नुस्:"
धार्मिक क्षेत्रमा सहयोग गर्न आदित्यानाथलार्इ कांग्रेस नेताको आग्रह,"परासी : नेपाली कांग्रेसका केन्द्रीय सदस्य एंव पूर्वगृहराज्यमन्त्री देबेन्द्रराज कँडेलले लुम्बिनी क्षेत्रमा रहेका धार्मिक क्षेत्रको विकासमा सहयोग गर्न भारत उत्तर प्रदेशका मुख्यमन्त्री योगी आदित्यदनाथसँग आग्रह गर्नु भएको छ ।मुख्यमन्त्री बनेका आदित्य नाथलाई बधाइ तथाशुभकामना दिन र उत्तरप्रदेशसँग जोडिएका नवलपरासी र लुम्बिनी क्षेत्रमा रहेका धार्मिक स्थलहरुको बारेमा जानकारी दिन शनिबार लखनउ पुग्नु भएका कँडेलले नेपाल र भारतका जनताबीच साँस्कृतिक र धार्मिक सम्बन्ध रहेको भन्दै नवलपरासीलगायत लुम्बिनी क्षेत्रमा रहेका धार्मिक क्षेत्रको विकास गर्न मुख्यमन्त्री आदित्यनाथसँग आग्रह गर्नु भएको हो । मुख्यमन्त्री निवासमा भएको भेटमा कँडेलले भारतको गोरखनाथसँग गोरखा मन्दिर, राम र सितासँग सम्बन्धित रहेको जनकपुरसँग भारतको अयोध्याय लगायतका धार्मिक स्थलले नेपाल भारतको संस्कृतिलाई प्रागढ गराएको भन्दै सहयोग गर्न आग्रह गर्नु भएको हो । उहाँले लुम्बिनी क्षेत्रमा रहेका धार्मिक स्थलहरुलाई पर्यटकीय क्षेत्रको रुपमा विकास गर्न सके भारतमा समेत पर्यटकहरुको बृद्धि हुने भन्दै प्रचारप्रसार र संरक्षणका लागि आर्थिकलगायतको सहयोग गर्न कँडेलले आग्रह गर्नु भएको हो । उहाँले पछिल्लो पटक नवलपरासीका विभिन्न सीमा नाकाबाट मानव बेचविखन र लागूऔषधको कारोबार बढेको भन्दै दुवै देशका लागि चुनौती बनेको उक्त कारोबारलाई नियन्त्रण गर्न भारतीय सीमा सुरक्षाकर्मीबाट विशेष निगरानी राख्नका लागि निर्देशन दिन समेत कँडेलले आग्रह गर्नु भएको थियो । सीमा क्षेत्र महेशपुर पुख्यौली घर भएका कँडेलले नवलपरासीलगायत लुम्बिनी क्षेत्रमा हुने धार्मिक कार्यक्रमहरुमा आदित्यनाथलाई सहभागी गराउँदै आउनु भएको थियो । दुईबीचको घनिष्ठ सम्बन्धका कारण पनि कँडेलले गर्नुभएको आग्रहलाई आदित्यनाथले सकरात्मक लिदैं सहयोगको आश्वासन दिएको बताइएको छ ।"
मधेसी मोर्चाको पछिल्ला गतिविधि शंकास्पदः पौडेल,"बागलुङः नेपाली काँग्रेसका वरिष्ठ नेता रामचन्द्र पौडेलले मधेसी मोर्चाको पछिल्लो गतिविधि शंकास्पद रहेको बताउनु भएको छ। दुईदुई पटक संशोधन प्रस्ताव ल्याउँदा पनि मेधशी मोर्चाले नयाँनयाँ माग थप्दै राजनीतिक अड्चन सिर्जना गरेको उहाँको दाबी थियो। सरकारले मोर्चासँग सल्लाह गरेरै संशोधन प्रस्ताव ल्याएको छ, नेपाल प्रेस युनियन बागलुङले आइतबार आयोजना गरेको पत्रकार भेटघाटमा नेता पौडेलले भन्नुभयो, उहाँहरु प्रस्ताव ल्याउँदाकै दिन आन्दोलन र चुनाव बहिष्कारको घोषणा गर्नुहुन्छ, मोर्चा कतै चुनाव हुन नदिने पक्षमा त छैन भन्ने गम्भिर आशंका उब्जेको छ। स्थानीय तहको चुनाव केही दिनपछि सारेर भएपनि एकै चरणमा गर्नुपर्नेमा उनको जोड थियो । मधशी मोर्चालाई सहमतिमा ल्याउन चुनावको मिति सार्न सकिने उहाँले बताउनुभयो। बरु पाँच दिन पछि चुनाव सारौँ, तर चुनाव एकै चरणमा गर्नुपर्छ वरिष्ठ नेता पौडेलले भन्नुभयो। मधेसी मोर्चाका मागप्रति काँगेस संवेदनशील रहेको भन्दै नेता पौडेलले प्रमुख तीन दल र मधेशी मोर्चाबीच खुला छलफल हुनुपर्ने बताउनुभयो। देशको परिस्थिति गम्भीर अवस्थामा रहेको भन्दै निर्धारित समयमै तीनै तहको निर्वाचन सम्पन्न गर्न सबै पक्ष जिम्मेवार हुनुपर्ने उहाँको भनाई छ। अहिलेसम्मका उपलब्धी गुमाउने र जोगाउने भन्ने प्रश्न हाम्रा सामु छ वरिष्ठ नेता पौडेलले भन्नुभयो, सानातिना कुरामा विवाद गरेर बस्ने समय छैन, मुलुकलाई निकास दिन सबै दलहरु एक ठाउँमा आउनुपर्छ।"
संवैधानिक राजसंस्था र हिन्दू राष्ट्र नहटाउन माग,काठमाडौं: राष्ट्रिय प्रजातन्त्र पार्टीले विधानबाट संवैधानिक राजसंस्था र हिन्दू राष्ट्र नहटाउन माग गर्दै निर्वाचन आयोगलाई स्मरणपत्र बुझाएको छ। पार्टीका उपाध्यक्ष बुद्धिमान तामाङको नेतृत्वमा गएको प्रतिनिधिमण्डलले अाइतबार प्रमुख निर्वाचन आयुक्त डा अयोधिप्रसाद यादवलाई स्मरण पत्र बुझाएको पार्टीका नेता राजाराम श्रेष्ठले जानकारी दिनुभयो। आयोगले गत चैत ४ गते सो पार्टीले अवलम्बन गरेको सिद्धान्तमध्ये ती दुई विषय संविधानानुकूल नरहेको भन्दै खारेज गरेको थियो। त्यसबारे चैत ७ गते पार्टी अध्यक्ष कमल थापाको नेतृत्वमा प्रमुख आयुक्त डा यादवलाई ज्ञापनपत्र बुझाइएको थियो। उपाध्यक्ष तामाङले मुलुकमा भएका दुई निर्वाचनमा सोही सिद्धान्तका आधारमा पार्टी सहभागी भई जनताको विश्वास प्राप्त गरेकाले त्यसलाई हटाउने आयोगको निर्णय पुनःविचार गर्नुपर्ने माग गर्नुभयो। रासस
मतपेटिका लिन कन्टेनर केरुङमा,"विदुर : नेपालबाट चीन प्रवेशका लागि हाल सञ्चालनमा रहेको एक मात्र रसुवागढी नाका अस्थायी रूपमा सञ्चालनमा आएको छ । नाका सञ्चालन गर्न नेपाली र चिनियाँ अधिकारीबीच छलफल भएसँगै मंगलबारदेखि रसुवागढीबाट केरुङतर्फ सामान बोक्न कन्टेनर पुगेका हुन् ।मंगलबार ५० र बुधबार ४५ थान कन्टेनर नेपालबाट चीनको केरुङ पुगेको सीमा प्रहरी चौकी टिमुरेका प्रहरी निरीक्षक रन्जन दाहालले जानकारी दिनुभयो । वैशाख ३१ गते तय भएको स्थानीय तहको निर्वाचनका लागि चीनबाट मतपेटिका आइरहेका कारण मतपेटिका लिन १० थान कन्टेनर चीनको केरुङ पुगिसकेको दाहालले बताउनुभयो । केही दिनमा ती मतपेटिका केरुङ पुग्ने उहाँको भनाइ छ ।रसुवागढीमा नेपाल र चिनियाँ सुरक्षा अधिकारीबीचको छलफलपछि दुई सातादेखि बन्द रहेको रसुवागढी नाका केही दिनका लागि अस्थायी रूपमा चीनले खोलिदिएको हो । स्याउ र अत्यावश्यक सामग्री बोकेका कन्टेनर मात्र नेपाल भित्रिने भएका छन् । स्थानीय तहको निर्वाचनका लागि चीनबाट खरिद गरिएका मतपेटिका चीनको केरुङ आइपुगेका कारण अबको चार दिनमा ती मतपेटिका नुवाकोट हुँदै काठमाडौं पुग्ने रसुवागढी भन्सार कार्यालयले जनाएको छ । मतपेटिका ल्याउन प्रक्रिया भइरहेका कारण केही दिनमै नेपाल भित्रिने भन्सार प्रमुख केदार पनेरुले बताउनुभयो । नेपालचीन प्रवेशका लागि हाल सञ्चालनमा रहेको एक मात्र रसुवागढी नाका हुँदै हजारौं थान मतपेटिका नेपाल भित्रिने निर्वाचन आयोगले जनाएको छ । चीनले २७ किलोमिटर दूरीको रसुवागढीकेरुङ सडकमार्गको बीचमा रहेको ठोङ्सालगायत स्थानमा पहिरो पन्छाउन लागेका कारण पटकपटक रसुवागढी नाका बन्द हुँदै आएको छ । पहिरोमा खसेका ठुल्ठूला ढुंगा पन्छाउन विस्फोटक पदार्थ विस्फोट भइरहेका कारण सुरक्षाका लागि आवत्जावत बन्द गरिएकोमा अस्थायी लिग राखेर अस्थायी रूपमा सडक मार्ग सञ्चालन गरिएको हो । निर्वाचन आयोगले नेपाली सप्लायर्समार्फत ठेक्कामा खरिद गरेको ३० हजार थान मतपेटिका चीनको केरुङ आइपुगेकोमा निर्वाचन आयोगलाई वैशाख पहिलो साता काठमाडौं पुर्याइसक्नुपर्ने निर्वाचन आयोगले जनाएको छ । निर्वाचन आयोगले चीनबाट खरिद गरी ल्याएको ३० हजार मतपेटिका १० करोड रूपैयाँ बराबरका छन् । एउटा मतपेटिकाको मूल्य तीन हजार तीन सय रूपैयाँ पर्ने आयोगले जनाएको छ । रसुवागढीदेखि चीनको केरुङको बिचमा पहिरोका कारण सो सडक पटकपटक अवरुद्ध हुँदै आएको छ । पहिरोग्रस्त सडकमा अस्थायी ट्र्याक खोलेर चीनले सामान बोकेका दर्जनौं कन्टेनर नेपालतर्फ पठाएको रसुवाका प्रमुख जिल्ला अधिकारी चोमेन्द्र न्यौपानेले बताउनुभयो । चाँडै कुहिने र सड्ने स्याउ र फलफूललाई पहिलो प्राथमिकतामा राखेर चिनियाँ पक्षले पहिरोग्रस्त स्थानमा अस्थायी ट्र्याक खोली नेपालतर्फ कन्टेनर पठाएको न्यौपानेले बताउनुभयो ।यसअघि, चिनियाँले मुख्य रूपमा मान्दै आएको ग्याल्बो ल्होसार र सोनाम ल्होसार एकै समयमा परेकाले रसुवागढी नाका डेढ महिनासम्म सुनसान हुन पुगेको थियो । यही बेला २६ किलोमिटर दूरीको रसुवागढीकेरुङ बिचका ठाउँठाउँमा पहिरो जाँदा सडक अवरुद्ध हुन पुगेको हो । लामो समयदेखि रसुवागढी नाका सुनसान भएपछि नेपालका अधिकारीले चिनियाँ पक्षसँग पहिरो र रसुवागढी नाकाको अवस्थाबारे छलफल गरेको थियो ।रसुवागढी भन्सार प्रमुख केदार पनेरुले रसुवागढीबाट नेपाल भित्रिएका र चीनतर्फ जान लागेका मालवाहक कन्टेनरको जाँचपास भइरहेको बताउनुभयो । रसुवागढी नाकादेखि चीनको केरुङ २७ किलोमिटर दूरीको उत्तरपश्चिममा छ । मितेरी पुलपारि रहेको चीनको भन्सार कार्यालय रहेको रसुवापोर्टदेखि १२ किलोमिटर पश्चिममा जोखिम र डरलाग्दो पहिरोग्रस्त क्षेत्र रहेको सीमा प्रहरी चौकी टिमुरेका प्रहरी निरीक्षक रन्जन दाहालले जानकारी दिनुभयो । सुवागढीकेरुङ बिचको २६ किलोमिटर दूरीमा ठाउँठाउँमा पहिरो जाँदा सडक अवरुद्ध हुन पुगेको थियो । अहिले अस्थायी लिग राखेर अस्थायी रूपमा सडक सञ्चालन गरिएको छ । सय मिटर सुरुङ बनिसकेको छ । वैकल्पिक रूपमा सडक ट्र्याक खनिएको स्थानमा विस्फोटले ढुंगा खसेपछि अझै एक साता लाग्ने सडक निर्माणमा खटिएका चिनियाँ प्राविधिकले बताएको गोसाइँकुण्ड ट्रक कन्टेनर व्यवसायी संघका सचिव अशोक अधिकारीले बताउनुभयो । चीनको केरुङदेखि पाँच किलोमिटर पाङसिङमा ल्याएका सामान लोडअनलोड गरिन्छ । लोड गरिएका तीन सय कन्टेनर पाङसिङमा छन् । त्यसैगरी, तीन सय रेडिमेट गाडी लोड भएर केरुङमा रहेका व्यापारीले बताएका छन् । चीनको केरुङ र पाङसिङमा गरी साढे दुई सय नेपाली चालक र सहचालक छन्। सिन्धुपाल्चोकको तातोपानी नाका बन्द भएपछि हाल नेपालको उत्तरतर्फ एक मात्रै रसुवागढी नाका सञ्चालनमा छ । यो नाका लिच्छविकाल र मल्लकालमासमेत निकै चलेको थियो ।त्रिशूली जलविद्युत् आयोजना निर्माण क्रममा ०१४ सालमा ट्र्याक निर्माणपछि फलामे तार, चिउरा, खुर्सानी, सख्खर, तामाका भाँडा रसुवागढी नाकाबाट निर्यात हुने गरेको रसुवा उद्योग वाणिज्य संघका अध्यक्ष कैसाङनुर्वु तामाङले जानकारी दिनुभयो । त्यतिबेला भेडाच्यांग्र्रा, ऊन, जिम्बु आयात हुने गरेको थियो । पछिल्लो समय सडक सञ्जालले तिब्बतको ल्हासा जोडिएपछि चीनको व्यापारिक सहरको रूपमा विस्तार भएको हो । हाल चिनियाँ नाका केरुङबाट फलफूल, तयारी कपडा, जुत्ता, थर्मस, खेलौना, इलेक्ट्रोनिक सामान आयात हुने गरेका छन् ।काठमाडौंबाट एक सय ५२ किलोमिटर दूरीको रसुवागढी नाकाबाट थांका, चिउरा, सख्खर, घ्यू, खुर्सानी, मैदा, निर्यात हुने गरेको छ । वान वेल्ट वान रोडको चिनियाँ नीति नेपालचीन प्रवेशको छोटो रसुवागढी नाकाले सघाउने विश्वास नेपाली व्यापारीको छ । पहिरोले सडक जोखिमपूर्ण रहेकाले सामान बोकेका कन्टेनर रसुवागढी नाकाबाट डेढ महिनादेखि आउन नसकेको रसुवागढी भन्सार कार्यालय टिमुरेले जनाएको छ । केरुङबाटै साविकको तुलनामा सामान बोकेका कन्टेनर भन्सारमा नआएको रसुवागढी भन्सार कार्यालय प्रमुख केदार पनेरूले बताउनुभयो । रसुवागढी नाकाबाट केरुङतर्फ चार सय थान नेपाली कन्टेनर सामान बोकेर बसेको गोसाइँकुण्ड ट्रक कन्टेनर व्यवसायी संघका उपाध्यक्ष सीताराम अर्यालले बताउनुभयो । केरुङतर्फ चिनियाँ पक्षले बाटो मर्मत गरिरहेका कारण केही घन्टा मात्र कन्टेनर आवत्जावत गर्न पाउने भएका कारण अर्को समस्या थपिएको अर्यालले बताउनुभयो । पहिले दैनिक ६० थान मालवाहक कन्टेनर आवत्जावत गर्ने रसुवागढी नाका हाल सुनसान हुन पुगेको व्यापारी बताउँछन् । चीनबाट ल्याउने सामान रसुवागढी हुँदै सीधै ल्याउँदा छिटो आउने भएकाले व्यापारीले पछिल्लो तीन वर्षदेखि रसुवागढी नाका प्रयोग गर्दै आएकोमा नाका सुनसान हुँदा झन् समस्या परेको अर्यालले बताउनुभयो । रसुवागढी नाकाबाट चीनतर्फ मैदा, चाउचाउ, कस्मेटिक र हस्तकलाका सामान निर्यात हुनुका साथै चीनबाट नेपालतर्फ स्याउ, तयारी कपडा, फर्निचर, इलेक्ट्रोनिक्स सामान आयात गर्ने गरेका छन् । बाटोका कारण चीनको केरुङबाट काठमाडौंका लागि सामान लिएर बसेका चार सय कन्टेनर केरुङमा रोकिएको व्यापारीले बताएका छन् ।"
चुनाव विथोल्नने आन्दोलनले विदेशी हस्तक्षेप बढाउन खोज्यो : श्रेष्ठ,"काठमाडौं : प्रधानमन्त्री पुष्पकमल दाहाल प्रचण्डले नेतृत्व गरेको नेकपा माओवादी केन्द्रले संयुक्त लोकतान्त्रिक मधेशी मोर्चासहितको संघीय गठबन्धनले निर्वाचन बिथोल्ने गरी सार्वजनिक गरेका आन्दोलनका कार्यक्रमले विदेशी हस्तक्षेपलाई बढाउन खोजेको रुपमा बिश्लेषण गरेको छ । मधेशी मोर्चासहितको संघीय गठबन्धनले जे निर्णय सार्वजनिक गरेको छ । त्यो दुखद र गलत छ । ती कार्यक्रमले राजनीतिक अस्थिरता उत्पन्न गराउनेछ सो पार्टीका बरिष्ठ नेता नारायणकाजी श्रेष्ठले अन्नपूर्णसँग भन्नुभयो प्राप्त भएका राजनीतिक उपलब्धीलाई निषेध गर्नेछ, प्रतिगमनलाई सहयोग पुरयाउनेछ,विदेशी हस्तक्षेपलाई बढावा दिनेछ । गठबन्धनले किन यस्तो निर्णय गरयो भन्नेमा गम्भीर आशंका उत्पन्न भएको छ । आन्दोलनकारीलाई शर्तसहित वार्तामा आउन पनि सो पार्टीले अपिल गरेको छ । सार्वभौमसत्ता र राष्ट्रिय हितमा हामी कुनै पनि सम्झौता गर्दैनौ । प्राप्त उपलब्धी खोस्ने,निषेध गर्ने प्रबृत्तिसँग पनि हामी सम्झौता गर्दैनौ श्रेष्ठदले भन्नुभयोत्यो बाहेक अरु बिषयमा लचकतासाथ वार्तामा वस्न तयार छौ । त्यसका निम्ति मोर्चालाई अपिल पनि गर्दछौ । सरकारले संसदमा दर्ता गराएको संविधान संशोधन बिधेयकको बिरोध गर्दै मोर्चाले निर्वाचन विथोल्ने गरी आन्दोलनका कार्यक्रम घोषणा गरेपछि प्रधानमन्त्री प्रचण्डको पार्टीबाट यस्तो प्रतिक्रिया आएको हो ।"
निडर न्यायमूर्ति,"प्रधानन्यायाधीश सुशीला कार्कीले न्यायालय सम्हालेको एक वर्ष भएको छ । गत वर्ष असारमा संसदीय सुनुवाइपछि पदभार ग्रहण गरेकी उनले कार्यवाहक प्रधानन्यायाधीशको हैसियत वैशाखमै पाएकी थिइन् । नेपालको न्यायालयको इतिहासमा पहिलो महिला प्रधानन्यायाधीश उनी यो वर्ष सबैभन्दा चर्चामा आइन् । एकथरीले उनको प्रशंसा गरे भने अर्को कोणबाट उनको केही आलोचना पनि भयो । प्रशंसा गर्नेहरूले उनलाई निडर न्यायमूर्तिका रूपमा चित्रण गरे भने आलोचना गर्नेहरूले चाहिँ अरू कसैको प्रभावमा काम गरेको आरोप लगाए । त्यस्तो आलोचनात्मक धारणा राख्नेमध्येका एक हुन्, कानूनविद् भीमार्जुन आचार्य । उनको विचारमा कार्कीले न्यायालय सम्हालेका शुरुवाती दिनहरू उत्साहजनक देखिए पनि पछिल्ला कतिपय फैसला विवादित बन्न पुगेका छन् । उनी भन्छन्, पत्रकार कनकमणि दीक्षितको मुद्दामा उहाँ प्रभावित हुनुभयो भन्ने आरोप छ । त्यस्तै, लोकमानको मुद्दालाई पनि प्रतिशोधका रूपमा लिइयो भन्ने टीकाटिप्पणी अदालत परिसरभित्रै भयो ।तर, अर्का कानूनविद् विपिन अधिकारी यो आरोप र तर्कसँग अहसमत छन् । उनको विचारमा कार्कीले न्यायालयको गरिमा र स्वाभिमान बढाउने काम यसबीचमा गरिन् । प्रधानन्यायाधीशले निडर चरित्र प्रदर्शन गर्नुभयो । उहाँका निर्णयहरू प्रशंसायोग्य छन् । उहाँले न्यायालयको संरक्षकको भूमिका पनि कुशलतापूर्वक निर्वाह गर्नुभयो, उनी भन्छन्, सबैलाई चित्त बुझाउन कसैले पनि सक्दैन । ऐन, कानूनअनुसार निडर भएर उहाँले जुन क्षमता देखाउनुभयो, त्यसले अदालतको गरिमा बढाएको छ । लोकमानसिंह कार्कीको मुद्दा होस् वा सरकारको आईजीपी नियुक्तिको विरोधमा परेको मुद्दा होस्, दुवैमा अदालतले सुझबुझ र विवेकी निर्णय सुनाएको अधिकारी बताउँछन् । आईजीपी नियुक्तिका सन्दर्भमा अदालतले उपयुक्त फैसला दिएको थियो । फैसलामा अदालतले पोजिसन राखेको थिएन । सरकारले त्यसलाई कसरी लियो वा बुझ्यो, त्यो बेग्लै पक्ष हो, उनी थप्छन्, लोकमानसिंह कार्कीका सन्दर्भमा पनि उनले साहसी निर्णय लिइन् । कानूनको दायरा मिच्दै अख्तियार दुरुपयोग अनुसन्धान आयोगलाई जसरी कार्कीले दुरुपयोग गरेका थिए, त्यसविरुद्ध उनले देखाएको साहसले कानूनको दायराबाहिर कोही छैन भन्ने सन्देश प्रवाह भएको छ । र, यो ठूलो उपलब्धि हो ।लोकमान प्रकरणले न्यायालय मात्रै होइन, पूरै राजनीति तरंगित थियो । ०४१ साउनमा राजा वीरेन्द्रको ठाडो आदेशमा सीधै राजपरिषद्मा उपसचिव बहाली भएका लोकमान ०४६ को राजनीतिक परिवर्तनपछि पनि पटकपटक महत्वपूर्ण ओहोदामा पुगे । नेपालमा थिति बसाल्न सजिलो छैन। जुन अवस्थामा उहाँले न्यायालयको नेतृत्व लिएर लिकमा ल्याउनुभयो। त्यो ठूलो काम हो। कल्याण श्रेष्ठ, पूर्वप्रधानन्यायाधीश ०४७ मा लोकमान राजपरिषद्बाट सामान्य प्रशासनको उपसचिव भए । कांग्रेसको नेतृत्वमा सरकार गठन भएपछि कोइराला परिवारको निगाहमा ०५१ मा उनी सहसचिवमा बढुवा गराइए । अर्थ मन्त्रालय, त्यस मातहतका कार्यालयहरू भन्सार, राजस्व विभाग हुँदै जलस्रोत सचिवसमेत भए । तत्कालीन राजा ज्ञानेन्द्रले सत्ता हातमा लिएपछि त उनी चैत ०६२ मा त मुख्यसचिव नै भए । दोस्रो जनआन्दोलन दबाउन भूमिका निर्वाह गर्नेमध्येका एक मुख्य पात्र लोकमान लोकतन्त्र आगमनपछि अख्तियारजस्तो गरिमामय संवैधानिक अंगका प्रमुखमा नियुक्त गरिए । जसको चर्काे विरोध नियुक्ति हुनु अघिदेखि नै भएको थियो । नियुक्तिविरुद्ध अदालतमा मुद्दा दायर भइसकेको थियो भने पछिल्लो समय संसद्मा समेत उनीविरुद्ध महाअभियोग दर्ता भएको थियो । संसद्ले महाअभियोग प्रस्ताव अघि नबढाएर आलटाल गरिरहँदा अदालतले लोकमानविरुद्ध फैसला सुनाएपछि सबैतिर न्यायालय नेतृत्वको प्रशंसा भएको थियो । धेरैले यसलाई राजनीतिक नेतृत्वले गरेको त्रुटि न्यायालयले सच्याएको भनेर टिप्पणी गरेका थिए । लोकमान प्रकरणमा वाहवाही बटुलेकी कार्कीले न्यायाधीश नियुक्तिमा चाहिँ आलोचना खेप्नु पर्यो । न्यायपरिषद्ले उच्च अदालतका लागि ८० जना न्यायाधीशको नियुक्ति दलीय भागबण्डाका आधारमा गरेपछि त्यसको सबैले विरोध गरे । बार एसोसिएसन र सरकारी वकिलहरूले त निर्णय नसच्याए इजलास नै बहिष्कार गर्ने चेतावनी दिएका थिए । कानूनविद् अधिकारी न्यायाधीश नियुक्तिमा त्रुटि भएको तर्कसँग सहमत छन् । भन्छन्, न्यायाधीश नियुक्तिमा कमजोरी देखियो । उहाँको व्यक्तित्वको हिसाबले उहाँले यसलाई विवादमुक्त पार्न जति प्रयास गर्न सक्नुपथ्र्यो, त्यो नभएकै हो । न्यायाधीशको नियुक्ति न्याय परिषद्ले गर्ने हो । न्यायपरिषद् प्रधानन्यायाधीशको नेतृत्वमा गठन हुन्छ । जहाँ कानूनमन्त्री, अदालतका वरिष्ठतम न्यायाधीश, नेपाल बार एसोसिएसन र प्रधानमन्त्रीको सिफारिसमा राष्ट्रपतिले नियुक्त गर्ने ११ जना कानूनविद् रहन्छन् । पाँच सदस्यीय न्यायपरिषद्मा प्रधानन्याधीश र वरिष्ठतम् न्यायाधीशबाहेक तीन जना राजनीतिक पृष्ठभूमिका हुन्छन् । बहुमत सदस्य राजनीतिक पहुँच र सम्बद्धताका हिसाबले नियुक्ति हुने भएकाले त्यस निकायले गर्ने निर्णयमा त्यसको प्रभाव देखिने गरेको तर्क एउटा कोणबाट गरिन्छ भने अर्को कोणबाट त्यसो भनेर न्यायालय नेतृत्व पन्छिन नमिल्ने जिकिर पनि हुने गरेको छ । कानूनविद् आचार्य भन्छन्, उच्च न्यायालयका न्यायाधीश नियुक्तिमा प्रधानन्यायाधीश विवादमा तानिनुभयो । जसले गर्दा उहाँले कार्यकालका प्रारम्भिक दिनहरूमा शुरु गरेको उत्साहप्रद काम ओझेलमा परे । उनले न्यायालय सम्हालेदेखि नै भ्रष्टाचारसँग जोडिएका ठूल्ठूला मुद्दालाई मुख्य प्राथमिकतामा राख्ने, पेसी छिटोछिटो अघि बढाउने, थाती मुद्दाको सुनुवाइ छिटो गर्ने आदि सुधारका काम अघि बढाएकी थिइन् । नेपालमा न्यायालय स्वयं अनियमितता र भ्रष्टाचारको दलदलमा छ भनेर सर्वत्र आलोचना गरिन्छ । तीन दशकभन्दा लामो यात्रामा उनले कहिल्यै कसैसँग एक इन्च अनुचित सम्झौता गरेकी छैनन्। निर्भीक चरित्रमै टिकिरहने उनमा दृढ आत्मबल छ। दुर्गा सुवेदी, राजनीतिज्ञ प्रधानन्यायाधीश कार्की त्यसकै विरुद्ध सबैभन्दा खरो उत्रिएकी छन् । उनको आलोचना गर्नेहरू पनि उनीमाथि आर्थिक प्रलोभन वा प्रभावमा परेको भनेर दोषारोपण गर्न सक्दैनन् । आर्थिक रूपमा निष्कलंकित भएकै कारण कार्कीको चरित्र निर्भीक र निडर हुन सकेको हो । एक कानून व्यवसायी भन्छन्, प्रधानन्यायाधीश भनेको न्याय र प्रशासन दुवै हो । आर्थिक रूपमा स्वच्छ हुँदैमा सबै कुरा भयो भनेर ठान्नु गलत हो । उहाँमा व्यवस्थापकीय क्षमता, न्याय प्रशासन सञ्चालनको कौशलको अभाव छ । ती व्यवसायी थप्छन्, विराटनगरमा अलिअलि वकालत अभ्यास गरेकोबाहेक उहाँको धेरै अभ्यास गरेको पृष्ठभूमि होइन । तसर्थ, सीमित क्षमताकै कारण कतिपय सन्दर्भमा बहकाव र प्रभावमा परेर चुक्दै जान थाल्नुभएको छ । जसले उहाँ सर्वस्वीकार्य नभई विवादित हुँदै जानु भएको हो । पूर्वप्रधानन्यायाधीश कल्याण श्रेष्ठचाहिँ कार्कीको काममा शंका गर्नु नपर्ने दाबी गर्छन् । उहाँ इमानकी धनी, साहसकी धनी हुनुहुन्छ । उहाँको काममा शंका गर्नु पर्दैन, उनी भन्छन्, न्यायालयले यसखाले नेतृत्व पाउनु सुखद् कुरा हो । नेपालमा अप्ठ्यारो परिस्थिति भएको बताउँदै श्रेष्ठ थप्छन्, नेपालमा थिति बसाल्न सजिलो छैन । जुन अवस्थामा उहाँले न्यायालयको नेतृत्व लिएर लिकमा ल्याउनुभयो । त्यो ठूलो काम हो । उहाँमा न्यायाधीशमा हुनुपर्ने अठोट र आत्मविश्वास छ । यो चरित्र भएको व्यक्तिको नेतृत्व न्यायालयले पाइरह्यो भने खुशी मान्नुपर्छ । प्रधानन्यायाधीशका रूपमा निडर देखिएकी कार्की बाल्यकालदेखि नै त्यस्तै स्वभावकी थिइन् । कार्कीका पति दुर्गा सुवेदी भन्छन्, उनी हक्की स्वभावकी छन् । लोभलालच केही छैन । कसैसँग नडराउने, भोलि के होला ? कसो होला ? नसोची विवेक प्रयोग गर्छिन् ।सुवेदीले उनलाई सानै बेलादेखि देखेका थिए, जब उनी पिण्डेश्वर संस्कृत पाठशालाको पढाइ छोडेर विराटनगर आए । विराटनगरको जनता माविमा पढेका र त्यहीँबाट एसएलसी गरेका सुवेदीले पछि त्यहीँ अध्यापनसमेत गरे । कार्कीको परिवार पनि विराटनगर शंकरपुरमा बस्थ्यो । हुनेखाने परिवारका भएकाले छोरीहरूलाई घरमै पढाउने व्यवस्था गरिएको हुन्थ्यो । सुवेदी शिक्षकका रूपमा काम गर्दा सुशीला त्यहीँ पढ्थिन् । पछि कलेज पनि महेन्द्र मोरङ नै पढिन् । जुनबेला सुवेदी राजनीतिमा होमिइसकेका थिए । महेन्द्र मोरङ पढ्दा कार्की पनि नेविसंघमा लागिन् । उनलाई रामचन्द्र पौडेलले नेविसंघको सदस्य बनाउनु भएको थियो, सुवेदी सम्झिन्छन् । कार्की नेविसंघको साधारण सदस्य मात्रै होइन, जिल्ला अध्यक्षसमेत भइन् । जुन कुरा उनले प्रधानन्यायाधीश भइसकेपछि पनि बताएकी थिइन् । उनले त्यसबेला आफ्नो कांग्रेससँगको संलग्नतालाई लिएर अहिले प्रश्न गर्न नहुने तर्क राखेकी थिइन् । क्याम्पस जीवनमा सुवेदीले कार्कीसँग सामान्य चिनजान थियो । ०२८ सालमा महेन्द्र मोरङबाट स्नातक गरेपछि कार्की बनारस हिन्दु विश्वविद्यालय पढ्न बनारस गइन् । त्यहाँबाट ०३१ सालमा राजनीतिशास्त्रमा स्नातकोत्तर गरेर उनी पीचएडी गर्न जवाहरलाल नेहरू विश्वविद्यालय गइन् । तर, त्यहाँ भर्ना नमिलेपछि काठमाडौं आइन् । र, खाद्य संस्थानमा जागिर थालिन् । प्रधानन्यायाधीशले निडर चरित्र प्रदर्शन गर्नुभयो। उहाँका निर्णयहरू प्रशंसायोग्य छन्। उहाँले न्यायालयको संरक्षकको भूमिका पनि कुशलतापूर्वक निर्वाह गर्नुभयो। विपिन अधिकारी, कानूनविद् जागिरसँगै उनले त्रिविबाट कानूनमा स्नातक पनि गरिन् र फेरि विराटनगर फर्किन् । धरानमा एक वर्ष कानून विषय प्राध्यापन गरेपछि उनले विराटनगरमै वकालत थालिन् । सुवेदी कांग्रेसले गरेको विमान अपहरण प्रकरणमा सामेल भए र भारत निर्वासित भए । बेलाबखत आए पनि उनी भारतमै हुन्थे । कार्कीसँग उनको भेट उनी हिन्दु विश्वविद्यालय पढ्दा भएको थियो । विमान अपहरण गरेको भनेर हामीलाई विद्यार्थीहरू भेट्न आउँथे । त्यही क्रममा भेट भएको थियो, उनी सम्झिन्छन् । त्यसपछि उनले कार्कीलाई एकैचोटि ०४२ सालमा देखे, जुनबेला उनी नेपाल फर्किएका थिए । ०४२ सालमा कार्की विराटनगरमा वकालत गर्दै थिइन् । वकालत पेसामै भएका नजिकका नातेदार तोर्णबहादुर कार्कीको सहयोगमा उनले वकालत अभ्यास शुरु गरेकी थिइन् । उनी विराटनगरकै पहिलो महिला वकिल थिइन्, सुवेदी भन्छन्, त्यसबेला उनी निकै चलेकी थिइन् । प्रदीप गिरी, मलगायत कांग्रेसीहरूलाई चन्दासमेत दिन्थिन् ।पुरानो चिनजान भएका सुवेदी र कार्की त्यसपछि नजिकिएका थिए । ००९ सालमा जन्मिएकी कार्की पढाइतिरै केन्द्रित थिइन् । उनको बिहेवारी भएको थिएन । सुवेदी पनि एकोहोरो राजनीतिमा लागेका थिए । दुवैबीचको सम्बन्ध घनिष्ठ हुँदै ०४५ सालमा बिहेमै परिणत भयो । बिहेपछि पनि वकालतमै निरन्तरता दिएकी कार्कीलाई सुवेदीले करिअर बढाउन सक्दो सहयोग गरे । महेन्द्र बहुमुखी क्याम्पस धरानमा प्राध्यापन, त्यसपछि वकालत अभ्यास, बार एसोसियन, ०३५ सालमा अधिवक्ता हुँदै ०६१ मा वरिष्ठ अधिवक्ता, त्यसपछि ०६५ मा न्यायाधीश भएकी कार्की ०७३ मा प्रधानन्यायाधीश भइन् । न्याय क्षेत्रमा उनको तीन दशकभन्दा लामो यात्रामा उनले कहिल्यै कसैसँग एक इन्च अनुचित सम्झौता गरेकी छैनन्, सुवेदी भन्छन्, यो इमान र निर्भीक चरित्रमै टिकिरहने उनमा दृढ आत्मबल छ ।"
मोर्चाले निर्वाचन बिथोल्ने,"काठमाडौः मधेसी मोर्चाले सरकारले घोषणा गरेको निर्वाचन बिथोल्ने आन्दोलनका कार्यक्रम तय गरेको छ । मोर्चाको शनिबार बसेको बैठकले मोर्चाका माग पूरा गर्नुको साटो सरकारले औपचारिकताका लागि मात्रै निर्वाचनमा सहभागी हुन आह्वान गरेको भन्दै कडा आन्दोलनका कार्यक्रम बनाएको सद्भावना पार्टीका नेता लक्ष्मणलाल कर्णले बताउनुभयो । मोर्चाले निर्वाचनलाई असफल पार्न सम्पूर्ण शक्ति लगाउने निर्णय गरेको छ, नेता कर्णले भन्नुभयो । मोर्चा आन्दोलनको कार्यक्रम आइतबार पत्रकार सम्मेलन गरी सार्वजनिक गर्ने तयारीमा छ । उपेन्द्र यादव, राजेन्द्र महतो महन्थ ठाकुरलगायत मोर्चाका शीर्ष नेताको सहभागितामा तय भएको वैशाख ५ देखि ३१ गतेसम्मका विरोध कार्यक्रममा जुलुस प्रदर्शन, धर्ना, आमसभा तथा बन्द हडतालसम्मका छन् । संविधान संशोधनलगायत विभिन्न माग राखेका मोर्चाले चैतसम्म सरकारलाई माग पूरा गर्न अल्टिमेटम दिँदै माग पूरा नभए दीर्घकालीन आन्दोलनमा उत्रिने चेतावनी दिएको थियो ।"
मेयरमा चर्चा छैन महिलाको,"बुटवलः राजनीतिक दलले वैशाख पहिलो साता स्थानीय तहको निर्वाचनका उम्मेदवार टुंगो लगाउने तयारी गरिरहँदा टिकट पाउन दौडधुप बाक्लिएको छ । रूपन्देहीका ६ नगरपालिका र १० वटै गाउँपालिकामा उम्मेदवार चयनको अन्तिम तयारी छ । बुटवल, सिद्धार्थनगर, तिलोत्तमा, सैनामैना, देवदह र लुम्बिनी सांस्कृतिक नगरपालिकाका वडास्तरका उम्मेदवार सिफारिस भएका छन् । जिल्लामा एमालेले वैशाख ७ गतेसम्म उम्मेदवार चयन गर्ने जनाएको छ । कांग्रेसले पनि पहिलो साताभित्रै उम्मेदवार तोक्ने तयारी गरे पनि अझैसम्म वडाबाट सिफारिस पुगेको छैन । माओवादी केन्द्रले आइतबारसम्म उम्मेदवारको सिफारिस केन्द्रमा पठाउने तयारी गरेको छ । जनमोर्चा, नयाँ शक्तिलगायत साना दलले भने उम्मेदवार चयन गरेका छन् । बुटवलमा कांग्रेस र माओवादीको एलायन्स हुने चर्चा चलिरहेकाले दुई दलले उम्मेदवारका विषयमा सहमति गर्न सकेका छैनन् । कांग्रेस नेतृत्व बुटवलको मेयर माओवादीलाई दिएर अन्य नगरको मेयर लिने पक्षमा देखिए पनि कार्यकर्ताले त्यसलाई अस्वीकार गर्दै बागी उम्मेदवार उठाउने चेतावनी नेतृत्वलाई दिएको एक नेताले बताए । एमालेमा पूर्वमेयर भोजप्रसाद श्रेष्ठको चर्चा चलिरहँदा उहाँले इच्छा नदेखाएपछि को उम्मेदवार बनाउने विषयमा व्यापक रस्साकस्सी भएको छ । श्रेष्ठको उम्मेदवारी नहुने देखिएपछि प्रेस चौतारी नेपालका पूर्वअध्यक्ष बालकृष्ण चापागाईं बलियो उम्मेदवारका रूपमा देखिनुभएको छ । शैक्षिक, सामाजिक तथा राजनीतिक पृष्ठभूमिले चर्चामा आएका अन्य उम्मेदवारभन्दा चापागार्इं बलियो रहेको विश्लेषण कार्यकर्ताबीच छ । एमालेबाट बाबुराम भट्टराई र गोपाल रानाको पनि चर्चा छ । बुटवल एमाले उपमहासचिव विष्णु पौडेलले निर्वाचन जितेको क्षेत्र हो । तिलोत्तमा नगरपालिका एमालेका उपमहासचिव घनश्याम भुसाल निर्वाचन लडेको क्षेत्र हो भने कांग्रेसका नेता बालकृष्ण खाँड पनि तिलोत्तमाकै हुनुहुन्छ । तिलोत्तमा नगरपालिकामा मेयर हुन धेरैले इच्छा देखाएका छन् । तिलोत्तमामा मेयर पदका लागि कांग्रेसका तर्फबाट यमबहादुर खत्री, रोमणि पाठक र कृष्णबहादुर गौतमको नाम चर्चामा छ । तिलोत्तमामा आकांक्षी पाठक २०५४ सालमा आनन्दवन गाविसका अध्यक्ष निर्वाचित हुनुहुन्छ । खत्री पार्टीको गाउँ सभापति हुँदै महासमिति सदस्य र गौतम व्यावसायिक पृष्ठभूमिका व्यक्ति हुनुहुन्छ । उम्मेदवार छान्ने रस्साकस्सी चलिरहँदा मेयर तथा गाउँपालिकाका अध्यक्षमा महिलाको चर्चा शून्य छ । महिलाहरूले स्थानीय तहको प्रमुख पदमा जाने इच्छासमेत देखाएका छैनन् भने आकांक्षी पनि निकै कम छन् । एमालेबाट मोहन चापागार्इं, वासुदेव घिमिरे, शशि पौडेल र खुमाकान्त पौडेलको चर्चा छ । पत्रकारितामा आबद्ध चापागाईं अकोराबको अध्यक्ष छाडेपछि एमाले जिल्ला सदस्यमा निर्वाचित हुनुभएको हो । घिमिरेले शंकरनगर गाउँ कमिटीको नेतृत्व सम्हाल्दै पार्टीको जिल्ला सदस्य बन्नुभएको छ । अर्का आकांक्षी पौडेल व्यावासायिक क्षेत्र र खुमाकान्त पौडेल कानुन क्षेत्रमा क्रियाशिल हुनुहुन्छ । माओवादी केन्द्रबाट लक्ष्मण खनाल र हेमन्त पाण्डे आकांक्षी रहेको बताइन्छ । दुवै पार्टीका केन्द्रीय सदस्य हुनुहुन्छ । खनाल हालै भएको तिलोत्तमा नगरको अधिवेशनबाट अध्यक्ष निर्वाचित र पाण्डेले यसअघि तिलोत्तमा नगरको इन्चार्जका रूपमा काम गर्नुभएको थियो । देवदह नगरपालिकाको मेयरमा कांग्रेसका तर्फबाट हीरा केसी, रामकृष्ण पौडेल र वासु रिमालको नाम चर्चामा छ । एमालेबाट टीकाराम चापागार्इं, नीलकण्ठ पौडेल, धु्रव खरेल, सिद्धिचरण भट्टराई, यम राना, प्रकाश आर्यालले लबिङ' गरेको बुझिएको छ । माओवादी केन्द्रबाट लेखनाथ न्यौपाने, नमराज पुरी र कृष्ण ढकालले आकांक्षा देखाउनुभएको छ । सैनामैना नगरपालिकाबाट एमालेमा चित्र केसी, मीनप्रसाद पौडेल र मीनप्रसाद घिमिरे मेयरको आकांक्षी हुनुहुन्छ । कांग्रेसबाट फणीन्द्र शर्मा, रामबबि चौधरी, रामप्रसाद अधिकारी र रणबहादुर खनालको नाम चर्चा छ । माओवादी केन्द्रबाट नारायण न्यौपानेको करिब निश्चित छ । महिला उपमेयरमा सीमित उम्मेदवार छान्ने रस्साकस्सी चलिरहँदा मेयर तथा गाउँपालिकाका अध्यक्षमा महिलाको चर्चा शून्य छ । महिलाहरूले स्थानीय तहको प्रमुख पदमा जाने इच्छासमेत देखाएका छैनन् भने आकांक्षी पनि निकै कम छन् । धेरै महिलाको आकांक्षा उपमेयरमा मात्रै सीमित छ । बुटवल उपमहानगरबाट एमालेकी गोमा आचार्य, सावित्रा अर्याल र विमला पन्थीले उपमेयरमा दाबी गर्नुभएको छ । कांग्रेसबाट रिजन श्रेष्ठ र बालकुमारी भण्डारी एवं माओवादी केन्द्रबाट एलायन्सको सम्भावना भएकाले उम्मेदवारको त्यति धेरै चर्चा गरिएको छैन । देवदहका महिलाले पनि उपमेयरमै आकांक्षा देखाएका छन् । एमालेबाट विद्यालक्ष्मी गुरुङ, लक्ष्मी पंगेनी र रेवती घलेको चर्चा छ । माओवादी केन्द्रबाट टीका गौतमले आकांक्षा देखाउनुभएको छ । सैनामैना नगरपालिकामा उपमेयरका लागि कांग्रेसबाट सीता पोख्रेलको नाम चर्चामा छ । माओवादीबाट दीपिका शर्मा र एमालेबाट कमला विक र विना रानाको चर्चा छ । तिलोत्तमाको उपमेयरमा कांग्रेसबाट गंगा शाही, कविता अर्याललगायतको नाम चर्चामा छ । एमालेबाट जिल्ला सचिव जागेश्वरी चौधरी, जिल्ला सदस्यद्वय देवी वाग्ले, जमुना लम्साललगायतले आकांक्षा देखाउनुभएको छ । माओवादी केन्द्रबाट दिलमाया गुरुङ आकांक्षी हुनुहुन्छ । बहिष्कार गर्नु अधिकारबाट वञ्चित पार्नु हो' बर्दियाः उपप्रधान एवं संघीय मामिला तथा स्थानीय विकासमन्त्री कमल थापाले मधेसी मोर्चाले चुनाव बहिष्कार गर्नु नेपाली जनतालाई अधिकारबाट वञ्चित गराउनु रहेको बताउनुभएको छ । राष्ट्रिय प्रजातन्त्र पार्टीले बर्दिया सदरमुकाम गुलरियामा आयोजना गरेको भेरी अञ्चलस्तरीय आमसभालाई सम्बोधन गर्दै उहाँले कार्यकर्तालाई स्थानीय तहको निर्वाचनमा सशक्त रूपमा लाग्न निर्देशनसमेत दिनुभयो । मधेसी मोर्चाको माग सम्बोधन गर्न सरकारले हससम्भव प्रयास गरेको र बहिष्कार गर्ने मनसायमा पुगेका मोर्चाका नेतालाई पुनर्विचार गर्न उहाँको आग्रह छ । लामो समयपछि हुन लागेको निर्वाचनमा जनताले मतदान गर्न पाउने अधिकारलाई कुण्ठित पार्न नहुने उहाँको भनाइ छ । नेपाली जनताले आफ्नो भाग्य आफै कोर्न लागेको अवस्थामा विभिन्न बहानामा चुनाव भाँडन नहुने उहाँले बताउनुभयो । चुनावी तालमेलको प्रयास प्युठानः प्युठानका दलहरू चुनावी तालमेलको कसरतका लागि आन्तरिक दौडधुपमा लागेका छन् । विशेषगरी एमाले, राष्ट्रिय जनमोर्चा, नेपाली कांग्रेस र माओवादी केन्द्रका नेता चुनावी तालमेलमा व्यस्त देखिएका हुन् । तालमेलको विषयमा जिल्ला तहमा ठोस निर्णय भने अझै हुन सकेको छैन । सत्तारूढ कांग्रेस र माओवादी केन्द्रबीच तालमेल हुन सक्ने धेरैको अनुमान छ । स्रोतका अनुसार एमाले र राष्ट्रिय जनमोर्चाबीच पनि चुनावी तालमेल हुन सक्ने धेरैको आँकलन छ । गत संविधानसभा निर्वाचनमा जिल्लाका दुवै निर्वाचन क्षेत्र एमालेले जितेकाले स्थानीय तह निर्वाचनमा सबै पार्टीबीच चुनावी समीकरण गरेर एमालेलाई हराउने पक्षमा लाग्न सक्ने धेरैको विश्लेषण छ। जिल्लाका सबै गाउँपालिका र नगरपालिकामा राजमोले हालै आफ्ना उम्मेदवार सार्वजनिक गरेको छ । गाउँका अधिकांश कार्यकर्ता भने चुनावी तालमेलको विपक्षमा छन् । संविधानमै व्यवस्था गरिएको थ्रेसहोल्ड'का कारण संख्या नपुग्ने भएपछि अस्तित्व रक्षाका लागि समीकरणको पक्षमा राजमो उभिएको अधिकांशको टिप्पणी छ । यता एमालेका नेताकार्यकर्ता भने एकल प्रतिस्पर्धा गरी चुनाव लड्नुपर्ने बताउँछन् । सबै पार्टी एकल रूपमा प्रतिस्पर्धा गर्नुपर्छ', एमाले प्यूठानका अध्यक्ष हुकुमबहादुर खड्काले भन्नुभयो, जिल्लाका सबै स्थानमा एमालेले जित्ने ग्यारेन्टी भएकाले समीकरणको कुरा आएको बुझियो ।' एमालेले बहुमत लिने त्रासमा अन्य दल समीकरणको दौडधुपमा लागेको उहाँले टिप्पणी गर्नुभयो । कांग्रेस सकभर समीकरण गर्ने मनस्थितिमा छैन', पार्टीका जिल्ला सचिव देवेन्द्र बर्माले भन्नुभयो, एमाले र राजमोबीच तालमेल हुने चर्चा आएकाले हामीले केही प्रयास मात्र थालेका हौं । आधिकारीक निर्णय केही भएको छैन ।' तालमेलका विषयमा पार्टीमा आन्तरिक छलफल जारी राखिएको माओवादी केन्द्रका जिल्ला सहसंयोजक कृष्ण अधिकारीले जानकारी दिनुभयो । अझैसम्म आधिकारिक निर्णय भएको छैन', उहाँले भन्नुभयो, केही दिनमै टुंगो लाग्छ ।' आन्तरिक रूपमा निर्णय भए पनि चुनावी तालमेलको चर्चाले दलहरूले उम्मेदवारको नाम अझै सार्वजनिक गर्न नचाहेको स्रोतले जनाएको छ । आन्तरिक रूपमा उम्मेदवारको टुंगो लागे पनि विपक्षीले कस्तो उम्मेवार उठाउँछ भन्ने निर्णयको पर्खाइमा धेरै दल रहेको बुझिएको छ । गाउँमा भोट माग्न व्यस्त दल जुम्ला ः गाउँमा चुनावी वातावरण तातेको छ । करिब २० वर्षपछि स्थानीय तहको चुनाव हुने भएपछि राजनीतिक दल गाउँगाउँ पसेका छन् । यसअघि काममा मात्र व्यस्त हुने किसानसमेत चुनावको प्रचारमा व्यस्त छन् । स्थानीय तहको नेतृत्व लिन जिल्लाका प्रमुख दल गाउँ छिरेका हुन् । चौतारी, चिया पसल, पँधेरो र कामकाजमा गएका बेला मेलापातमा समेत चुनावकै चर्चा हुन थालेको छ । दलहरू आफ्नो पकड बनाउन गाउँमा व्यस्त छन् । पछिलो चरणमा प्रचारप्रसार गरेर फर्केका दल अब नेतृत्व आफ्नो पक्षमा ल्याउन जनतासँग भोट माग्दै दोस्रो चरणमा गाउँ पसेका हुन् । नेता र कार्यकर्ता मात्र होइन, सर्वसाधारणसमेत आफ्नो पार्टीको पक्षमा भोट माग्न व्यस्त छन् जसले गर्दा चुनावको रौनक सदरमुकामभन्दा गाउँमा बढी देखिएको छ । जनताको घरमै सरकारको प्रतिनिधित्व गर्ने स्थानीय तहमा आफ्ना प्रतिनिधि रोज्न जनताले योग्य उम्मेदवार खोजिरहेका छन् । दलहरू पनि गाउँमा लोकप्रिय र जित्न सक्ने उम्मेदवारको चर्चा चलाउन व्यस्त छन् । विशेषगरी जिल्लाका तीन ठूला दल एमाले, कांग्रेस र माओवादी केन्द्रले चुनावी प्रचारप्रसार गर्दै जनतासँग भेटघाटलाई तीव्रता दिएका छन् । चुनाव आउन एक महिना मात्रै बाँकी भएकाले प्रचारप्रसार अभियानलाई तीव्रता दिइएको दलका प्रतिनिधिहरू बताउँछन् । निर्वाचनमा युवा प्रतिनिधिहरूको निकै चर्चा भइरहेको छ । नेपाली कांग्रेस जुम्लाका सभापति नरबहादुर शाहीले लामो समयपछि जनताले आफ्नै जनप्रतिनिधि चुन्ने अवसर पाएकाले जनता पनि उत्साहित भएको बताउनुभयो । करिब दुई दशकसम्म स्थानीय निकाय जनप्रतिनिधिविहीन बने' उहाँले भन्नुभयो, अब आफ्नै प्रतिनिधि चुन्ने अवसर आएको छ, जनता आतुर छन । हामीले पनि अभियान तीव्र बनाएका छौं, गाउँमा चुनावको लहर नै चलेको छ ।' पार्टीको साख बचाउन र आफ्ना उम्मेदवारलाई जिताउन आफूहरू गाउँ अभियानमा व्यस्त रहेको एमालेका युवा नेता रतननाथ योगीको भनाइ छ । साना दलको चुनावी गतिविधि शून्य घोराहीः नयाँ संरचनासहित हुन लागेको स्थानीय तह निर्वाचनमा दाङमा ठूला राजनीतिक दलमा चुनावी सरगर्मी बढिरहेका बेला जिल्लामा रहेका साना दलका चुवानी गतिविधि भने सुनसान देखिएको छ । कांग्रेस, एमालेले र राष्ट्रिय जनमोर्चाले जनस्तरसम्म चुनावी अभियानलाई पुर्याइरहेको भए पनि अन्य दल भने चुवानी गतिविधिमा देखिएका छैनन् । आन्तरिक रूपमा मात्रै आफूहरू क्रियाशील रहेको साना दलले बताएका छन् । माले, फोरम लोकतान्त्रिक, संघीय समाजवादी फोरम, थरुहट, सद्भावना, नयाँ शक्ति नेपाललगायत दलका जिल्लामा चुनावी गतिविधि देखिएका छैनन् ।"
