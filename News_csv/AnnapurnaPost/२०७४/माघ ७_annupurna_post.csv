शीर्षक,विवरण
प्रेसप्रति अनुदार व्यवहार,"शुक्रबार निजी क्षेत्रका मिडियामा कार्यरत पत्रकारहरू राष्ट्रपति कार्यालय शीतलनिवासमा आयोजित सात प्रदेश प्रमुखको शपथ ग्रहण कार्यक्रमको तस्बिर खिच्न र रिपोर्टिङ गर्नबाट वञ्चित पारिए। शीतल निवासको सञ्चारकक्षमा निकैबेर प्रतीक्षारत सञ्चारकर्मीमध्ये सरकारी मिडिया प्रतिनिधिलाई मात्रै शपथ ग्रहणस्थलमा जाने अनुमति दिएर निजी मिडियामा कार्यरत फोटो पत्रकारहरू फर्काइए, जसको विरोध फोटो पत्रकारहरूले आफ्ना क्यामरा राष्ट्रपति कार्यालयको गेटबाहिर थुपारेर गरे। घटना यति हो, तर यो घटनाले नेपाली राज्यको अनुदार व्यवहार मात्रै दर्शाउँदैन, राजनीतिक व्यवस्था र पद्धति फेरिए पनि मानसिकता र सोच नफेरिएको दृष्टान्त पनि दिन्छ। स्वतन्त्र प्रेस, अभिव्यक्ति स्वतन्त्रता, सूचना हक आदि अधिकारको साइनो सीधा राजनीतिक अधिकारसँग जोडिएको छ। राजनीतिक स्वतन्त्रता प्राप्त गर्न नेपालले पटकपटक संघर्ष गरेको इतिहास सबैलाई थाहा छ। संघीय लोकतान्त्रिक गणतन्त्रको चरणसम्म आइपुग्दा पटकपटक संघर्ष र बलिदानको गाथा लेखिइसकेको छ। पटकपटक आन्दोलन र उत्सर्गबाट लोकतन्त्र स्थापना गर्नुको अभीष्ट सबै तह र तप्का, पेसा र व्यवसायका मानिसहरूको व्यावसायिक अधिकारको सुनिश्चितता नै हो। त्यसमाथि स्वतन्त्र प्रेस त लोकतान्त्रिक व्यवस्थाको एउटा आधार स्तम्भ नै मानिन्छ। शीतलनिवासले शुक्रबार चौथो अंगमाथि गरेको अनुदार व्यवहार भत्र्सनायोग्य छ। निरंकुश शासन व्यवस्था हुदा निषेध र नियन्त्रणको मार खेप्दै आएको नेपाली प्रेसले लोकतान्त्रिक व्यवस्थामा पनि त्यस्तै खाले प्रवृत्तिसँग जुध्ने अवस्था आउनु चिन्ताको विषय हो। नेपालमा २०४६ सालको राजनीतिक परिवर्तनपछि सञ्चार जगत्मा निजी क्षेत्र जुर्मुराउँदै अघि बढेको छ। झन्डै तीन दशकमा निजी क्षेत्रको सञ्चारले व्यावसायिकताको बाटो पकडेको छ। सूचना सम्प्रेषण, लोकतान्त्रिक पद्धतिको संस्थागत विकासमा निजी क्षेत्रको पनि उत्तिकै भूमिका छ। निजी मिडियाले आफूलाई जनताको पहरेदारका रूपमा उभ्याएको दृष्टान्त यसबीचका विभिन्न ऐतिहासिक र राजनीतिक घटनाक्रमले देखाएको पनि छ। यो पृष्ठभूमिमा निजी क्षेत्रका प्रेसमाथि अंकुश लगाउन खोज्नु कुनै पनि सर्तमा जायज होइन। यो विभेद त्यसमाथि पनि राष्ट्रपति कार्यालयमै हुनुले राजनीतिक व्यवस्था बदलिए पनि हाम्रा अनुदारवादी सोच र चालचलन नबदलिएको प्रस्ट हुन्छ। निश्चय पनि राष्ट्रपति कार्यालयको सुरक्षा संवेदनशीलतालाई नजरअन्दाज गरिनु हुँदैन। शीतल निवासको सञ्चार कक्षमा पुर्याउनुपूर्व पत्रकारको परिचयपत्र मागिनु वा सुरक्षाका आवश्यक जाँच गरिनु स्वाभाविक प्रक्रिया हुन्। तर कक्षमा प्रतीक्षा गराएर पछि समाचार संकलन र तस्बिर खिच्नबाट निषेध गरिएपछि सञ्चारकर्मीहरूले अपमानबोध गरेका छन्। सञ्चारकर्मीमाथि गरिएको यो व्यवहार आलोच्य छ। प्रदेश प्रमुखहरूको शपथ ग्रहण कार्यक्रम आफैंमा ऐतिहासिक थियो। कार्यक्रममा देखिएका दृश्य, भाव र वचनजस्ता कुराको संग्रह ऐतिहासिक महत्व रहन्थ्यो। त्यस्ता कार्यक्रममा व्यावसायिक पत्रकारको उपस्थिति हुनु अर्थपूर्ण हुन्थ्यो। तर लोकतन्त्रको प्रमुख चरित्र पारदर्शिताको मर्म लत्याउँदै राष्ट्रपति भवनको ढोका बन्द गरिनु र सम्मानित संस्थाले निजी र सरकारी भन्दै पत्रकारलाई नै विभेद गर्नु दुर्भाग्यपूर्ण छ। सूचना लिने, खोज्ने र फैलाउने हक मिडियालाई संविधानले नै दिएको छ। सूचनाको हकसम्बन्धी ऐनले सरकारी सूचना लुकाउन नपाउने प्रबन्ध गरेको छ। राज्यको औपचारिक समारोहमा जाने र त्यसको खबरतस्बिर लिने त झनै सामान्य कुरा हो। तर शीतलनिवासको अनुदार व्यवहारबाट निजी मिडियाका सञ्चारकर्मीहरू उपेक्षित भएका छन्। निवासले आफैं सूचना र दृश्य उपलब्ध गराउने काइदाले सेन्सरसिप को झल्को दिएको छ। खुला र लोकतान्त्रिक शासन व्यवस्थामा यस्तो अनुदारवादी व्यवहार स्वीकार्य हुँदैन।"
"मधेसवादी नेताको विरोधमा वीरगन्जमा प्रदर्शन, उपेन्द्र यादवसहितको पुत्ला जलाइयो","वीरगन्जः संघीय समाजवादी फोरम नेपालका अध्यक्ष उपन्द्र यादवसहित मधेसवादी दलका शीर्ष नेताहरुको विरोधमा स्थानीयले आइतवार प्रदर्शन गर्दै पुत्ला जलाएका छन् । वीरगन्ज महानगरको प्रथम नगरसभा समारोहमा सहभागी हुन वीरगन्ज आएका अध्यक्ष यादवको विरोधमा घण्टाघर चोकमा वीरगन्ज राजधानी संघर्ष समितिको आह्वानमा आइतवार स्थानीयले प्रदर्शन र नाराबाजी गर्दै यादवको पुत्ला दहन रेका हुन् । नगरसभा गृहमा जाने क्रममा यादवलाई संघर्ष समितिमा आबद्ध दलका नेता कार्यकर्ताले घण्टाघर चोकमा कालो झण्डा देखाउनुका साथै टायर बालेर यादवसहितका मधेसी दलका शीर्ष नेताविरुद्ध नाराबाजी गर्दै यादवको पुत्ला दहन गरेका हुन् । घण्टाघर चोकमा आन्दोलनकारीले प्रदर्शन गरेपछि यादव अर्कै बाटो हँुदै नगरसभा गृहको कार्यक्रममा पुगेका थिए । वीरगन्जलाई प्रादेशिक राजधानी बनाउन माग राख्दै भइरहेको आन्दोलनमा समर्थन नगरी आन्दोलनको विरोधमा अभिव्यक्ति दिएको भन्दै घण्टाघर चोकमा आन्दोलनकारीले यादव, राजपाका अध्यक्ष मण्डल संयोजक महन्थ ठाकुर र सदस्य राजेन्द्र महतोको विरोधमा नाराबाजी गरेका थिए । शनिवार बसेको संघर्ष समितिको बैठकले वीरगन्जको आन्देलनलाई असहयोग र आन्दोलनको विरोधमा बोल्ने नेताहरुलाई वीरगन्ज प्रवेश निषेध गर्ने निर्णय गरेको थियो । मधेस आन्दोलन हुँदा आन्दोलनमा सर्वसाधरण बटुल्न यिनै उपेन्द्र यादवले वीरगन्जमा आएर मधेसको राजधानी वीरगन्जमा बनाउनु पर्छ भनेका थिए, राजधानी संघर्ष समितिका सदस्य तथा नेपाल तरुण दल बाराका अध्यक्ष लोकेश सिंहले भने, तर आज उनै यादव, महतो र ठाकुरको समर्थनमा सरकारले जनकपुरलाई अस्थायी राजधानी तोकेको छ । त्यहीकारण विरोधमा प्रदर्शन गरेका हौँ । कांग्रेसका सभापति शेरबहादुर देउवालाई पनि वीरगन्ज छिर्न दिँदैनौ । राजधानीको माग गर्दै वीरगन्जको घण्टाघर चोकमा गत पुस २१ देखि सुरु रिले अनशन आइतवार १७ औं दिन पनि जारी छ । आइतवारको अनसनमा विजय कुर्मी, कलाम अन्सारी, किरण शाही, सचिन शाही, सन्तोष पटेल, गौरी पटेल, सञ्जय पटेल, जयकाल कुमार, नवराज मगर, दिपराज बर्णवाल, पप्पु साह, कबिता रौनियार, सुरज चौधरी र अनुराग तिवारी लगायत सहभागी छन् ।"
प्रधानमन्त्री बन्न लागेकोमा ओलीलाई मोदीको बधाई,"काठमाडौँः भारतीय प्रधानमन्त्री नरेन्द्र मोदीले नेकपा एमालेका अध्यक्ष केपी शर्मा ओलीलाई नेपालको प्रधानमन्त्री बन्न लागेकोमा टेलिफोन गरेर बधाई दिएका छन् । आइतवार अपरान्ह टेलिफोन गरेर मोदीले ओलीलाई नेपालको भावी प्रधानमन्त्रीकारुपमा अग्रिम बधाई दिएका ओलीका प्रेस संयोजक चेतन अधिकारीले जानकारी दिएका छन् । मोदीले ओलीसँगको टेलिफोन वार्ताका क्रममा अंग्रेजी नयाँ वर्ष २०१८ को शुभकामना समेत दिएका थिए । नेकपा एमालेका अध्यक्ष केपी शर्मा ओलीलाई आज अपरान्ह भारतका प्रधानमन्त्री नरेन्द्र मोदीले टेलिफोन गर्नुभएको छ, प्रेस संयोजक अधिकारीले भनेका छन्, अध्यक्ष ओली र प्रधानमन्त्री मोदीको फोन वार्तामा अंग्रेजी नयाँ बर्ष २०१८ को शुभकामना पनि आदानप्रदान भएको छ । प्रधानमन्त्री मोदीले अध्यक्ष ओलीलाई भावी प्रधानमन्त्रीका रुपमा शुभकामना पनि दिएका अधिकारीले बताए । मोदीले अध्यक्ष ओलीले प्रधानमन्त्रीका रुपमा पदभार ग्रहण गरेपछि आफू भारतमा स्वागत गर्न प्रतिक्षारत रहेको बताउनुभएको छ, संयोजक अधिकारीले भने, अध्यक्ष ओलीले प्रधानमन्त्री मोदीको प्रस्ताव स्वीकार्दै उहाँलाई पनि नेपाल भ्रमणको निम्तो दिनुभएको छ । अध्यक्ष ओलीले मोदीलाई रामजानकी मन्दिर र मुक्तिनाथको दर्शन गर्न आग्रह गरेका अधिकारीले बताए । वार्ताका क्रममा प्रधानमन्त्री मोदीले यसअघि नेपाल आउँदा यी तीर्थस्थल भ्रमणको इच्छा व्यक्त गरेका थिए ।"
प्रचण्डसँग विश्व बैंकका कार्यकारी अधिकृतको भेट,"काठमाडौं : पूर्व प्रधानमन्त्री एवं माओवादी केन्द्रका अध्यक्ष पुष्पकमल दाहाल प्रचण्डसँग विश्व बैंकका प्रमूख कार्यकारी अधिकृत क्रिस्टालिना जिओर्भिइभाले भेट गरेका छन्। आइतबार दिउँसो अध्यक्ष प्रचण्ड निवास खुमलटारमा भएको भेटमा क्रिस्टालिनाले संविधान निर्माण र तीन तहको निर्वाचन सम्पन्न गरेकोमा अध्यक्ष प्रचण्ड र नेपाललाई बधाई दिए। क्रिस्टालिनाले वाम गठबन्धनको सरकारले नेपालमा सुशासन र समृद्धिको प्रत्याभूत गर्नेमा आफू विश्वस्त रहेको बताउँदै नेपालको विकासका लागि विश्व बैंक सहयोग र सहकार्य गर्न तत्पर रहेको जानकारी दिए। जवाफमा अध्यक्ष प्रचण्डले नेपालमा राजनीतिक स्थिरता कायम गर्न, विकास एवं समृद्धिलाई गति दिन र सुशासन कायम गर्न बाम गठबन्धन गरिएको जानकारी दिँदै त्यसले लगानीको वातावरण थप अनुकूल हुने जानकारी दिए। अध्यक्ष प्रचण्डले ठूला जलविद्युत आयोजना, पर्यटन, कृषि र कृषिजन्य उद्योगको विकासमा आफूहरुको मुख्य ध्यान भएको बताउँदै त्यसका लागि विश्व बैंकको सहयोग जारी नै रहने विश्वास व्यक्त गरे। वाामपन्थीहरुको बहुमतपछि नेपाली जनतामा विकास र समृद्धिको उच्च आशा रहेको बताउँदै अध्यक्ष प्रचण्डले त्यसका लागि ठोस कार्ययोजना बनाएर अघि बढ्न लागेको जानकारी दिए। भेटका अवसरमा कार्यकारी अधिकृत क्रिस्टालिनाले विश्व बैंकले नेपालको पूर्वाधार विकास, रोजगारी सिर्जना र पशुजन्य उद्योगको क्षेत्रमा लगानी गरिरहेको जानकारी गराएका छन्।"
प्रदेश ७ का सांसदले लिए शपथ,धनगढी : प्रदेश ७ मा प्रदेशसभा सदस्यहरुको शपथ ग्रहण सम्पन्न भएको छ। शनिबार नेपालगञ्ज र धनगढीका उडानहरु अवरुद्ध भएपछि सडक मार्गबाट प्रदेश प्रमुखले आउनमा ढिलाई भएकाले निर्धारित समयभन्दा चार घण्टा ढिलो शपथ ग्रहण कार्यक्रम भएको हो। बिहान ११ बजेदेखि हुने भनिएको शपथग्रहण अपरान्ह ३ बजे मात्रै सुरु भएको थियो। सबैभन्दा पहिला प्रदेश प्रमुखले जेष्ठ प्रदेशसभा सदस्य दिव्यश्वरी शाहलाई पद तथा गोपनियताको शपथ खुवाए भने त्यसपछि शाहले अरु प्रदेशसभा सदस्यहरुलाई सपथग्रहण गएका हुन्। शाह नेपाली काँग्रेसको तर्कबाट समानुपातिकका प्रदेशसभा सदस्य हुन्। दुई दिनको तयारीमा प्रदेशसभा कार्यालय व्यवस्थापन समितिले जिल्ला समुन्वय समितिको सभाकक्षलाई प्रदेशसभा भवनका लागि छनौट गरेपछि सपथ पनि त्यही भएको हो। डोटी क क्षेत्रबाट भरत खडका र नेकपा एमालेको तर्फबाट कैलालीबाट समानुपातिकमा निर्वाचित चुनकुमारी चौधरी बाहेक ५१ जना प्रदेशसभा सदस्यहरुले पद तथा गोपनीयताको सपथ लिएका हुन। भरत खडकाको सोमबार छोरीको विवाह भएको र चुनकुमारी चौधरी काठामाडौंमा रहेको र आउन ढिलाइ भएकाले उपस्थित हुन नसकेको प्रदेशसभा सचिवालयले जनाएको छ। शपथ लिएपछि सामूहिक तस्बिर खिचाउँदै सांसद ।
एमालेमाओवादी एकता संयोजन समितिको बैठक सकियो : यी हुन् प्रमुख तीन निर्णय,काठमाडौं : एमाले अध्यक्ष केपी शर्मा ओली निवासबा बसेको एमालेमाओवादी पार्टी एकता संयोजन समितिको बैठक सकिएको छ। बैठकले प्रदेश सरकार गठन र राष्ट्रियसभा निर्वाचनका लागि गठित कार्यादलको रिपोर्ट अनुमोदन गर्ने निर्णय गरेको छ। माओवादी केन्द्रका अध्यक्ष पुष्पकमल दाहाल प्रचण्डका स्वकीय सचिव मनहरि तिमल्सिनाका अनुसार बैठकले प्रदेश सरकार गठन र राष्ट्रिय सभा निर्वाचनका लागि गठित कार्यदलको रिपोर्ट अनुमोदन गरेको हो। सँगै बैठकले प्रदेशसभा र प्रतिनिधिसभाको चुनावमा वाम गठबन्धनले बनाएको साझा चुनावी घोषणा पत्रमा उल्लेखित विकास र समृद्धिको एजेण्डामा गृहकार्य गर्न नयाँ कार्यदल गठन गर्ने समेत सहमति गरेको छ। त्यसैगरी दुई पार्टीबीचको जारी छलफललाई निष्कर्षमा पुर्याएर वैचारिक र सांगठानिक कार्यदल बनाउने निर्णयसमेत गरेको छ।
तस्बिरमा हेर्नुहोस् प्रदेश ५ को शपथ ग्रहण समारोह,"बुटवल : निकै तामझामका साथ प्रदेश नम्बर ५ का सांसदले शपथ लिएका छन् । प्रदेश ५ को अस्थायी सदरमुकाम बुटवलमा ८७ मध्ये ८५ जना संसादले एकैसाथ शपथ ग्रहण गरेका हुन्। प्रदेश प्रमुख उमाकान्त झाले आझै पदभार ग्रहणगरेपछि शपथ स्थलमा पुगेर जेष्ठ सदस्य बलदेव शर्मा पोखरेललाई शपथ खुवाएका थिए । जेष्ठ सदस्य पोखरेलले बाँकी ८४ जना सांसदलाई एकसाथ शपथ खुवाएका हुन् । बुटवल उद्योग वाणिज्य संघको सभाहललाई सजिसजाउ बनाइएको थियो । बिहान साढे ११ बजेदेखि शुरु भएको सपथ समारोह झण्डै एकघण्टा चलेको थियो । शपथ समारोहमा रुपन्देहीबाट निर्वाचित प्रतिनिधिसभाका पाँचै सांसद तथा पूर्व सांसदहरु सहभागी थिए । शपथ समारोहमा न्यायलय, सुरक्षा निकाय, सरकारी कार्यालय, संघसंस्था, पत्रकारको बाक्लो उपस्थिति थियो । प्रदेश संसदको पहिलो कार्यक्रम भद्रगोल देखिएको थियो । निर्वाचन सकिएको लामो समयपछि शपथ खाएका प्रदेश संसद दौरा सुरुवाल, साडी र सांस्कृतिक पोशाकमा सजिएका थिए । मधेशी, थारु, जनजाति, महिला, खस आर्य सबै वर्ग समुदायका सांसद रहे पनि सांस्कृति झक्किने पोशाक लगाएका निकै कम सांसदहरु थिए ।"
"प्रदेश सभाः कहिले बस्छ पहिलो बैठक, कसरी बन्छ सरकार ?","काठमाडौँः प्रदेश सभाका सांसदहरुले आइतवार आआफ्नो अस्थायी मुकामका प्रदेश प्रमुखबाट सपथ लिएका छन् । प्रदेश सभाका नवनिर्वाचित सांसदहरुले सरकारले हालै नियुक्त गरेका प्रदेश प्रमुखबाट पद तथा गोपनीयताको सपथ लिएपछि देशको दोस्रो तहको सरकारले आकार लिन थालेको छ । प्रदेश सभाका सांसदहरु कोही हेलिकोप्टरबाट त कोही जहाज चढेर सपथ लिन सम्बन्धित मुकाम पुगेका हुन् । ६ नम्बर प्रदेशका सांसदहरु नेपाली सेनाको हेलिकोप्टर चढेर सपथ लिन सुर्खेत पुगे । प्रदेश नम्बर ४ मा २ जना सांसद सपथ कार्यक्रममा अनुपस्थित भए । तनहुँ १ (क) बाट निर्वाचित एमाले सांसद रामबहादुर गुरुङ र मनाङ २ बाट निर्वाचित स्वतन्त्र सांसद राजीव गुरुङ (दीपक मनाङे) सपथमा अनुपस्थित भएका हुन् । कहिले बस्छ प्रदेश बैठक प्रदेश सभाको पहिलो बैठक निर्वाचन परिणाम आएको २० दिनभित्र बोलाउनुपर्ने संवैधानिक प्रावधान छ । प्रदेश सभाको बैठक प्रदेश प्रमुखले डाक्नेछन् । नेपालको संविधानको धारा १८२ मा प्रदेश सभाको सभामुख र उपसभामुखसम्बन्धी व्यवस्था छ । प्रदेश सभाको सभामुख र उपसभामुख आइतवार सपथ लिएका सांसदबाटै निर्वाचित गरिन्छ । प्रदेश सभाको पहिलो बैठक प्रारम्भ भएको मितिले १५ दिन भित्र प्रदेश सभाका सदस्यले आफू मध्येबाट प्रदेश सभामुख र उपसभामुखको निर्वाचन गर्ने संवैधानिक व्यवस्था छ । संविधानको धारा १६८ अनुसार प्रदेश प्रमुखले प्रदेशसभामा बहुमत प्राप्त दलको संसदीय दलको नेतालाई मुख्यमन्त्री नियुक्त गर्न सक्ने प्रावधान छ । प्रदेश सभामा कुनै दलको बहुमत नआए दुई वा दुई भन्दा बढी दलको समर्थनमा बहुमत ल्याउने सदस्यलाई प्रदेश प्रमुखले मुख्यमन्त्री नियुक्त गर्न सक्नेछन् । प्रदेश १ मा एमालेको एकल बहुमत चुनावी परिणाम अनुसार प्रदेश नम्बर १ र ३ मा एमालेको एकल बहुमत छ । प्रत्यक्षतर्फ प्रदेश १ मा एमालेले ३६ सिट पाएको थियो । उसले प्रदेशसभा समानुपातिकतर्फ १५ सिट पाएको छ । त्यस्तै प्रत्यक्षतर्फ ८ सिट पाएको कांग्रेसले समानुपातिकमा १३ सिट पाएको छ । प्रत्यक्षतर्फ १० सिट जितेको माओवादी केन्द्रले ५ सिट पाएको छ । प्रदेश २ मा मधेसी दलको बहुमत प्रदेश नम्बर २ मा संघीय समाजवादी फोरम नेपाल र राष्ट्रिय जनता पार्टी नेपालको पक्षमा सरकार बनाउने गरी बहुमत रहेको छ । प्रदेश २ मा प्रत्यक्षतर्फ १४ सिट जितेको एमालेले समानुपातिकतर्फ आधा अर्थात् ७ सिट ल्याएको छ। प्रत्यक्षतर्फ ८ सिट जितेको कांग्रेसले समानुपातिकमा ११ सिट पाएको छ । प्रत्यक्षतर्फ ६ सिट जितेको माओवादीले समानुपातिकमा ५ सिट पाएको छ । समानुपातिकतर्फ राजपाले १० र संघीय समाजवादी फोरमले ९ सिट पाएका छन् । उनीहरूले प्रत्यक्षतर्फ क्रमशः १५ र २० सिट जितेका थिए । यहाँ प्रदेश नम्बर २ मा मधेसवादी दलको बहुमत छ। यहाँ ५२ सिटले बहुमत हुन्छ । प्रदेश २ मा फोरम र राजपाको कुल सिट ५४ सिट छ । प्रत्यक्षतर्फ ६४ र समानुपातिकतर्फ ४३ सिट गरी कुल १०३ सिट रहेको प्रदेश २ मा फोरम र राजपाको सरकार बन्दैछ । प्रदेश ३ को अवस्था प्रदेश नम्बर ३ मा प्रत्यक्षतर्फ ६६ र समानुपातिकतर्फ कुल ११० सिट छन् । जसमा एमालेले प्रत्यक्ष तर्फ ४२ सिट जितेको छ भने समानुपातिकमा १६ सिट ल्याएको छ । यो प्रदेशमा एमालेले ५८ सिट प्राप्त गरी एकल बहुमत ल्याएको छ । प्रदेश ३ मा प्रत्यक्षमा ७ सिट जितेको कांग्रेसले समानुपातिकमा त्यसको दोब्बर १४ सिट जितेको छ । प्रत्यक्षमा १५ सिट जितेको माओवादी केन्द्रले समानुपातिकमा ८ सिट जितेको छ । यो प्रदेशमा समानुपातिकतर्फ विवेकशील साझा पार्टीले ३, राप्रपा (प्रजातान्त्रिक), नेपाल मजदुर किसान पार्टी, राप्रपाले १र १ सिट जितेका छन् । प्रदेश ३ मा प्रत्यक्षमा नयाँ शक्ति र नेमकिपाले ११ सिट जितेको छ । प्रदेश ४ मा पनि वामको बहुमत प्रत्यक्षतर्फ एमालेले १७ सिट जित्दा कांग्रेसले ७ सिट जितेको छ । यहाँको समानुपातिकतर्फ एमालेले १० सिट जितेको छ भने कांग्रेसले ९ सिट जितेको छ । प्रत्यक्षमा ३६ र समानुपातिकमा २४ गरी ६० सिट रहेको प्रदेश ४ मा एमालेको २७ सिट हुँदा कांग्रेसको १६ सिट छ । माओवादीले प्रत्यक्षमा ९ र समानुपातिकमा ३ सिट गरी १२ सिट जितेको छ । एमाले र माओवादी गरी प्रदेश ४ मा दुईतिहाइ हुन्छ । समानुपातिकमा प्रदेश ४ मा नयाँ शक्ति र राष्ट्रिय जनमोर्चाले १ र १ सिट प्राप्त गरेको छ । प्रत्यक्षमा जनमोर्चाले २, नयाँ शक्तिले १ र स्वतन्त्र १ सिट जितेको छ । प्रदेश ५ वामकै सरकार प्रदेश ५ मा वाम गठबनन्धनकै सरकार बन्दैछ । प्रदेश ५ मा वाम गठबन्धनको स्पष्ट बहुमत छ । कुल ५२ सिट रहेको प्रत्यक्षतर्फ एमालेले २८, कांग्रेसले ७, माओवादीले १४, फोरमले ३ सिट जितेको छ । यो प्रदेशमा एमालेले कुल सिट ४१ जितेको छ, कांग्रेसले १९, माओवादीले २०, फोरमले ५, राजपा र जनमोर्चाको १ र १ सिट जितेका छन् । समानुपातिकतर्फ प्रदेशको कुल ३५ सिटमा एमालेले १३, कांग्रेसले १२ सिट जितेको छ । माओवादी केन्द्रले ६, फोरमले २, राजपा र जनमोर्चाले १ र १ सिट जितेको छ । प्रदेश ६ मा एमाले निर्णायक प्रदेश ६ मा एमाले निर्णायक छ । जम्मा ४० सिट रहेको प्रदेश ६ मा एमाले एक्लैले २० सिट जितेको छ । एमालेको बहुमत नपुगे पनि ऊबिनाको सरकार बन्ने अवस्था प्रदेश ६ मा छैन । प्रत्यक्षको २४ सिटमा एमालेले १४, माओवादीले ८ र कांग्रेसले १ जितेका छन् । प्रत्यक्षमा ७ सिट जितेको कांग्रेसले समानुपातिकमा १२ सिट पाएको छ । प्रत्यक्षमा १४ सिट जितेको माओवादी केन्द्र समानुपातिकमा ६ सिटमा झरेको छ । प्रदेश ६ मा १४ सिट जितेको एमाले समानुपातिकतर्फ ६ सिटमा सीमित भएको छ । प्रत्यक्षमा १ सिट जितेको कांग्रेसले समानुपातिकतर्फ ५ सिट पाएको छ । प्रत्यक्षतर्फ ९ सिट पाएको माओवादी केन्द्र समानुपातिकतर्फ ४ सिटमा सीमित छ । प्रदेश ७ मा प्रत्यक्षतर्फ १७ सिट जितेको एमालेले समानुपातिकतर्फ ८ सिटमा चित्त बुझाउनुपरेको छ । प्रत्यक्षतर्फ ४ सिट जितेको कांग्रेसले समानुपातिकमा ८ सिट पाएको छ । प्रत्यक्षतर्फ १० सिट जितेको माओवादी समानुपातिकमा भने ४ सिटमा समेटिएको छ । सातमा पनि वामकै सरकार प्रदेश नम्बर ७ मा पनि वाम गठबन्धनको बहुमत छ । यहाँ जम्मा ५३ सिट रहेको छ । प्रत्यक्षतर्फको ३२ सिटमा एमालेले १७, माओवादीले १०, कांग्रेसले ४ र राजपाले १ सिट जितेका छन् । प्रदेश ७ मा पनि वाम गठबन्धनकै सरकार बन्ने भएको छ । प्रदेश ७ मा समानुपातिकतर्फ कांग्रेसले सबैभन्दा धेरै मत ल्याएको छ तर उसले एमालेकै बराबरी सिट प्राप्त गरेको छ । समानुपातिकमा कांग्रेसले १२ र एमालेले १३ सिट जितेका छन् । माओवादीले ४ र राजपाले १ सिट जितेका छन् । यो पटक सातै प्रदेशमा कांग्रेस सत्ता बाहिर हुने भएको छ ।"
प्रदेश सांसदको सपथ आज,"काठमाडौं : सातै प्रदेशका सांसदलाई प्रदेश प्रमुखले आइतबार शपथ खुवाउँदै छन्। प्रधानमन्त्री तथा मन्त्रिपरिषद् कार्यालयका अनुसार सातै प्रदेशको अस्थायी मुकाममा आइतबार बिहान ११ बजे प्रदेश प्रमुखले सम्बन्धित प्रदेशमा निर्वाचित भएका सांसदलाई शपथ खुवाउने कार्यक्रम तय भएको हो। जसअनुसार प्रदेश १ मा विराटनगरको वीरेन्द्र सभागृह, प्रदेश २ मा जनकपुरको उद्योग वाणिज्य संघ कार्यालय, प्रदेश ३ मा हेटौंडाको क्षेत्रीय शिक्षा निर्देशनालय, प्रदेश ४ मा पोखराको नगर विकास प्रशिक्षण केन्द्र, प्रदेश ५ मा बुटवल उद्योग वाणिज्य संघको कार्यालय, प्रदेश ६ मा सुर्खेत जिल्ला समन्वय समितिको कार्यालय र प्रदेश ७ मा कैलाली जिल्ला समन्वय समितिको कार्यालयमा प्रदेशसभा सदस्यको शपथग्रहण हुने प्रधानमन्त्री कार्यालयले जनाएको छ। सरकारले बुधबार सिफारिस गरेका सातै प्रदेशका प्रदेश प्रमुखको नियुक्ति र शपथ शुक्रबार भएको थियो।"
"प्रदेश २ का सांसदले लिए सपथ, भाषामा विवाद",जनकपुर : २ नम्बर प्रदेशका प्रदेश सांसदले पद तथा गोपनीयताको सपथ लिएका छन् । आइतबार बिहान जनकपुर उद्योग वाणिज्य संघको कार्यालयमा आयोजित सपथग्रहण समारोहमा सर्वप्रथम प्रदेश प्रमुख रत्नेश्वरलाला कायस्थले सांसद मध्येका जेष्ठ सदस्य लगनलाल चौधरीलाई सपथ खुवाएका थिए । त्यसपछि चौधरीले अन्य प्रदेश सांसदलाई सपथग्रहण गराएका हुन् । प्रदेश २ मा १०७ जना सांसदले सपथ लिएका छन् सपथग्रहणका क्रममा भाषाको विषयमा केहीबेर विवादसमेत भएको थियो । नेपाली भाषामा तयार गरिएको सपथ सांसदहरुले आआफ्नो मातृभाषामा सपथ लिएका थिए । पछि नेपाली भाषामा लेखिएको सपथमा हस्ताक्षर गर्न सांसदहरुले अस्वीकार गरेका थिए । त्यसपछि नेपाली भाषाको सपथलाई सबैले आआफ्नौ मातृभाषामा लेखेर हस्ताक्षर गरे ।
"उत्तर कोरियाका राजदूत र प्रचण्डबीच भेटवार्ता, के कुरा भयो ?","काठमाडौं : नेपालका लागि उत्तर कोरियाका राजदूत किम योङ हाकले पूर्व प्रधानमन्त्री एवं माओवादी केन्द्रका अध्यक्ष प्रचण्डसँग भेट गरेका छन्। आइतबार बिहान माओवादी केन्द्रको पार्टी कार्यालय पेरिसडाँडामा अध्यक्ष प्रचण्ड र राजदूत हाकबीच भेट भएको हो। भेटमा राजदूत ले नेपालमा वाम गठबन्धन बनाएर निर्वाचनमा विजय हासिल गरेकोमा अध्यक्ष प्रचण्डलाई बधाई दिएको प्रचण्डको निजी सचिवालयले जानकारी दिएको छ। भेटमा हाकले सेप्टेम्बरमा हुने कोरियन कम्युनिष्ट पार्टीको ७० औं पार्टी स्थापना दिवसमा आतिथ्यताका लागि निमन्त्रण गरेका छन्। हाकले दक्षिण कोरिया र उत्तर कोरियाका जनता र आफूहरु पनि राष्ट्रिय एकता र एकीकरणको पक्षमा भएको जानकारी दिँदै नेपालमा प्रचण्डको नेतृत्वमा चलेको युद्धले एकात्मक सत्ताको अन्त्य र गणतन्त्रको स्थापना गरेकोमा खुसी व्यक्त गरे। जवाफमा अध्यक्ष प्रचण्डले बधाईका लागि धन्यवाद दिँदै कोरियन कम्युनिष्ट पार्टीको स्थापना दिवसमा पार्टीको तर्फबाट उच्च स्तरीय प्रतिनिधि मण्डल उपस्थित हुने जानकारी दिए। अध्यक्ष प्रचण्डले किम इल सुनको सङ्घर्षको गाथाबारे आफू जानकार रहेको बताउँदै नेपालमा शान्ति प्रक्रिया, संविधान निर्माण, संविधान कार्यान्वयनमा दलहरु मिलेर सफलता हासिल गरेको जानकारी दिए। भेटमा प्रचण्डले राजनीतिक स्थिरता र आर्थिक समृद्धिका लागि एमाले(माओवादीबीचको एकता छिट्टै टुङ्गोमा पुग्न लागेको जानकारी गराएका छन्।"
प्रदेश ३ का सांसदले लिए सपथ,"हेटौंडा : ३ नम्बर प्रदेशका सांसदहरूले पद तथा गोपनीयताको सपथ लिएका छन्। आइतबार बिहान साढे ११ बजे हेटौंडा १० स्थित प्रदेश सांसद सचिवालय सभाहलमा १०९ जना सांसदले पद तथा गोपनीयतको सपथ लिएका हुन्। उनीहरूलाई प्रदेश प्रमुख अनुराधा कोइरालाको उपस्थितिमा जेष्ठ सदस्य डोरमणि पौडेलले सपथ खुवाएका हुन्। देश र ईश्वरको नाममा सपथ लिँदै सांसदहरूले देश विकासमा जुट्ने प्रतिबद्धता ब्यक्त गरेका छन्। यस अघि प्रदेश प्रमुख कोइरालाले जेष्ठ सांसद डोरमणि पौडेललाई सपथ खुवाएका थिए। सपथ ग्रहणका लागि आएका सांसदहरुलाई पन्चे बाजा, धिमे बाजा सहित फूलमाला र खादाले स्वात गरेका थिए। प्रदेश प्रमुख अनुराधा कोइराला र जेष्ठ सदस्य सांसद डोरमणि पौडेल।"
वाम एकता बैंक मर्जरजस्तै,"संयोगै भन्नुपर्छ, चुनावी जितलाई पार्टी एकतामा अनुवाद गर्न कस्सिएका दुई ठूला वाम पार्टीले एकीकृत हुने दलको वैचारिक कार्यदिशामा सहमति जुटाएकै दिन नयाँ शक्ति पार्टी संयोजक डा बाबुराम भट्टराईले त्यसलाई भनिदिए बैंक मर्जरजस्तो । यी पूर्वप्रधानमन्त्रीको शब्दमा त्यस्तो मर्जर, जहाँ कुनै विचारधारात्मक एकता छैन, बरु सीईओ र अध्यक्ष को बन्ने भागबन्डा चलिरहेको छ । यसै कारण एमाले र माओवादीसँग सहकार्यको सम्भावना अब सकिएको उनले घोषणा गरे । असोज १७ गते एकीकृत वाम पार्टी बनाउने लक्ष्यसहित ६ बुँदे सहमतिमा केपी ओली र पुष्पकमल दाहालसँगै हस्ताक्षर गरेका यी नेता तत्कालै कित्ता बदलेर कांग्रेससँग चुनावी गठबन्धन गर्न गएका थिए । उनले एमालेमाओवादी केन्द्रबीच एकता प्रयासको कुनै वैचारिक जग नभएको आरोप लगाएका छन् । अनि वस्तुतः उनीहरू पुरानै शक्ति रहेको भन्दै गठबन्धनबाट मुलुकका समस्या नसुल्झिने ठोकुवा गरेका छन् । खासमा हामीले उपेन्द्र यादवको फोरम, प्रचण्डको माओवादी र नयाँ शक्तिबीच भित्री कुराकानी गरेर नयाँ ढंगले तालमेल प्रयास गरिसकेका थियौं तर त्यसैबेला एमाले र माओवादीबीच अलग्गै वार्ता प्रक्रिया अघि बढिरहेको रहेछ, शनिबार दिउँसो विशालनगर निवासमा अन्नपूर्णसँग विशेष वार्ता गर्दै भट्टराईले खुलासा गरे, हामीले बुझ्यौं एमाले पनि त्यसमा सहभागी हुने रहेछ । वास्तवमा हामी अलिकति भ्रमित हुन पुगेछौं । नयाँ शक्तिलाई घोडा बनाएर छिट्टै सत्ताको भर्याङ चढ्ने उहाँहरूको मनसाय रहेछ । उनले यी पुराना शक्ति हरूसँग तालमेल गर्ने आफ्नो तत्कालीन सोचलाई त्रुटिपूर्ण भनी आत्मालोचना गरे । आफूले संविधानसभाबाट संविधान, अनि त्यसपछि आर्थिक समृद्धिको एजेन्डा वकालत गर्दै आए पनि ठूला पार्टीहरूले त्यसको अपव्याख्या गरेको उनले आरोप लगाए । समृद्धीकरणको शब्द सबैले ग्रहण गरे पनि नेपाल समृद्ध हुन नसक्नुका कारणबारे छलफल अभाव रहेको उनको भनाइ थियो । नयाँ शक्ति अभियानमार्फत यसैबारे बहस गर्न खोजे पनि विभिन्न कारणले प्रस्ट पार्न नसकेको उनको भनाइ थियो । उनले फागुन दोस्रो साता लुम्बिनीमा हुने नयाँ शक्ति विस्तारित बैठकमार्फत यसलाई अझै प्रभावकारी ढंगले लैजाने बताए । छिमेकी चीन र भारत द्वन्द्वतिर जाने संकेत देखिइरहेकाले नेपाल अझै संवेदनशील बन्नुपर्ने भट्टराईले बताए । यहाँ दुईवटा पुराना शक्तिमध्ये एउटा दक्षिण, अर्को उत्तर फर्केको अवस्थामा प्रस्तुत हुन खोजिरहेका छन् । शक्तिहरूले पनि यस्तो बेला स्वतः आफ्नो पपेट (कठपुतली) बनाउन खोज्छन्, उनले भने, एउटा उत्तरको कठपुतली, अर्को दक्षिणको कठपुतली भयो भने देश द्वन्द्वतिर जान्छ । भट्टराईले चीन र भारत दुवै एसिया, अफ्रिका क्षेत्र हुँदै संसारभरि वर्चस्व बढाउने दाउमा लागिरहेका बेला नेपालले दुई वटै देशको पुँजीलाई ठीक ढंगले उपयोग गर्नुपर्ने बताए । उत्तर र दक्षिण दुवै बजारबाट लाभ लिनुपर्ने तर्क गर्दै उनले विवादहरूको सैन्य समाधान खोज्नुको साटो वार्तामा जोड दिनुपर्ने बताए । भारतले आर्थिक रूपमा नेपाललाई आफ्नो बजार मान्ने, रणनीतिक रूपमा हिमाललाई सुरक्षा घेरा मान्ने जुन सोच बनाउँदै आयो, त्यसलाई नेपालका शासक वर्गले ठीकसँग चिर्न सकेनन्, उनले भने, भारतसँग सिमानाको कुरा उठ्दा हामी तुरुन्तै संवेदनशील भइहाल्छौं तर व्यापार घाटा १५ गुणाभन्दा बढी भइसक्यो । आर्थिक परनिर्भरताबारे गम्भीर छैनौं । नेतृत्वमै अल्पज्ञान भएपछि जनताले यस्तो कुरा बुझ्दैनन् । बाबुरामको अन्तर्वार्ताः 'उत्तर र दक्षिणको कठपुतली बन्दा देश द्वन्द्वमा जान्छ'"
प्रदेश ५ एमाले संसदीय दलको नेतामा शंकर पोखरेल सर्वसम्मत,"बुटवल : एमाले प्रदेश नम्बर ५ को संसदीय दलको पहिलो बैठकले नेता शंकर पोखरेललाई संसदीय दलको नेता चयन गरेको छ। शपथ लगत्तै एमाले प्रदेश कार्यालय बुटवल, सुख्खानगरमा बसेको बैठकले पोखरेललाई संसदीय दलको नेतामा सर्वसम्मत चयन गरेको हो। एमाले प्रदेश सदस्य बैजनाथ चौधरीको प्रस्ताव र लिला गिरीको समर्थनमा नेता पोखरेल संसदीय दलको नेता यचन भएका हुन् । एमालेका प्रभावशाली केन्द्रीय नेता पोखरेल दाङ क्षेत्र नम्बर २ (क)का प्रदेश सांसद हुन्। पोखरेल प्रदेश ५ को मुख्यमन्त्रीको रुपमा चर्चामा छन्। कांग्रेस र एमालेको संसदीय दलको बैठक बसे पनि संसदीय दलको नेता भने चुनेका छैनन्।"
मधेसी रिझाउँदै कांग्रेस,"काठमाडौं : राष्ट्रियसभा निर्वाचनमा कांग्रेस, संघीय समाजवादी फोरम र राजपाबीच तालमेल हुने भएको छ । उम्मेदवारी मनोनयनअघि नै तालमेलको टुंगो लगाउने गरी तीनै दल शनिबारबाटै गृहकार्यमा जुटेका छन् । माघ २४ गते हुने निर्वाचनका लागि बुधबार उम्मेदवार मनोनयनको कार्यक्रम रहेकाले सोमबारसम्म उम्मेदवारी टुंगो लगाउने तयारी रहेको कांग्रेस नेताहरूले बताएका छन् । बालुवाटारमा शनिबार बसेको तीन दल बैठकमा कांग्रेस नेता डा मीनेन्द्र रिजालले ५६ सिटका लागि हुने निर्वाचनमा वाम गठबन्धन ४२, कांग्रेस १० र फोरमराजपाले ४ सिट जित्ने तथ्यांक प्रस्तुत गरेका थिए । उनले चुनावी रणनीतिलाई बुद्धिमत्तापूर्ण रूपमा प्रयोग गरिए प्रदेश ३ मा कांग्रेसले विवेकशील र राप्रपासँग तालमेलबाट दुई सिट थप्न सक्ने र प्रदेश २ मा फोरमराजपालाई एक सिट बढी आउने तथ्यांक देखाएका थिए । फोरमराजपाका प्रतिनिधिले भने आफूहरूले स्वतः जित्ने चार सिटका लागि तालमेल आवश्यक नभएकाले पाँच सिटमा मात्र तालमेल गर्नसक्ने अडान राखेका थिए । चुनावी सहकार्यका विषयमा भएको छलफलले सोमबारसम्म अन्तिम रूप पाउने कांग्रेस नेता आनन्दप्रसाद ढुंगानाले बताए । राष्ट्रियसभा निर्वाचन र प्रदेश सरकार गठनलगायत विषयमा तीन दलबीच प्रारम्भिक कुराकानी भएको उनले जानकारी दिए । प्रदेश २ र अन्य प्रदेशमा केकसो गर्ने भन्ने अनुमानित तथ्यांकमा गृहकार्य अघि बढेको हो । आइतबार एजेन्डागत रूपमा छलफल हुनेछ, उनले भने। मिलेर चुनाव लड्दा प्रदेश २ मा धेरै सिट हासिल गर्न सकिने निष्कर्षसहित आइतबार निर्णायक वार्ता गर्न लागिएको फोरम सहअध्यक्ष राजेन्द्र श्रेष्ठले बताए । मुलुकको विद्यमान राजनीतिक र राष्ट्रियसभा चुनावको विषयमा सामान्य छलफल भए पनि टुंगो लागेको छैन । आआफ्नो दलमा परामर्श गरी आइतबार पुनः बस्ने निर्णय भएको छ, श्रेष्ठले भने । राजपा महासचिव केशव झाले बैठक सकारात्मक भएको टिप्पणी गरे । राष्ट्रियसभामा मधेसी र कांग्रेसबीच चुनावी एकता निकट छ, उनले भने । प्रदेश प्रमुख नियुक्तिमा प्रधानमन्त्री शेरबहादुर देउवा केही उदार देखिएको र प्रदेश २ मा आफ्ना मागप्रति कांग्रेस लचक देखिएकाले राष्ट्रियसभामा कांग्रेससँगै तालमेल हुने फोरमका एक नेता बताउँछन् । कांग्रेसले प्रारम्भमा प्रदेश २ मा मात्र भने पनि पछि प्रदेश ५ को प्रमुख मधेसी दलकै सिफारिसमा दिनु सकारात्मक उपलब्धि रहेको उनले बताए । वाम गठबन्धनले पनि राष्ट्रियसभा निर्वाचनमा प्रदेश २ का ६ सिटमा फोरमराजपासँग तालमेल गर्न चाहेको छ । यस प्रकारको वार्ता राजपाका नेता राजेन्द्र महतोमार्फत भइरहेको स्रोतले जनाएको छ । प्रदेश २ बाहेक १, ५ र ७ मा पनि मधेसी गठबन्धनमा आबद्ध दुई दलका केही मत रहेकाले यस्ता मतले उनीहरू आफैंले कुनै सिट नजिते पनि कांग्रेसलाई केही सिट दिलाउन सक्ने भएकाले फोरमराजपालाई प्रदेश प्रमुख दिएर खुसी पारेको दाबी कांग्रेसका नेताहरूको छ । चुनावी रणनीतिलाई बुद्धिमत्तापूर्ण रूपमा प्रयोग गरिए प्रदेश ३ मा कांग्रेसले दुई सिट र प्रदेश २ मा फोरमराजपाले एक सिट बढी जित्ने आकलन । कांग्रेसले दुई मधेसवादी दलका साथै नयाँ शक्ति पार्टी र राप्रपासँग सहकार्य गरेर राष्ट्रियसभामा केही सिट थप्ने रणनीति लिँदै ती दलका नेतासँग पनि अनौपचारिक वार्ता थालेको छ । शनिबार भएको तीन दलीय वार्तामा कांग्रेस नेता विमलेन्द्र निधि, डा रामशरण महत, मीनेन्द्र रिजाल, उमाकान्त चौधरी र आनन्दप्रसाद ढुंगाना, फोरमबाट राजेन्द्र श्रेष्ठ, रामसहाय यादव र रेणु यादव, राजपाबाट सर्वेन्द्रनाथ शुक्ला, वृजेशचन्द्र लाल र केशव झा सहभागी थिए । चुनावी आकलन प्रदेश १ वाम गठबन्धन ६, कांग्रेस २, प्रदेश २ वाम गठबन्धन २, कांग्रेस २ र राजपा ४ प्रदेश ३ वाम गठबन्धन ६, कांग्रेस  २ (तालमेल भए) प्रदेश ४ वाम गठबन्धन ६, कांग्रेस  २ प्रदेश ५ वाम गठबन्धन ६, कांग्रेस  २, प्रदेश ६ वाम गठबन्धन ८, कांग्रेस  ० प्रदेश ७ वाम गठबन्धन ६, कांग्रेस २"
सपथ लिन गएनन् दीपक मनाङे,पोखरा : अदालतबाट ५ वर्षको जेल सजायँ तोकिएका राजीव गुरुङ( दीपक मनाङे) आइतबार पोखरामा सपथग्रहण समारोहमा उपस्थित भएनन् । मनाङ प्रदेशसभा २ बाट विजयी भएका मनाङेलाई ज्यान सम्बन्धी मुद्दामा पुनरावेदन अदालत पाटनले २०६९ श्रावण २८ गते पाँच वर्ष जेल सजाय ताेकेकाे थियाे । प्रदेश ४ का ५८ प्रदेश सांसदले पद तथा गोपनीयताको सपथ लिएका छन् । नगर विकास प्रशिक्षण केन्द्रमा आयोजित शपथ ग्रहण समारोहमा प्रदेश प्रमुख बाबुराम कुँवरले जेष्ठ सदस्य ६७ वर्षीय जनकलाल श्रेष्ठलाई सपथ खुवाएका थिए भने श्रेष्ठले अन्य ५७ सांसदलाई सपथग्रहण गराएका थिए । राजीव गुरुङ(दीपक मानाङे) र तनहुँका रामबहादुर गुरुङ पनि सपथग्रहण समारोहमा उपस्थित भएनन् ।
"प्रदेश २ : चार भाषामा शपथ, मैथिली ४७, भोजपुरी २५, नेपाली २४ र हिन्दी ११","जनकपुरधाम : प्रदेश नम्बर दुईका प्रदेश सभा सदस्यले आइतबार जनकपुरमा आयोजित विशेष समारोहमा पद तथा गोपनीयताको शपथ ग्रहण गरेका छन्। जनकपुर उद्योग वाणिज्य संघको सभाकक्षमा आयोजित शपथ ग्रहण समारोहमा आठ जिल्लाका एक सय सात सांसदले आ आफ्नो मातृभाषामा पद तथा गोपनियताको सपथ लिएका हुन्। प्रदेश २ का सांसदले विभ्नि चार भाषामा शपथ लिएका छन्। प्रदेश प्रमुख रत्नेश्वरलाल कायस्थले सभाका जेष्ठ सदस्य ७६ वर्षीय लगनलाल चौधरीलाई नेपाली भाषमा शपथ ग्रहण गराएपछि चौधरीले सभाका अन्य एक सय ६ सदस्यलाई शपथ खुवाएका हुन्। चौधरी सिरहा निर्वाचन क्षेत्र नम्बर १ र्को क बाट प्रदेश सभामा एमालेका विधायक हुन्। चौधरीले सपथ ग्रहण नेपालीमा गरे पनि अन्य सदस्यले आ आफ्नो मातृभाषमा शपथ ग्रहणको व्यवस्था हुनुपर्ने दबाव दिदैँ केहीबेर हो हल्ला गरेका थिए। समारोहका सञ्चालक धनुषाका प्रमुख जिल्ला अधिकारी दिलिपकुमार चापागाईले प्रत्येक सदस्यले आआफ्नो मातृभाषामा शपथ खान पाउने व्यवस्था रहेको उल्लेख गर्दै सोही बमोजिम गरिए पनि शपथ पत्र नेपालीमा लेखिएको हुनाले त्यसमै सही गर्न सबै सदस्यलाई अनुरोध गर्दा सांसद अझ बढी आक्रोशित भएका थिए। राजपाकी सांसद डिम्पल झाले भनिन्, हामीले आफ्नो भाषा र पहिचानको लागि लामो संघर्ष पश्चात आज यो दिन हेर्न पाएका छौं। त्यसैले आफ्नो पहिचान र मातृभाषामा लेखिएको शपथ पत्रमा मात्र सही गरेर सोही अनुसार शपथ लिन्छौँ। राजपा र संघीय समाजवादी फोरमका अधिकांश सांसदले मातृभाषामा शपथ पत्र लेखिनुपर्ने माग गरेपछि करिब दश मिनेट विवाद भएको थियो। तर, निर्वाचन आयोगका पदाधिकारी, प्रदेश प्रमुखको सहमतिमा नेपालीसहित मैथिली, भोजपुरी, हिन्दी भाषामा समेत शपथपत्र आफैंले लेखेर हस्ताक्षर गरी शपथ लिन सकिने सहमति भएपछि सोही अनुसार सांसदहरुले शपथ वाचन गरेका थिए। एक सय ७ सदस्य मध्ये मैथिली भाषामा ४७, भोजपुरीमा २५, नेपालीमा २४ र हिन्दीमा ११ जनाले सपथ लिएको प्रमुख जिल्ला अधिकारी चापागाईले जानकारी दिए। कार्यक्रमको समापनमा प्रदेश प्रमुख कायस्थले यस प्रदेशको पहिलो अधिवेशन माघ २१ गते जनकपुरको शैक्षिक तालिम केन्द्रको सभाकक्षमा दिनको ११ बजेदेखि सुरु हुने घोषणा गरे। उनले भने, यो एतिहासिक समारोह हो र अब यहाँबाट शपथ खाएर निस्केपछि सबै सांसदज्यूहरुले प्रदेश नम्बर दुईको विकास र स्थायित्वका लागि आ आफ्नो तर्फबाट काम अघि बढाउनु होला, शुभकामना छ। हतार हतारमा तय गरिएको कार्यक्रममा थुप्रै त्रुटिहरु पनि भएको थियो। कार्यक्रममा सहिदको सम्मानमा एक मिनेट मौन धारणा गर्न समेत नभनिएपछि संघीय समाजवादी फोरमको तर्फबाट धनुषाका प्रदेश सभा सदस्य रामअशिष यादवले उठेर आपत्ति जनाउँदै मौन धारण गराउन सञ्चालकलाई ध्यानाकर्षण गराएका थिए। सभाको समाप्तिमा हुन लागेको अवस्थामा विधायकले भनेपछि शहिदको स्मरणमा मौन धारण गराइएको थियो। कार्यक्रम सञ्चालक चापागाईले भने, अहिले सुरुवाती अवस्था छ, हामी गर्दै जाने र सिक्दै जाने क्रममा छौँ। शपथ ग्रहण समारोहमा सहभागी हुनु पूर्व प्रदेश सभा सदस्यहरुको घुंइचो जानकी मन्दिरमा दर्शनको लागि लागेको थियो। प्रदेश प्रमुख कायस्थ पनि जानकी मन्दिर पुगेर विशेष पुजाअर्चना गरेर मात्र शपथ ग्रहण समारोहमा पुगेका थिए। कार्यक्रम १० बजेको लागि निर्धारित गरिएपनि ४५ मिनेट ढिलो सुरु भएको थियो। सपथ ग्रहण समारोहलाई दृष्टिगत गर्दै सुरक्षा व्यवस्था निकै कडा पारिएको थियो। शपथ ग्रहण स्थलमा मात्र सांसद तथा अधिकारीक रुपमा आमन्त्रण पाएकालाई मात्र परिचय पत्र हेरेर प्रवेश गर्न दिइएको थियो।"
हेलिकोप्टर चार्टर गरेर शपथ खान सुर्खेत अाए सांसद,सुर्खेत : प्रदेश ६ का प्रदेश सांसदहरुले हेलिकोप्टर चार्टर गरेर पद तथा गोपनीयताको शपथ खाएका छन्। आइतबार बिहान नेपाली सेनाको हेलिकोप्टर चार्टर गरेर काठमाडौंबाट सुर्खेत पुगेका सांसदहरुले दिउँसो सपथ खाएका हुन्। काठमाडौंमा रहेका २४ जना सांसद र प्रदेश प्रमुख दुर्गाकेशर खनाल समयमा नै आउन नसकेपछि सपथको कार्यक्रम पनि ढिला सुरु भएको थियो। हेलिकोप्टरबाट आएपछि आइतबार मात्र प्रदेश प्रमुख खनालले आफ्ना पदभार ग्रहण गरेका छन्। पदभार ग्रहण गरेसँगै उनले प्रदेशसभाका सांसदहरुलाई पनि पद तथा गोपनीयताको सपथ खुवाएका हुन्। खनालले प्रदेशसभाका जेष्ठ सदस्य हिमबहादुर शाहीलाई सपथ खुवाए। जिल्ला समन्वय समितिको हलमा भएको एक समारोहमा शपथ खाएपछि जेष्ठ सदस्य शाहीले बाँकी सांसदहरुलाई शपथ खुवाएका छन्। दिउँसो १ बजे भएको कार्यक्रममा यो प्रदेशका प्रत्यक्षतर्फका २४ र समानुपातिकतर्फका १६ गरी ४० जना सासंदले शपथ खाएका छन्। शपथ खाएपछि प्रदेश सांसदहरुले यो प्रदेशको समृद्ध र विकासका लागि सामूहिक रुपमा मिलेर काम गर्ने प्रतिबद्धता जनाएका छन्। कर्णालीको मुहार फेर्नेगरी काम गर्ने सांसदहरुको भनाइ छ। बिहान ११ बजे शपथको कार्यक्रम तय भएको थियो। तर प्रदेश प्रमुख र अधिकांश सांसदहरु काठमाडांबाट ढिला पुगेपछि सपथको कार्यक्रम दिउँसोका लागि सारिएको थियो। शनिबार नै प्रदेश प्रमुख र सांसदहरु वीरेन्द्रनगर आउने भनिए पनि मौसम खराबीका कारण जहाज अवतरण नभएपछि आइतबार बिहान हेलिकोप्टर चार्टर गरेर उनीहरु सुर्खेत आएका हुन्। पद तथा गोपनीयताको सपथ ग्रहण गर्दै सांसदहरु।
यस्तो देखियो प्रदेश ४ का सांसदको सपथ,"पोखरा : प्रदेश नम्बर ४ का सांसदहरुले आइतबार सपथ लिएका छन्। प्रदेश प्रमुख बाबुराम कुँवरले ज्येष्ठ सदस्य जनकलाल श्रेष्ठलाई बिहान ९ बजे आफ्नै कार्यालयमा सपथ गराएका थिए। त्यसपछि प्रदेश सभा भवनमा ६७ वर्षीय श्रेष्ठले अरु ५७ सांसदलाई सपथ गराए। पोखरा ३ नदीपुरस्थित नगर विकास प्रशिक्षण केन्द्रलाई प्रदेश सभास्थल बनाइएको छ। सपथका लागि सांसदहरु १० बजे हाराहारीमा उपस्थित भएका थिए। पौने ११ बजे ज्येष्ठ सदस्य श्रेष्ठले सपथ खुवाएका थिए। तर २ जना सांसद भने अनुपस्थित भए। तनहुँ १ (१)बाट निर्वाचित एमाले सांसद रामबहादुर गुरुङ र मनाङ २ बाट निर्वाचित स्वतन्त्र सांसद राजीव गुरुङ (दीपक मनाङे) सपथमा अनुपस्थित भएका हुन्। रामबहादुर आउन ढिला भएका कारण सपथमा उपस्थित हुन नसकेको बताइएको थियो। ज्यान मार्ने उद्योग मुद्दामा अदालती फैसलाका कारण पक्राउ आदेश भएका हुँदा राजीव उपस्थित हुन सकेनन्। प्रदेशको पहिलो बैठक निर्वाचन परिणाम आएको २० दिनभित्र बोलाउनुपर्ने प्रावधान छ। प्रदेश प्रमुखले सभाको बैठक डाक्नेछन्। संविधानको धारा १८२मा प्रदेश सभाको सभामुख र उपसभामुखसम्बन्धी व्यवस्था छ। प्रदेश सभाको पहिलो बैठक प्रारम्भ भएको मितिले पन्ध्र दिनभित्र प्रदेश सभाका सदस्यहरूले आफूमध्येबाट प्रदेश सभामुख र प्रदेश उपसभामुखको निर्वाचन गर्नेछन्, संविधानमा भनिएको छ। प्रत्यक्ष निर्वाचित गरी ३६ र समानुपातिकबाट २४ गरी प्रदेश ४ मा ६० सांसद छन्। त्यसमध्ये एमालेका २७, कांग्रेसका १५, माओवादीका १२ जनमोर्चाका ३, नयाँ शक्तिका २ र स्वतन्त्र १ सांसद छन्। प्रदेश सभाको निर्वाचनको अन्तिम परिणाम घोषणा भएको मितिले तीस दिनभित्र प्रदेश प्रमुखले मुख्यमन्त्री नियुक्ति गर्ने व्यवस्था संविधानले गरेको छ। प्रदेश सभामा बहुमत प्राप्त दलको संसदीय दलको नेतालाई मुख्य मन्त्री नियुक्त गर्ने प्रावधान छ। एकल पार्टीको बहुमत नपुगे दुई दलको समर्थन प्राप्त गर्नेलाई नियुक्त गर्नुपर्ने छ। प्रदेश ४ मा एमाले र माओवादी गबन्धन भएको हुँदा ती पार्टीले मन्त्रिपरिषद गठन गर्नसक्ने देखिन्छ। प्रदेश सभाका आगामी कार्यक्रम छलफलका आधारमा तय गरिने जानकारी प्रदेश सभा सचिवालय सदस्य कास्कीका सीडीओ तारानाथ अधिकारीले दिएका छन्। मुख्यमन्त्रीको प्रबल दाबेदार मानिएका एमाले केन्द्रीय सचिव तथा संगठन विभाग प्रमुख पृथ्वीसुब्बा गुरुङले पार्टीको निर्णयपछि संसदीय दलको नेता चुनिने प्रतिक्रिया दिए।"
ओलीदाहाल समझदारी : एकीकृत पार्टीको कार्यदिशामा सहमति,"काठमाडौं : एमाले अध्यक्ष केपी ओली र माओवादी केन्द्रका अध्यक्ष पुष्पकमल दाहालबीच एकीकृत पार्टीको कार्यदिशामा समझदारी जुटेको छ। दुवै पार्टीले अंगीकार गर्दै आएको सिद्धान्त र भूमिकालाई स्विकार्दै शान्तिपूर्ण राजनीतिक प्रतिस्पर्धात्मक बाटोबाट सामाजिक न्याय, समानतासहितको समाजवादलाई कार्यदिशा बनाउन ओलीदाहाल सहमत भएका हुन्। तर, त्यसको संश्लेषण गर्न भने कार्यदल बनाइने भएको छ। सोही समझदारीका आधारमा आइतबार दिउँसो बस्ने एकता संयोजन समितिको बैठकले वैचारिकराजनीतिक पक्षको डकुमेन्टेसन' का लागि कार्यदल बनाउनेछ। एमाले अध्यक्ष ओली उपचारका लागि बैंकक जानुअघि नै वैचारिक र संगठनात्मक मोडालिटी तयार पार्न कार्यदल गठन गर्ने तयारी थियो। तर, एकीकृत पार्टीको कार्यदिशा दुई अध्यक्षले तय गर्ने र त्यसलाई दस्ताबेजीकरण गर्नका लागि मात्र कार्यदललाई जिम्मा दिने समझदारीका आधारमा शुक्रबार र शनिबार ओलीदाहाल छलफलमा जुटेका हुन्। कार्यदिशामा सहमति जुटेको खुलासा माओवादी अध्यक्ष दाहालले शनिबार नै पार्टीनिकट जनसांस्कृतिक महासंघको कार्यक्रममा गरेका थिए। हामीले माओवाद छाडेका छैनौं, उहाँहरू (एमाले) ले पनि जनताको बहुदलीय जनवाद छाड्नुभएको छैन, नेपालको राजनीतिक क्रान्तिमा माओवादको भूमिका छ भन्ने कुरामा एमालेका नेताहरू पनि सहमत हुनुहुन्छ, हामी पनि बहुदलीय राजनीतिक प्रतिस्पर्धामा आएका छौं। अबको वैचारिक राजनीतिक संश्लेषण कसरी गर्ने ? भन्नेमा हामी छलफलमा छौं,' दाहालले भने, जनयुद्धको भूमिका र इतिहासमा यसको योगदानबारे एमाले र हामीबीच कुनै विवाद छैन। एकलेअर्काको पूर्ण सम्मान गरेर र परिस्थिति सुहाउँदो वैचारिक कार्यदिशा बनाएर अगाडि बढ्दै छौं।' दाहालका अनुसार एकीकृत पार्टीको राजनीतिक कार्यदिशा अब यही मूल स्पिरिटका आधारमा संश्लेषण हुनेछ। दाहालले भने, अहिले एमाले र माओवादी अलग पार्टी हुनुपर्ने कारण नै म देख्दिनँ। हामीले पनि ८१० वर्ष शान्तिपूर्ण रूपमै समाजवादको तयारी गर्ने भनेका छौं, उहाँहरू (एमाले) ले पनि त्यही भन्नुभएको छ। समान राजनीतिक कार्यदिशा भएपछि अलगअलग पार्टीको अस्तित्व राख्नु उचित हुँदैन।'  नेपालको राजनीतिक क्रान्तिमा माओवाद र बहुदलीय जनवाद दुवैको भूमिका स्विकार्ने।  शान्तिपूर्ण प्रतिस्पर्धात्मक राजनीति गर्ने।  सामाजिक न्याय, समानतासहित समाजवादको कार्यदिशा तय गर्ने। माओवादी केन्द्रले अहिलेसम्म माओवाद र एक्काइसौं शताब्दीको जनवाद तथा एमालेले बहुदलीय जनवाद मान्दै आएको थियो। एकताका सन्दर्भमा अब यी विषय तगारो नबन्ने नेताहरूले बताएका छन्। इतिहासको मूल्यांकनका सन्दर्भमा ओलीदाहालबीचको भेटमा संसदीय संघर्षमा एमाले हुँदैनथ्यो भने माओवादीलाई र माओवादीको सशस्त्र संघर्ष नभएको भए एमालेलाई संसदीय मोर्चामा भूमिका निर्वाह गर्न गाह्रो हुने निष्कर्षका साथ दुवैको भूमिका एकअर्कामा परिपूरकका रूपमा रहेको स्विकारेर जाने समझदारीमा दुई अध्यक्ष पुगेका हुन्। आइतबार बस्ने संयोजन समिति बैठकले अब त्यही वैचारिक पक्षलाई ध्यान दिँदै एकीकृत कार्यदिशाको दस्ताबेज तयार पार्न कार्यदल गठन गर्नेछ। त्यसको एजेन्डामा ओलीदाहालबीच समझदारी भइसकेको छ। शनिबार ओलीसँगको भेटपछि दाहालले पार्टी एकताको कार्यसूचीसहितको एजेन्डा र तयारीका विषयमा छलफल भएको सञ्चारकर्मीलाई बताए। ओलीजीसँगको छलफलमा पार्टी एकताको एजेन्डाबारे छलफल भएको छ, अब एकताका लागि ठोस एजेन्डा नै तयार पारेर अगाडि बढ्छौं, आइतबारको एकता संयोजन समितिले नै यसबारे निर्णय लिन्छ,' उनले भने। पार्टी एकतापछि पार्टीको मूल नेतृत्व, सरकारको नेतृत्व, संगठनात्मक विधि र वैचारिक राजनीतिक कार्यदिशाको दस्ताबेजीकरणका विषयमा अब नेताहरूले काम गर्नु पर्नेछ। पार्टी नेतृत्वको सवालमा दुई अध्यक्षले निर्णय लिने भए पनि अन्य नेताको व्यवस्थापन र अन्तरिम कालका लागि पार्टीको अन्तरिम विधान तयार पार्ने विषयमा पनि आइतबार संयोजन समितिले निर्णय लिने स्रोतले जनाएको छ। शनिबारको ओलीदाहाल छलफलमा राष्ट्रियसभा निर्वाचन, प्रदेश सरकार गठनका लागि संयुक्त कार्यदलको रिपोर्ट, पार्टी एकता र एकताका साझा दस्ताबेजका विषयमा कुराकानी भएको ओलीको निजी सचिवालयले जनाएको छ।"
प्रदेशसभा सदस्यको सपथग्रहण : तीनवटा प्रदेशमा अझै बाँकी,"काठमाडौं : प्रदेश प्रमुखहरूले प्रदेश सभा सदस्यहरूको पद तथा गोपनीयताको सपथग्रहण गराएका छन्। प्रदेश ३, ६ र ७ बाहेक अन्य प्रदेशमा सपथग्रहण कार्यक्रम सम्पन्न भइसकेको छ। सम्बन्धित प्रदेशहरूको अस्थायी कार्यसञ्चालन केन्द्रहरूमा सपथग्रहण समारोह आयोजना गरिएको थियो। प्रदेश १ का प्रदेश प्रमुख प्राडा गोविन्द तुम्बाले जेष्ठ सदस्य ओमप्रकाश सराबगीलाई पद तथा गोपनीयताको सपथ गराएका थिए। विराटनगरको वीरेन्द्र सभागृहमा आयोजित समारोहमा सरबगीले प्रदेशसभाका ९३ सदस्यलाई सपथ गराएका थिए। फोटोः कुमार लुइँटेल प्रदेश २ को जनकपुरमा आयोजित सपथग्रहण समारोहमा प्रदेश प्रमुख रत्नेश्वरलाला कायस्थले जेष्ठ सदस्य लगनलाल चौधरीलाई सपथ खुवाएका थिए। त्यसपछि चौधरीले अन्य प्रदेश सांसदलाई सपथग्रहण गराएका हुन्। उद्योग वाणिज्य संघको कार्यालयमा भएको कार्यक्रममा प्रदेश २ का १०७ जना सांसदले सपथ लिएका छन्। सपथग्रहणका क्रममा केहीबेर भाषाको विषयमा विवादसमेत भएको थियो। नेपाली भाषामा तयार गरिए पनि सांसदहरुले आआफ्नो मातृभाषामा सपथ लिएका थिए। पछि नेपाली भाषामा लेखिएको सपथमा हस्ताक्षर गर्न सांसदहरूले अस्वीकार गरेका थिए। त्यसपछि नेपाली भाषाको सपथलाई सबैले आआफ्नौ मातृभाषामा लेखेर हस्ताक्षर गरे। फोटोः मनिका झा प्रदेश ४ को पोखरामा आयोजित सपथ समारोहमा प्रदेश प्रमुख बाबुराम कुँवरले जेष्ठ सदस्य जनकलाल श्रेष्ठलाई सपथ खुवाए। श्रेष्ठले अन्य ५८ जना सदस्यलाई सपथ खुवाएका थिए। समारोहमा रामबहादुर गुरुङ र राजीव गुरुङ अनुपस्थित थिए। प्रदेश ५ मा प्रदेश प्रमुख उमाकान्त झाले प्रदेशसभा सदस्यहरूको पद तथा गोपनीयताको सपथ गराएका छन्।"
एमालेमाओवादी एकता संयोजन समितिको बैठक बालकोटमा,काठमाडौं : नेपाल कम्युनिष्ट पार्टी (एमाले) र नेपाल कम्युनिष्ट पार्टी (माओवादी केन्द्र)बीच एकता गर्न गठित पार्टी एकता संयोजन समितिको बैठक एमाले अध्यक्ष ओली निवास बालकोटमा सुरु भएको छ । बैठकमा दुई पार्टीका अध्यक्ष केपी शर्मा ओली र पुष्पकमल दाहाल प्रचण्डसँगै बैठकमा एकता संयोजन समिति कार्यदलका नेताहरु सहभागी छन् ।
