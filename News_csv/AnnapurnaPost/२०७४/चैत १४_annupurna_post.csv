शीर्षक,विवरण
मापदण्ड प्रस्तावले उब्जाएको प्रश्न,"प्रधानन्यायाधीश वा न्यायाधीशले मन्त्रिपरिषद्को अनुमति लिएर मात्र विदेश भ्रमणमा जान पाउने बन्दोबस्तसहितको मापदण्ड निर्माण तयारीमा सरकार रहेको समाचारले गम्भीर बहसको माग गरेको छ। समाचारअनुसार न्यायाधीशहरू तालिम, गोष्ठी, अध्ययन, अनुसन्धान एवं अनुगमन भ्रमणमा विदेश जाँदा औचित्य पुष्टि गर्नुपर्ने गरी मापदण्डको खेस्रा कानुन मन्त्रालयले गर्दै छ। न्यायाधीशहरू आईएनजीओको प्रभावमा परेको भन्दै जनस्तरबाट आएका गुनासा सम्बोधन गर्न सरकारले यो मापदण्डको आवश्यकता देखेको बताइएको छ। मापदण्डको संरचनागत बन्दोबस्त र यसको आवश्यकताको पछाडि उभ्याइएको तर्क दुवैले नेपाली न्यायपालिकाको आसन्न स्थितिबारे गम्भीर चिन्तनको आवश्यकता औलाउँछन्। एकातिर, कार्यपालिकाको अनुमतिमा मात्र न्यायपालिकाका न्यायाधिकारीहरूले भ्रमण स्वीकृति पाउनुपर्ने प्रावधान छ भने अर्कोतर्प यो बन्दोबस्तको आवश्यकताको आधार पुष्टि गर्न न्यायाधिकारीहरू आईएनजीओको प्रभावमा परेको घुमाउरो आरोप लगाइएको छ। यसले दुई वटा प्रश्न खडा गरेको छ : यस्तो प्रावधानले न्यायपालिकाको स्वायत्तता कायम हुन्छ कि हुँदैन ? न्यायपालिकाको गरिमा र विश्वसनीयता कसले कायम गर्ने हो ? प्रजातान्त्रिक पद्धतिको आधारभूत सिद्धान्त हो शक्ति पृथकीकरण। फ्रान्सेली राज्यक्रान्तिताका म नै राज्य हुँ भन्ने सर्वसत्तावादी अहंकारको अन्त्य गर्न मन्टेस्क्युले स्थापित गरेको यो सिद्धान्त अन्तत: प्रजातान्त्रिक प्रणालीको खम्बा बन्यो। नेपाली प्रजातन्त्रको अभ्यास क्रममा सक्रिय राजतन्त्रात्मक पञ्चायती व्यवस्थामा पनि न्यायपालिका आफ्नो स्वायत्ततालाई अक्षुण्ण राख्न सफल बन्यो। तर, लोकतान्त्रिक गणतन्त्रको संस्थाकरण गर्ने पहिलो सरकारले अघि सारेको मापदण्ड ले कतै न्यायपालिकाको स्वायत्ततामाथिको अंकुश लाग्ने त होइन ? प्रश्न उठ्छ। मन्त्रिमण्डलको अनुमति र बजेटको साँघुरो घेराभित्र विधिशास्त्रले परिकल्पना गरेको न्यायाधिकारीको स्थापना हुन सक्छ कि सक्दैन ? यद्यपि न्यायपालिकामाथि कार्यपालिकाको यो दृष्टिप्रति विधिशास्त्र र राजनीतिशास्त्रका जानिफकारहरूको मौनता उदेकलाग्दो त छ नै, सँगसँगै यसले लोकतान्त्रिक अभ्यासका आउँदा दिनमा सार्वजनिक बुद्धिजीवीको भूमिका कस्तो हुने हो भन्ने चिन्ता पनि जन्माउँछ। न्यायाधिकारीहरूले भावना र आत्मगत प्रवृत्तिबाट टाढा रही स्थापित कानुनी बन्दोबस्त, प्राकृतिक न्यायको सिद्धान्त, विधिशास्त्रीय मान्यता र सर्वोच्च अदालतले स्थापना गरेको नजिर र कानुनी सिद्धान्तका आधारमा न्याय निरुपण गर्छन् भन्ने आममान्यता हो। त्यसैले न्यायकी देवीको आँखामा कालोपट्टी हुन्छ। यिनै आधारमा गरिने पैसला स्वच्छ, स्वतन्त्र र बिनाकुनै प्रभाव हुन्छन् भन्ने विश्वास राखिन्छ। जब न्यायाधिकारीका भूमिकामा कुनै न कुनै कोणबाट प्रभाव पर्न थाल्छ, न्यायपालिकाको गरिमा संकटमा पर्न सुरु हुन्छ। जबजब न्यायपालिकाको गरिमा संकटमा पर्छ, उसको स्वायत्तता पनि संकटमा पर्न थाल्छ। त्यसैले न्यायपालिकाको गरिमा रक्षा स्वायत्तताको सुनिश्चितता पनि हो। न्यायपालिकाबारे पछिल्लो चरणमा उठेका प्रश्न भने सुखद छैनन्। एकातिर न्यायाधीशबारे उठेका विवाद न्यायपालिकाको विश्वसनीयता र गरिमामाथिकै प्रहारका रूपमा प्रयोग गरिइरहेको एकथरी ठम्याइ छ। अर्कोतिर, न्यायाधीशहरूमाथि बरोबर तेस्र्याइने शंकाको नजरले बलियो जवाफ खोजिरहेछ। न्यायपालिकामाथि प्रश्न उठिरहँदा कार्यपालिका वा त्यसका कर्ताहरूले लाभको अवसरका रूपमा बुझ्छन् भने त्यो ठम्याइ आफैंमा प्रत्युत्पादक हुनेछ। संसारमा न्यायपालिकाको शक्ति र स्वायत्तता हरणमा प्रजातन्त्र कायम भएको इतिहास छैन। शक्ति पृथकीकरणको अर्थ केवल स्वायत्तता मात्र होइन, चेक एन्ड ब्यालेन्स पनि हो। कार्यपालिकाका निर्णय र कार्यहरूको विधिगत परीक्षण हुने अंग नै कार्यपालिकाको निगाहको हकदार बनाइयो भने म नै राज्य हुँ भन्ने मान्यताको पुन:स्थापना हुन के बेर ? न्यायपालिकाले स्थापना गर्ने कानुनी सिद्धान्त र व्याख्या नेपाली संविधानले स्थापना गरेको सिद्धान्त र मूल्यमान्यताअनुरूप नै छन् भनी विश्वास दिलाउनु उसको जिम्मेवारी हो। आफ्नो स्वायत्तता र गरिमा कायम गर्न स्वयं न्यायाधिकारी नै सबैभन्दा पहिला गम्भीर हुन आवश्यक छ। सँगसँगै कार्यपालिका लोकतान्त्रिक पद्धतिको आधारभूत मान्यता पालनमा अडिग भनेर पुष्टि गर्नु उसको जिम्मेवारी हो।"
प्रदेश ३ : कांग्रेसको प्रमुख सचेतकमा राधा घले,"हेटौंडा : नेपाली कांग्रेस तीन नम्बर प्रदेश संसदीय दलको बैठकले प्रमुख सचेतकमा राधा घलेलाई चयन गरेको छ। कांग्रेस पार्टी कार्यालय हेटौंडामा बसेको संसदीय दलको बैठकले प्रमुख सचेतकमा घलेलाई चयन गरेको हो। त्यस्तै सचेतकमा छिरिङ दोर्जे लामा, सदस्य सचिवमा निमा लामा तथा अनुशासन समितिको संयोजकमा विजुला बर्मालाई चयन गरेको संसदीय दलका नेता इन्द्र बानियाँले बताए। बैठकले हालै भएको यूएस बंगला एयरलाइन्सको विमान त्रिभुवन अन्तराष्ट्रिय विमानस्थलमा अवतरणका क्रममा दुर्घटना हुँदा २२ नेपालीसहित ४९ जनाको मृत्यु भएकोप्रति दुःख व्यक्त गर्दै घाइतेको उपचार र मृतकलाई तत्काल क्षतिपूर्ति उपलब्ध गराउन माग गर्ने निर्णय गरेको उनले बताए। संसदीय दलको बैठकले कांग्रेसले नेता खुमबहादुर खड्काको स्वास्थ्य अवस्थाको जानकारी लिन ३ नम्बर प्रदेशको ससदीय दलको तर्फबाट दलका नेता इन्द्रबहादुर बानियाँ र डा राजाराम कार्कीलाई यही चैत १७ गते भारत पठाउने निर्णयसमेत गरेको सदस्य सचिव लामाले बताए।"
प्रधानमन्त्री ओलीले वैशाख १ गते रारा तालबाट देशवासीका नाममा सम्बोधन गर्ने,"काठमाडौं : प्रधानमन्त्री केपी शर्मा ओलीले मुगुको रारा तालबाट वैशाख १ गते देशवासीका नाममा सम्बोधन गर्ने भएका छन्। कर्णाली प्रदेशले आयोजना गरेको पर्यटन बर्ष २०७५ को उद्घाटन गर्न रारा ताल जाने कार्यक्रम रहेकोले सोही स्थानबाट देशवासीलाई सम्बोधन गर्ने भएका हुन्। नेपाल ट्रेड यूनियन महासंघ (जिफन्ट) को ७ महाअधिवेशनको बुधबार राधानीमा उद्घाटन गर्दै प्रधानमन्त्री ओलीले जानकारी दिएका हुन्। कर्णाली प्रदेशले आयोजना गरेको पयर्टन बर्ष २०७५ को पहिलो पर्यटक म नै हुन्छु, प्रधानमन्त्री ओलीले भने, राराबाट यसपाली पर्यटनको बिगुल बजाइनेछ। समृद्ध नेपालको मुख्य आधार पर्यटन भएकोले त्यसको प्रवद्र्धनमा सबै क्षेत्र लाग्नु पर्नेमा प्रधानमन्त्री ओलीले जोड दिएका छन्। ओलीले वर्तमान सरकार अघिल्ला सरकार जस्तो नियमित नीति र गतिमा मात्र सञ्चालन नहुने समेत बताएका छन्। यो सरकार भिन्न नीति र गतिमा सञ्चालन हुन्छ, प्रधानमन्त्री ओलीले भने, यो सरकारले नेपाल बनाउछ। केही बर्षमा मानिसहरुले नेपाललाई सिंगापुर र स्विटजरलेण्ड जस्तो भन्नेछन्। प्रधानमन्त्री ओलीले वर्तमान सरकार जनताको सेवक भएकाले कसैलाई दमन नगर्ने बताए । यद्यपी हत्या, हिंसा,च न्दाको माध्यमबाट समाजलाई आतंकित पार्नेलाई नछोड्ने चेतावनी ओलीले दिए । सरकार जनताको सेवक हो । कसैलाई दमन गर्दैन तर जनतालाई दुःख दिने, आतंक फैलाउनेलाई चाहिँ छोड्दैन, उनले भने ।"
एमालेमाओवादी मिलेपछि यस्तो बन्ने भयो पार्टी संरचना,"काठमाडौँ: नेकपा एमाले र नेकपा माओवादी केन्द्रको एकतापछि बन्ने नयाँ पार्टीका लागि गठित अन्तरिम विधान तथा संगठनात्मक ढाँचा निर्माण कार्यदलले आफ्नो काम सकेको छ । माओवादी केन्द्रका नेता रामबहादुर थापा बादल नेतृत्वको कार्यदलको सिंहदरबारमा बसेको बैठकले प्रतिवेदनलाई अन्तिम रुप दिइसकेको जनाउँदै अब दुई अध्यक्षलाई बुझाउने तयारीमा गरेको हो । जनयुद्ध र सूर्य बाँकी एमाले नेता तथा मस्यौदा समितिका सदस्य बेदुराम भुसालले चुनाव चिन्ह र जनयुद्ध शब्द मात्रै टुंगिन बाँकी रहेको उल्लेख गरे । हामीले सबै कुरा टुंग्याएका छौँ, जनयुद्ध र चुनाव चिन्ह टुंगिन बाँकी रहेको छ, भुसालले भने, माओवादीबाट सूर्यको भित्र हँसिया हथौडा राख्नुपर्ने प्रस्ताव आएको छ । जनयुद्ध शब्दलाई दुई अध्यक्षले टुंग्याउनुहुन्छ । माओवादीले सूर्यभित्र हँसिया हथौडा राख्न गरेको प्रस्तावलाई एमालेले भने अस्वीकार गरेको थियो । भुसालका अनुसार अन्य सबै विषयमा सहमति भइसकेको छ । केन्द्रीय कमिटि २९९ सदस्यीय मस्यौदा समितिले नयाँ पार्टीको केन्द्रीय कमिटि २९९ सदस्यीय राख्ने कुरामा सहमति जुनाएको छ । जस अनुसार पोलिटब्युरो सदस्य करिब ९० देखि १०० जनाको बीचमा रहने भएका छन् । स्थायी समितिमा ३५ जनासम्म रहने सहमति जुटेको छ । पदाधिकारी भने दुई अध्यक्ष मात्रै रहने भएका छन् । त्यसैगरी नयाँ पार्टीको जिल्ला कमिटि पनि ७५ देखि १२५ जनासम्म राख्ने गरी कार्यदलले टुंग्याएको छ । नौवटा तह मस्यौदा समितिले नयाँ पार्टीका नौवटा संरचना रहने कुरामा सहमति जुटाएको छ । जसअनुसार नयाँ पार्टीमा केन्द्रीय निकाय (स्थायी, पोलिटब्यूरो, केन्द्रीय सदस्य), राष्ट्रिय प्रतिनिधि परिषद्, प्रदेश कमिटि, प्रतिनिधिसभा निर्वाचन क्षेत्र कमिटि, प्रदेशसभा कमिटि, जिल्ला कमिटि, नगरगाउँ कमिटि, वडा कमिटि र प्राराम्भिक (टोलटोल) कमिटि) हुनेछन् । यी कमिटिमध्ये कार्यकारीकारुपमा केन्द्र, प्रदेश, जिल्ला, गाउँनगर र वडा कार्यकारी हैसियतमा रहने भएका छन् ।"
"फेसबुकका झूटा समाचारको गगन थापाले फेसबुकबाटै गरे प्रतिवाद, हेर्नुस् भिडियो","काठमाडौं : नेपाली कांग्रेसका केन्द्रीय सदस्य एवं सांसद गगन थापाले आफूले भन्दै नभनेको कुरालाई समाचार बनाएर भ्रम फैलाएको भन्दै समाचार पोर्टलप्रति दोष प्रकट गरेका छन्। कतिपय अनलाइन समाचार पोर्टलले प्रदेश ३ की उपसभामुख राधिका तामाङले बोलको कुरामा आफूले टिपप्पणी गरेको भन्दै झूटो खबर छापेको उनको गुनासो छ। आफ्ना नाममा कयौँ फेक फेसबुक अकाउन्ट बनाएर सामाजिक सञ्जालमा पनि यो हल्ला फैलाइएको उनले बताए। अनलाइन पोर्टलहरूले पनि थाहा पाइ पाइ भिजिटर बढाउनमात्र नभएको कुरा पोस्ट गरेको उनको भनाई छ। यस्ता हल्लाका पछि नलाग्न उनले आग्रह गरे। यसअघि पनि आफ्नाबारेमा दुश्प्रचार भएको स्मरण गर्दै उनले आफ्ना लागि यो नयाँ नभए पनि अति भएर आफू बोल्न बाध्य भएको बताए। प्रदेश ३ की उपसभामुख तामाङले 'गाईको मासु खान पाउने कानुन ल्याउँछु भनेको भनि सामाजिक सञ्जालमा केही दिनअघिदेखि हल्ला मच्चिएको थियो। तर तामाङले आफूले त्यसो भन्दै नभनेको भनी यसअघि नै सार्वजनिक रुपमा बोलिरहेकी छन्। सांसद थापाले उनको भनाईमा टिप्पणी गरेको भनी समाचारहरू आएपछि उनले मुख खोलेका हुन्। उनले तामाङले के बोलिन् भन्ने विषयमा आफूलाई कुनै जानकारी नै नभएको बताएका छन्। पाठकलाई बहकाउन, मुर्ख बनाउन र भिजिटर बढाउन गैरजिम्मेवार ढंगले झूटा समाचारहरू छापिएको उनको भनाई छ। स्रोत नभएका र पुष्टि नगरी राखिएका यस्ता समाचारको विश्वास नगर्न पनि उनले पाठकहरूलाई आग्रह गरेका छन्। मलाई यसरी बोल्न मन थिएन तर तीनचारदिन देखि जे जे देखिरहेको छु त्यसले मलाई बोल्नैपर्छ भन्ने बनायो, उनले भनेका छन्। उनले नेपालको संविधानले सबै धर्मलाई बराबरीको व्यवहार गरेको उल्लेख गर्दै सबै धर्मप्रति आफ्नो सम्मान रहेको बताए। हिन्दु भएकोमा गर्व गर्दै उनले सबैले आआफ्नो धर्मको संरक्षणसम्बर्द्धन र अभ्यास गर्न पाउनु नै धर्म निरपेक्षता भएको उनले बताए। हामीले सबैको धार्मिक आस्थाको सम्मान गर्न सक्नुपर्छ, उनले भने, अरुको आस्थामाथि चोट नपुर्याई आफ्नो धर्मको अभ्यास गर्नुपर्छ। धार्मिक सद्भावको सम्बन्धलाई बिगार्न चाहनेले नभएको कुरा फैलाएको उनले बताएका छन्। युरोपियन युनियनले आफ्नो सीमा भन्दा बाहिर गएर संविधानका बारेमा निर्देशनात्मक सुझाव दिएको टिप्पणी गर्दै उनले आन्तरिक विषयमा कसैलाई पनि बोल्न नदिने प्रण गर्नुपर्ने बताएका छन्। प्रधानमन्त्री ओलीले यस विषयमा राखेको अडानको पक्षमा आफू रहेको बताउँदै उनले कुटनीतिक कौशलता प्रदर्शन गर्नुपर्ने बताएका छन्। सरकार, परराष्ट्र मन्त्रालय र प्रतिपक्षी दलको नेताले बोलिसकेको विषयमा सामाजिक सञ्जालमा लडाईँ झगडा नगर्न उनले आग्रह गरे। भिडियोमा हेर्नुस् गगन थापाले के भने ?"
२२ वटा सर्वजनिक बिदा कटौती गर्ने सरकारको निर्णय,"काठमाडौं : सरकारले संघमा रहेका प्रधानमन्त्री तथा मन्त्रिपरिषद् कार्यालयसहित २१ वटा मन्त्रालय र स्थानीय तहको कर्मचारी दरबन्दी सहितको संगठन संरचना स्वीकृत गरेको छ। वुधबार वसेको मन्त्रिपरिषद् बैठकले संघीय मन्त्रालय र स्थानीय तहमा रहने कर्मचारीको अन्तिम टुंगो लगाएको हो। यसैगरी मन्त्रिपरिषद् बैठकले स्थानीय तहको कार्यसम्पादन निर्देशिक जारी गर्ने निर्णय समेत गरेको संघीय मामिला तथा सामान्य प्रशासन मन्त्री लालबाबु पण्डितले जानकारी दिए। जस अनुसार स्थानीय तहमा ५७ हजार कर्मचारी दरबन्दी स्वीकृत भएको छ भने संघीय मन्त्रालयमा दुई हजार तीन सय ३९ दरवन्दि स्वीकृत भएको छ। मन्त्रिपरिषद् वैठकले आगामी २०७५ सालको सार्वजनिक बिदामा २२ दिन कटौती गर्ने निर्णय समेत गरेको छ। गृह मन्त्रालयले गत साल २०७४ भन्दा आगामी २०७५ सालमा दिइने बिदामा २२ दिन कटौती गर्न गरेको सिफारिसलाई मन्त्रिपरिषद्ले स्वीकृत गरेको हो। सरकारको यो निर्णय सँगै सरकारी कार्यालयले आगामी २०७५ सालमा २०७४ साल भन्दा २२ दिन बढी काम गर्नुपर्ने भएको छ। संघीय मामिला तथा सामान्य प्रशासन मन्त्री पण्डितले मन्त्रिपरिषद्ले स्थानीय तह र संघीय मन्त्रालयको दरबन्दी स्वीकृत गर्नुका साथै २०७५ सालमा दिइने विदामा कटौती गर्ने निर्णय गरिएको जानकारी दिए। सरकारले २०७४ सालमा १ सय ३ दिन विदा दिएको थियो तर आगामी २०७५ सालमा भने २२ दिन घटाएर ८१ दिन मात्रै बिदा दिने निर्णय भएको हो। यसरी दिइएको विदामा ५२ दिन शनिबार हुनेछ भने बाँकी २९ दिन चाडपर्व तथा दिवसको बिदा हुनेछ। २०७४ सालमा ५२ दिन शनिबार तथा चाडपर्व र दिवस ५१ दिन गरी एक सय ३ दिन सार्वजनिक बिदा दिइएको थियो। लोकतन्त्र दिवस, गणतन्त्र दिवस, प्रजातन्त्र दिवस जस्ता दिवसलाई एकीकृत गरि ति दिवसको साटो एक दिन बिदा दिएर विशेष दिवस मनाउने र ती दिवसको दिन भने भव्य कार्यक्रम गर्ने तर बिदा नदिने गरी निर्णय भएको छ। यसैगरी जातीय आधारमा दिइने बिदाका अवसरमा पनि पुरै कार्यालय बन्द गर्ने भन्दा सोही जाती विशेषलाई मात्रै बिदा दिइने र कार्यालय भने खुला गरी निर्णय भएको छ।"
नेता जोगाउँदा कांग्रेस रित्तियो,"नेपालगन्ज : नेपाली कांग्रेसका प्रभावशाली नेता प्रकाशमान सिंहले पार्टीभन्दा नेता जोगाउने कार्यले नेपाली कांग्रेस रित्तिएको बताए। प्रेस युनियन बाँकेले बुधबार नेपालगन्जमा आयोजना गरेको पत्रकार सम्मेलनमा सञ्चारकर्मीसँग कुरा गर्दै नेता सिंहले नेपाली कांग्रेसभित्र व्यक्ति जोगाउने प्रवृति हावी भएको बताए। उनले कुनै व्यक्तिलाई जोगाउने प्रवृति हावी भएकै कारण नेपाली कांग्रेस इतिहासमै कमजोर सिद्ध भएको दाबी गरे। उनले संसदीय दलका नेता शेरबहादुर देउवाको लबमिच्याइले पार्टीको शाख नै गिरेको संकेत गरे। जबसम्म काम चलाउने शैली अन्त्य गर्न सकिँदैन तबसम्म पार्टी जोगाउन नसकिने उनले बताए। नेपाली कांग्रेसका लागि नेताभन्दा पनि पार्टीलाई जोगाउनुपर्ने अहिले प्रमुख खाँचो रहेको बताए। 'कांग्रेसको सबभन्दा ठूलो चुनौती भनेको पार्टीलाई सुधार गर्नु नै हो, पार्टीमा कामचलाउने शैलीमा नेता जोगाउने प्रवृति हाबी भयो' उनले भने, 'केही व्यक्तिको व्यक्तिगत स्वार्थका कारण कांग्रेस इतिहासमै कमजोर सावित भयो, अब यो कार्यशैली बदल्नु आवश्यक छ।' सभापति शेरबहादुर देउवाको हातमा आएपछि नेपाली कांग्रेस पार्टी लथालिंगको अवस्थामा पुगेको सिंहको आरोप थियो। 'पार्टीलाई लथालिंगको अवस्थामा पुग्यो भन्ने कार्यकर्ताको आरोप निर्वाचनमा आएको परिणामबाट नै सिद्ध हुन्छ, अब पनि सच्चिन नसके पार्टी पहिलेको स्थानमा आउने सम्भावना देखिँदैन' उनले भने। पूर्व उपप्रधानमन्त्री सिंहले पार्टीको जारी केन्द्रीय समिति बैठकमा आफूले पार्टीभित्रको कमीकमजोरीलाई लिखितरुपमा औल्याएर सभापति देउवालाई बुझाइसकेको जानकारी दिए। पार्टीको १३ औं महाधिवेशनपछि विधानले निर्देशित गरेका कुरालाई दुईवर्ष पुगिसक्दा पनि सभापतिले कार्यान्वयन गर्न नसकेको आरोप लगाए। 'अहिलेकै केन्द्रीय समिति बैठकले विधान संशोधन गर्नको लागि एउटा समिति गठन गरेर संशोधित विधानको दस्तावेज महासमितिमा लगेर त्यसलाई वृहतरुपमा छलफल गराएर संशोधन गर्नुपर्छ, उनले भने। सभापति देउवाकै कार्यशैलीका कारण पार्टी कमजोर अवस्थामा पुगेको उल्लेख गरे। अर्को प्रसंगमा पूर्वमहामन्त्री सिंहले नेपाली जनताले आफै बनाएको संविधानप्रति टिप्पणी गर्ने अधिकार कसैलाई पनि नभएको चेतावनी दिए। युरोपियन युनियन अन्तर्गतको निर्वाचन पर्यवेक्षण मिसनले हालैसम्पन्न प्रतिनिधिसभा र प्रदेशसभाको निर्वाचनबारे दिएको धारणाप्रति उनले आपत्ति जनाए।"
कांग्रेसमा टिकट छानबिन माग,"काठमाडौं : निर्वाचन समीक्षाका लागि बसेको कांग्रेस केन्द्रीय कार्यसमिति बैठकमा पार्टीको संसदीय बोर्डले पछिल्लो चुनावमा अनियमित ढंगले टिकट दिएको भन्दै छानबिनको माग उठेको छ। मंगलबारको बैठकमा कांग्रेस नेता तथा पूर्वअर्थमन्त्री डा रामशरण महत र कांग्रेस केन्द्रीय सदस्य धनराज गुरुङलगायत नेताले टिकट वितरणमा व्यापक अनियमितता देखिएको भन्दै छानबिनको माग गरेका छन्। निर्वाचनको पूर्वसन्ध्यामा कांग्रेस सभापति शेरबहादुर देउवाले पार्टीको विधानमा भएको व्यवस्थाविपरीत संसदीय बोर्ड गठन गरेका थिए। कांग्रेसको विधानमा १५ सदस्दीय संसदीय बोर्ड हुनुपर्ने उल्लेख भए पनि देउवाले १७ सदस्यीय बनाएका थिए। पार्टीभित्रको आन्तरिक भागबन्डा मिलाउन त्यस्तो बोर्ड गठन गरेको देउवाले बताएका थिए। निर्वाचनको नतिजा आएसँगै वरिष्ठ नेता रामचन्द्र पौडेलले बोर्ड खारेजीको माग गरेका थिए। मंगलबार चौथो दिन बसेको बैठकमा नेता डा महतले भने, पार्टीले वितरण गरेको उम्मेदवारको टिकट प्रक्रियाको छानबिन हुनुपर्छ। केन्द्रीय सदस्य धनराज गुरुङले पार्टीका शीर्ष नेताहरूले टिकटलाई पैसामा लिलामी गरेको आरोप लगाए। सक्षमलाई भन्दा पैसावाललाई टिकट वितरण गरिएको आरोप लगाउँदै गुरुङले लिलामीका टिकटबारे न्यायिक छानबिन हुनुपर्ने माग गरे। गुरुङले टिकट वितरण क्रममा सभापति देउवासँगै वरिष्ठ नेता पौडेलको पनि दोष रहेको दाबी गरे। निर्वाचनमा पराजयपश्चात् संसदीय बोर्ड विधानविपरीत टिकट वितरण भएको भन्ने हक पौडेललाई नभएको उनको भनाइ थियो। गुरुङले भने, आफूले पाएसम्म केही नबोल्ने र पार्टी हारेपछि यसो भयोउसो भयो भन्न मिल्दैन, गल्तीको सजाय सबैले पाउनुपर्छ। यसअघि सोमबारको बैठकमा केन्द्रीय सदस्य डा शेखर कोइराला, गोविन्द भट्टराई, आनन्दप्रसाद ढुंगाना र रामकृष्ण यादवलगायतले पनि टिकट वितरणबारे प्रश्न तेस्र्याएका थिए। शीर्ष नेताहरूले आआफ्ना गुटबाहेक पार्टीमा काम गरेकाहरूलाई प्राथमिकतामा नराखेको भन्दै कोइरालाले असन्तुष्टि व्यक्त गरेका थिए। भट्टराईले पार्टीको तर्फबाट निर्वाचनमा उम्मेदवार बन्न केकस्ता योग्यता हुनुपर्छ भनेर सभापतिसँग जवाफ माग गरेका थिए। चैत ९ गतेदेखि जारी कांग्रेस केन्द्रीय कार्यसमिति बैठकमा केन्द्रीय सदस्यहरूले बोल्ने क्रम जारी छ। मंगलबार बैठकमा नेता महतले कांग्रेसले १२ अर्बको बजेटलाई १२ सय अर्ब पुर्याए पनि पार्टी नेतृत्वले त्यसलाई सही ढंगले जनतालाई बुझाउन नसकेको आरोप लगाएका थिए। केन्द्रीय सदस्य मीनेन्द्र रिजालले सहकार्य गरिरहेको माओवादी केन्द्रसँगको गठबन्धन टुट्दा कांग्रेसलाई भएको सिट क्षतिबारे तथ्य प्रस्तुत गरेका थिए। बैठकमा महत, रिजाल र गुरुङका साथै फरमुल्लाह मन्सुर, अर्जुनप्रसाद जोशी, पुष्पा भुसाल, बद्री पाण्डे, पार्वता डिसी चौधरी, श्यामकुमार घिमिरे, अत्तहर कलाम मुसलमान र हसन अन्सारी गरी ११ जनाले धारणा व्यक्त गरेका थिए। बैठक १५ गते बिहान ९ बजे पुनः पार्टी कार्यालयमा बस्ने कांग्रेसले जनाएको छ। जारी केन्द्रीय कार्यसमिति बैठकमा सबै केन्द्रीय सदस्यले आफ्नो धारणा राखिसकेपछि पदाधिकारीहरूले बोल्नेछन्। मंगलबारसम्म ३३ जनाले धारणा व्यक्त गरिसकेका छन्। बैठकमा उठेका सम्पूर्ण विषयमाथि सभापति देउवाले अन्तिममा जवाफ दिने बताइएको छ।"
कूटनीतिज्ञलार्इ प्रधानमन्त्रीको ब्रिफिङ :,"काठमाडौं : प्रधानमन्त्री केपी ओलीले नेपालस्थित विदेशी नियोगका कूटनीतिज्ञसँगको छलफलमा नेपाली नागरिक विदेशीका गोप्य एजेन्डाबाट पीडित हुन नहुने बताएका छन्।बालुवाटारस्थित प्रधानमन्त्री निवासमा आयोजित दिवा भोजमा मंगलबार उनले विदेशी स्वार्थप्रेरित एजेन्डाबाट नेपाल र नेपाली पीडित हुन नहुनेमा कूटनीतिज्ञलाई सावधान गराएका हुन्। विवादित ईयू प्रतिवेदनमाथि दुई दिनअघि कडा टिप्पणी गरेका ओलीले मंगलबार नियोगका कूटनीतिज्ञसामु आफूहरू आन्तरिक मुद्दा सल्टाउन आफैं सक्षम भएको बताउँदै नेपालका आन्तरिक मामिलामा अनावश्यक चासो नराख्नसमेत आग्रह गरे। ठूलो मूल्य चुकाएर आफूहरूले शान्ति स्थापना गर्न सकेको बताउँदै उनले नेपालको शान्ति र स्थायित्व खलबल्याउने प्रयास कसैलाई पनि नगर्न चेतावनी दिए। उनले भने, अब नेपाली समाजमा हिंसा स्वीकार्य छैन। नेपालको सामाजिक एकता भाँड्ने र सद्भाव बिथोल्ने कुनै पनि दुष्प्रयास गर्नेलाई सबै नेपाली एकजुट भएर पराजित गर्नेछौं। प्रधानमन्त्री ओलीले जननिर्वाचित संविधानसभाबाट जारी प्रगतिशील र लोकतान्त्रिक संविधान र राजनीतिक रूपान्तरण प्रक्रियाका साक्षी नेपालस्थित विदेशी कूटनीतिज्ञहरू नै भएको पनि बताए। उनले एक दशकयता भइरहेको तीव्र राजनीतिक रूपान्तरणबाट सबै क्षेत्र प्रभावित भएको पनि उल्लेख गरे। समावेशीता नै नेपालको संविधानको मूल मर्म भएको भन्दै ओलीले स्थानीय तह, प्रदेशसभा र संघीय संसद्को सफलतापूर्वक सम्पन्न चुनावलाई अर्को कोसेढुंगाका रूपमा व्याख्या गरे। सबै निर्वाचित निकायमा महिला प्रतिनिधित्व ४१ प्रतिशत रहेको जानकारी गराउन पाउँदा म औधी गौरवान्वित छु, यो धेरै ठूलो उपलब्धि हो, उनले भने, महिला प्रतिनिधित्व ५० प्रतिशत पुर्याउन हाम्रो अथक प्रयास हुनेछ। प्रधानमन्त्री ओलीले स्वतन्त्रता, सार्वभौमसत्ता र भौगोलिक अखण्डतामा कुनै सम्झौता हुन नसक्ने अडान दोहोर्याए। उनले सबै नेपालीले राष्ट्रको कहिल्यै पराधीन हुनु (कसैको उपनिवेश बन्नु) नपरेकोमा गर्व गर्दै भने, नेपालीका लागि देशको भौगोलिक अखण्डता, सार्वभौमसत्ता, राष्ट्रिय हित र स्वतन्त्रताको रक्षा नै राष्ट्रियता हो। प्रधानमन्त्री ओलीले सरकारको विदेश नीति पञ्चशीलका आधारमा हुने जनाएका छन्। विदेश नीति प्रस्ट्याउँदै उनले भने, हाम्रो विदेश नीति असंलग्न नीति, संयुक्त राष्ट्रसंघ (यूएन) बडापत्र र अन्तर्राष्ट्रिय कानुनमा आधारित हुनेछ। उनले सबैसँग मित्रता, कसैसँग पनि वैमनश्यता नहुने नीति सरकारले अख्तियार गर्ने भन्दै थपे, आपसी हित र स्वार्थका आधारमा छिमेकी भारत र चीनका साथै सबै अन्तर्राष्ट्रिय देशसँग बहुआयामिक सम्बन्ध स्थापना हुनेछ। उनले वैदेशिक लगानी भित्याउने गरी वैदेशिक नीति अख्तियार गरिने उल्लेख गरे। सरकारका ६ प्राथमिकता ब्रिफिङमा प्रधानमन्त्री ओलीले सरकारको प्राथमिकता विशेष महत्वसाथ उठाएका छन्। ओलीले समृद्ध नेपाल, खुसी नेपाली सरकारको मूल नारा भएको जानकारी दिए। नारा सार्थक बनाउन सरकारले ६ खम्बे नीति लिएको परराष्ट्रमन्त्री प्रदीप ज्ञवालीले जानकारी दिए। मन्त्री ज्ञवालीका अनुसार पहिलो बुँदामा राष्ट्रियतामा जोड दिइएको छ। सरकारले लोकतन्त्र र आधारभूत स्वतन्त्रताप्रति दृढ प्रतिबद्धता जनाएको छ। प्रधानमन्त्रीको भनाइ उद्धृत गर्दै उनले भने, लामो राजनीतिक संघर्ष र लोकतन्त्र पर्याय बनिसकेका छन्। लोकतन्त्रका विश्वव्यापी मान्यता संवैधानिक रूपमै सुनिश्चित गरिएको छ। सरकारले विविधतामा एकता कायम गर्दै समाजमा सद्भाव र सहअस्तित्व कायम गर्न समानतामा आधारित सामाजिक न्यायलाई पनि प्राथमिकतामा राखेको छ भने सुशासनमा पनि विशेष जोड दिएको छ। कुनै पनि प्रकारको अनियमितता र भ्रष्टाचारप्रति सरकारले शून्य सहनशीलता अपनाउने कुरा प्रधानमन्त्री ओलीले ब्रिफिङका क्रममा पनि जोडका साथ उठाए। सरकारले आफ्नो प्राथमिकतामा देशको समृद्धि र विकास पनि राखेको छ। देशलाई गरिबीको दुष्चक्रबाट बाहिर निकाली नेपालीको आकांक्षा समेट्न सरकार क्रियाशील हुने ओलीले जिकिर गरेका छन्। उनले भने, यसका लागि देशमा रोजगारी सिर्जना गर्नु छ, वैदेशिक लगानी भित्याउन सरकारले उचित र उपयुक्त वातावरण बनाउँछ। सरकारले हाइड्रोपावर, पर्यटन, कृषि, पूर्वाधार विकास र सूचना प्रविधिलाई लगानी क्षेत्रका रूपमा चित्रण गरेको उनले बताए। सरकारले दोहोरो अंकको आर्थिक वृद्धिमा जोड दिएको छ। मानवअधिकारप्रति सचेत द्वन्द्वकालमा भएका मानवअधिकार उल्लंघनसम्बन्धी घटनाको छानबिन भइरहेको बताउँदै प्रधानमन्त्री ओलीले गम्भीर मानवअधिकार उल्लंघनका घटनामा संलग्नलाई सरकारले माफी नदिने अन्तर्राष्ट्रिय समुदायलाई आश्वस्त बनाए। उनले भने, सत्यनिरूपण र मेलमिलाप आयोगले काम गरिरहेका छन्, उनीहरूको सुझावका आधारमा सरकारले दोषीलाई कारबाही गर्छ। पश्चिमा राष्ट्रहरूले मानवअधिकारको विषय बारम्बार उठाउँदै आएका छन्। ऐतिहासिक रूपान्तरण प्रधानमन्त्री ओलीले संविधान जारी भएसँगै नेपाल महत्वपूर्ण राजनीतिक रूपान्तरणको चरणमा प्रवेश गरेको उल्लेख गरेका छन्। उनले शान्ति प्रक्रियालाई तार्किक निष्कर्षमा पुर्याउँदै देश स्थिरतातर्फ गएको र संविधानमार्फत सबै जनताका मुद्दा संस्थागत गरिएको दाबी गरे। हामीले मौलिक अभ्यासबाट दशक लामो द्वन्द्व निराकरण गर्यौं, उनले भने, यसका लागि ठूलो मूल्य चुकाएका छौं। अब हामीलाई बिगार्ने छुट छैन। तीन चौथाइको मतले संघीय सरकार बनेको र सबै प्रदेश सरकार पनि दुईतिहाइ बहुमतले गठन भएकाले देश राजनीतिक स्थायित्वतर्फ गएको ओलीको दाबी थियो।"
"मुख्यमन्त्रीको बेटी पढाउ, बेटी बचाउ योजना","जनकपुरधाम : प्रदेश २ मा सरकारले बेटी पढाउ बेटी बचाउ योजना ल्याएको छ। महिला सशक्तिकरणका लागि प्रदेशमा नयाँ जन्मिने छोरीहरुको शिक्षा बीमाको नीति ल्याउने सरकारी तयारी छ। बीमा कम्पनीसँगको साझेदारीमा छोरीहरुको शिक्षा बीमा नीति ल्याउने योजना बनाएको मुख्यमन्त्री लालबाबु राउतले बताएका छन्। मंगलबार जनकपुरमा प्रदेश सरकारको सय दिने कार्ययोजना सार्वजनिक गर्दै मुख्यमन्त्री राउतले तत्कालका लागि लागु गरिने केही योजनाहरुमा महिला सबलीकरण र सशक्तिकरणलाई विशेष प्राथमिकतामा पारेका हुन्। महिला हिंसा, दाइजो उन्मुलन, बालविवाह, बोक्सी प्रथा, छुवाछुत निर्मुल गर्न ल्याइने कानूनमा कडा प्रावधान राखिने छ, मुख्यमन्त्री राउतले भने। महिला सुरक्षित, समाज सुरक्षित भन्ने मूल नाराको आधारमा महिलाको हक अधिकारको संरक्षण र सम्बद्र्धन गर्न कानूनमा विशेष व्यवस्था गरिने कार्यक्रममा जानकारी दिइयो। हिंसा पीडित महिलाहरुले निःशुल्क एसएमएस मार्फतआफ्नो समस्या प्रदेश सरकार समक्ष पुयाउन सक्ने र सहयोगका लागि मुख्यमन्त्री कार्यालयमा महिला सुरक्षा डेस्क खडा गरिने सरकारको योजना रहेको छ। त्यसैगरी सरकारले तत्काल शहिद प्रतिष्ठानको स्थापना गरी शहिद परिवारको लागि एक परिवार एक रोजगार कार्यक्रम ल्याउने भएको छ। यस प्रदेशका आठै जिल्लामा मुख्यमन्त्री स्वच्छता अभियानलाई विशेष प्रभावकारी बनाउने योजना रहेको छ। डोम, चमार, दुसाध र मुसहर शिक्षा योजना अन्तर्गत छोराछोरीलाई विद्यालय पठाउने यस समुदायका मानिसहरुलाई आवश्यक सबै सहयोगको नीति समेत ल्याईने भएको छ। स्थानीय तहका आवासीय क्षेत्रहरुलाई जोड्न सडक विस्तार तथा कालो पत्रे गर्ने योजना लाई मूख्यमन्त्री सडक योजना अन्तर्गत ल्याईने जनाईएको छ। सरकारको सय दिने कार्ययोजनामा समस्याको पहिचान तथा प्राथमिकीकरणलाई पनि विशेष महत्व दिइएको छ। प्रदेश भित्रको समस्याको पहिचान तथा प्राथमिकीकरण गर्न आठ जिल्लामा यथासिघ्र वृहत्त छलफलको आयोजना गरिने र छलफलबाट प्राप्त सुझाव, सल्लाहलाई प्राथमिकतामा राखेर आगामी आर्थिक योजनामा समावेश गरिने छ। त्यस्तै छलफलको लागि गएको बेला गाउँका सर्वसाधारणको आवाज नछुटोस् भनी पिछडिएको ग्रामिण दलित वस्तीमा आपकी सरकार आपके द्धार आयोजना गरिने जनाईएको छ। यस प्रदेशलाई लगानी मैत्री प्रदेशको रुपमा निर्माण गर्न प्रदेशस्तरीय लगानी बोर्डको स्थापना, आठै जिल्लालाई विशेष आर्थिक क्षेत्र घोषणा, आर्थिक क्षेत्रलाई बन्द हड्ताल, अवरोध मुक्त क्षेत्र बनाउने नीति अवलम्बन गरिने जनाईएको छ। सरकारले यस प्रदेशमा भईरहेको निर्माण कार्यहरुमा उच्चस्तरको गुणस्तर कायम गर्ने नीति अवलम्बन गर्ने र यसका लागि मुख्यमन्त्री एवं मन्त्री परिषद् कार्यालयको अधिनमा छुटै निकायको स्थापना गर्ने भएको छ। प्रदेशमा एउटा सडक गुणस्तर वोर्ड गठन गरि निर्माणको निरीक्षण र सकारात्मक काम नभए कारवाहीको सिफारिस गर्ने अधिकार प्रदान गरिने छ। समग्र प्रदेशको विकास निर्माणको योजना बनाउन तथा सो योजना कार्यान्वयनको अनुगमन गर्न तत्काल प्रदेश नीति आयोग गर्ने तयारी समेत सरकारको रहेको मुख्यमन्त्री राउतले बताएका छन्। प्रदेश शिक्षा सुधार कार्यक्रम र प्रदेश स्वास्थ्य अध्ययन समिति गठन गरिने योजनाहरु सरकारको सय दिने कार्ययोजनामा रहेका छन्। ००० प्रदेश सरकारको सय दिने कार्ययोजना सार्वजनिक गर्दै मुख्यमन्त्री लालबाबु राउत। अन्नपूर्ण"
स्थानीय तह र मन्त्रालयमा कति दरबन्दी ? योसहित यस्ता छन् मन्त्रिपरिषदका ७ निर्णय,"काठमाडौं : बुधबार साँझ बालुवाटारमा बसेको मन्त्रिपरिषद् बैठकले संघ र स्थानीय तहको कर्मचारी दरबन्दी स्वीकृतसहित विभिन्न निर्णयहरू गरेको छ। १) कर्मचारी दरबन्दी स्वीकृत सरकारले स्थानीय तहको अन्तरिम संगठन संरचना तथा कर्मचारी दरबन्दीलाई स्वीकृत गरेको छ। मन्त्रिपरिषद्को बुधबार साँझ बालुवाटारमा बसेको बैठकले ८३० स्थानीय तह (७५३ र जिसस ७७) मा खटिने प्राविधिक र प्रशासनिक गरी ५७ हजार ३५४ दरबन्दी स्वीकृत गरेको सञ्चार तथा सूचना प्रविधि राज्यमन्त्री गोकुल बाँस्कोटाले जानकारी दिए। बैठकले संघमा रहने २१ मन्त्रालयको पनि सांगठनिक संरचना र दरबन्दीसम्बन्धी प्रस्ताव पारित गरेको छ। सोअनुसार केन्द्रमा रहँदै आएको तीन हजार २६० दरबन्दीमा १८ दशमलव ५९ प्रतिशत कटौती गरी दुई हजार ६५४ कायम गरिएको छ। केन्द्रमा रहने मन्त्रालयमा रहेका कर्मचारीको हालको संख्या र कायम गरिएको दरबन्दी मन्त्रालयहरूमा हालको दरबन्दी र कायम गरिएको दरबन्दी १ प्रधानमन्त्री तथा मन्त्रिपरिषद्को कार्यालय १९८ २३२ २ अर्थ २४० १८६ ३ उद्योग, वाणिज्य तथा आपूर्ति २२७ १५२ ४ ऊर्जा, जलस्रोत तथा सिँचाइ ११२ ११७ ५ कानुन, न्याय तथा संसदीय ममिला १०४ १०४ ५ कृषि, भूमि व्यवस्था तथा सहकारी ३३५ १७९ ७ गृह ३०७ २२६ ८ परराष्ट्र १४१ १४१ ९ भौतिक पूर्वाधार तथा यातायात १०६ ९४ १० महिला, बालबालिका तथा ज्येष्ठ नागरिक ८० ८६ ११ रक्षा ९८ ९८ १२ वन तथा वातावरण १६१ १३० १३ शहरी विकास १०२ ७७ १४ शिक्षा, विज्ञान तथा प्रविधि २२६ १८७ १५ श्रम, रोजगार तथा सामाजिक सुरक्षा ६७ ७२ १६ संस्कृति, पर्यटन तथा नागरिक उड्डयन १०६ ८४ १७ संघीय मामिला तथा सामान्य प्रशासन ३३१ १७४ १८ सञ्चार तथा सूचना प्रविधि ७५ ८५ १९ स्वास्थ्य १११ १०६ २० खानेपानी ७७ ६८ २१ युवा तथा खेलकुद ६६ ५६ कुल ३,२६० २,६५४ २) सेवा प्रवाहसम्बन्धी व्यवस्था सरकारले स्थानीय तहमा सेवा प्रवाहसम्बन्धी व्यवस्था, २०७४ पारित गरेको सञ्चार राज्यमन्त्री बाँस्कोटाले जानकारी दिए। ३) नमुना कानुन स्थानीय तह र प्रदेशको सहजीकरणका लागि नमूना कानुन बनाएर पठाउने निर्णय पनि सरकारले गरेको छ। ४) जापानको सहयोग स्वीकृत बैठकले आर्थिक तथा सामाजिक कार्यक्रमअन्तर्गत जापान सरकारले नेपाल सरकारलाई विपद् व्यवस्थापनअन्तर्गत सेवा र वस्तु खरिद गर्न उपलब्ध गराउने रु ६८ करोड ६० लाख स्वीकार गर्ने निर्णय गरेको छ। ५) मन्त्रीहरूको भ्रमण स्वीकृत ऊर्जामन्त्री वर्षमान पुनको अजरबैजानको वाकुम र परराष्ट्रमन्त्री प्रदीपकुमार ज्ञवालीको थाइल्याण्डमा हुने भ्रमणलाई बैठकले स्वीकृति प्रदान गरेको छ ६) क्याबिनेट डाक्टर नियुक्त सरकारले मन्त्रिपरिषद्को विशेषज्ञ चिकित्सकमा डा दिव्यासिंह शाह र डा दिलीप शर्मालाई विशिष्ट श्रेणीको सुविधा दिएर नियुक्त गर्ने निर्णय गरेको छ। ७) घट्यो सार्वजनिक बिदा सरकारले विसं २०७५ का लागि सार्वजनिक बिदा स्वीकृत गरेको छ। मन्त्रिपरिषद्को बैठकले सरकारले अघि सारेको समृद्धिको लक्ष्य पूरा गर्न सार्वजनिक बिदा कटौती गर्ने र कार्यदिन बढाउने उद्देश्यले वर्षभरीमा जम्मा बिदा ८९ दिन कायम गर्ने निर्णय गरेको छ। यसअघि वर्षभरीमा १०४ दिन बिदा हुँदै आएको थियो। सम्बन्धित धर्म, सम्प्रदाय र क्षेत्रका लागि प्रस्ताव गरिएका बिदाको दिन २२ र सबैलाई हुने सार्वजनिक बिदाको दिन भने ६७ कायम गरिएको छ। राज्यमन्त्री बाँस्कोटाका अनुसार गत साल पूरै बिदा भएका तर यस पटक आंशिक बिदा दिइएको दिन १० छ। यस वर्ष कटौती भएका बिदा १२ दिन छन्। विसं २०७४ को तुलनामा २०७५ सालमा २२ दिन बढी सरकारी कार्यालय खुल्नेछन्। विस्तृत पढ्नुस् : २२ वटा सर्वजनिक बिदा कटौती गर्ने सरकारको निर्णय"
प्रदेश ३ को राजधानी काभ्रे सार्न प्रस्ताव,"हेटौंडा : प्रदेश ३ को स्थायी राजधानी काभ्रे सार्न प्रदेशसभा सचिवालयमा बुधबार प्रस्ताव दर्ता भएको छ। एमाले काभ्रेका सांसद चन्द्रबहादुर लामाले काभ्रेको बनेपास्थित आइटीपार्कमा स्थायी राजधानी बनाउन बनाउन माग गर्दै प्रदेश सभा सचिवालयमा प्रस्ताव दर्ता गराएको प्रदेश सभाका सचिव भरतकुमार बुढाथोकीले जानकारी दिए। नेपालको संविधानको धारा २८८ को उपधारा (२) मा प्रदेशको राजधानी प्रदेश सभाको दुई तिहाई सदस्यको निर्णय बमोजित हुने व्यवस्था अनुरुप प्रस्ताव दर्ता गराएको लामाले बताए। उक्त प्रस्तावमा एमाले काभ्रेका सांसद लक्ष्मण लम्साल, नेकपा एमाले काभ्रेका अर्का सांसद बसुन्धरा हुँमागाई र नेकपा माओवादी केन्द्र काभ्रेका सांसद रत्न ढकालले समर्थन गरेका छन्। संविधान अनुसार प्रदेशसभा गठन भएको छ महिनाभित्र प्रदेशको स्थायी राजधानी तोकिसक्नु पर्ने हुन्छ। २०७४ साल माघ ३ गते बसेको तत्कालीन शेरबहादुर देउवा सरकारले प्रदेश नम्बर ३ को अस्थायी राजधानी हेटौंडा बनाउने निर्णय गरेको थियो। प्रदेशसभामा सचिवालयमा राजधानी सार्ने प्रस्ताव दर्ता भएपछि सभामुखले उक्त प्रस्तावलाई प्रदेशसभा बैठकमा निर्णयार्थ प्रस्तुत गर्नेछन्। पाँच वटै विषयगत समितिको सभापति सर्वसम्मत प्रदेश सभाले गठन गरेको पाँच वटै समितिको सभापति सर्वसम्मत चयन भएका छन् । बुधबार साँझा पाँच बजेसम्म उम्मेदवारी दर्ता गर्ने समय रहेकोमा एकएक जनाको मात्र उम्मेदवारी परेको हो । सार्वजनिक लेखा समितिको सभापतिमा प्रतिपक्षी दल नेपाली कांग्रेसका सभासद न्हुक्षे नारायण श्रेष्ठको मात्र उम्मेदवारी परेको हो । प्रदेश सभा सचिवाले सार्वजनिक गरेको सूचना अनुसार प्रदेश मामिला समितिमा नेकपा एमालेका माधव पौडेल, शिक्षा, स्वास्थ्य तथा कृषि समितिमा नेकपा माओवादी केन्द्रका घनश्याम दाहाल, उद्योग, पर्यटन तथा वातावरण समितिमा नेकपा एमालेका रमा आले मगर र अर्थ तथा विकास समितिमा नेकपा एमालेका सरेश नेपालको उम्मेदवारी परेको छ । बिहीबार पाँच बजेभित्र सभापतिहरुको चयन प्रक्रिया सकिनेछ, प्रदेशसभा सचिव बुढाथोकीले भने ।"
