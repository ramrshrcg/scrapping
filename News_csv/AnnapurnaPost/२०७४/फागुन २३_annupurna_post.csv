शीर्षक,विवरण
पश्चिम सेती होल्ड हुने खतरा,"मुलुकको आर्थिक समृद्धिका लागि कायापलट गर्ने बृहत् र ठूला भौतिक पूर्वाधार निर्माणका लागि पञ्चायतकालदेखि नै राज्य टक्टकिँदै आएको छ। जलविद्युत् र अन्य ठूला पूर्वाधारहरू राज्यले बनाउन सक्दैन भन्ने मानसिकताका साथ विदेशी लगानी वा स्वदेशका नसके पनि निजी क्षेत्रको नाम जप्न सरकारले छोडेन। यो क्रमले अझै निरन्तरता पाउँदै गएको छ। यस्तै मानसिकता र त्यसअनुरूप निर्मित नीति पूर्णरूपमा असफल भइसकेको भोग्दाभोग्दै पनि नीतिनिर्माण तहमा बस्नेहरूको घैंटोमा घाम लाग्न सकेन। उनीहरू अझै पनि कि विदेशी लगानीको कुरा गरेर थाक्दैनन् कि निजी क्षेत्रलाई जिम्मामा दिएपछि जादुको छडी घुमाए झैं विकास निर्माण भइहाल्छ भन्ने मनस्थितिमा छन्। यही प्रवृत्तिका कारण नेपालको भाग्य नै अजमाउने, आर्थिक कायापलट गर्ने सस्ता र आकर्षक आयोजना विदेशीलाई कमिसन मोहका कारण दिइँदै गइयो। एकातिर यस्ता आकर्षक खोलानाला बेचबिखन गर्दा प्रशस्त कमिसन आउने भयो, अर्काेतिर राज्यले पनि लगानी गर्नु नपर्ने भयो। राज्यले अनिवार्य गर्नुपर्ने लगानीलाई मोटर, कार, बंगला, कर्मचारी तलबभत्ता हुँदाहुँदै अहिले आएर संघीयताका नाममा उठेको राजस्वभन्दा आधा बढी मन्त्री, सांसदका तलब भत्तालाई नपुग्ने भयो। राज्यले यस्ता साधारण खर्च धान्न पनि आन्तरिक ऋण खोज्नुपर्ने अवस्था आएको छ। हिजो पञ्चायतकालमा पनि पैसा थिएन, प्रजातन्त्र आएपछि पनि पैसा भएन र अहिले लोकतन्त्र हुँदै गणतन्त्रसम्म आइपुग्दा पनि राज्यसित पैसा छैन भन्ने मानसिकता र त्यहीअनुरूपको व्यवहार हाबी छ। जसले गर्दा आयातीत पेट्रोलियममा पूर्ण निर्भर (वार्षिक १० खर्ब रुपैयाँ) र बिहानबेलुकी बालिने बत्तीका लागिसमेत बिजुली आयात (वर्षको १८ अर्ब रुपैयाँ) भइरहेको छ। यो आयात गर्ने क्रम अझै कति दशकसम्म जारी रहने टुंगो छैन। तत्कालीन माओवादीले नेतृत्व गरेको ऊर्जा मन्त्रालयले विनाअध्ययन र विनाप्रतिस्पर्धा पश्चिम सेती (७५० मेगावाट) को चीनको थ्री गर्जेज इन्टरनेसनललाई बनाउन दिने समझदारी गरेको थियो। ६ वर्ष बितिसक्दा पनि विद्युत् प्राधिकरणसित संयुक्त उपक्रम स्थापना गर्ने निर्णयबाहेक यो आयोजनामा अन्य कुनै काम भएको छैन। प्राधिकरणको २५ प्रतिशत सेयर रहने गरी भएको संयुक्त उपक्रमसम्बन्धी सम्झौता एक वर्षअघि भए पनि हालसम्म संयुक्त कम्पनी नेपालमा खोलिएको छैन। जबकि संयुक्त कम्पनी स्थापना गर्न त्यति धेरै समय र सोचविचार लाग्दैन। बीचबीचमा थ्री गर्जेजले पश्चिम सेतीको बिजुली प्राधिकरणले खरिद गर्छ भन्ने ग्यारेन्टी के ? भन्ने प्रश्न तेस्र्याएर वर्षौं अल्झाइरह्यो। प्राधिकरणले पीपीए नीति लागू गरेपछि यो रकमले पुग्दैन भन्दै थ्री गर्जेजले हात झिक्ने संकेत केही महिनाअघि नै गरिसकेको थियो। वर्तमान वाम गठबन्धन सरकार गठन भएपछि थ्री गर्जेजका प्रतिनिधि नेपाल आएर यो आयोजना अघि बढाउन चासो देखाएका छन्। उनीहरूले स्पष्ट र औपचारिक रूपमा हामीलाई यो यो चाहियो पनि भनेका छैनन्। यसको सहजीकरण गर्दै आएको लगानी बोर्डले थ्री गर्जेजलाई आवश्यक पर्ने सम्पूर्ण कुरा अघि बढाउन नेपाल सरकार तयार रहेको विश्वस्त तुल्याउँदै आएको छ। थ्री गर्जेजले आयोजनासम्बन्धी प्रक्रिया अघि नबढाएकाले उसमाथि विभिन्न शंका उब्जेको छ, स्मेकले जस्तै आयोजना होल्ड हुने खतरा पनि बढ्दै गएको छ। ठूला आयोजना यसैगरी होल्ड (माथिल्लो कर्णाली) भइराख्ने तर ऊर्जा आयात गरिरहनुपर्ने प्रवृत्तिबाट मुक्त हुन सरकारले समय किटान गरेर अन्तिम मौका दिनुपर्छ। त्यति गर्दा पनि नसके आयोजना सम्झौता खारेज गरी सकेसम्म स्वदेशी स्रोतबाट निर्माण गर्ने बन्दोबस्त गरिए मात्र विदेशीको मुख ताक्ने नियतिबाट देशले निकास पाउनेछ। पश्चिम सेतीले विदेशी लगानी कुर्दाकुर्दा स्वाभाविक प्रक्रियामा राज्यले गर्ने विकास निर्माणसम्बन्धी लगानीसमेत अवरुद्ध हुन पुगेका छन्। वर्तमान सरकारले सर्वप्रथम विद्युत् उत्पादनमा स्वदेशी पुँजी परिचालन गर्ने राष्ट्रिय नीति अख्तियार गरे जलविद्युत्मा भइरहेका सबै प्रकारका रोग बाट मुक्ति मिल्नेछ।"
सुविधा माग्दै वडा सदस्य आन्दोलित,"नेपालगन्ज : सेवा सुविधाबाट वञ्चित भएको भन्दै वडा सदस्य विरोधमा उत्रिएका छन् । बुधबार बाँकेका विभिन्न स्थानीय तहका वडा सदस्यले आफूहरुले पाउँनुपर्ने सुविधा नपाएको भन्दै आन्दोलन सुरु गरेका हुन् । स्थानीय तहमा निर्वाचित अध्यक्ष र उपाध्यक्षलगायत वडा अध्यक्षसम्मलाई सुविधा दिने तर, सबैभन्दा धेरै काममा खटिने सदस्यलाई उपेक्षा गरिएको सदस्यको गुनासो छ । निर्वाचित भएपछि वडामा हुने सबै काममा हाम्रो सहभागीता रहँदै आएको छ, कोहलपुर नगरपालिका ६ कि वडा सदस्य पुष्पा मल्लले भनिन्, तर अहिले हामीलाई नै आर्थिक सेवा सुविधाबाट वञ्चित गरिएको छ, हाम्रो जिम्मेवारी अनुसार पारिश्रमिक उपलब्ध गराउनुपर्दछ । निर्वाचित भएर स्थानीय तहको काममा खटिएको आठ महिना बितिसक्दा समेत हालसम्म कुनै सुविधा नपाएको भन्दै वडा सदस्यले असन्तुष्टी जनाएका हुन् । उनीहरुले बुधबार नेपालगन्ज उपमहानगरपालिकामा भेला भएर मेयरमार्फत् आफ्ना मागसहितको पत्र मुख्यमन्त्रीलाई पठाएका छन् । प्रदेश सरकारले स्थानीय तहका वडा सदस्य र कार्यपालिका सदस्य बाहेकलाई सुविधा दिने प्रस्ताव ल्याएको भन्दै बाँकेका तहका वडा सदस्य आन्दोलित भएका हुन् । जनताकै सेवा गर्न भनेर सबै चुनाव लडेर आयौं, अहिले प्रमुख, उपप्रुमख र वडाअध्यक्षलाई मात्रै सुविधा दिने भनियो, कोहलपुरकै पविता नेपालीले भनिन्, हामी पनि भोकै पेट जनताको काममा दौडिन्छौं, हामीलाई मात्रै विभेद किन ? सबैलाई समान रुपले सरकारले सुविधा दिनुपर्दछ । यस्तै, वडा सदस्यको आन्दोेलनको नेतृत्व गरिरहेका नेपालगन्ज उपमहानगरपालिका ९ का सदस्य रमेश तिमल्सिनाले प्रदेश सरकारको प्रस्ताव उचित नभएको बताए । सरकारले मनोनित सांसद्लाई सुविधा दिने गरेको छ, हामी त जनताले निर्वाचित गरेका प्रतिनिधि हौं, उनले भने, हाम्रो पनि दिन, समय र पसिना जनताकै लागि खर्च भएको छ, त्यसैले सबैलाई पारिश्रमिक दिनुपर्छ । भोकै घरको काम छोडेर वडाको काममा निस्केपनि सुविधाबाट वञ्चित गराउनु अन्याय भएको नेपालगन्ज उपमहानगरपालिका४ की वडा सदस्य इन्दिरा शाहीको भनाइ छ । हामीले घरमा बालबच्चालाई भोकै छाडेर जनताको काममा निस्कनुपर्दछ, उनले भनिन्, तर अहिले सबैभन्दा बढी खटिनेलार्ई नै सुविधाबाट बञ्चित गराउने प्रस्ताव ल्याइयो, अन्यायपूर्ण प्रस्ताव हामीलाई मान्य छैन । पाँच नम्बर प्रदेश सरकारले स्थानीय तहका प्रमुख, उपप्रमुख र वडाअध्यक्षलाई तलब, दिने निर्णय सच्याउन माग गर्दै बाँकेका विभिन्न स्थानीय तहबाट आएका वडा सदस्य तथा कार्यपालिका सदस्यले संयुक्त सदस्य संघर्ष समिति गठन गरेका छन् । समितिले थप आन्दोलनका कार्यक्रम सार्वजनिक गर्ने बताइएको छ ।"
नबिना लामाले अनेरास्ववियु छोड्ने : पुनर्गठनको तयारी,"काठमाडौं : अनेरास्ववियुका अध्यक्ष नवीना लामा प्रतिनिधिसभा सदस्यमा निर्वाचित भएपछि संगठनको पुनर्गठन गरिने भएको छ। लामा समानुपातिकतर्फबाट निर्वाचित भएकी छिन्। एकै व्यक्ति दुई पदमा बस्ने नहुने पार्टीको नियमअनुसार लामाले अनेरास्ववियुको नेतृत्व छाड्ने तयारी गरेकी हुन्। नेकपा (माओवादी केन्द्र)सँग नेकपा (एमाले)को पार्टी एकता हुन लागेकाले आफ्ना भ्रातृ संगठनको महाधिवेशन एमालेले रोकेपछि लामाले केन्द्रीय कमिटी बैठकबाट नेतृत्व हस्तान्तरण गर्न थालेको अनेरास्ववियुका उपाध्यक्ष महेश बर्तौलाले जानकारी दिए। अध्यक्ष लामाको कार्यकाल सकिएको छ र प्रतिनिधिसभाको सदस्यमा समेत निर्वाचित हुनुभएको छ, उपाध्यक्ष बर्तौलाले भने, केही दिनअघि अखिलको स्थायी कमिटी बैठकमा समेत उनले आफू प्रतिनिधिसभाको सदस्यको भइसकेको अवस्थामा नेतृत्व हस्तान्तरण गर्न कुरा बताउनुभएको थियो। अनेरास्ववियू र अनेरास्ववियू (क्रान्तिकारी)बीच तत्काल एकता पनि सम्भव नहुने भएपछि संगठनलाई चलायमान बनाउन लामाले नेतृत्व छाड्न लागेकी हुन्। विसं २०७२ माघ २८ गते अनेरास्ववियूको २२ औं राष्ट्रिय महाधिवेशन भएको थियो। दुई वर्ष कार्यकाल रहेको केन्द्रीय कमिटीको समयावधि सकिएको छ। लामाले नेतृत्व छाडेपछि संगठनका उपाध्यक्ष बर्तौला र रश्मि आचार्य, महासचिव ऐन महर र सचिव सुदेश पराजुली नयाँ नेतृत्वको दौडमा छन्।रासस"
कर्मचारीलाई प्रदेश २ का मुख्यमन्त्रीको निर्देशन : सेवक भएर काम गर्नुहोस,"काठमाडौं : प्रदेश २ का मुख्यमन्त्री मोहमद लालबाबु राउतले कर्मचारीलाई सेवक बनेर काम गर्न निर्देशन दिएका छन्। मुख्यमन्त्री राउतले सुशासन आफ्नो पहिलो प्राथमिकता रहेको बताउँदै कर्मचारीलाई सेवक भएर काम गर्न निर्देशन दिएका हुन्। काठमाडौंमा भएको एक कार्यक्रम बोल्दै उनले भने, 'हामीले सांसद होइन सेवकका रुपमा प्रस्तुत भएका छौ। तपाई(कर्मचारी)हरुले पनि सेवक भएर काम गर्नुपर्छ।' उनले प्रशासनको ढिलासुस्ती र अनियमितता नियन्त्रण गर्दै प्रदेश २ लाई विकसिकत र समृद्ध प्रदेश बनाउने बताए। मुख्यमन्त्री राउतले संघीयताले सुशासनको प्रत्याभति दिएको बताए। भ्रष्टाचारी कारवाही हुन्छ , त्यसको लागि कानुन बनाउदैछौ। प्रदेश २ मा भ्रष्टाचारी र अपराधी छोडिने छैन। उनले भने। उनले प्रदेश २ मानव विकास सूचाङ्कमा पछाडि रहेको बताए। प्रदेश २ मानव विकास सूचाङ्कमा पछाडिबाट दोस्रो स्थानमा छ, यहाँ अत्यन्तै गरिबी छ। उनले भने। उनले सडक, बाटोघाटो अवस्था दयनिय रहेको बताए। मुख्यमन्त्री राउतले उपयुक्त र समय सापेक्ष नीतिको अभावका कारण शिक्षा क्षेत्र तहसनहस भएको बताए। उनले प्राविधिक र वैज्ञानिक शिक्षाको जमानामा परम्परागत शिक्षामा नै भर पर्नु पर्ने अवस्था रहेको बताए। उनले शिक्षा क्षेत्रको सुधारमा आफु लाग्ने प्रतिबद्धता जनाएका छन्। उनले प्रदेश २ का स्वास्थ्य अवस्था नाजुक रहेको हुदाँ प्रत्येक नागरिकलाई स्वास्थ्यको पहुँचमा पुर्याउने बताए। उनले कृषि क्षेत्रमा व्यापक सम्भावना रहेपनि राज्य ध्यान पुग्न नसकेको बताए। उनले भने, कृषिको समभावना छ। मलखाद, विउविजनको सधै अभाव हुन्छ। निर्यात गर्नु पर्ने आयात गरिरहेका छौ। उनले स्रोत साधनको न्यूनताले प्रदेश संरचनामा समस्या रहेको बताए। न्युन स्रोत र साधनले प्रदेशमा केही समस्या छ उनले भने। उनले सुशासन कायम गर्दै प्रदेश दुईलाई समृद्ध प्रदेश बनाउने प्रतिबद्धता जनाएका छन्। उनले आफू मुख्यमन्त्री भएपछि जनताको समस्या तत्काल सुनुवाइ गर्ने व्यवस्था गरिएको बताए। उनले भने, जनताको समस्याको तत्काल सुनुवाइ गरेका छौ। उनले वीरगन्जमा गोली चल्ने वित्तिकै गृहमन्त्रीलाई पठाएका स्मरण गराए। उनले प्रदेश २ मा ६० प्रतिशत कार्मचारी पुगेको बताए। उनले कर्मचारी आउने क्रम जारी रहेको समेत जानकारी दिए। उनले भने, ६० प्रतिशत पुगे, अरु पुग्ने क्रम जारी छ। मु्ख्यमन्त्री राउतले प्रधानमन्त्री ओलीसँग भेटेर प्रदेश नम्बर २ को विकास र समृद्धिमा सहयोग गर्न आग्रह गरेको बताए।उनले भने, प्रधानमन्त्रीले सहयोग गर्ने प्रतिबद्धता गर्नु भएको छ।"
राष्ट्रपतिको मनोनयन दर्तामा जे देखियो (फोटो फिचर),"तस्बिर : अशोक दुलाल काठमाडौं : राष्ट्रपति निर्वाचनका लागि विद्यादेवी भण्डारी र कुमारी लक्ष्मी राईले मनोनयन दर्ता गरेका छन्। सत्तारुढ दल नेकपा एमालेका तर्फबाट वर्तमान राष्ट्रपति विद्यादेवी भण्डारी र प्रमुख प्रतिपक्षी दल नेपाली कांग्रेसकी नेतृ कुमारी लक्ष्मी राईले अन्तर्राष्ट्रिय सम्मेलन केन्द्र, नयाँ बानेश्वर पुगेर आफ्नो उम्मेदवारी मनोनयन दर्ता गराएका हुन्। भण्डारी र राई दुबै भोजपुर जिल्लाका हुन्। एमाले स्थायी कमिटी वर्तमान राष्ट्रपति भण्डारीलाई नै पुनः राष्ट्रपतिमा दोहोर्याउने निर्णय मंगलबार राति गरेको थियो भने कांग्रेसले बुधबार बिहान राईलाई राष्ट्रपतिको उम्मेदवार बनाउने निर्णय गरेको हो। भण्डारीले प्रधानमन्त्री केपी शर्मा ओलीको उपस्थितिमा उम्मेदवारी दर्ता गरेकी हुन्। भण्डारीको प्रस्तावकमा माधव नेपाल, भीम रावल, ईश्वर पोखरेल, सुवास नेम्वाङ र ओनसरी घर्ती छन्। यस्तै उनको समर्थकका रामबहादुर थापा, विष्णु पौडेल, गोकर्ण विष्ट, भानुभक्त ढकाल र रवीन्द्र अधिकारी छन्। यस्तै कांग्रेसकी उम्मेदवार राईको मनोनयनमा चित्रलेखा यादव, मानबहादुर विश्वकर्मा, सुरेन्द्र पाण्डे, देवेन्द्रराज कडेँल र पार्वती डीसी चौधरी प्रस्तावक छन्। उनका समर्थकमा मेखलाल श्रेष्ठ, राधा घले लगायत छन्। फागुन २९ गते हुने राष्ट्रपति निर्वाचनमा प्रदेश सांसद र संघीय संसदका सदस्यहरूले मतदान गर्नेछन्। निर्वाचन आयोगले राष्ट्रपतिको निर्वाचनका लागि आज अपराह्न ३ बजेसम्म मनोनयनका लागि समय तोकेको छ।"
कर्मचारी अभावका कारण काम प्रभावकारी हुन सकेन,"मुसीकोट : प्रदेश मन्त्रालयमा कर्मचारीको अभावका कारण प्रदेश सरकारले प्रभाकारी रुपमा काम अगाडि बढाउन नसकेको कर्णली प्रदेशका भूमि व्यवस्था तथा कृषि, सहकारी मन्त्री बिमला केसीले बताएकी छिन्। बुधबार रुकुम पश्चिमको सदरमुकाम मुसीकोटमा प्रेस चौतारी र प्रेस सेन्टर रुकुम पश्चिमले संयुक्त रुपमा आयोजना गरेको पत्रकार भेटघाटमा बोल्दै मन्त्री केसीले प्रदेशमा रहेका बिभिन्न मन्त्रालयहरुमा आवश्यक परेका कर्मचारीहरुको एक तिहाई पनि उपस्थिती नभएकोले कर्माचारी आपुर्तीका लागि केन्द्र सरकारसँग माग गरिएको बताइन्। मन्त्री केसीले विभिन्न बिधेयकहरुको अभावका कारण पनि प्रदेश संसदले काम गर्न नसकेको गुनासो गरिन्। प्रदश सरकार सञ्चालनका लागि आवश्यक कानुन निर्माण गर्न कानुन अधिकृत नहुदाँ पनि कानुनी जटिलता खड्किएको उनको भनाई थियो। संघीय व्यवस्थाको सुरुवाती चरणमा भएका कारण हामी यतिबेला अभावका बिचबाट पनि काम गरिहेका छौ। मन्त्री केसीले भनिन्, अभाव हुदाँहुदै पनि हामी कर्णली प्रदेशको कामलाई द्रुत गतिमा अगाडी बढाउन हर दिन मेहनत गरिहेका छौ। प्रदेश सभाको पहिलो बैठकबाट कृषि, पर्यटन, उद्योग लगायतका क्षेत्रमा केन्द्रित रहेर २१ बुदे निर्णय समेत गरेर काम थालिएको बताउदै मन्त्री केसीले अगामी आर्थिक बर्षको बजेट असार १ गते नै आउने बताइन्। पत्रकार भेटघाट कार्यक्रममा मन्त्री केसीका साथै कर्णली प्रदेश सभा सदस्यद्धय रातो कामी र देवी ओली तथा ५ नं प्रदेश सभा सदस्य आशा स्वर्णकारको पनि उपस्थिती रहेको थियो। कार्यक्रममा बोल्ने सबै संसदहरुले संघीय व्यस्थामा रुकुम पश्चिम र पूर्वको विकासका लागि बिशेष जोड दिने प्रतिबद्धता व्यक्त गरेका थिए।"
उपराष्ट्रपतिमा पनि पुनः नन्दबहादुर पुन,"काठमाडौं : नेकपा माओवादी केन्द्रले उपराष्ट्रपतिमा नन्दबहादुर पुनलाई नै दोहोर्याउने भएको छ। नेकपा एमालेले राष्ट्रपतिमा वर्तमान राष्ट्रपति विद्यादेवी भण्डारीलाई उम्मेदवार बनाउने निर्णय गरेको भोलिपल्ट माओवादी केन्द्रले पनि वर्तमान उपराष्ट्रपति पुनलाई नै भावी उपराष्ट्रपतिको उम्मेदवार बनाउने निर्णय गरेको हो। माओवादी नेता जनार्दन शर्माले प्रधानमन्त्रीसँगको समझदारीका आधारमा उपराष्ट्रपतिमा पुनलाई नै दोहोर्याउने निर्णय गरेको बताए। राष्ट्रपति र उपराष्ट्रपति दुवैले कुनै विवादित हुने काम नगरेको हुनाले प्रधानमन्त्रीज्यूसँगको समझदारीका आधारमा हामीले पनि उपराष्ट्रपति दोहोर्याउने निर्णय लिएका छौं, उनले भने। एमालेले प्रधानमन्त्रीको सरकारी निवास बालुवाटारमा बुधबार मध्यरातिसम्म बसेको स्थायी कमिटि बैठकबाट भण्डारीलाई राष्ट्रपतिको उम्मेदवार बनाउने निर्णय गरेको थियो। प्रमुख प्रतिपक्षी नेपाली कांग्रेसले कुमारी लक्ष्मी लामालाई राष्ट्रपतिको उम्मेदवार बनाउने निर्णय गरेको छ। राष्ट्रपतिको निर्वाचन प्रक्रिया फागुन २३ (आज) बाट सुरु भएर २९ गते टुंगिदैछ। आजै दिउँसो राष्ट्रपतिका उम्मेदवारको मनोनयन हुँदैछ। २९ गते निर्वाचनमार्फत देशको तेस्रो राष्ट्रपति चुनिँदैछ। यही फागुन २९ गतेका लागि तोकिएको राष्ट्रपतिको निर्वाचन कार्यतालिका अनुसार आज ३ बजेसम्म मनोनयन गर्नुपर्नेछ ।"
मुख्यमन्त्रीको तलब ६१ हजार : कसको तलब कति सूचीसहित,"धनगढी : प्रदेश सञ्चालनका लागि २३ प्रकारका कानुन बनाउने कार्यमा ढिलासुस्ती भइरहेका बेला प्रदेश नम्बर ७ को सरकारले आफ्नो सेवा सुविधा भने तोकेको छ। बुधबार बसेको मन्त्रिपरिषद बैठकले मुख्यमन्त्रीदेखि लिएर प्रदेश सभा सदस्य लगायतको तलब भत्ता र सेवा सुविधा तोकेको हो। मन्त्रिपरिषद्ले मुख्यमन्त्रीको तलब ६० हजार ९ सय ७० तोकेको छ भने उनलाई राजपत्राङ्कित प्रथम र राजपत्र अनङ्कित प्रथम श्रेणीका दुई स्वकीय सचिव तथा एक जना थप सहयोगी राख्ने निर्णय गरेको छ। स्वकीय सचिवको तलक नेपाल सरकारले तोके बमोजिम हुनेछ। यस्तै प्रदेश मन्त्रीले ५२ हजार तलब पाउनेछन्। मन्त्रीले एकजना स्वकीय सचिव र एकजना सहयोग भनेर दुई कर्मचारी राख्नपाउने छन्। उता प्रदेश संसदतर्फ सभामुखको तलब मन्त्री भन्दा एक हजार बढी अथवा ५३ हजार तोकिएको छ। संसदमा पार्टीका प्रमुख सचेतक (सत्ता पक्ष र विपक्ष) ४८ हजार तलब तोकिएको छ भने विपक्षी दलका नेताले ५० हजार तलब पाउनेछन्। प्रदेश सभा सदस्यको तलब ४५ हजार तोकिएको छ। मन्त्रिपरिषद्को बैठक र प्रदेश संसद बैठक भत्ता एक पटकको ७५० रुपैयाँ तोकिएको छ। मुख्यमन्त्री तथा मन्त्रिपरिषदको कार्यालय धनगढीमा बसेको बैठकले संघीय सरकारले तोकेर पठाएको सेवा सुविधामा नबढने गरी सेवा सुविधा तोकेको प्रदेश सरकारका प्रवक्ता तथा आन्तरिक मामिला तथा कानुनमन्त्री प्रकाश शाहले जानकारी दिए। हामीले संघीय सरकारले तोके बमोजिम मुख्यमन्त्री, मन्त्री, सभामुख, उपसभामुख, प्रदेश सभा सदस्य, विपक्षी दलको नेता, पार्टीका सचेतकलगायतका सेवा सुविधा तय गरेका छौं, तर हामीले केन्द्रीय सरकारले तोकेको मापदण्ड भन्दा नबढ्ने गरी निर्णय गरेका छौं, प्रदेश सरकारका प्रवक्ता शाहले भने। संघीय सरकारले सात वटै प्रदेशमा कानुन नबन्दासम्मका लागि प्रदेश सरकार र प्रदेश संसदका पदाधीकारीको सेवा सुविधा यसअघि नै तोकेर पठाएको थियो। हामीले त्यसमा एक रुपैयाँ पनि नबढने गरी निर्णय गरेका छौं, प्रवक्ता शाहले भने। यस्तै मन्त्रिपरिषद्को बैठकले अधिवक्ता कुलानन्द उपाध्यायलाई प्रदेशको मुख्य नायाधीवक्तामा नियुक्त गरेको छ। प्रदेश मन्त्रिपरिषद्को बैठकले उपाध्यायलाई मुख्य न्यायाधीवक्तामा नियुक्त गर्ने निर्णय गरेको हो। यस्तै प्रदेश मन्त्रिपरिषद् बैठकले प्रदेश कानुन मस्यौदा समिति पनि गठन गरेको छ। आन्तरिक मामिला तथा कानुन मन्त्री प्रकाश शाहको अध्यक्षतामा मुख्यमन्त्री तथा मन्त्री परिषदका कार्यालयका सचिव, आन्तरिक मामिला मन्त्रालयका सचिव र कानुन उप सचिव सदस्य रहने गरी चार सदस्यीय कानुन मस्यौदा समिति निर्माण भएको छ। तलबको विवरण प्रदेश मुख्यमन्त्रीको मासिक तलब ६०, ९७० प्रदेश मन्त्री ५२, ००० सभामुख ५३, ००० प्रमुख सचेतक सत्ता पक्ष ५०, ००० प्रमुख सचेतक विपक्षी दल ५०, ००० विपक्षी दलका नेता ५०,००० प्रदेश सभा सदस्य ४५,००० मन्त्रिपरिषद् र संसद भत्ता ७५०"
सरकार शासक होइन : प्रधानमन्त्री ओली,"काठमाडौं : प्रधानमन्त्री केपी शर्मा ओलीले सरकार शासक नभइ संयोजनकारी निकाय भएको बताएका छन्। बाग्मती सफाई अभियानका अभियन्तासँग बुधबार साँझ प्रधानमन्त्री निवास बालुवाटारमा अन्तरक्रिया गर्दै प्रधानमन्त्री ओलीले यस्तो बताएका हुन्। ओलीले सरकार कानुनको पालक मात्र भएको समेत प्रष्ट पारेका छन्। सरकार हस्तक्षेपकारी होइन कानुनी राज स्थापना र विकासका लागि संयोजनकारी संस्था हो, प्रधानमन्त्री ओलीले भने। प्रधानमन्त्री ओलीले बाग्मती सफाई अभियानका लागि सरकार अभियन्ताको साथमा रहेको बताए। प्रधानमन्त्री ओलीले बाग्मती सफाइसँगै यसलाई फोहोर हुन नदिने विषयमा पनि जनचेतना जागृत गर्नुपर्नेमा जोड दिए। अभियन्ताले २०७५ लाई नेपाल सफाई वर्ष घोषणा गर्न माग गरेका छन्। प्रधानमन्त्री ओलीले यस विषयमा सरोकारवालासँग छलफल गरेर टुंगोमा पुग्ने जानकारी दिए। बागमती सफाई अभियन्ता खेम शर्माको नेतृत्वमा आएको प्रतिनिधि मण्डलले बाग्मती सफाई अभियानमा सरकारसँग सहकार्य गर्न आफू तयार रहेको बताएका छन्।"
सरकारमा जान ओलीसँग राजपाका तीन शर्त,"काठमाडौँ: राष्ट्रिय जनता पार्टी (राजपा) नेपालले केपी ओली नेतृत्वको सरकारमा जान तीन शर्त राखेको छ । राजपाका महासचिव मनिष सुमनले सरकारमा जान तीनवटा ठोस प्रस्ताव राखेको जानकारी दिएका छन् । के हुन् शर्त ? राजपाले मुद्दा फिर्ता गर्नुपर्ने, मधेस आन्दोलनमा सहादत प्राप्त गरेका रघु साफी लगायतलाई सहिद घोषणा गर्नु पर्ने र संविधान संशोधन गर्नुपर्ने ठोस प्रस्ताव राखेको छ । महासचिव सुमनका अनुसार राजपाले ठोस प्रस्तावमा सरकारको दृष्टिकोण सार्वजनिक रुपमा आउनुपर्ने माग गरिएको छ । उनले तीन प्रस्तावमा प्रधानमन्त्री केपी शर्मा ओलीको सार्वजनिक प्रतिबद्धता आएमा सरकारमा जाने बताए । राजपा महासचिव सुमनले सरकारमा जान राजपाले सम्झौता वा वार्ता गर्न नचाहेको बताए । वार्ता गर्नै पर्दैन प्रधानमन्त्रीको सार्वजनिक प्रतिवद्धता व्यक्त गरिदिए पुग्छ, पहिला जस्तो ४५ औँ पटक वार्ता र ३० औँ बुँदे सम्झौता गरी रहन पर्दैन,' उनले भने । सुमनले प्रधानमन्त्रीको सार्वजनिक प्रतिबद्धता आएमा तत्काल केन्द्रीय कमिटी बैठक बसेर निर्णय गर्ने बताए । प्रदेश सभा सदस्य रहेका सुमनले यथार्थमा राजपालाई सरकारमा समावेश हुने जानदेश नभएको प्रष्ट्याएका छन् । उनले भने, हामीलाई सरकारमा समावेश हुने जनादेश छैन, तर देश बनाउने सहकार्य गरौँ भनेर प्रधानमन्त्रीबाट प्रस्ताव आएकोले हामी तयार भएका हौं । ओलीले ठाकुरलाई बोलाए सुमनले प्रधानमन्त्रीद्वारा राजपा संयोजक महन्थ ठाकुरलाई बोलाएर सरकारमा आउन आग्रह गरेको बताए । सरकारमा आउन प्रधानमन्त्री ओलीले हाम्रा संयोजकलाई बोलाएर आग्रह गर्नुभयो, उनले भने । आइतबार सरकार जाने विषयमा राजपा संयोजक ठाकुर र प्रधानमन्त्री ओली सकारात्मक छलफल भएको थियो । छलफलमा ठाकुरले संविधान संशोधनमा राजी भएमा सरकारमा जान सकिने बताएका थिए। प्रधानमन्त्री ओली पनि संविधान संशोधनमा सकारात्मक देखिएका छन् । त्यसपछि राजपा नेता र प्रधानमन्त्रीबीच सरकारमा जाने सन्दर्भमा पटक पटक औपचारिक र अनौपचारिक कुराकानी भइरहेको छ । संविधान संशोधनमा प्रधानमन्त्री ओली र माओवादी अध्यक्ष पुष्पकमल दाहाल सकारात्मक भएपछि नै संघीय समाजवादी फोरम सरकारमा जाने भएको हो । फोरम सरकारमा जाने भएपछि राजपा सरकारमा जान आतुर रहेको तर सेफ ल्याण्डिङको लागि प्रस्ताव राखेको एकथरीको भनाई रहेको छ । फोरमले गर्दा तनाव संघीय समाजवादी फोरम सरकार जाने भएपछि राजपामा समेत सरकारमा जाने विषयमा छटपटी भएको छ । फोरमलाई मात्रै वाम गठबन्धनले आमन्त्रण गरेपछि राजपामा तनाव बढेको हो । राजपा सरकारमा जाने संभावना बढेपछि फोरमले समेत हतार हतार सरकारमा जाने औपचारिक निर्णय गरेको छ । प्रतिनिधि सभामा राजपाको १७ सिट रहेको छ । प्रतिनिधि सभाको प्रत्यक्षतर्फ ११ र समानुपातितर्फ ६ सिट जितेको छ । प्रदेश २ मा राजपाले २५ सिट जितेको छ । प्रदेश २ मा फोरम र राजपा गठबन्धनको सरकार छ । फोरमराजपा सरकारलाई वामगठबन्धनको समर्थन छ ।"
राष्ट्रपतिमा भण्डारी र राईको उम्मेदवारी,"काठमाडौं : राष्ट्रपति निर्वाचनका लागि विद्यादेवी भण्डारी र कुमारी लक्ष्मी राईले मनोनयन दर्ता गरेका छन्। सत्तारुढ दल नेकपा एमालेका तर्फबाट वर्तमान राष्ट्रपति विद्यादेवी भण्डारी र प्रमुख प्रतिपक्षी दल नेपाली कांग्रेसकी नेतृ कुमारी लक्ष्मी राईले अन्तर्राष्ट्रिय सम्मेलन केन्द्र, नयाँ बानेश्वर पुगेर आफ्नो उम्मेदवारी मनोनयन दर्ता गराएका हुन्। भण्डारी र राई दुबै भोजपुर जिल्लाका हुन्। एमाले स्थायी कमिटी वर्तमान राष्ट्रपति भण्डारीलाई नै पुनः राष्ट्रपतिमा दोहोर्याउने निर्णय मंगलबार राति गरेको थियो भने कांग्रेसले बुधबार बिहान राईलाई राष्ट्रपतिको उम्मेदवार बनाउने निर्णय गरेको हो। भण्डारीले प्रधानमन्त्री केपी शर्मा ओलीको उपस्थितिमा उम्मेदवारी दर्ता गरेकी हुन्। भण्डारीको प्रस्तावकमा माधव नेपाल, भीम रावल, ईश्वर पोखरेल, सुवास नेम्वाङ र ओनसरी घर्ती छन्। यस्तै उनको समर्थकका रामबहादुर थापा, विष्णु पौडेल, गोकर्ण विष्ट, भानुभक्त ढकाल र रवीन्द्र अधिकारी छन्। यस्तै कांग्रेसकी उम्मेदवार राईको मनोनयनमा चित्रलेखा यादव, मानबहादुर विश्वकर्मा, सुरेन्द्र पाण्डे, देवेन्द्रराज कडेँल र पार्वती डीसी चौधरी प्रस्तावक छन्। उनका समर्थकमा मेखलाल श्रेष्ठ, राधा घले लगायत छन्। फागुन २९ गते हुने राष्ट्रपति निर्वाचनमा प्रदेश सांसद र संघीय संसदका सदस्यहरूले मतदान गर्नेछन्। निर्वाचन आयोगले राष्ट्रपतिको निर्वाचनका लागि आज अपराह्न ३ बजेसम्म मनोनयनका लागि समय तोकेको छ।"
प्रदेश सरकारले ल्यायो सयदिने कार्यक्रम,"विराटनगर : प्रदेश सरकारले एक सय दिनमा गर्ने कार्यक्रम सार्वजनिक गरेको छ। फागुन २० गते मन्त्रिपरिषद् बैठकबाट निर्णय भएअनुसार सातै मन्त्रालयले प्रस्थानबिन्दुका रूपमा तय गरेका कार्यक्रम सार्वजनिक गरिएको हो। मुख्यमन्त्री शेरधन राईले सरकारले जनस्तरमा देखिने गरी काम थाल्ने प्रयोजनका लागि सयदिने कार्यक्रम अघि सारेको बताए। सरकारले ल्याउने आगामी नीति तथा कार्यक्रमकै संक्षेप रूपमा सय दिनसम्म गरिने काम, तयार गरिने योजना तथा अध्ययनलाई यसमा समेटेका छौं, मुख्यमन्त्री राईले भने। प्रदेश सरकारले अब गर्नुपर्ने कामको बाटो, नीति निर्माण तथा कानुन सबै तयार गर्नुपर्ने भएकाले यो प्रारम्भिक कार्य मात्र भएको उनको भनाइ थियो। मुख्यमन्त्री तथा मन्त्रिपरिषद् कार्यालयमा आन्तरिक मामिला तथा कानुनमन्त्री एवं सरकारका प्रवक्ता हिक्मत कार्कीले सयदिने कार्यक्रम सार्वजनिक गरेका हुन्। यसमा विविध कार्यक्रम समेटिएको छ। कृषिलाई थप उत्पादनमूलक बनाउन कृषियोग्य जमिनको अनधिकृत प्लटिङ रोकी चक्लाबन्दीको नीति अवलम्बन गर्ने र सवारी चालक अनुमतिपत्र सातापिच्छे वितरण गर्ने व्यवस्था मिलाउने तयारी छ। प्रदेशभित्रका कृषियोग्य भूमिको उत्पादकत्व वृद्धिका लागि भूउपयोग सम्भाव्यता अध्ययन थालनी गरी जग्गाको खण्डीकरणलाई निरुत्साहित गरी चक्लाबन्दीको नीति अवलम्बन गर्ने कार्यक्रममा उल्लेख छ। सातामा एकपटक सवारी लाइसेन्स वितरणको व्यवस्था गर्ने, एक घर पाँच बिरुवा अभियान चलाउने, एकीकृत सामुदायिक बस्ती निर्माणको काम थाल्ने, सघन सहरी विकास कार्यक्रम सञ्चालन गर्ने, प्रहरी मेरो साथी, जनतासँग प्रहरीजस्ता कार्यक्रमलाई प्राथमिकता दिइने भएको छ। मुख्यमन्त्री कार्यालय, भूमिव्यवस्था, कृषि तथा सहकारी मन्त्रालय, सामाजिक विकास मन्त्रालय, भौतिक पूर्वाधार विकास मन्त्रालय, आर्थिक मामिला तथा योजना मन्त्रालय, आन्तरिक मामिला तथा कानुन मन्त्रालय र उद्योग, पर्यटन, वन तथा वातावरण मन्त्रालयले तय गर्ने कार्यक्रमको प्रारम्भिक चित्रणका रूपमा कार्यक्रम सार्वजनिक गरिएको मुख्यमन्त्रीले जानकारी दिए। कृषियोग्य जमिनको प्लटिङ रोकी चक्लाबन्दीको नीति अवलम्बन गर्ने र सवारी चालक अनुमतिपत्र सातापिच्छे वितरण गर्नेलगायत तयारी छ। सार्वजनिक प्रशासनलाई स्वच्छ र सक्षम तुल्याउने, कर्मचारीतन्त्रमा शुद्धीकरण ल्याउन कदम चाल्ने, भ्रष्टाचार, दण्डहीनता, अपराध नियन्त्रणमा शून्य सहनशीलता कायम गर्ने, प्रदेशभित्र मदिरा तथा सुर्तीजन्य पदार्थको उत्पादन, बिक्रीवितरण, भण्डारण र प्रयोगमा नियमन र नियन्त्रण गर्ने पनि सरकारको प्राथमिकतामा छ। सामुदायिक तथा निजी विद्यालयले मानोमानी ढंगले शुल्क निर्धारण गर्ने प्रवृत्ति रोक्ने, जनता आवास कार्यक्रमअन्तर्गत मोरङ, झापा र सुनसरीका विभिन्न स्थानमा एक हजार पाँच सय आवास इकाइ हस्तान्तरण गर्ने, कर तिरे विकास हुन्छ भन्ने भावना जगाई असल करदातालाई सम्मान गर्ने र करको दायरा फराकिलो पार्ने पनि सरकारको तयारी छ।"
केके कुरा गरेर फर्के अब्बासी नेपालबाट ?,"काठमाडौं : प्रधानमन्त्री केपी ओलीलाई बधाई दिन सोमबार नेपाल आएका पाकिस्तानका प्रधानमन्त्री साहिद खकान अब्बासीले दक्षिण एसियाली क्षेत्रीय सहयोग संगठन (सार्क)को विषय प्राथमिकताका साथ उठाएका छन्। प्रधानमन्त्री ओली र माओवादी केन्द्रका अध्यक्ष पुष्पकमल दाहालसँग गरेको छुट्टाछुट्टै द्विपक्षीय भेटवार्तामा अब्बासीले सार्क शिखर सम्मेलन पाकिस्तानमा गर्न पहलकदमी लिइदिन आग्रह गरेका थिए। अब्बासीले दुवै नेतालाई पाकिस्तान १९ औं सार्क शिखर सम्मेलन आयोजनाको तयारीमा जुटेको जानकारी दिएका थिए। भारतसँग चिसिएको सम्बन्धका कारण भारतको समझदारीबिना पाकिस्तानमा सार्क सम्मेलन गर्न सहज छैन। दुई वर्षअघि पाकिस्तानमा गर्न तय भएको शिखर सम्मेलन भारतकै कारण स्थगित भएको थियो। अब्बासीले नेपाल सार्कको अध्यक्ष राष्ट्र भएकाले भारतसँग सम्मेलनका लागि पहल गरिदिन ओली र दाहालसँग आग्रह गरेको परराष्ट्र स्रोतले बताएको छ। प्रधानमन्त्री ओलीले पनि पाकिस्तानमा सार्क सम्मेलन गर्नेबारे अरू राष्ट्रसँग छलफल गरेर निष्कर्षमा पुग्ने जवाफ दिएका थिए। कांग्रेस नेता तथा पूर्वपरराष्ट्र मन्त्री डाप्रकाशशरण महत भने नेपाल र पाकिस्तानबीचको संवादले मात्र सार्क सम्मेलनको निचोडमा पुग्न नसकिने तर्क गर्छन्। उनी भन्छन्, सार्कसम्बन्धमा हामी दुई राष्ट्रबीच मात्र छलफल गर्नुको अर्थ छैन। यसमा भारतसहितका देशहरूसँग सार्थक छलफल गर्न आवश्यक छ। पाकिस्तानले आतंकवादलाई प्र श्रय दिइरहेको भन्दै भारतले सार्क शिखर सम्मेलन गर्न पाकिस्तानको विकल्प खोज्न जोड दिँदै आएको छ। त्रिभुवन विश्वविद्यालयअन्तर्गत अन्तर्राष्ट्रिय सम्बन्ध र कूटनीति संकायका सहप्राध्यापक डाखड्ग केसीले सार्क सक्रिय बनाउन अब्बासीको भ्रमणले सकारात्मक छलफलको सुरुवात गरेको दाबी गरे। उनले भने, सार्क क्षेत्रीय विकासका लागि महत्वपूर्ण छ, यसका लागि यो भ्रमणले संवाद थालनी गरेको छ। यसलाई सद्भावपूर्ण कूटनीतिक भ्रमणको संज्ञा दिँदै उनले धेरै एजेन्डा र अपेक्षा नभएकाले अब्बासी भ्रमणको धेरै समीक्षा आवश्यक नरहेको बताए। ३२ सदस्यीय प्रतिनिधिमण्डलको नेतृत्व गर्दै सोमबार दिउँसो काठमाडौं उत्रिएका अब्बासी मंगलबार दिउँसो स्वदेश फर्किए। स्वदेश फर्किनुअघि उनले राष्ट्रपति विद्यादेवी भण्डारीसँग पनि शिष्टाचार भेट गरे। शीतल निवासमा भएको भेटवार्तामा द्विपक्षीय हितबारे छलफल भएको थियो। बीआरआई परियोजनाबारे छलफल पाकिस्तानी प्रधानमन्त्री अब्बासीले माओवादी केन्द्रका अध्यक्ष दाहालसँगको भेटवार्तामा चिनियाँ परियोजना बेल्ट एन्ड रोड इनिसिएटिभ्स (बीआरआई)का विषयमा छलफल गरेका छन्। परियोजनाले दुई देशको आर्थिक सम्बन्ध अझ बलियो बनाउनेमा दुवै सहमत भएको भेटवार्तामा सहभागी माओवादी केन्द्रका वरिष्ठ नेता एवम्र पूर्वपरराष्ट्रमन्त्री नारायणकाजी श्रेष्ठले जानकारी दिए। उनले भने, बीआरआईबाट दुवै पक्षले लाभ लिनुपर्ने कुराकानी भयो। बीआआईबारे पाकिस्तानी प्रधानमन्त्रीको चासोलाई भने पूर्वपरराष्ट्रमन्त्री महतले अस्वाभाविक बताए। उनले भने, यो परियोजना नितान्त चीन र नेपालबीच भएको हो, यसमा दुई देशका हित समेटिएका छन्। त्यसैले यसलाई तेस्रो देशको हितसँग जोड्नु राम्रो होइन। देउवासँग भेटेननपाकिस्तानका प्रधानमन्त्रीको नेपाल भ्रमणको अघिल्लो दिन नेपाल र पाकिस्तान दुवै देशका परराष्ट्र मन्त्रालयद्वारा जारी विज्ञप्तिमा प्रधानमन्त्री ओली र राष्ट्रपति भण्डारीसँग मात्र भेटवार्ता हुने उल्लेख थियो। अब्बासी काठमाडौं आएकै दिन माओवादी केन्द्रका अध्यक्ष दाहालसँग भेटवार्ता तय भए पनि प्रमुख प्रतिपक्षी दल कांग्रेस सभापति एवं चारपल्ट प्रधानमन्त्री भइसकेका शेरबहादुर देउवासँग भने अब्बासीले भेटवार्ता गरेनन्। परराष्ट्रले पूर्वनिर्धारित भ्रमण तालिकाअनुसार भेटवार्ता भएको जनाएको छ। भ्रमण तालिकामा दाहालको नाम नभएकाले कतिपयले अब्बासीको भ्रमणलाई शंकाको दृष्टिले हेरेका छन्। अब्बासीको स्वागतमा प्रधानमन्त्री ओलीले दिएको रात्रिभोजमा सबै पूर्वप्रधानमन्त्रीलाई निम्तो दिइए पनि देउवा भने सहभागी भएका थिएनन्। छात्रवृत्ति दोब्बर पाकिस्तानी प्रधानमन्त्री अब्बासीले नेपालको पर्यटन, शिक्षा, व्यापारमा पाकिस्तानको सहयोग विस्तार गर्दै लैजाने बताए। उनले नेपाललाई चिकित्साशास्त्र अध्ययनमा पाकिस्तानले दिँदै आएको छात्रवृत्ति दोब्बर गर्ने जानकारी दिए।"
अन्नपूर्ण राउन्ड टेबल : २५ महिनाभित्र प्रदेश २ फरक देखिनेछ,"संघीयता कार्यान्वयन हुने गरी प्रादेशिक संरचना धमाधम निर्माण भइरहेका छन्। प्रदेशसभा र प्रदेश सरकार गठनसँगै नयाँ संरचनाअनुसारका काम अघि बढेका छन्। तर, नयाँ संरचना भएकाले त्यसअनुरूप कामले द्रुत गति लिन सकेको छैन, ऐनकानुन अभावमा समस्या देखिएको छ। मुलुक संघीयताको अभ्यासमा गइरहेका बेला जनता भने विकास र समृद्धिको व्यग्र प्रतीक्षामा छन्। स्थानीय तहका साथै प्रदेशसभा र प्रदेश सरकारसँग जनअपेक्षा बढेका छन्। यस्तो अवस्थामा कसरी जनअपेक्षाअनुरूप काम होला ? यही विषयमा केन्द्रित रही अन्नपूर्ण मिडिया नेटवर्कले मंगलबार प्रदेश २ को राजधानी जनकपुरमा अन्नपूर्ण राउन्ड टेबल आयोजना गर्यो। प्रस्तुत छ, सहभागीका विचार: केन्द्रीकृत मानसिकता अझै व्याप्त छ जितेन्द्र सोनल भौतिक पूर्वाधार व्यवस्थामन्त्री राज्य पुनःसंरचना गर्दै हामी नयाँ युगमा प्रवेश गरेका छौं। यो नै सबैभन्दा उत्साहप्रद विषय हो। मुलुकलाई संघीय लोकतान्त्रिक गणतन्त्रतात्मक घोषणा गरेर त्यसको कार्यान्वयनतर्फ जसरी हामी गयौं, जसरी स्थानीय, प्रदेशसभा र प्रतिनिधिसभा निर्वाचनमा मत प्रतिशत आयो, त्यसले एउटा प्रस्ट सन्देश दियो। जुन उद्देश्यका निमित्त आन्दोलन भए, त्यो अब संस्थागत गर्ने समय आएको छ। उपलब्धि संस्थागत गर्ने सवालमा चुनौतीहरू छन्, दुईतीन प्रकारका। यो मुलुकले संघीयता धान्न सक्दैन भन्ने एकप्रकारको माइन्ड सेट हो। अर्को, हामीमा वर्षौंदेखि केन्द्रीकृत मानसिकताले जरा गाडेको छ। अर्थात्, राजनीतिक, प्रशासनिकदेखि जनताको तहसम्म कुनै कुराको सरोकार राख्नु छ भने उसको मनमा काठमाडौंकाठमाडौं भइरहन्छ। यो पनि चुनौती नै हो। त्यस्तै, जहाँजहाँ रूपान्तरण भएका छन्, संघीयता आएको छ, त्यहाँ सुरुआती दौरान चुनौती देखिन्छ। प्रदेश २ को सवालमा भन्नुपर्दा हामीले यहाँ थुप्रै कानुनऐन बनाउन सकेका छैनौं। यो पनि चुनौतीकै विषय हो। कसरी ती ऐनलाई यो प्रदेशसुहाउँदो र जनताको चाहनाअनुरूप अघि बढाउन सक्छौं भन्ने हो। अहिलेसम्म दुईवटा निकायबाट मात्र स्रोतसाधन परिचालन भइरहेको अवस्था छ एउटा केन्द्रमा संघीय मन्त्रालयहरू र अर्को एकै चोटि तल्लो तहमा स्थानीय तहले। तर, चुनौती के छ भने अब तीन तहबाट कार्यान्वयन हुनेछ। त्यो भनेको संघीय मन्त्रालय, जो काठमाडौंमा अवस्थित भएर नीति निर्माण गर्छन्। प्रादेशिक सरकारहरू, जसले नीतिहरू पनि बनाउँछन्, उसले नै कार्यान्वयन पनि गर्छ। स्थानीय तहलाई पनि सरकारका रूपमा संविधानले स्वीकार गरेको छ। हामीले प्राकृतिक स्रोतसाधनदेखि आर्थिक व्यवस्थापनको न्यायिक वितरण र कार्यान्वयन गर्न सक्यौं भने मुलुक समृद्ध र विकासतर्फ उन्मुख हुन्छ, प्रदेश त हुन्छ नै। प्रदेश सरकार गठन भइसकेको अवस्थामा अब संघीयताको मर्मअनुरूप काम अघि बढाउनुपर्छ। केन्द्रले सहजकर्ताको भूमिका निर्वाह गरे सहज तरिकाले काम अघि बढ्छ। केन्द्रको भूमिका हस्तक्षेपकारी भयो भने प्रदेश र स्थानीय तहबीच विवाद बढ्न सक्छ। अहिलेको अवस्था विवादको नभई समन्वय र सहकार्यको हो। सहकार्य अहिले मुख्य चुनौतीका रूपमा देखिएको छ। सहकार्यका साथ अघि बढ्न सक्यौं भने बिस्तारै ऐनकानुन बनाएर सरकारले एउटा रूपरेखा प्रदान गर्छ। जबसम्म ऐनकानुन बन्दैनन् तबसम्म अन्योलको स्थिति रहन्छ। सहकार्यको जुन एउटा प्रकृति छ, त्यसमा गयौं भने विवाद हुँदैन। यो प्रदेश २ को मात्र मन्त्रिपरिषद् वा प्रदेशसभाको सवाल होइन। दुई ठाउँबाट शक्ति परिचालन हुन्छ भने वा एउटै पार्टीका दुई प्रतिनिधिले दुई ठाउँबाट शक्ति परिचालन गर्छन् भने प्रभावकारितामा फरक कुरा आउँछ। हामी यो प्रदेशका जनताको प्रतिनिधित्व गर्दै यस क्षेत्रको समृद्धि र विकासका निमित्त जस्तोसुकै परिस्थितिको सामना गर्न तयार छौं। अरू प्रदेशमा त केन्द्रले सहयोग गरेन भन्दै गुनासा सञ्चारमाध्यमबाट आएकै छन्। जहाँजहाँ संघीयता छ, त्यहाँ दुई प्रकारको मानसिकताले काम गरिरहेको हुन्छ। केन्द्रले जहिले पनि सबै शक्ति आफूसँग राख्ने मानसिकताबाट काम गर्छ। केन्द्रीकृत मानसिकता अहिले पनि व्याप्त छ। नयाँ परिवेशमा जाँदा हामीले नयाँ प्रयासहरू गरिरहेका छौं। यो विकेन्द्रीकृत व्यवस्था होइन, यो ०५४ सालको ऐनले बनाएको विकेन्द्रीकृत प्रान्त नभई २०७२ सालको संविधानले बनाएको प्रदेश हो। यो प्रान्तीय व्यवस्था, यो स्थानीय तह २०७२ सालको संविधानबाट विधि र प्रक्रियाले सञ्चालन भएको हो। यदि त्यसअनुरूप सञ्चालन हुन सकेनौं भने विवादको सम्भावना बढ्दै जान्छ। त्यही भएर अहिले सहकार्य र सहयोग अपरिहार्य छ भनेको हुँ। यसबाटै सबै कुरा निराकरण हुन्छ। सरकारमा सहभागी हुनु र समन्वय हुनु फरक कुरा हुन्। एकै पार्टीका दुई मन्त्रीहरूबीच पनि सहकार्य हुन गाह्रो हुन्छ। सरकारमा सहभागी हुनु एउटा कुरा हो तर यसको अर्थ प्रदेश र केन्द्रबीच समन्वय हुन्छ भन्ने होइन। केही हदसम्म उपलब्धिमूलक हुन्छ। मन्त्रिपरिषद्बाट अर्थ मामिलामन्त्रीलाई सरकारको प्रवक्ता नियुक्त गरिएको छ। मन्त्रिपरिषद्का निर्णय र सरकारले गर्ने कामबारे सञ्चारकर्मीलाई सहज रूपमा जानकारी गराउने वातावरण मिलाइएको छ। सबै मन्त्रालयमा सूचना अधिकारी राख्ने व्यवस्था गर्दै छौं। काम गर्ने सबैले संविधानतः नै हो। केन्द्रलाई पनि संविधानबाहिर गएर काम गर्ने अधिकार छैन। प्रदेश र स्थानीय तहमा पनि त्यही लागू हुन्छ। त्यही भएर प्रस्ट रूपले संविधानको अनुसूचीले जे अधिकार दिएको छ, केन्द्रीय सूची, प्रान्तीय सूची, साझा सूचीमै टेकेर हामी सबैले काम गर्ने हो। १७० जना केन्द्रका कर्मचारी यहाँ खटनपटनमा छन्। हामीले मन्त्रालयमा बहाली गर्न जाँदा र पछि सचिवहरूसँग बुझ्न जाँदा एउटा मन्त्रालयमा ३० देखि ४० जनाको हाराहारीमा कर्मचारी पठाइएका रहेछन्। तर, उपस्थिति ७८ जना मात्र छ। सबभन्दा बढी सामाजिक मन्त्रालयमा छन्, त्यो १४ जना हो। सरकारले १७० कर्मचारी नामसहित पठाएको छ भने नआएकाहरूलाई केन्द्र सरकारले किन ताकेता गरेको छैन ? त्यसकारणले असहयोग भएको विषयमा केन्द्रलाई चिठी लेखिएको छ। केन्द्रका केही कुरा हामीले मान्नै पर्छ। प्रदेशको सुरक्षा सवालमा सम्पूर्ण जिम्मेवारी प्रदेश सरकारलाई संविधानले दिएको छ। प्रदेश सरकारले कसरी शान्तिसुरक्षा प्रत्याभूत गर्ने भन्नेमा निर्देशिका पठाए भयो। अधिकार क्षेत्र हस्तक्षेप गरे समस्या हुन्छ, सहकार्य गरियो भने राम्ररी काम अघि बढ्न सक्छ। हामीले उत्साहका साथ काम गरिरहेका छौं। यो प्रदेशका जनशक्तिको मनोबल अहिले उच्च छ। सबैभन्दा पहिला जनता, कर्मचारी, दलका नेताको मनोबलले महत्वपूर्ण भूमिका निर्वाह गर्छ। जनतामा उत्साह छ केही होला भनेर। हामीले तीन कुरालाई प्रदेशको लक्ष्य बनाएका छौं। विकास र समृद्धिका लागि तल्लो निकायको समृद्धि नभएसम्म सही काम हुँदैन। विकास र समृद्धि मूल लक्ष्य छ र यसका लागि सुशासन भर्याङ हो। सुशासनमा टेकेर विकास र समृद्धिको लक्ष्य पूरा गर्ने हाम्रो योजना छ। यस प्रदेशमा समस्या र चुनौती धेरै भए पनि अवसर पनि प्रशस्त छन्। हामीसँग रोडम्याप छ। हामीले ११ बुँदे प्रतिबद्धतापत्रसमेत सार्वजनिक गरेका छौं। त्यसमा सामान्य सपना कोरिएको छ। जनताका निमित्त जे कुरा हामीले भनेका छौं, जे सपना देखाएका छौं, त्यो पूरा गर्न प्रतिबद्ध छौं। यो प्रदेशमा स्वास्थ्य सेवाको अवस्था दयनीय छ। बाल मृत्युदर, शैक्षिक स्तरलगायत मानव सूचकांक सबैमा पछाडि छ। तर, यी सबै समस्यालाई समाधान गर्ने आकांक्षा हामीमा छ। सकारात्मक सोचका कारण यस प्रदेशलाई हामी समृद्ध बनाउँछौं। अबको २५ महिनामा यो प्रदेश फरक देखिनेछ। ऐनकानुनभन्दा पूर्वाधार व्यवस्थापनमा अलमलियौं राजेश्वरमान सिंह, मुख्यसचिव जुन प्रकारको प्रतिबद्धतापत्र सार्वजनिक भयो, त्यसमा सञ्चारकर्मीले तथ्यलाई बंग्याएको पाइयो। केन्द्रबाट सहयोग नभएको कुरालाई कर्मचारीबाट असहयोग भयो भन्ने बनाइयो। खासमा केन्द्रबाट सहयोग नभएको अवस्था छ। जुन रूपमा हामी अघि बढ्नुपर्ने हो, त्यसरी काम हुन सकेको छैन। ऐनकानुन निर्माण गरेर अघि बढ्नुको साटो अन्य व्यवस्थापनमा अलमलिएर बसेका छौं। जस्तै : सवारी साधन, भवन व्यवस्थापन इत्यादि। केन्द्रबाट खटाइएका कर्मचारी पूर्णरूपमा आइपुगेका छैनन्। ५० प्रतिशतभन्दा बढी कर्मचारी आएका छैनन्। तर, काम गर्नका लागि हाल पुगेकै छ। प्रदेश प्रमुखको शपथग्रहणदेखि प्रदेशसभा सदस्यको शपथको अवस्थासम्म भौतिक संरचनाका साथै सबै व्यवस्थापन गर्न केन्द्रले बजेट दियो। बजेटलाई कसरी प्रयोग गर्ने भने विषय मिलाउने काम कर्मचारीबाटै हुँदै आएको छ। यस प्रदेशको मूलमन्त्र भनेको पाँच स हो। सुशासन, शिक्षा, स्वास्थ्य, सडक र सिँचाइ। यसबाटै यो प्रदेशको समृद्धि र विकासमा हामी अघि बढ्छौं। सुशासन सबैभन्दा पहिला कर्मचारीबाट सुरुआत गर्नुपर्छ, जसमा केही चुनौती छ। सुशासनका लागि जनसरोकारका कार्यालयमा बढी निगरानी र अनुगमन गर्नुपर्छ। प्रदेशसभामा मधेसको समृद्धिकै कुरा उठेको छ सुरिता साह, प्रदेशसभा सदस्य संविधानमा धेरै कुरा साइलेन्ट छ। तर, हामी त्यसको व्याख्या गर्ने अवस्थामा छौं। अहिले प्रदेशसभामा मधेसको समृद्धि र विकासकै कुरा उठेको छ। तर, कानुन साइलेन्ट छ। हामीलाई बाध्यात्मक अवस्था छ। शिक्षाको मात्रै कुरा गरौं, शिक्षामा सात सय १२ वटा कानुन तुरुन्त बनाउनुपर्छ। हामीले केन्द्रलाई पर्खिरहेका छौं। कानुन नभए कसरी काम हुन्छ ? यो भएन भने प्रदेशको कानुन बनाएर पनि बाँध्ने उपाय गर्नुपर्छ। विगतमा केन्द्रमा प्रतिनिधित्व गर्ने सांसदहरू प्रदेश बनाउन प्रदेश सांसद बनेका छन्। देश प्रदेश संरचनामा गइसक्यो भने कर्मचारीले बुझ्नुपर्छ आफ्नै प्रदेश घर बनाउन प्रदेशमा खटिएका हौं। निजामती कर्मचारीले सहयोग गरेर आफ्नै घर बनाउनुपर्छ। आफ्नै घर बनाउन निजामती कर्मचारी आउने हो। सबैले सहयोग गरेर प्रदेश सरकारलाई सफल गर्नुपर्छ। समस्या छ त समाधान पनि छ। देश भर्खरै संघीयतामा गएको हो, जनताले पूर्णरूपमा अँगीकार गरिसकेको अवस्था छैन। त्यसका लागि पैसा र कानुन दुवै चाहिन्छ। मुख्य निकायले बुझ्नुपर्छ। काठमाडौंको सुखसुविधामा बस्ने हाम्रा सचिवहरू प्रदेशमा आएर काम गर्न ग्राहो छ भन्नुहुन्छ। प्रदेशलाई पूर्ण बनाउने आधिकारिक व्यक्ति कर्मचारी नै हुन्छ। चुनौती त छ। हामीले राजनीतिक व्याख्या गरिरहेका छौं। कानुन बनाउने काममा लागिरहेका छौं। संरचना पुरानै, जिम्मेवारी नयाँ विजयलाल कायस्थ, एआईजी प्रहरी पनि राष्ट्रसेवक कर्मचारी नै हो। खालि कार्यक्षेत्र मात्र फरक हो। सुरक्षाको मामिलामा र त्यसमा प्रहरीको कुरा हुँदा संविधानले केन्द्रमा एउटा प्रहरी हुने र प्रत्येक प्रदेशमा प्रदेश प्रहरी रहने बोलेकै छ। तर, प्रादेशिक प्रहरी संरचना भने बनेको छैन। लगभग सात महिनादेखि सातवटै प्रदेशमा प्रादेशिक प्रहरी कार्यालय स्थापना भएर काम पनि भइरहेको छ। तर, केन्द्रीय प्रहरीबाट हामी खटिएका छौं। केन्द्रीय प्रहरीकै गाइडलाइनमा छौं। राजनीतिक संरचना नयाँ भए पनि जनशक्तिको बाँडफाँट भएको छैन। हाम्रो जनशक्ति पुरानै छ, जिम्मेवारी नयाँ थपिएको छ। तानतुन गरेर काम चलाइरहेका छौं। प्रदेश सरकारसँग राम्रै समन्वय गरेर हामीले काम गरिरहेका छौं। केन्द्र सरकारमातहतको केन्द्रीय प्रहरीबाट काम गरिरहेका छौं। प्रदेश २ को सरकार र नेपाल प्रहरीबीचको समन्वय र सहकार्य सौहार्दपूर्ण छ। सुरक्षा दिनुपर्ने ठाउँमा हाम्रो जनशक्ति कम छैन। पूर्णरुपले सुरक्षा दिइरहेका छौं। भीभीआईपीलाई सुरक्षा दिने सवालमा केन्द्रबाट अर्को निर्देशिका नआएकाले प्रहरी प्रशासनबाट नभएको मात्र हो। प्रस्तुति : अलि असगर देवानमनिका झाराजकरण महतो"
"शेरबहादुरमाथि गगनको प्रहार: हौसिनेले बुझुन्, पार्टीमा हस्तक्षेप गरेरै छाड्छौँ","काठमाडौँ: देशमा भएका तीनै तहका निर्वाचनमा नमिठो पराजय भोगेपछि कांग्रेस भित्र पुनर्जागरण अभियान तीब्र भएको छ। अझ प्रतिनिधि र प्रदेश सभा निर्वाचनमा वाम गठबन्धनले बहुमत ल्याएपछि युवा नेताहरु गगन थापा, नविन्द्रराज जोशी, विश्वप्रकाश शर्मा र धनराज गुरुङसहितले पुनर्जागरण अभियानलाई सशक्त बनाए । तर, यो अभियानमा पानी फेर्दै निर्वाचनमा पार्टीले हार्दा नेतृत्व लिएका सभापति शेरबहादुर देउवाले नैतिकताको आधारमा पद छाड्नुको साटो फेरि संसदीय दलमा निर्वाचित भएका छन् । पार्टीमा विकल्पको रुपमा हेरिएका कोइराला परिवार सदस्यको मत पाएर देउवा गणेशमान पुन प्रकाशमान सिंहलाई भारी मतले हराउँदै संसदीय दलको नेता बने । देउवा नै संसदीय दलको नेता बनेपछि युवा नेता गगन थापाले त्यसबारे प्रतिक्रिया दिँदै पार्टी पुनर्जागरण अभियान नसकिएको र आफु पनि नथाकेको प्रतिक्रिया दिएका छन् । उनले मंगलबार सामाजिक सञ्जाल ट्विटरमार्फत भनेका छन्, 'कांग्रेस पुनर्निर्माण फगत नेतृत्व परिवर्तनले होइन, सम्पूर्णरुपमा नीतिगत र सांगठनिक पुनर्संरचनाको नवीन सोचले हुनेछ भन्नेमा विश्वस्त छौँ', उनले भनेका छन्, 'त्यसैले छुट्टै विचारसहित पार्टीमा हस्तक्षेप गर्ने प्रयत्न भइरहेको हो । यो अभियान अझ विस्तारित हुँदै जानेछ।' गगनले आफैँले छानेका मतदाताबाट चुनिने सजिलो चुनावको नतिजाले नहौसिन भन्दै घुमाउरो भाषामा देउवामाथि पनि प्रहार गरेका छन् । कोही हौसिँदैमा आफूहरु नथाकेको र नहारेको प्रतिक्रिया पनि गगनले दिएका छन् । 'आफैंले छानेका मतदाताबाट चुनिने सजिलो चुनावको नतिजाले कसैलाई धेरै हौस्याएको होला, तर हामी न थाकेका छौं न त हारेका नै', उनले भनेका छन्, 'पार्टी पुनर्जागरणको हाम्रो अभियानको औचित्य झन् पुष्टि भएको छ। यो अभियान अझ सशक्त ढंगले अगाडि बढ्ने छ।'"
दुईतिहाइको सरकार,"काठमाडौं : उपेन्द्र यादव नेतृत्वको संघीय समाजवादी फोरमले सरकारमा जाने औपचारिक निर्णय लिएसँगै एमाले अध्यक्ष केपी ओली नेतृत्वको सरकार दुईतिहाइको बन्ने भएको छ। फोरम कार्यसम्पादन समितिको मंगलबारको बैठकले वाम गठबन्धन र फोरमबीच हुने राजनीतिक सहमतिको मस्यौदालाई अनुमोदन गर्दै फोरमले औपचारिक रूपमा सरकारमा जाने निर्णय गरेपछि ओली सरकार दुईतिहाइ बहुमतयुक्त बनेको हो। संसद््मा कुल २७५ सांसदमध्ये एमालेमाओवादी केन्द्रको १७४ अर्थात् ६३ दशमलव २३ प्रतिशत सांसद छन्। संघीय समाजवादी फोरमले पनि सरकारमा जाने निर्णय गरेपछि अब ओली नेतृत्वको सरकारसँग १९० सांसद पुग्नेछन्। जुन कुल सांसदको ६९ दशमलव ०९ प्रतिशत हुन आउँछ। संसद्मा दुईतिहाइ बहुमत पुर्याउन १८३ सांसद आवश्यक पर्छ। प्रधानमन्त्री ओलीले संसद््को प्रमुख प्रतिपक्षी दल कांग्रेसबाहेक अन्य ४ दललाई सरकारमा सहभागी गराई आफू नेतृत्वको सरकारलाई राष्ट्रिय सरकारको स्वरूप दिन खोजेका छन्। संसद्मा एमाले, माओवादी, कांग्रेस, फोरम र राजपा गरी ५ वटा दलले प्रतिनिधित्व गर्नेछन्। ओली नेतृत्वको सरकारमा माओवादी सहभागी भइसकेको भने फोरम पनि सहभागी हुने निर्णय गरिसकेको छ। अर्काे दल राजपा पनि सरकारमा जान सकारात्मक देखिएको छ। राजपा पनि सरकारमा सहभागी भए संसद्मा कांग्रेस मात्रै प्रतिपक्षमा हुनेछ। फोरमको सरकारमा सहभागी हुने निर्णयपछि ओली नेतृत्वको सरकार बीपी कोइराला नेतृत्वको सरकारपछिकै दुईतिहाइको सरकार बन्नेछ। समझदारीअघि एमालेमाओवादी छलफल फोरमले सरकारसँग गर्ने राजनीतिक सहमतिको मस्यौदाको अनुमोदन र सरकारमा सहभागी हुने पार्टीगत निर्णय गरे पनि वाम गठबन्धनसँग लिखित सहमति भने गरिसकेको छैन। दुवै पक्षका नेताहरू बसेर लिखित सहमतिको मस्यौदा तयार पारे पनि त्यसलाई औपचारिकता दिन भने बाँकी छ। फोरमले मंगलबारै सरकारसँग लिखित सहमति गर्न खोजे पनि एमाले स्थायी समिति र माओवादी अध्यक्ष पुष्पकमल दाहालको कार्यव्यस्तताका कारण सहमतिको मस्यौदामा हस्ताक्षर भने भएन। बुधबार वाम गठबन्धनले पहिले आन्तरिक छलफल गरेपछि सहमतिका लागि आफूहरूलाई बोलाइने सन्देश आएको बताउँदै फोरम सहअध्यक्ष राजेन्द्र श्रेष्ठले अन्नपूर्णसँग भने, त्यसपछि मात्र समझदारीपत्रमा हस्ताक्षर हुनेछ। प्रधानमन्त्री ओली संविधान संशोधनप्रति सकारात्मक देखिएपछि राजनीतिक सहमति र सरकारमा जाने निर्णयमा पुगिएको फोरम उपाध्यक्ष युवराज कार्कीले बताए। संविधानसभादेखि चुनावको अवधिसम्म प्रधानमन्त्री ओली संविधान संशोधनका विषयमा आफ्नै अडानमा हुनुहुन्थ्यो तर अहिले संशोधनका पक्षमा सकारात्मक देखिनुभएकाले सहमति बनेको हो, कार्कीले भने। वाम गठबन्धनसँगको सहमतिपछि संविधान संशोधनको ढोका खुल्ने उनको विश्वास छ। पार्टीभित्र निर्णय लिनुअघि फोरम अध्यक्ष यादवले कार्यसम्पादन समिति बैठकमा गठबन्धनसँग हुन लागेको लिखित र मौखिक सहमतिका विषयमा ब्रिफिङ गर्दै आवश्यक सुझाव दिन नेताहरूलाई आग्रह गरेका थिए। संशोधन एवं राज्य पुनःसंरचनाका विषयमा ओलीजी सकारात्मक देखिनुभएको छ। लिखित रूपमा संशोधनका विषय समेटिने गरी आउँछन्, केही अलिखित सहमति पनि छन्, त्यो भनेको मन्त्रालय भागबन्डाका विषय हुन्, यसमा पनि गहिरो छलफल भएको छ, पदाधिकारी बैठकमा अध्यक्ष यादवले नेतालाई गरेको ब्रिफिङ उद्धृत गर्दै कार्कीले भने। उनले बैठकमा अध्यक्ष यावदको ब्रिफिङ सुनेपछि सरकारमा जाने निर्णय भएको बताए। दुई पक्षबीच तयार पारिएको सहमति बुँदाको ड्राफ्टलाई बैठकले अनुमोदन गरेको छ। गठबन्धनसँग राजनीतिक सहमतिमा हस्ताक्षरसँगै सरकारमा जाने निर्णय पनि भएको छ, कार्कीले भने। मन्त्री छनोटका लागि बढीमा दुई दिन फोरमले सत्तापक्षसँग सहमतिपत्रमा हस्ताक्षर गरेपछि बढीमा दुई दिनभित्रै कोको मन्त्री बन्ने भन्ने विषयमा निर्णयमा पुगिने पनि बताएको छ। फागुन ३ मा प्रधानमन्त्री बनेका ओलीले फागुन १६ गते दोस्रो पटक मन्त्रिपरिषद् विस्तार गरे पनि फोरमलगायत दल सरकारमा सहभागी गराउने छलफल चलिरहेकै कारण मन्त्रिमण्डललाई पूर्णता दिन सकेका छैनन्। फोरमलाई प्रधानमन्त्री ओलीले परराष्ट्र र संघीय मामिला मन्त्रालय लिएर सरकारमा आउन प्रस्ताव गरेका थिए। तर, फोरमले नीतिगत मन्त्रालयभन्दा विकासे मन्त्रालय दिएर आफूहरूलाई काम गर्ने मौका दिन आग्रह गर्दै आएको छ। सरकारसँगको सहमतिपछि फोरम अब २ मन्त्रालय र एक राज्यमन्त्री लिएर सरकारमा जानेछ। अध्यक्ष यादव नै सरकारमा सहभागी भए मर्यादाक्रममा दोस्रो वरीयता दिने तर उनले सरकारमा सहभागिता नजनाए मर्यादाक्रम तलमाथि हुनेछ। हामीले अध्यक्षका लागि उपप्रधानमन्त्री माग गरेका थियौं तर सरकारले उपप्रधानमन्त्री नै नराख्ने बताएपछि मर्यादाक्रममा अध्यक्ष नै सरकारमा सहभागी भए दोस्रो मर्यादाक्रम दिन ओली सकारात्मक हुनुभएको छ, फोरम उपाध्यक्ष कार्कीले भने। पहिल्यैको बुँदामा एमाले लचिलो संविधान संशोधनको विषयमा कांग्रेसमाओवादी नेतृत्वको सरकारले पहिल्यै लगेको संशोधन प्रस्तावमा अहिले एमाले लचिलो बनेपछि फोरमसँग राजनीतिक सहमति हुन लागेको फोरम उपाध्यक्ष कार्की बताउँछन्। कांग्रेसमाओवादी गठबन्धन सरकारले ०७३ चैत २९ मा संसद्मा संविधान संशोधन विधेयक दर्ता गराएको थियो। तर, त्यसबेला सरकारले ४ महिनापछि मात्रै उक्त संशोधन विधेयकलाई निर्णयार्थ प्रस्तुत गर्न लग्दा एमालेलगायत केही साना दलले विपक्षमा मतदान गरेपछि प्रस्ताव असफल भएको थियो। माओवादीकांग्रेस सरकारले ५ भदौमा विधेकयलाई संसद्मा निर्णयार्थ पेस गर्दा ४८ मत पुर्याउन नसकी उक्त संशोधन प्रस्ताव असफल भएको थियो। त्यसबेला पक्षमा ३ सय ४७, विपक्षमा २ सय ६ मत परेको थियो। जबकि दुईतिहाइ पुग्न त्यसबेलाको कुल सांसदको ३ सय ९५ मत आवश्यक पथ्र्यो। एमाले, राष्ट्रिय जनमोर्चा, नेमकिपालगायत दलले विपक्षमा मतदान गरेपछि सरकारले ल्याएको संविधान संशोधन प्रस्ताव असफल भएको थियो। संविधानको धारा २७४ को उपधारा ७ संशोधनका लागि अहिले वाम गठबन्धनसँग राजनीतिक सहमति हुन लागेको भन्दै विगतको भन्दा पनि ऐतिहासिक सहमति अहिले हुन लागेको फोरम सहअध्यक्ष श्रेष्ठले बताए। त्यसबेला पनि सरकारले प्रदेशसभा गठनपछि पनि प्रदेश संख्या र सीमा हेरफेर सम्बन्धित प्रदेशका सहमति मात्रै भए पुग्ने व्यवस्था संविधान संशोधनमा प्रस्ताव गरेको थियो। संविधानको धारा २७४ मा बहुसंख्यक प्रदेशसभाको सहमतिमा मात्रै संघीय संसद्को दुईतिहाइले प्रदेशको सीमांकन परिवर्तन गर्न सक्ने व्यवस्था थियो। संविधान संशोधन हामीलाई मात्र होइन, वाम गठबन्धनलाई पनि कतिपय विषयमा गर्नुपर्ने आवश्यकता उहाँहरूले पनि औंल्याउनुभएको छ, दुवैको आवश्यकता र औचित्यतालाई ध्यानमा राखेर संशोधन प्रक्रिया अघि बढ्छ, कार्कीले भने। राजपा पनि सकारात्मक प्रधानमन्त्री ओलीले सरकारमा सहभागी हुन राष्ट्रिय जनता पार्टी (राजपा) लाई गरेको प्रस्तावमा राजपा पनि सकारात्मक देखिएको छ। राजपाले यस विषयमा निर्णय लिने अधिकार अध्यक्षमण्डलका अध्यक्ष महन्थ ठाकुरलाई दिएको छ। हामीले सरकारमा सहभागिताको विषयमा निर्णय लिन र सरकारसँग कुराकानी गर्ने सम्पूर्ण अधिकार महन्थजीलाई दिएका छौं, राजपा नेता केशव झाले भने, फोरमसँग संविधान संशोधनमा सरकार लचिलो बन्न खोजेको संकेत पाएका छौं, यो राम्रो हो। सरकार संविधान संशोधनमा सकारात्मक हुनु हाम्रा लागि पनि राम्रै हो। ठाकुरले निर्णय क्षमता आफूमा केन्द्रित गरेपछि प्रधानमन्त्री ओलीसँग औपचारिक छलफल गर्न पाएका छैनन्। ओलीसँगको छलफलपछि मात्र राजपाले यस विषयमा थप निर्णय लिने नेता झा बताउँछन्।"
कर्मचारी नआउँदा मन्त्रालय रित्तै,"सुर्खेत : आफैंले बिहानै आएर ढोका खोल्छु, मन्त्रालयमा सहयोगी पनि छैनन्। कर्मचारी नहुँदा मन्त्रालय जस्तो पनि छैन, एक्लै कसरी काम गर्नु ? कर्णाली प्रदेशका भौतिक पूर्वाधार विकास मन्त्रालयमा पुग्दा मन्त्री खड्गबहादुर खत्रीले आफ्नो पीडा सुनाए, मन्त्रालय रित्तो छ, कर्मचारी आएका छैनन्। कोठाका कुर्सी पनि खाली भए, यो हालतमा अब हामीले जनताको काम कसरी गर्ने ? मन्त्रालयमा कर्मचारी नहुँदाको पीडा सुनाउँदै पूर्वाधार विकासमन्त्री खत्रीले आफूलाई मन्त्रालयको काम गर्न समस्या भएको बताए। केन्द्रले कर्मचारी खटाइसकेको जवाफ दिन्छ, यहाँ कर्मचारी नै हाजिर भएका छैनन्। म बाहिर निस्केपछि मन्त्रालय नै सुनसान हुन्छ, कर्मचारी नहुँदा काम गर्नै मुस्किल भयो, उनले भने। कर्मचारी अभावका कारण मन्त्रालयको योजना तर्जुमा र विकाससम्बन्धी सम्भाव्यता अध्ययन नै गर्न नसकिएको उनले बताए। केन्द्रमा कर्मचारीका लागि बारम्बार आग्रह गरेको उनले बताए। कर्मचारी नहुँदा पूर्वाधार विकासमन्त्री खत्री अचेल मन्त्रालयमा पुग्ने सबैसँगै यही गुनासो सुनाउने गर्छन्। केन्द्र सरकारले कर्णाली प्रदेशका सात मन्त्रालय सञ्चालनका लागि दुई सय १५ जना कर्मचारी खटाएको छ। तर हालसम्म एक सय ४५ जना कर्मचारी मन्त्रालयमा हाजिर भएका छैनन्। कतिपय मन्त्रालयमा सचिव नै आएका छैनन्। यसले मन्त्रालयको दैनिक प्रशासन सञ्चालनमा पनि कठिनाइ भइरहेको हो। कर्मचारी नै हाजिर नभएपछि मन्त्रालयमा रहेका विभिन्न शाखा खाली भएका छन्। कर्मचारी अभावमा काम नहुने भएपछि मन्त्रालयमा मन्त्रीलाई भेट्ने सर्वसाधारण मात्र देखिने गरेका छन्। सबैभन्दा बिजोग भौतिक पूर्वाधार विकास मन्त्रालयको भएको छ। यो मन्त्रालयका सचिव प्रकाशबहादुर रघुवंशी नै हाजिर भएका छैनन्। सचिव नै नभएपछि अन्य कर्मचारीको व्यवस्थापनमा समस्या देखिएको हो। प्रदेश सरकार गठन भएको करिब तीन साता बितेको छ। तर पनि मन्त्रालय कर्मचारीविहीन छन्। केही मन्त्रालयले भने जगेडामा कर्मचारी व्यवस्थापन गरेर काम चलाइरहेका छन्। मन्त्रालयमा सबै कर्मचारी हाजिर भएका छैनन्, थोरै कर्मचारीबाट काम चलाउनुपर्ने बाध्यता छ। आवश्यक कर्मचारी नहुँदा मन्त्रालयको काममा बाधा भएको छ, विधेयक र अन्य नीतिका लागि सामान्य खाका बनाउन पनि समस्या भयो, आर्थिक मामिला तथा योजनामन्त्री प्रकाश ज्वालाले भने। तीव्र गतिमा काम गर्ने इच्छा भएर पनि कर्मचारी नहुँदा काम गर्न नसकिएको उनले बताए। यस्तै मुख्यमन्त्री तथा मन्त्रिपरिषद्को कार्यालयले प्रदेशको समग्र विकासका लागि श्वेतपत्र जारी गर्ने तीव्र तयारी थालेको छ। यसका लागि आवश्यक तथ्यांक र विवरण संकलन थालिएको छ। तर कर्मचारी अभावले यसमा पनि जटिलता उत्पन्न भएको छ। मन्त्रालयमा आवश्यकताअनुसार दक्ष एवं अनुभवी कर्मचारी नहुँदा मन्त्रालयको काम प्रभावित भएको हो। मन्त्रालयमा हाजिर भएका केही कर्मचारीलाई भने अहिले भ्याइनभ्याइ छ। कर्मचारीकै अभावमा मन्त्रालयमा आवश्यक ऐननियम, विधेयक तथा नीति निर्माणमा ढिलाइ भएको मन्त्रीहरूको गुनासो छ। केन्द्र सरकारले खटाएका कर्मचारीसमेत मन्त्रालयको सम्पर्कमा छैनन्। अर्कोतर्फ यसअघि नै हाजिर भएका कतिपय कर्मचारी पनि बिदामा बस्ने गरेका छन्। मन्त्रीहरूले दैनिक कर्मचारी माग्दै केन्द्रमा आग्रह गर्ने गरेका छन्। मुख्यमन्त्री तथा मन्त्रिपरिषद्को कार्यालयका अनुसार कर्णाली प्रदेशका मन्त्रालयमा तत्कालका लागि दुई सय १५ जना कर्मचारीको दरबन्दी छ। तर हालसम्म करिब ७० जना कर्मचारी मात्रै हाजिर भएका छन्। केन्द्र सरकारले खटाएका कर्मचारी नआएपछि प्रदेश सरकारका मन्त्रालयमा काम गर्न कठिनाइ भएको हो। कर्मचारी तत्काल पठाउन प्रदेश सरकारका मन्त्रीले केन्द्र सरकारसँग हारगुहार नै गरिरहेका छन्।"
समृद्धिको आधार तय गर्ने उद्घोष,"काठमाडौं : राजनीतिक लडाइँ सकिएको भन्दै वाम गठबन्धनका शीर्ष नेताले अब आर्थिक विकास र समृद्धिमार्फत ५ वर्षमा नयाँ युगको आधार तय गर्ने प्रतिबद्धता जनाएका छन्। प्रतिनिधिसभाको मंगलबारको बैठकमा एमाले वरिष्ठ नेता माधवकुमार नेपाल र माओवादी केन्द्रका अध्यक्ष पुष्पकमल दाहालले आर्थिक विकास र समृद्धिको यात्रामा साथ दिन प्रतिपक्षी दलसँग सहयोगका लागि आग्रह गरे। पूर्वप्रधानमन्त्री एवं एमाले नेता नेपालले चुनावबाट जनताले वाम गठबन्धनको काँधमा देश परिवर्तनको जिम्मेवारी दिएको भन्दै देशलाई रुपान्तरण गर्ने आँट र दृष्टिकोण राख्न सरकारलाई सुझाव दिए। जनताले न्यायपूर्ण निर्णय गरेर वाम गठबन्धनको काँधमा जिम्मेवारी दिएका छन्, नेपालले भने, लोकतन्त्र खुम्चिन्छ कि, अधिनायकवाद आउँछ कि भनेर चिन्ता नगरौं। कम्युनिस्टहरू संस्थागत परिपाटी, विधि र कानुनी शासनमा विश्वास गर्छन्। बहुमत प्राप्त भयो भन्दैमा गठबन्धनले अहंकार राख्न नहुने र प्रतिपक्षले पनि असहयोगको नीति लिन नहुनेमा नेपालले जोड दिए। संविधानसभामार्फत संविधान बनाएर मुलुकमा दिगो शान्ति र संविधान कार्यान्वयनमार्फत राजनीतिक स्थिरताको आधार तय भएको नेता नेपालले बताए। उनले भने, अब देशलाई रुपान्तरण गर्ने आँट र दृष्टिकोण चाहिन्छ। सरकार दह्रो भएर अघि बढोस्। प्रतिपक्षले पनि सरकारलाई रचनात्मक सहयोग गर्नुपर्ने उल्लेख गर्दै नेता नेपालले भने, सरकारलाई हनिमुन पिरियड पनि बिताउन दिन्न भन्ने भनाइबाट उत्पन्न हुने परिणाम आफंैले भोग्नुपर्छ। देश बदल्ने यो अवसर हो। ५ वर्षभित्र नयाँ युगको निम्ति विकासको आधार तय हुनेछ। पुष्पकमल दाहाल, माओवादी केन्द्र अध्यक्ष सधैंभरि आरक्षण र संरक्षणले मात्र देश उभो नलाग्ने भन्दै पिछडिएको क्षेत्र र समुदाय पनि प्रतिस्पर्धामा आउने वातावरण तय गर्नुपर्नेमा नेपालले जोड दिए। मुलुक विकास हुन नदिने जालो सरकारी संयन्त्रमा तलदेखि माथिसम्म रहेको उल्लेख गर्दै नेता नेपालले भने, सरकारका हातखुट्टा बाँध्ने काम गर्नुहुन्न। कार्यकारीलाई निर्धक्क काम गर्न दिनुपर्छ। संसदीय समिति र अख्तियारले यो काम गर, त्यो नगर। अदालतले बाटो ठूलो भयो, सानो बनाऊजस्ता आदेश दिनु हुँदैन। भ्रष्टाचार र अनियमितता भयो भने मात्र अख्तियार, संसदीय समिति र अदालतले कार्यकारी निकायका काममा रोक लगाउनुपर्छ। यो देश डुब्न लाग्यो बचाइदेऊ, यो देशमा म एउटा मानिस खोजिरहेछु भन्ने कविता र गीतको भावनाअनुसार सरकार अघि बढ्नुपर्ने नेपालले बताए। माओवादी केन्द्रका अध्यक्ष दाहालले राजनीतिक लडाइँ पूरा भएको भन्दै अबको लडाइँ स्थायित्व, विकास र समृद्धिको भएको बताए। हिजोको जस्तो सत्ता र कुर्सीका लागि अब कुनै पनि कुकर्म नगर्ने संकल्प गरैाँ, दाहालले भने, राष्ट्र र जनताका निम्ति जस्तोसुकै त्याग गर्ने र राष्ट्र निर्माणको महान् यात्रामा अघि बढ्ने संकल्प गर्न जरुरी छ। जनताले वाम गठबन्धनको काँधमा देश परिवर्तनको जिम्मेवारी दिएका छन्। सरकारले देशलाई रुपान्तरण गर्ने आँट र दृष्टिकोण राख्न सक्नुपर्छ।माधवकुमार नेपाल, एमाले वरिष्ठ नेता वाम गठबन्धनको नेतृत्वमा झन्डै दुईतिहाइको बलियो सरकार बनेको उल्लेख गर्दै दाहालले भने, देश बदल्ने यो अवसर हो। ५ वर्षभित्र नयाँ युगको निम्ति विकासको आधार तय हुनेछ। राज्य संयन्त्रमा चौतर्फी भ्रष्टाचार र बेथिति रहेको भन्दै दाहालले सरकारले दण्ड र पुरस्कारको नीति लिनुपर्ने बताए। दलहरू मिलेका बेला ठुल्ठूला राजनीतिक परिवर्तन भएको र झगडा गर्दा देशले क्षति व्यहोरेको स्मरण गर्दै दाहालले मुलुकको अर्थतन्त्र अत्यन्त नकारात्मक दिशामा गएको भन्दै सबै मिलेर निकास दिनुपर्ने बताए। मधेस केन्द्रित दलका माग पूरा गर्न सरकारले संविधान संशोधन गर्ने दाहालले बताए। आवश्यकता र औचित्यका आधारमा संविधान परिमार्जन गर्ने व्यवस्था संविधानले नै गरेको छ, दाहालले भने, राजनीतिक विद्रोह गर्नु पर्दैैन। संविधानले नै संशोधनमार्फत निकास दिन्छ। प्रमुख विपक्षी दल कांग्रेस सभापति शेरबहादुर देउवाले मुलुकलाई आर्थिक विकास र समृद्धिको आवश्यकता भएको उल्लेख गर्दै विरोधका लागि कहिल्यै पनि विरोध नगर्ने बताए। सरकार कसरी काम गर्छ हामी हेर्छौं। हाम्रो काम वाचडग को हुनेछ, देउवाले भने, सरकारलाई हाम्रो पूरापूर सहयोग हुनेछ। सत्तापक्षले संविधान संशोधन गर्न खोजेको समाचारले आफू खुसी भएको उल्लेख गर्दै देउवाले भने, उसबेला संशोधन राष्ट्रहितविपरीत छ भन्ने मित्रहरू नै संविधान संशोधन गर्न लागेका छन्। सरकार कसरी काम गर्छ हामी हेर्छौं। हाम्रो काम वाचडग को हुनेछ। सरकारलाई हाम्रो पूरापूर सहयोग हुनेछ। शेरबहादुर देउवा, कांग्रेस सभापति अदालत र प्रहरी प्रशासनलाई तर्साउने काम भने कुनै पनि हालतमा स्वीकार्य नहुने देउवाले बताए। देशको समृद्धिका लागि स्वदेशी र विदेशी लगानीको खाँचो रहेको भन्दै देउवाले जल स्रोत र पर्यटनलाई पहिलो प्राथमिकता दिनुपर्ने बताए। राजपा नेता राजेन्द्र महतोले संविधान संशोधन गरेर मधेसलाई पनि साथ लिन सरकारसँग आग्रह गरे। मधेसका माग पूरा नभएसम्म आन्दोलन जारी रहने भन्दै महतोले ठूला दलले छाती पनि ठूलै बनाउनुपर्ने बताए। जनताले अत्यधिक मत दिएका छन्। ओलीजी र प्रचण्डजीलाई बधाई दिन चाहन्छु, महतोले भने, अब छाती पनि ठूलो बनाउनुहोस्। देश पनि बनाउनुहोस्। संविधान संशोधनमा आफूहरू पनि साथ दिने भन्दै महतोले भने, संविधान गीता वा बाइबल होइन। हामी मिल्यांै भने दुईतिहाइ पुग्छ। जे आवश्यकता छ, संशोधन गरांै। संघीय समाजवादी फोरमका अध्यक्ष उपेन्द्र यादवले मधेसको माग सम्बोधन हुने गरी संविधान संशोधन हुनुपर्ने बताए। यो मेरो संविधान हो भनेर सबैले गर्व गर्ने गरी संशोधन गरांै। मुलुकले निकास पाउँछ, यादवले भने। देउवाको झटारो र प्रचण्डको दाबी ठूलो दलको हैसियतले प्रतिनिधिसभामा पहिलो बोल्ने पालो थियो, एमाले वरिष्ठ नेता माधव नेपालको। नेपालपछि दोस्रो दलको हैसियतमा कांग्रेस सभापति देउवाको पालो आयो। रोस्ट्रमबाट फर्कंदै गरेका नेपालले देउवासँग हात मिलाउन खोजे। देउवाले क्यामेरातर्फ नेपाललाई पनि तेस्र्याएर हात मिलाए। देउवाले सुरुमै प्रधानमन्त्री एवं एमाले अध्यक्ष ओलीलाई झटारो हाने। हुन त ओलीजीले मलाई चुनाव नै गराउँदैन भन्नुहुन्थ्यो। उहाँ प्रधानमन्त्री नै भइसक्नुभयो, देउवाको झटारोले कांग्रेसका सांसदहरू गलल्ल हाँसे। त्यसपछि आफ्नो पालामा संविधान संशोधन गर्न खोज्दा एमालेले विरोध गरेको तर आफू सत्तामा आएपछि संशोधनको कुरा अघि सारेको देउवाले बताए। एमाले नेता नेपालले प्रधानमन्त्री ओलीलाई खुसी पार्न खोजेको भन्दै हरेक दलभित्र त्यस्तो अवस्था रहेको पनि बताए। देउवापछि बोल्ने पालो आयो, माओवादी केन्द्रका अध्यक्ष दाहालको। दाहालले हिजोजस्तै हिंसाको कुरा गरेर अब सफलता प्राप्त नहुने दाबी गरे। उनले बिनाकुनै संकोच मूलधारमा समाहित हुन नेत्रविक्रम चन्द समूहलाई पनि आग्रह गरे। दाहालले आफ्नो पार्टी सधैं राजनीतिको केन्द्र (मध्यविन्दु) मा रहने गरेको भन्दै गजबको तर्क गरे। संसद्मा ५ दल मात्र रहेकाले आफूअघि २ र आफूपछि पनि २ दल रहेको तर्क गरे। भारत र चीनको बीचमा रहनु नेपालको अभिशाप नभई वरदान हुनुपर्ने दाहालले बताए।"
कांग्रेसबाट राष्ट्रपतिको उम्मेदवारमा कुमारी लक्ष्मी राई,काठमाडौं : नेपाली कांग्रेसले कुमारी लक्ष्मी राईलाई राष्ट्रपतिको उम्मेदवार बनाउने भएको छ । बुधबार बिहान केन्द्रीय कार्यालय सानेपामा बसेको केन्द्रीय समिति बैठकले राईलाई राष्ट्रपतिको उम्मेदवार बनाउने निर्णय गरेको कांग्रेस केन्द्रीय कार्यालयका सचिव प्रदीप पराजुलीले जानकारी दिए। रार्इ भोजपुरकी हुन् । वाम गठबन्धनले भने वर्तमान राष्ट्रपति विद्या भण्डारीलार्इ नै उम्मेदवार बनाउने निर्णय गरिसकेको छ। राष्ट्रपतिकी उम्मेदवार कुमारी लक्ष्मी रार्इ भोजपुरका पुराना कांग्रेस नेता देवानसिंह राईकी छोरी हुन्। देवानसिंह २०१५ सालमा सांसदमा निर्वाचित भएर बिपी कोइराला नेतृत्वको सरकारमा उपमन्त्री मन्त्री बनेका थिए। मन्त्री भइसकेका देवानसिंहको पञ्चायत कालमा हत्या गरिएको थियो । देवानसिंह राई विश्वेश्वरप्रसाद कोइरालासँगै सुन्दरीजल जेलमासमेत परेका थिए । सन् १९३९देखि १९४५ सम्म चलेको विश्व युद्धमा लाहुरेका रुपमा लडेका राईले गोरखा सैनिकका रुपमा महत्वपूर्ण भूमिका खेलेका थिए ।
स्थानीय तह बलियो सरकार,"बुटवल : प्रदेश ५ का मुख्यमन्त्री शंकर पोखरेलले जनताको आवश्यकताका आधारमा विकासको काम गर्न स्थानीय तहलाई आग्रह गरेका छन्। बुटवल उपमहानगरपालिकाको दोस्रो नगरसभालाई सम्बोधन गर्दै मुख्यमन्त्री पोखरेलले सबभन्दा बलियो सरकार स्थानीय तह भएकाले जनतासँग प्रत्यक्ष जोडिने गरी काम गर्नुपर्ने बताएका हुन्। तपार्इंले बनाएका योजना कार्यान्वयनमा प्रदेश सरकारले पूर्ण सहयोग गर्नेछ, उनले भने, जनताका आवश्यकतामा केन्द्रित रहेर कानुन निर्माणमा जोड दिनुहोस्। स्थानीय तहलाई जनताको पहिलो सरकारका रूपमा सुविधा सम्पन्न बनाउनुपर्ने मुख्यमन्त्री पोखरेलले जोड दिए। उनले स्थानीय तहलाई सेवा केन्द्रका रूपमा विकास गर्दै नयाँ मापदण्डसहितको मिनी सिंहदरबार बनाउने गरी अगाडि बढ्न आग्रह गरे। वडा कार्यालयदेखि नगर, उपमहानगर र महानगरसम्मका कामलाई स्मार्ट र आधुनिक बनाउन उनले जोड दिए। बुटवल ऐतिहासिक, प्रचुर सम्भावनायुक्त र मुलुककै प्रमुख केन्द्रका रूपमा रहेकाले यसलाई अझ व्यवस्थित र आधुनिक सिटी बनाउन जरुरी रहेको मुख्यमन्त्री पोखरेलले बताए। बुटवललाई हरियालीसहितको अनुसन्धान केन्द्र, अध्ययन पार्क, उत्पादनमूलक क्षेत्रसहितको व्यवस्थित महानगरका रूपमा विकास गर्नेगरी अन्य स्थानीय तहलाई समेत समेटेर अगाडि बढ्न जरुरी रहेको उनको भनाइ थियो। बुटवललाई मुलुककै आधुनिक र व्यवस्थित सहरको पहिचान हुने गरी विकास गर्नुपर्छ, मुख्यमन्त्रीले नगरसभामा भने, बुटवललाई आधुनिक सहरका लागि प्रस्ट खाका कोरेर अगाडि बढ्नुहोस्। मुख्यमन्त्री पोखरेलले आजको भोलिभन्दा पनि कम्तीमा २० वर्षसम्मको अवस्था मूल्यांकन गरी योजना बनाउन सुझाव दिए। हरेक संरचना निर्माण गर्न गहन अध्ययन आवश्यक पर्छ। यसका लागि कम्तीमा २० वर्षपछिलाई सोचेर त्यही किसिमको योजना बनाउनुपर्छ, मुख्यमन्त्री पोखरेलले भने। प्रदेश ५ मा तीन वटा विशेष महानगर बनाउने योजना बनाइरहेको मुख्यमन्त्री पोखरेलले जानकारी दिए। तीमध्ये पहिलो र व्यवस्थित सहर बुटवल बन्ने भन्दै उनले यहाँका अन्य स्थानीय तहको नेतृत्वसमेत बुटवलले गर्नुपर्ने बताए। विधेयकमाथि छलफल उपमहानगरपालिकाको फागुन १० गतेबाट सुरु भएको दोस्रो नगरसभा तथा प्रथम विधानसभामा विभिन्न ९ वटा विधेयक प्रस्तुत गरिएका छन्। उपमहानगरपालिकाका प्रवक्ता रामप्रसाद रेग्मीका अनुसार बुटवल नगरकार्यपालिकाको प्रशासकीय कार्यविधि विधेयक२०७४, नगर शिक्षा विधेयक२०७४, नगर सहकारी विधेयक२०७४, कृषि व्यवसाय प्रवद्र्धन विधेयक२०७४, फोहोरमैला व्यवस्थापन विधेयक २०७४ र औद्योगिक व्यवसाय विधेयक२०७४, प्रस्तुत भएका छन्। त्यसैगरी, नगरसभामा निर्माण व्यवसाय विधेयक२०७४ तथा सार्वजनिक निजी साझेदारी विधेयक२०७४ र सार्वजनिक निजी साझेदारी नीति२०७४ प्रस्तुत गरिएका छन्। विधेयकमाथि सुझाव मागेको उपमहानगरपालिकाले जनाएको छ। उपमहानगरपालिका प्रमुख शिवराज सुवेदीले स्थानीय तहलाई प्राप्त संवैधानिक अधिकार उपयोग गर्दै आवश्यक ऐन, नियम र कानुन बनाउन लागिएको बताए। बुटवल उपमहानगरपालिको संयोजकत्वमा अन्य स्थानीय तहसँग छलफल गरी संवैधानिक कार्यक्षेत्र र परिवर्तित सन्दर्भमा प्राप्त भएका जिम्मेवारीबमोजिम विभिन्न साझा तथा एकल ऐन कानुन तथा कार्यविधि निर्क्यौल गर्दै कानुन निर्माणसम्बन्धी कार्य विभाजन भइसकेको नगरप्रमुख सुवेदीले जानकारी दिए।०००"
