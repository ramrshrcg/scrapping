शीर्षक,विवरण
असुरक्षित आवागमन,"हुम्लाको ताँजाकोट गाउँपालिका ३ मासपुरका बासिन्दाले दैनन्दिन प्रयोग गर्ने काठेपुलले ग्रामीण जनजीवन र त्यसको जोखिमलाई निकै हदसम्म प्रतिविम्बित गर्छ। ताँजाकोटबाट २० मिनेट पैदल हिँडेर पुगिने बाजुराको बौडीमा पढ्न जाने बालबालिका त्यस्तो जोखिमसँग दिनहुँ भिड्छन्। हुम्ला र बाजुराको सीमामा रहेको कवाडी खोला तरेर हरेक दिन स्कुल जाने ती बालबालिका वा अरू वयस्क सबैजसो स्थानीय जोखिमपूर्ण काठेपुल तर्न विवश छन्। हुम्लाको यो अवस्था उदाहरण मात्रै हो। योभन्दा पनि जोखिमपूर्ण अवस्था अरू विकट ठाउँमा पनि छ। फड्के, काठेपुल वा झोलुंगे पुल नहुँदा र भएकै ठाउँमा पनि जोखिमपूर्ण हुँदा त्यसको सीधा मार विकट हिमाली तथा पहाडी जिल्लाका जनताले खेपिरहेका छन्। धेरै अपेक्षासहित बनेको वाम गठबन्धनको सरकारको ध्यान यसतर्फ शीघ्र जानु आवश्यक छ। मुलुकको दुर्गम मानिने हुम्लाको सदरमुकाम सिमकोटबाट मासपुर पुग्न पाँच दिन पैदल यात्रा लाग्छ। मासपुर दुर्गमको पनि दुर्गममा पर्छ। बर्खाका तीन महिना खोला तर्न नसकेर त्यहाँका बालबालिका विद्यालय जान सक्दैनन्। मासपुरको वानादेव आधारभूत विद्यालयमा कक्षा ३ सम्म मात्र पढाइ हुने हुनाले कक्षा ४ देखि ८ सम्म पढ्न बालबालिकालाई बौडी जानुपर्छ। शिक्षामा मात्र होइन, स्तरीय शिक्षामा बालबालिकाको पहुँचलाई मौलिक र आधारभूत हक मान्नुपर्ने बहस चलिरहँदा खोला तर्न नसकेर विद्यार्थीहरू तीन महिना विद्यालय जानसम्म नपाउनु खेदजनक स्थिति हो। यस्तो अवस्था आइपर्दा पनि स्थानीय सरकार उदासीन हुनु चिन्ताको विषय हो। नेपालको संविधानका ३१ मौलिक हकमध्ये धेरै शिक्षा र बालबालिकासँग सम्बन्धित छन्। बालबालिकाको हकमा प्रत्येक बालबालिकालाई नामकरण र जन्मदर्ताको हकका अलावा राज्यबाट शिक्षा, स्वास्थ्य, पालनपोषण, उचित स्याहार, खेलकुद, मनोरञ्जन तथा सर्वांगीण व्यक्तित्व विकासको हक हुने जनाइएको छ। त्यस्तै संविधानमा प्रत्येक नागरिकलाई आधारभूत शिक्षामा अनिवार्य र निःशुल्क तथा माध्यमिक तहसम्मको शिक्षा निःशुल्क पाउने हक हुने जनाइएको छ। त्यस्तै बालबालिकाको शिक्षामा पहुँच पुर्याउने विषयमा सम्मानपूर्वक बाँच्न पाउने हक, समानताको हक र भेदभावविरुद्धको हक पनि आकर्षित हुने देखिन्छ। मौलिक हकहरूको कार्यान्वयनका लागि राज्यले आवश्यकताअनुसार कानुन बनाउने प्रतिबद्धता पनि संविधानमा छ। २५ असोज २०७२ मा पहिलोपटक सत्ताको नेतृत्व गर्दा प्रधानमन्त्री केपी ओलीले देशभरबाट तुइनलाई कम्तीमा पनि झोलुंगे पुलले विस्थापित गर्ने निर्णय गरेका थिए। त्यसका लागि तीन सय ८५ वटा तुइन विस्थापित गर्नुपर्ने थियो। उक्त निर्णय तोकिएको समयमा कार्यान्वयन नभए पनि मुलुकभरका तुइन झोलुंगे पुलले विस्थापित भइरहेका छन्। प्रधानमन्त्री ओलीले त्यसबेला लिएको निर्णयको मुलुकैभरि प्रशंसा गरिएको थियो। पुलहरू मानव बस्तीको दैनिक जीवनसँग जोडिएका पूर्वाधार हुन्। त्यसैले सर्वसाधारणको आवतजावतमा असर पुर्याइरहेको ठाउँमा पुल निर्माण गरिनुपर्छ। अझ दुर्गम बस्तीमा पुलको आवश्यकता झन् बढी हुन्छ। अझ विद्यार्थी दैनिक पढ्न जाँदा पुल नभएकै कारणले पढ्न जान नपाउनु दुर्भाग्यपूर्ण अवस्था हो। यस्तो विषयलाई सरकारले प्राथमिकतामा राख्न सक्नुपर्छ। छिटो जोखिमपूर्ण आवागमन गर्न बाध्य जनतालाई सुरक्षित आवागमनको व्यवस्था गरिनुपर्छ। दुर्गम भेगका पनि दुर्गम क्षेत्रमा झन् यस्ता कुरामा ध्यान दिइनुपर्छ। ती बालबालिका पनि मुलुकका भविष्यका आधार हुन्। तुइन विस्थापन गर्ने कार्य गरेर प्रशंसा कमाएका प्रधानमन्त्री ओलीको अहिलेको सरकारले विद्यार्थीहरू नियमित पढ्न जानुपर्ने ठाउँमा पुल बनाउने कार्यलाई उच्च प्राथमिकतामा राखोस्।"
स्थानीय तहमा तजबिजी न्याय,"इलामताप्लेजुङधनकुटा : स्थानीय तहमा न्यायिक समितिले उजुरीको किनारा लगाउँदा अपनाउनुपर्ने कार्यविधि नबन्दा न्याय प्रक्रिया जनप्रतिनिधिको तजबिजमै सम्पादन हुने गरेको छ ।इलामका सबै स्थानीय तहमा कार्यविधिसम्बन्धी ऐन बनेको छैन । सन्दकपुर गाउँपालिकाकी उपाध्यक्ष शोभा पराजुलीले परम्परागत ढंगले न्यायसम्पादन गरिरहेको बताइन् । ऐन, कार्यविधि बनेको छैन', उपाध्यक्ष पराजुलीले भनिन्, हामी पुरानै ढंगले काम गरिरहेका छौं ।' कतिपय स्थानीय तहले ऐन र कार्यविधिका लागि गैरसरकारी संस्थालाई गुहारेका छन् । पराजुलीका अनुसार सन्दकपुरले पनि मानवअधिकार मञ्चले पठाएको कार्यविधिको खेस्रा अध्ययन गरिरहेको छ । न्यायिक समितिले छिमेकीको झगडादेखि एक वर्ष कैद हुने फौजदारी मुद्दासमेत हेर्ने अधिकार पाएको छ । स्थानीय तह बनेको आठ महिना बित्दा पनि नमुना ढिलो आएकाले ऐन बन्न ढिलो भएको देउमाई नगरपालिकाका प्रमुख प्रशासकीय अधिकृत प्रेमप्रसाद दाहालले बताए । भर्खर ऐनको नमुना आएको छ', उनले भने, अबको अधिवेशनमा ऐन पारित हुन्छ ।' झैझगडा, असमझदारीलाई स्थानीयस्तरमै सुल्झाउन दुवै पक्षलाई भेला गराएर बहस गराउने र कतिपय मिलाउने क्रम जारी रहेको चुलाचुली गाउँपालिकाका प्रमुख प्रशासकीय अधिकृत छविलाल खतिवडाले बताए । स्थानीय तहले सक्ने प्रकारका समस्या गाउँमै समाधान गर्दै छौं, अरू माथिल्लो निकायमा पठाउँछौं', उनले भने । ऐन नबन्दा समितिले गर्ने काममा भने अन्योल देखिएको छ । के गर्न हुने, कसरी गर्ने भन्नेमा समस्या आउने गरेको फाकफोकथुमकी उपाध्यक्ष सरस्वती राईले बताइन् । आगामी अधिवेशनबाट ऐन पारित गर्ने प्रयास भइरहेको छ', उनले भनिन् । समितिले पानीघाटको बाँडफाँट, ज्याला नदिएको, बालबालिका र ज्येष्ठ नागरिकको हेरचाह नगरेको, कुटपिट, लुटपाटदेखि सम्बन्धबिच्छेदसम्मका मुद्दा किनारा लगाउने अधिकार स्थानीय सरकार सञ्चालन ऐनले प्रदान गरेको छ । सरकारले एक साताअघि मात्र ऐनको नमुना स्थानीय तहमा पठाएको छ । सबै स्थानीय तहले नमुना ऐन अध्ययन गरिरहेको बताएका छन् । बर्र्से अधिवेशनबाट ऐन पारित गर्ने तयारी देखिएको छ । ऐन, कार्यविधि बनेको छैन । हामी पुरानै ढंगले काम गरिरहेका छौं ।'  शोभा पराजुली, उपाध्यक्ष, सन्दकपुर गाउँपालिका, इलाम धनकुटामा न्यायसम्पादनको निर्देशिका र पर्याप्त कानुनी तालिम नहुँदा समितिले सहज रूपमा काम गर्न सकिरहेका छैनन् । सामान्य मुद्दामामिला, जग्गाजमिन, अंशबन्डा, साँधसिमाना विवादजस्ता मुद्दाको टुंगो लगाउन समिति गठन गरिएको छ । संविधानको धारा २१७ बमोजिम उपाध्यक्षउपमेयरको संयोजकत्वमा तीन सदस्यीय समिति रहने व्यवस्था छ । तर, न्याय सम्पादनका लागि निर्देशिका र पर्याप्त कानुनी तालिम अभावले न्याय फैसला गर्न समस्या परेको सहिद भूमिकी उपाध्यक्ष रत्नेश्वरी राईले बताइन् । गाउँपालिकामा धेरै विषयका मुद्दा आउने गर्छन् तर बहस गर्न कानुनी अध्ययनको अभाव छ', उपाध्यक्ष राईले भनिन्, कुन मुद्दामा कसरी फैसला गर्ने भन्ने ज्ञान नहुँदा समस्या परेको छ ।' संविधानले न्यायसम्पादनको अधिकार उपाध्यक्षलाई दिए पनि सम्बन्धित निकायबाट कानुनी परामर्श नपाएको गुनासो उनले गरिन् । समितिको पहिलो बैठकले गाउँपालिकासँग परामर्श गर्न कानुन व्यवसायी माग गर्ने निर्णय गरेर एजेन्डा तयार गरेको उनको भनाइ छ । महालक्ष्मीकी उपमेयर मञ्जु अधिकारीले न्यायिक समिति, स्थानीय बुद्धिजीवी, छरछिमेकीलाई बोलाएर समझदारीमा ल्याई मुद्दा मिलाउने गरेको जानकारी दिइन् । मुद्दा फैसला गर्ने क्रममा कानुनी चुनौती धेरै आउने गरेको अनुभव उनले सुनाइन् । स्थानीय तहमा निर्वाचित भएर आएपछि न्यायसम्पादनसम्बन्धी कुनै पनि तालिम पाइएको छैन', उनले भनिन्, नमुना कानुन, न्यायसम्पादन गर्ने अधिकारका पुस्तक छन्, अध्ययन गर्दै छौं ।' सरकारी वकिललाई फोन गरेर मुद्दाको विषयमा सल्लाह माग्ने गरेको उनले सुनाइन् । लिखितभन्दा पनि मौखिक उजुरी धेरै आउन थालेको जनाइएको छ । धनकुटा नगरपालिकामा गठित न्यायिक समितिले अदालतजस्तै इजलास खडा गरेर न्यायसम्पादन गर्ने तयारी गरेको छ । यसलाई पारदर्शी बनाउन बढीमा एक साताभित्र इजलास खडा गर्ने तयारी रहेको उपमेयर शकुन्तला बस्नेतले बताइन् । भनिन्, सम्बन्धविच्छेदको मुद्दा आउँदा मिलाएर पठाएका छौं ।' समितिले कानुनी राय बुझ्न कानुन व्यवसायीसमेत राखेको छ । ताप्लेजुङको फक्ताङलुङकी उपाध्यक्ष फूलमाया लिम्बू कमै मात्र कार्यालय पुग्छिन् । घरबाट गाउँपालिका केन्द्र टाढा भएको र काम पनि खासै नहुने भएकाले नियमित कार्यालय नगएको उपाध्यक्ष लिम्बूको भनाइ छ । वडा नम्बर १ स्थित सावादिनमा रहेको घरबाट तापेथोक पुग्न ६ घन्टाभन्दा धेरै लाग्छ', उनले भनिन्, घरबाट कार्यालय टाढा हुँदा काम नै गर्न पाएको छैन ।' पहिलो गाउँसभाले समितिलाई पूर्णता दिए पनि काम भने सुरु गर्न नसकेको उनको भनाइ छ । न्याय सम्पादनसम्बन्धी कुनै तालिम पाइएको छैन । नमुना कानुन अध्ययन गर्दै छौं ।'  मञ्जु अधिकारी, उपमेयर, महालक्ष्मी नगरपालिका, धनकुटा उनका अनुसार समितिमा हालसम्म उजुरी परेको छैन ।समितिको एक पटक पनि बैठक बस्न सकेको छैन । केन्द्रबाट आएको कार्यविधिसमेत पारित हुन सकेको छैन । समितिले गर्ने कामको विषयमा पनि प्रस्ट जानकारी नरहेको उनले बताइन् । स्थानीय सरकार सञ्चालन ऐनको दफा ४७ अनुसार समितिले विभिन्न १४ थरी मुद्दाको निरुपण गर्न पाउँछन् । यसबाहेक संविधानले नै राजस्व परिचालन र विकास योजना अनुगमनको जिम्मेवारी दिएको छ । गाउँका विवादित कामजति सबै हामीले नै मिलाउनुपर्ने रहेछ', मिक्वाखोलाकी उपाध्यक्ष रुद्रकुमारी प्राङदेन साँवाले भनिन्, कानुन पनि नयाँ, हामी पनि नयाँ, सुरुमा गर्नेमै अलमलमा परियो ।' जनतालाई काम गरेर देखाउने बेला आफैं अलमलमा परेको उनको भनाइ छ । ताप्लेजुङका कुनै पनि समितिले औपचारिक रूपमा काम सुरु गर्न सकेका छैनन् । केन्द्र सरकारले पठाएको कार्यविधि नौ तहले नै पारित गरेका छैनन् भने केहीले समितिलाई पूर्णता नै दिन सकेका छैनन् । नयाँ भएकाले न्याय निरुपणबारे प्रशिक्षण र तालिमको आवश्यकता परेको उपाध्यक्षउपमेयर बताउँछन् । न्याय निरूपणका विषयमा हामी विज्ञ छैनौं', फुङलिङका उपमेयर बमबहादुर भट्टराईले भने, अहिलेसम्म लेनदेनका तीन, जग्गा विवाद तीन र झैझगडाका केही विवादको अनौपचारिक रूपमै समाधान गरें ।' चाँडै कानुनी सल्लाहकार तोक्ने र छुट्टै इजलास खडा गरी काम थाल्ने योजना रहेको भट्टराईले बताए । निर्वाचित भएपछि हालसम्म विभिन्न कार्यक्रम, भ्रमण र अन्तक्र्रियामै समय बितिरहेको पाथीभरा याङवरककी उपाध्यक्ष रनमाया गुरुङको भनाइ छ । समितिमा एउटा विद्यालयको मुद्दा परेकाले अहिले आफूहरू त्यसको अध्ययन गरिरहेको उनले बताइन् । मेरिङ्देनकी उपाध्यक्ष कल्पना तुम्बाहाम्फेले एक्लै पतिपत्नीको झगडामा मिलापत्र गराइन् । अर्को सोही प्रकृतिको विवादमा भने सहमति हुन नसकेर अदालत जानू भनी पत्र लेखेर पठाएको उनको भनाइ छ । अहिलेसम्म त सामान्य विवाद मात्र आएका छन्', उनले भनिन्, ऐनमा उल्लेख भएका सबै मिलाउनुपर्ने भयो भने त थप तालिम आवश्यक पर्छ ।' फागुन ४ गते समिति गठन गरेको आठराई त्रिवेणी गाउँपालिकाको न्यायिक समितिले कुटपिट र अंशबन्डाका दुई विवाद समाधान गरेको छ । थप कस्ताकस्ता प्रकृतिका विवाद आउने हुन् भन्ने थाहा नभएको उपाध्यक्ष मञ्जु भट्टराईले बताइन् । सिदिङ्वा गाउँपालिकाले समिति नै गठन गर्न सकेको छैन । गाउँसभा नबसेकाले समितिलाई पूर्णता दिन नसकिएको उपाध्यक्ष जीवन ताम्लिङले बताए । परम्परागत रूपमा विद्यालय र खानेपानीको विवाद भने आफैँले समाधान गरेको उनको भनाइ छ । स्थानीय सरकार सञ्चालन ऐनको दफा ४७ अनुसार न्यायिक समितिले साँध, सिमाना, आली मिचेको, वृद्धवृद्धालाई बेवास्ता गरेको, बालबालिकालाई रेखदेख नगरेको, वार्षिक २५ लाख विगो भएको घरबहाल, चरन, घाँस दाउरासहित १४ मुद्दाको निरुपण र सम्बन्धविच्छेद, सार्वजनिक जग्गा अतिक्रमणसहित ११ मुद्दाको मेलमिलाप गर्न पाउनेछन् ।"
इयूलाई ओलीको चेतावनी: गरिब भनेर नहेप,"काठमाडौँ : आइतवार बिहान नौ बजेदेखि नै दरबारमार्गस्थित होटल अन्नपूर्णको कुमारी हल मानिसले भरिभराउ भइसकेको थियो । राष्ट्रिय निर्वाचन पर्यवेक्षण समिति (नियोक) ले प्रतिनिधि तथा प्रदेश सभा निर्वाचन अनुगमनको अन्तिम प्रतिवेदन सार्वजनिक गर्ने कार्यक्रमका प्रमुख अतिथि थिए प्रधानमन्त्री केपी शर्मा ओली । केही दिनअघि युरोपियन युनियन (ईयू) ले नेपालको निर्वाचनबारेमा हस्तक्षेपको शैलीमा निर्वाचन प्रतिवेदन सार्वजनिक गर्दै विवादास्पद सुझाव दिएपछि प्रम ओली आक्रोशित भएका थिए । निर्वाचन आयोगका पूर्वप्रमुख आयुक्त सूर्यप्रसाद श्रेष्ठ अध्यक्ष रहेको नियोकको ६४ पृष्ठ लामो निर्वाचन अनुगमन प्रतिवदेन सार्वजनिक गरिने निर्धारित साढे ९ बजेको कार्यक्रम प्रम ओलीको ढिलो आगमनले २ घण्टा पछाडि धकेलिएको थियो । सन्दर्भ मिलेको निर्वाचन अनुमगन प्रतिवेदन कार्यक्रम कार्यक्रममा ईयूबारे ओलीले कडा भनाई राख्ने अनुमानसहित सञ्चारकर्मी पनि ब्यग्र प्रतिक्षामा थिए । कुटनीतिक निकायका केही अधिकारीहरुसमेत उपस्थित कार्यक्रम प्रधानमन्त्री ओली दुई घण्टा ढिलो आएसँगै सुरु भयो । सुरुमा अध्यक्ष श्रेष्ठ, महासचिव गोपालकृष्ण सिवाकोटीसहितले आफ्ना भनाई राखे । त्यसपछि कार्यक्रमको प्रमुख अतिथि र मुख्य वक्ताका रुपमा रहेका प्रम ओलीको बोल्ने पालो थियो । करिब आधा घण्टासम्म भाषण दिने क्रममा ओलीले करिब ५ मिनेट युरोपियन युनियनको कदममाथि कडा रुपमा प्रस्तुत हुँदै बोले । सुरुमा अन्य बेलाजस्तै साधरण लवजमा आफ्नो मन्तब्य दिँदै गएका ओलीले मध्यतिर पुगेपछि युरोपियन युनियनलाई कडा चेतावनी दिँदै आफ्ना भनाइ राखे । निर्वाचनमा सहभागिता हेर प्रधानमन्त्री ओलीले नेपालका करिब ५० लाख युवा विदेश हुँदा पनि ८० प्रतिशत मत खस्नु कुनै चानचुने कुरा नभएको भन्दै ईयु्तिर प्रहार गरे । 'संसारका कमै मुलुकमा नेपालमा जस्तो उत्साहजनक जनसहभागिता हुन्छ । ४०५० लाख मतदाता विदेशमा हुँदा पनि निर्वाचनमा ८० प्रतिशत सहभागिता हुनु भनेको चानचुने कुरा होइन', ओलीले कडा स्वरमा भने,नेपाली मतदाता सचेत छन् । ८० प्रतिशत मतदाताले लोकतन्त्रप्रति निष्ठा देखाँउदै मतदान गरे । केही मत बदर भयो । तर मतदानमा सहभागी हुनु भनेको आमजनताले लोकतन्त्रप्रति गरेको अगाध सम्मान हो । समावेशीको मुद्दा नेपालको लोकतन्त्रप्रतिको निष्ठामा कसैले शंका नगर्न प्रधानमन्त्री ओलीले इयूसहितका संस्था र पश्चिमा देशहरुलाई सम्झाए । लोकतन्त्रप्रतिको हाम्रो निष्ठा अरुभन्दा कम छैनप्रधानमन्त्री ओलीले भने,हामीलाई लोकतन्त्र र समावेशीताको पाठ सिकाउनेहरुले नेपालमा भन्दा १२ प्रतिशत कम भए पनि नीति निर्माण तहमा महिलाको संख्या देखाउन सक्छन् ? गरिब भनेर नहेप प्रधानमन्त्री ओलीले गरिब छन् भनेर नेपालीलाई नहेप्न र जे गरे पनि हुन्छ मानसिकता त्याग्न अन्तराष्ट्रिय समुदायलाई आग्रह गरेका छन् । 'हामी पनि सार्वभौम मुलुक हौँ', उनले सम्बोधनमा भने, 'युरोपियन युनियनको प्रतिवेदनले नेपाललाई हेपेको छ, नेपालको उपलब्धिलाई कुल्चिन खोजेको छ । संविधानमा कम्जोरी होलान् तर हाम्रा उपलब्धि चानचुने होइनन् भन्ने कुरा पनि इयूलाई हेक्का होस् ।' धर्म परिवर्तनबारे मुख खोले प्रधानमन्त्री ओलीले नेपालमा फैलिँदै गएको धर्म परिवर्तनबारे पनि पहिलो पटक मुख खोलेका छन् । उनले नेपालका विभिन्न नाममा सक्रिय इयूसम्बद्ध संस्थाहरुलाई धर्म परिवर्तन अभियानमा लाग्दा फिर्ता पठाइएपछि प्रतिशोध साँध्न खोजेको दाबी गरे । 'इयूको प्रतिवेदनले हाम्रो सार्वभौमिकता माथि हस्तक्षेप भएको छ । हामीले प्रतिवेदन सच्याउन भन्दा उल्टो जिद्धी गर्दै सच्याउन्नौं भन्दैछ', ओलीले थपे, 'निर्वाचनको पर्यवेक्षण र राहतका नाममा धर्मको प्रचार गर्ने केही पर्यवेक्षकहरुलाई फिर्ता पठाउनुपर्यो । धर्म प्रचारकलाई फिर्ता पठाइएको रिस साँध्ने गरी प्रतिशोध लिन निर्वाचनको प्रतिवेदन ल्याइएको छ। प्रतिवेदन साँच्चिकै प्रतिवेदन हुनुपर्छ, प्रतिशोधका लागि प्रतिवेदन हुनुहुँदैन ।' ईयूले प्रतिवेदनमा पुनर्विचार गर्नैपर्ने अडान राखेका उनले कसैले पनि हेप्न नहुने जिकिर गरे । म फेरि आग्रह गर्न चाहन्छु, यो प्रतिवेदनमा पुनर्बिचार गर्नुहोस, उनले भने, 'पर्यवेक्षणका नाममा आएका केही धर्म प्रचारक पर्यवेक्षकलाई नेपालले फिर्ता पाठएको प्रतिशोध पर्यवेक्षण प्रतिवेदनमा साँध्नु उपयुक्त हुँदैन ।' इयूको प्रतिवेदनले नेपाललाई हेपेको छ, नेपालको उपलब्धी कुल्चिन खोजेको छ । संविधानमा कम्जोरी होलान् तर हाम्रा उपलब्धि चानचुने होइनन् भन्ने कुरा इयूलाई हेक्का होस् । पर्यवेक्षणका नाममा आएका केही धर्म प्रचारक लाई फिर्ता पठाइएको प्रतिशोध प्रतिवेदनमा साँध्नु उपयुक्त हुँदैन । कुनै कुराको रिस प्रतिवेदनमा साँध्नु कहाँको नियम हो ? प्रतिवेदनबाट प्रतिशोध लिन खोज्ने ईयुको प्रयास सर्वथा गलत छ प्रम ओलीले ईयू नेपाल र नेपालीको सार्वभौमिकतामाथि हस्तक्षेप नगर्न पनि चेतावनी दिए । 'कुनै कुराको रिस प्रतिवेदनमा साँध्नु कहाँको नियम हो ? प्रतिवेदनबाट प्रतिशोध लिन खोज्ने ईयुको प्रयास सर्वथा गलत छ ।' समावेशीको पाठ नसिकाउ प्रम ओलीले नेपाल विश्वसँग मिलेर काम गर्न तयार रहेको बताए । 'हामी विश्वसँग मिलेर काम गर्न चाहन्छौँ, यसको मतलब यो होइन कि हामी हस्तक्षेप पनि स्वीकार गर्छौँ', उनले भने, 'हामीले प्रजातन्त्रका लागि सानो संघर्ष गरेका छैनौँ, प्रजातन्त्रप्रति हामी कम प्रतिवद्ध छैनौँ भन्न मिल्दैन, हामीलाई समावेशिताको पाठ सिकाउनेले आफ्नो देशमा पनि समावेशी गरेर देखाउन् । नेपालले जस्तो ४१ प्रतिशत महिला सहभागी नभए कम्तिमा एक दुई प्रतिशत कम भए पनि महिला सहभागिता गराएर देखाउन्।' प्रम ओलीले वडा सदस्यदेखि राष्ट्रपतिसम्म महिला रहेको उदाहरण दिँदै यस्तो अनुभव अन्त कतै नभएको दाबी गरे । 'वडा सदस्यदेखि राष्ट्र प्रमुखसम्म महिला छन्, यस्तो अभ्या विश्वका कमै होला', उनले थपे, 'अझै पनि हामीकहाँ महिला र पुरुषबीच केही विभेद छ । अब ९ प्रतिशत तलमाथि गरेर महिलालाई पनि बराबरी हैसियतमा लैजान्छौँ ।' आयोगमाथि प्रश्न आफूले निर्वाचन प्रचारका क्रममा नेपाली कांग्रेसबाट अब शेरबहादुर देउवा नै अन्तिम प्रधानमन्त्री हुन्छन् भन्दा निर्वाच आयोगले स्पष्टिकरण सोधेकोमा ओलीले दुखेसो गरे । छेउमै बसेका निर्वाचन आयोगका प्रमुख आयुक्त डा अयोधीप्रसाद यादवतर्फ देखाउँदै प्रमले आयोग पनि आफूहरुप्रति पूर्वाग्राही हुन खोजेको गुनासो गरे । निर्वाचन आयोगलाई सशक्तिकरण गर्न आवश्यक भएको प्रधानमन्त्री ओलीले बताए । 'आयोगको विश्वशनीयता बढाउन निष्पक्ष भूमिकामा पनि जोड दिनुपर्छ', उनले भने, कसैको दबाबमा परेर आयोगले निर्वाचनका क्रममा केही नाजायज काम गर्यो । अबदेखि त्यस्ता काम भविष्यमा दोहोरिनु हुँदैन । के भनेको थियो इयूले युरोपियन युनियनले केही दिनअघि प्रतिनिधि तथा प्रदेश सभा निर्वाचनसम्बन्धी प्रतिवेदन सार्वजनिक गर्दै नेपालको संविधानमा भएको त्रुटी सच्याउन भनेको थियो । 'प्रतिनिधि सभा तथा प्रदेश सभामा जातीय संरचनासम्बन्धी आरक्षण प्रणालीको प्रभावको पुनरावलोकन गर्ने । समावेश गरिएका समूहबाट खस आर्यलाई हटाउने । सकारात्मक कार्यका प्रावधानहरु नकारात्मक विभेदबाट प्रभावित समूहहरुमा मात्र लागू हुन्छन्', ईयूले आफ्नो प्रतिवेदनमा सुझाव दिँदै नेपाललाई भनेको थियो । ईयूले उसको प्रतिवेदनमा संविधानको धारा ८४ लाई संशोधन गर्न पनि सुझाव दिएको थियो । सम्बन्धित समाचारहरू धर्मप्रचार गर्नेलाई फिर्ता पठाएको प्रतिशोध साँध्न इयुको प्रतिवेदन : प्रधानमन्त्री सभामुखसँग युरोपियन निर्वाचन पर्यवेक्षण टोलीको भेट ईयूको सुझावप्रति परराष्ट्रको आपत्ति इयूको प्रतिवेदनमा जनजाति महासंघको समर्थन इयूको सुझावप्रति बाबुरामको कटाक्ष : गुड र गोबर नचिन्नेले थुतुनो नचलाएकै वेश ! ईयूको प्रतिवेदन अनधिकृत र आपत्तिजनक: प्रेस काउन्सिल"
उपसभामुखविरुद्ध गृहजिल्लामा आन्दोलन,"नुवाकोट : प्रदेश नम्वर ३ की उपसभामुख तथा पूर्व कृषि राज्यमन्त्री राधिका तामाङविरुद्ध नुवाकोटमा विरोधसुरु भएको छ । नेपाली कांग्रेसमा आवद्ध नेविसंघले तामाङ विरुद्ध आन्दोलन सुरु गरेको हो । उपसभामुख तामाङले राष्ट्रिय जनावर र हिन्दु नेपालीहरुले लक्ष्मीको रुपमा मान्दैै आएको गाई काटेर खान पाउनुपर्ने अभिव्यक्ति दिएको विरोधमा गृहजिल्ला नुवाकोटमा चरणवद्ध प्रदर्शन सुरु भएको छ । तामाङको अभिव्यक्ति समस्त नेपालीहरुको आस्थामा प्रहार गर्ने उद्देश्यवाट प्रेरित रहेको जनाउंदैै युवा विद्यार्र्थीहरुले सदरमुकाम विदुरमा मसाल जुलुस सहित प्रदर्शन गरेका छन् । नेपाली कांग्रेस सम्वद्ध नेपाल विद्यार्र्थी संघ र तरुण दल सहितका भातृसंस्थाहरुले शनिवार बेलुकी ढुँगेबजारदेखि सुरु गरेको मसाल जुलुस विदुर चोकमा पुगेर कोणसभामा परिणत भएको थियो । सयौं विद्यार्थी, तरुण तथा कांग्रेस नेता कार्यकर्ताले उपसभामुख तामाङविरुद्ध नाराबाजी र जुलुस गर्दै कोणसभामा परिणत भएको हो । कार्यक्रममा नेपाली कांग्रेसका जिल्ला सभापति तथा पूर्व सांसद जगदीश्वरनरसिंह केसी, महासमिति सदस्य रमेशकुमार महत, नेविसंघका महामन्त्री कुन्दनराज काफ्ले, राप्रपाका जिल्ला अध्यक्ष बिष्णुप्रसाद सापकोटा, नेविसंघका केन्द्रीय सदस्य सुशील भट्ट, पूर्व केन्द्रीय सदस्य श्रीराम श्रेष्ठ, विद्यार्र्थी नेताहरु निरञ्जन थापा, कृष्ण मिश्र, शंकर पाण्डे लगायतले उपसभामुख तामाङको अभिव्यक्ति समस्त नेपालीहरुको आस्थामा प्रहार गर्दे जातीय र धार्मिक सद्भाव भड्काउने उद्देश्यवाट प्रेरित रहेको आरोप लगाए । कोणसभामा सहभागीहरुले निर्वाचनमा बहुमत प्राप्त गरेको दम्भमा जनताको आस्थामा प्रहार भइरहे त्यसका विरुद्ध सशक्त प्रतिरोध गरिने चेतावनीसमेत दिएका छन् । प्रदेशसभा उपसभामुख तामाङले गाइको मासु खाएको आरोपमा पक्राउ परेका मकवानपुका तीनजना व्यक्तिहरुलाई तुरुन्त रिहा गर्न गृहमन्त्री रामबहादुर थापासमक्ष माग गर्दै गाई काट्नेलाई जेल हाल्ने कानुनी प्रावधान संशोधन हुनुपर्ने माग गरेपछि उनी विवादमा तानिएकी हुन् ।"
रेडियो नेपाल र वडाबीच जग्गा भाडा विवाद,"ललितपुर : ललितपुर महानगरपालिका १५, खुमलटारस्थित ४२ रोपनी जग्गा भाडामा लगाउने विषयमा रेडियो नेपाल र वडा कार्यालयबीच विवाद चर्केको छ। विपद् व्यवस्थापनका लागि उक्त जग्गा खुला राख्न आग्रह गर्दा रेडियोले पहिल्यै भाडामा लगाउने निर्णय भइसकेकाले बदर गर्न नसकिने जवाफ दिएपछि वडा कार्यालय रुष्ट बनेको हो। रेडियोको उक्त जग्गामा ०७२ साल वैशाख १२ को भूकम्पपछि स्थानीयले आ श्रयस्थल बनाएका थिए। रेडियोले जग्गा भाडामा लगाउने निर्णय गरेपछि स्थानीयले समेत आपत्ति जनाएका छन्। वडा १५ का अध्यक्ष सुदर्शन मि श्रका अनुसार कानुनमा स्थानीय तहको अनुमति नलिई कुनै निर्णय गर्न नसकिने प्रावधान छ। यद्यपि, रेडियो नेपालले सम्बन्धित वडासँग कुनै सहकार्य नगरको दाबी उनको छ। उनले भने, रेडियो नेपालले कानुनी प्रक्रिया पूरा गरेको छैन, कानुनी रूपमा त्रुटि गरेको छ। रेडियोले वडासँग अनुमति नलिएको र निजी कम्पनीलाई न्यून दरमा भाडामा दिएको उनले बताए। उक्त जग्गामा केही महिनापहिले भाडामा लिएर संरचना बनाउन आएका ठेकेदार कम्पनीको औजार नगर प्रहरी बलको सहायतामा वडाले जफत गरेको थियो, उनले भने। चलानी नम्बर ५१७ मार्फत मूल सडकको उत्तरतर्फ रहेको खुमलटार ट्रान्समिटिङ स्टेसनको ४२ रोपनी जग्गा, रेडियो सञ्चालन समितिको निर्णयअनुसार भाडामा दिइसकेको र उक्त जग्गा खुला राख्न असमर्थ रहेको जवाफ रेडियोले वडालाई कात्तिकमै पठाएको थियो। रेडियो नेपालका सूचना अधिकारी बुद्धिबहादुर केसीले भाडावालसँग गरिएको सम्झौता खारेज नभएको र अहिलेसम्म कुनै निर्णय भइनसकेको जानकारी दिए। रेडियोको जवाफपछि प्रधानमन्त्री कार्यालय, गृह मन्त्रालय, अख्तियार, स्थानीय विकास मन्त्रालयलगायतलाई भाडा सम्झौता रद्द गरेर हालको अवस्थामा खुला राख्न पत्राचार गरिसकेको वडाध्यक्ष मि श्रले बताए। सरकारी क्षेत्रभन्दा अन्य क्षेत्रलाई कुनै प्रयोजनका लागि भाडामा दिन नमिल्ने प्रावधानको बेवास्ता गर्दै विभिन्न निजी कम्पनीलाई लिजमा दिएपछि रेडियोको एक सय ६० रोपनीमध्ये ४२ रोपनी वडाले खुला राख्न अनुरोध गरेको मि श्रले जानकारी दिए। तर, सो जग्गा कुबेर ज्ञान हाउजिङ कम्पनी लाई भाडामा दिइएको छ। रेडियोका सूचना अधिकारी केसीका अनुसार उक्त कम्पनीले प्रतिरोपनी प्रतिमहिना ४१ हजार ५१ रुपैयाँ दिने र वार्षिक १० प्रतिशत भाडा वृद्धि गर्ने सहमति भएको छ। यो जग्गा ३० वर्षका लागि भाडामा दिने सहमति भइसकेको छ, उनले भने। तर, सरकारी दरअनुसार ४२ रोपनीको प्रतिमहिना करिब २० लाख भाडा तिर्नुपर्ने महानगरको राजस्व विभागले जनाएको छ। त्यस्तै, दक्षिणतिरको १० रोपनी जग्गा ०७३ जेठ १ मा इन्फ्राटेक कम्पनी लाई प्रतिमहिना ३५ हजार रुपैयाँ दरले भाडामा लगाएको छ। पाँच रोपनी जग्गा जियो अटोमोबाइल कम्पनी लाई ०७३ जेठ १ मा प्रतिमहिना ३५ हजारको दरले १० वर्षका लागि भाडामा लगाइएको देखिन्छ। गणपति तथा भेनियर प्लाइउड उद्योग लाई ०७३ पुस २५ देखि लागू हुनेगरी दुई रोपनी जग्गा प्रतिमहिना ३५ हजारको दरले भाडामा दिइएको थियो। सशस्त्र प्रहरीको दक्षिणकाली गणले २५ रोपनी भाडामा लिएको भए पनि करिब ४० रोपनी जग्गा उपभोग गर्दै आएको छ। रेडियोले भाडामा लगाउन जेजस्तो निर्णय गरेको भए पनि उक्त स्थान विपदको बेला प्रयोग गर्न पाऊँ भनी खुला राख्न गरेको आग्रहको हालसम्म कुनै सुनुवाइ नभएको स्थानीयको गुनासो छ।"
एकता घोषणा चैत २३ अगाडि नै,"काठमाडौं : प्रधानमन्त्री केपी ओलीले एमालेमाओवादी पार्टी एकता चैत २३ भित्रै गर्ने नयाँ प्रस्ताव गरेका छन्।माओवादी केन्द्रका अध्यक्ष पुष्पकमल दाहालसँग शनिबार बिहान छलफल गर्दै ओलीले आफ्नो भारत भ्रमणअगाडि नै एकता गर्न प्रस्ताव गरेका हुन्। प्रधानमन्त्री तथा एमाले अध्यक्ष ओलीको त्यस्तो प्रस्तावमा माओवादी अध्यक्ष दाहालले पनि सकारात्मक जवाफ दिएका छन्। दुई अध्यक्षबीच संघीय फोरमका अध्यक्ष उपेन्द्र यादवसँग शनिबार बिहान प्रधानमन्त्रीको सरकारी निवास बालुवाटारमा छलफल भएपछि केही बेर थप छलफलक्रममा ओलीको त्यस्तो प्रस्ताव आएको हो। ओलीले ८ गते बिहीबार दाहालसँगको भेटमा पनि आफ्नो भारत भ्रमणको मिति २३ देखि २५ सम्म तय भइसकेको र त्यसअगाडि नै सकभर एकताको काम टुंग्याएर भारत भ्रमणमा जान सकिए सकारात्मक सन्देश जाने भन्दै अनौपचारिक छलफल गरेका थिए। त्यसदिन दुई अध्यक्ष (ओलीदाहाल) बीच कार्यदलको तयारी र समयले भ्याउने देखिएमा छिटो टुंग्याएर जान सकिने विषयमा छलफल भएको थियो। शुक्रबार दुवै नेताले अन्तरिम विधान र अन्तरिम राजनीतिक प्रतिवेदन बनाउन गठित दुई छुट्टाछुट्टै कार्यदलमा रहेका पार्टी नेतासँग अनौपचारिक छलफल गरी कार्यदलले गरिरहेको तयारीको विषयमा बुझेका थिए। त्यसपछि शनिबार दुई अध्यक्ष थप छलफलमा बसेका थिए। उक्त छलफलमा कार्यदलको काम करिब सकिने चरणमा रहेकाले द्रुतगतिमा काम अगाडि बढाएर भए पनि भारत भ्रमणअगाडि नै पार्टी एकताको प्रस्ताव ओलीले गरेका थिए। ओलीको त्यस्तो प्रस्तावमा दाहालले पनि सकारात्मक जवाफ दिएर आन्तरिक तयारीका लागि केन्द्रीय कार्यालयको हेडक्वार्टर बैठक बोलाएका थिए। आफ्नै निवास खुमलटारमा बसेको माओवादी पार्टी नेताहरूको बैठकमा दाहालले ओलीले आफ्नो भारत भ्रमणअगाडि नै पार्टी एकता टुंग्याउन प्रस्ताव राखेको खुलासा गरेका थिए। दाहालको भनाइ उद्धृत गर्दै माओवादी केन्द्रका सचिवालय सदस्य नारायण शर्माले अन्नपूर्णसँग भने, प्रधानमन्त्रीले पार्टी एकता गरेर भारत भ्रमणमा जाँदा राम्रो हुने, सन्देश पनि राम्रो जाने प्रस्ताव गर्नुभयो, मलाई पनि ठिकै लाग्यो, हाम्रो तयारी के हुन्छ ? सकिन्छसकिन्न ? यस विषयमा सुझाव दिनुहोला। ओलीदाहालबीचको छलफलमा दुई दिनभित्र कार्यदललाई आफ्नो काम सक्न निर्देशन दिने, १४ गतेभित्रै पार्टी एकता संयोजन समितिको बैठक बस्ने र प्राप्त कार्यदलको रिपोर्टका आधारमा निर्णय एकतासम्बन्धी ठोस निर्णय लिने, चैत १५ मा एकता संयोजन समितिले लिएका निर्णयका आधारमा दुवै पार्टीले आन्तरिक तयारी गर्ने र चैत २३ भित्रै पार्टी एकता गर्ने गरी गृहकार्य अगाडि बढाउन छलफल चलेको छ। अन्तरिम विधान तथा संगठनात्मक कार्यविधि र अन्तरिम राजनीतिक प्रतिवेदन तयार पार्न दुवै पार्टी शीर्ष नेता सम्मिलित एकता संयोजन समितिले फागुन ७ मा छुट्टाछुट्टै दुई कार्यदल गठन गरेको थियो। दुवै कार्यदलले अहिले अन्तरिम मस्यौदा तयार पारी छलफल गरिरहेको छ। अन्तरिम राजनीतिक प्रतिवेदन तयार पार्न गठित कार्यदलको आइतबार पनि बैठक बोलाइएको छ। कार्यतालिका :  कार्यदलले बढीमा सोमबारसम्म काम सक्ने  १४ गतेभित्रै एकता संयोजन समितिको बैठक बस्ने  १५ गते संयोजन समितिको निर्णयका आधारमा दुवै पार्टीले आन्तरिक तयारी गर्ने  २२ गतेभित्रै पार्टी एकताको औपचारिक घोषणा गर्ने संगठनात्मक कार्यदलले अनौपचारिक छलफल दिनहँु गरिरहेको छ। एकतापछि एकीकृत पार्टीको नाम नेपाल कम्युनिस्ट पार्टी राख्ने, मार्गनिर्देशक सिद्धान्त माक्र्सवाद र लेनिनवादलाई मात्र बनाउने, अन्य वैचारिक विषयलाई छलफल गर्दै महाधिवेशनबाट टुंगो लगाउने र एकीकृत पार्टीका दुवै अध्यक्षले संयुक्त रूपमा नेतृत्व गर्ने समझदारी यसअघि नै एकता संयोजन समिति बैठकमा भइसकेको छ। एमालेको तयारी पूरा, माओवादीको बाँकी चैत २३ अघि नै पार्टी एकता गर्दा पनि एमाले आन्तरिक रूपमा तयारी अवस्थामा छ। तर, माओवादीको भने तयारी देखिँदैन। एमालेले पार्टी संगठनको सदस्य संख्या, कमिटीको आकार, नेताकार्यकर्ताको कमिटीलगायत सबै चुस्तदुरुस्त तथ्यांक तयारी अवस्थामा राखेको छ। तर, माओवादीको अहिलेसम्म पनि सदस्य संख्या र पार्टी कमिटीको संख्यादेखि नेताकार्यकर्ताको जिम्मेवारी कसको कहाँ भन्नेसम्मको तथ्यांक केन्द्रीय कार्यालयदेखि प्रदेश, जिल्ला तहसम्म पनि छैन। अब प्रधानमन्त्रीको भारत भ्रमण अगाडि नै पार्टी एकता माओवादीको तयारी पुग्यो भने र एकता प्रक्रियामा नेताहरूको व्यवस्थापनदेखि अन्य प्राविधिक पक्षहरू मिल्यो भने सम्भव देखिन्छ, माओवादीकै अर्का एक नेताले अन्नपूर्णसँग भने, एमालेको करिब तयारी भइसकेको देखिन्छ, हामी माओवादीको बाँकी छ। एमाले नेता वेदुराम भुसाल एमालेको संगठनात्मक संरचना तयारी अवस्थामा रहे पनि कार्यदलमा सरसर्ती काम सकिए काम टुंग्याउन सकिने तर एउटै विषयमा अल्झिए लम्बिन पनि सक्ने बताए। शनिबारको माओवादी केन्द्रीय कार्यालयको बैठक एकताका लागि आन्तरिक संगठनात्मक तयारीमा केन्द्रित भएको नेता मणि थापाले बताए। माओवादीले सरकारमा सहभागी नेताहरूको कार्यव्यस्ततालाई ध्यान दिँदै प्रदेशको जिम्मेवारीबाट मुक्त गर्दै नयाँ नेतालाई जिम्मेवारी दिएको छ। यो जिम्मेवारी पार्टी एकतामा आन्तरिक पार्टी संरचनाको तयारीका लागि गरिएको कार्यविभाजन हो, अर्का माओवादी नेता गणेश शाहले भने, अब उहाँहरू (प्रदेश इन्चार्ज)ले पार्टीको प्रदेश कमिटीको आन्तरिक छलफल बैठक दुईतीन दिनभित्र राखेर प्रदेश र जिल्लाको तयारी गर्नुहुनेछ। माओवादीले प्रदेश १ मा राम कार्की, २ विश्वनाथ शाह, ३ हितमान शाक्य, ४ हितराज पाण्डे, ५ मणि थापा, ६ जनार्दन शर्मा र ७ मा लेखराज भट्टलाई जिम्मेवारी दिएको छ। माओवादीले १५ चैतमा केन्द्रीय सचिवालयको बैठकसमेत बोलाइसकेको छ। तीन सयको केन्द्रीय समिति ! एमालेमाओवादी एकतापछि निर्माण हुने नेपाल कम्युनिस्ट पार्टीको केन्द्रीय समिति तीन सय हाराहारीमा बनाउने गरी अन्तरिम विधान बनाउन गठित कार्यदलले प्रस्ताव गर्ने तयारी गरेको छ। कार्यदलका बीचमा करिब ३ सय १ वा २ सय ९९ सदस्यमध्ये एक संख्याको केन्द्रीय समिति बनाउने गरी प्रस्ताव तयार पारेको हो। यद्यपि, कार्यदलले निष्कर्ष भने दिइसकेको छैन। कार्यदलले यो संख्यामै समझदारी बनाउने गरी छलफल चलाए पनि त्यसलाई पार्टी एकता संयोजन समितिले अनुमोदन गर्नुपर्ने हुन्छ। संयोजन समितिले अनुमोदन गरेमा उक्त संख्याको केन्द्रीय समितिको एकतिहाइ अर्थात् १ सयको पोलिटब्युरो र पोलिटब्युरोको एकतिहाइ अर्थात् ३३ सदस्यीय स्थायी समिति बन्नेछ। माओवादी केन्द्रको शनिबार बसेको केन्द्रीय कार्यालय बैठकमा अन्तरिम विधान बनाउन गठित कार्यदलका संयोजकसमेत रहेका गृहमन्त्री रामबहादुर थापा (बादल) ले तीन सयको केन्द्रीय समिति बनाउने गरी कार्यदलमा करिब समझदारी जुटेको रिपोर्टिङ गरेका थिए। बादलजीले केन्द्रीय समिति ३ सय हाराहारी हुने गरी कार्यदलमा करिब समझदारी जुटेको बैठकमा रिपोटिङ गर्नुभएको थियो, कार्यालय सदस्य गणेश शाहले अन्नपूर्णसँग भने, त्यो भनेको २९९ वा ३०१ मध्ये एक हुन सक्ने पनि बादलजीको कुरा थियो। कार्यदलले रिपोर्ट बुझाएपछि एकता संयोजन समिति बैठक बसेर यस विषयको अन्तिम निर्णय लिनेछ। नेता मणि थापाले पनि तीन सय हाराहारी केन्द्रीय समितिको विषयमा छलफल चलिरहेको बताए। प्रधानमन्त्रीको प्रस्ताव सकारात्मक लाग्यो प्रधानमन्त्रीज्यू २३ चैतमा भारत भ्रमणमा जान लाग्नुभएको छ। उहाँले मसँगको छलफलमा आफ्नो भारत भ्रमणअगाडि नै पार्टी एकताको प्रस्ताव गर्नुभयो। भारत भ्रमणअगाडि पार्टी एकता गर्दा एकीकृत पार्टीको अध्यक्ष तथा प्रधानमन्त्रीको रूपमा भारत भ्रमणमा जाँदा सन्देश राम्रो जाने भएकाले सोअनुसार गरौं भनेर प्रस्ताव राख्नुभयो, दस्ताबेज, कार्यदलका तयारी करिब पूरा हँुदै छन् भन्ने रिपोर्ट पनि आयो, त्यसो हो भने प्रधानमन्त्रीको भारत भ्रमणअगाडि नै पार्टी एकता गर्दा ठिकै हुन्छ भन्ने मलाई पनि लागेको छ। त्यो राम्रो पनि हुन्छ। हाम्रा कमिटी केकति संख्याका छन्, हाम्रो तयारी केकस्तो हुन्छ ? त्यो अवधिसम्म गर्न सकिन्छसकिन्न ? के छ ? तपाईंहरूको सुझाव पाऊँ ?"
धर्मप्रचार गर्नेलाई फिर्ता पठाएको प्रतिशोध साँध्न इयुको प्रतिवेदन : प्रधानमन्त्री,"काठमाडौं : प्रधानमन्त्री केपी शर्मा ओलीले युरोपियन युनियन (इयु) ले हालै सार्वजनिक गरेको नेपालको प्रतिनिधिसभा तथा प्रदेशसभा निर्वाचनको प्रतिवेदनमाथि कडा टिप्पणी गरेका छन्। अनुगमनका नाममा नेपालमा धर्मप्रचार गर्नेलाई फिर्ता पठाइएको प्रतिशोधमा इयुले प्रतिवेदन ल्याएको टिप्पणी प्रधानमन्त्री ओलीको छ। 'अनुगमनको नाममा धर्म प्रचार गर्नेलाई हामीले देशबाट फिर्ता पठाएपछि त्यसको प्रतिशोध साँध्ने गरी इयुले यो प्रतिवेदन ल्याएको हो', आइतबार बिहान काठमाडौंमा भएको कार्यक्रममा प्रधानमन्त्री ओलीले भने, 'प्रतिवेदन प्रतिवेदन हुनुपर्छ, प्रतिशोध साँध्नका लागि हुनु हुँदैन।' भूकम्पको राहत तथा उद्दार र निर्वाचनका बेला कतिपय स्थानमा बाइबल बाँडिएका समाचारहरू आएका थिए। नेपालको संविधानमा रहेको धार्मिक स्वतन्त्रताको विषयमा टिप्पणी गरेर विवादमा तानिएका तत्कालीन बेलायती राजदूत एन्ड्रियु स्पार्क्स नेपालबाट फिर्ता भएका थिए। यद्यपि प्रधानमन्त्री ओलीले कुन घटनामा इयुले प्रतिशोध साँधेको हो प्रष्ट खुलाएनन्। प्रधानमन्त्रीले इयुको प्रतिवेदन नेपाल र नेपालीलाई हेप्ने गरी आएको बताए। 'यो प्रतिवेदन नेपाल र नेपालीलाई हेप्ने गरी आएको छ', राष्ट्रिय निर्वाचन पर्यवर्क्षण समिति (नियोक) ले होटल अन्नपूर्णमा गरेको कार्यक्रममा प्रधानमन्त्री ओलीले भने, 'हामीले सच्याउन भनिसक्यौँ तर ऊ हटेर गर्ने किसिमले प्रस्तुत भयो।' इयुको प्रतिवेदनले नेपालले हासिल गरेका प्रजातान्त्रिक उपलब्धिमाथि प्रश्न गर्न खोजेको टिप्पणी प्रधानमन्त्री ओलीले गरे। '८० प्रतिशत मतदान भएको देशका बारेमा ६० प्रतिशत पनि मत खसाउन नसक्ने देशको युनियनले प्रश्न उठाउने कुनै अधिकार छैन', प्रधानमन्त्री ओलीले भने, 'पहिला उनीहरूले हाम्रो जति मत खसाएर देखाउन्, अनि हामीलाई अधिकारका कुरा सिकाउन्।' प्रधानमन्त्रीले प्रतिवेदन सच्याउन इयुलाई पुनः आग्रह गरे। 'हाम्रो समाजिक प्रबन्ध, संविधान र अहिलेसम्मको उपलब्धिलाई ठाडै अपमानित गरिएको छ', प्रधानमन्त्रीले भने, 'प्रतिवेदन सच्याउला भनेको त उल्टै निहुँ खोज्दै छ। नेपाल सार्वभौम मुलुक हो भन्ने हेक्का इयुलाई हुनुपर्छ। प्रतिवेदन यथासिघ्र सच्याउ, हेप्ने काम नगर।' प्रधानमन्त्री ओलीले नेपालको धर्म निरपेक्षतालाई बुझ्न पनि आग्रह गरे। 'हामी अरुको जस्तो धर्मग्रन्थमा हात राखेर सपथ खाएर धर्मनिरपेक्ष भन्दै हिड्दैनौँ', उनले भने, 'हामी पश्चिमा जस्तो अरुको देशमा धर्म प्रचार गर्दै पनि हिँड्दैनौँ।' नेपालले विश्वसँग मिलेर काम गर्न चाहेको उल्लेख गर्दै प्रधानमन्त्रीले प्रतिवेदन सच्याउन इयुलाई आग्रह गरे। उनले महिला सहभागिता पनि नेपालजत्तिको काम गरेर देखाउन सुझाव दिए। सम्बन्धित समाचारहरू सभामुखसँग युरोपियन निर्वाचन पर्यवेक्षण टोलीको भेट ईयूको सुझावप्रति परराष्ट्रको आपत्ति इयूको प्रतिवेदनमा जनजाति महासंघको समर्थन इयूको सुझावप्रति बाबुरामको कटाक्ष : गुड र गोबर नचिन्नेले थुतुनो नचलाएकै वेश ! ईयूको प्रतिवेदन अनधिकृत र आपत्तिजनक: प्रेस काउन्सिल"
अन्यौलमै फोरमराजपा,"काठमाडौं : वाम नेतृत्वको सरकारलाई समर्थन गरेका संघीय फोरम र राजपाको सत्तारोहण अझै अन्योलमा छ। संविधान संशोधनलगायत मुद्दा सम्बोधनका लागि लिखित समझदारी खोजिरहेका दुवै दलसँग पछिल्लो समय औपचारिकअनौपचारिक छलफल र वार्तासमेत पातलिँदै गएको छ। दुवै दलले सरकारलाई पूर्ण विश्वासको मत दिए पनि आफैँ भने विश्वस्त बनेर सरकारमा जान तयार हुन सकिरहेका छैनन्। सरकार भने राजपा र फोरमसँग छलफल सकारात्मक रहेकाले दुवै दल सहभागी हुने विश्वासमा देखिन्छ। शनिबार मात्रै पनि प्रधानमन्त्री केपी ओली र माओवादी अध्यक्ष पुष्पकमल दाहालले संघीय फोरमका अध्यक्ष उपेन्द्र यादवसँग सरकारको सहभागिताका विषयमा छलफल गरेका थिए। हामीले हाम्रो कुरा स्पष्ट राख्यौं। हाम्रा मुद्दामा सरकारले लिखित सहमति जनाउन चाहेन, छलफलपछि यादवले अन्नपूर्णसँग भने। सरकारले फोरमलाई सहभागी बनाउन सिटसमेत छुट्याएर राखेको छ। उसका लागि स्वास्थ्य मन्त्रालय र सहरी विकास मन्त्रालय वाम गठबन्धन सरकारले छुट्याएको छ। फोरमले आफूलाई दिने भनिएको मन्त्रालय टुक््रयाएको र संविधान संशोधनमा लिखित समझदारी भइनसकेका कारण सरकारमा सहभागिता अझै छलफलकै क्रममा रहेको बताएको छ। संघीय फोरमका महासचिव रामसहाय यादवले यसअघिका औपचारिक छलफलमा सरकारसँग मुद्दामा मात्रै केन्द्रित भएको, मन्त्रालय र वरीयताको विषयमा छलफल नै नभएको बताए। फोरमभित्र मन्त्री चयनको विषय पनि सकसमा परेकाले उसको सत्तारोहण लम्बिएको सरकारी पक्षको दाबी छ। देखाउनका लागि मात्रै हो भने हामी जाँदैनौं, सरकारमा हामीले भूमिका खोजेका छौं। उपेन्द्र यादव, अध्यक्ष, संघीय फोरम संविधान संशोधनलगायत विषयमा सहमतिका लागि तयार गरेको ड्राफ्ट हस्ताक्षर गर्ने विषयमा भने सरकारले आनाकानी गरिरहेको छ। सरकारले लिखित समझदारी गरेपछि मात्रै हामीले विश्वास गरेर जाने हो। अहिलेसम्म विश्वासको वातावरण बन्न सकिरहेको छैन, अध्यक्ष यादवले अन्नपूर्णसँग भने, वामको बहुमत रहेको सरकारमा हामीलाई किन बोलाइयो। हामी सरकारमा देखाउनका लागि मात्रै जाने पक्षमा छैनौं। हाम्रो भूमिका खोजेका छौं। किन र केका लागि सरकारमा जाने भन्नेमा हामी स्पष्ट छौं, उनले भने। आफ्ना मुद्दा सम्बोधनमा सरकार सकारात्मक देखिएकाले प्रधानमन्त्रीका साथै राष्ट्रपति निर्वाचनमा पनि संघीय फोरम र राजपाले वाम गठबन्धनलाई सघाएका थिए। राजपाले भने तीन महिना वा ६ महिनाभित्रै संविधान संशोधन गर्ने लिखित समझदारी सरकारले पूरा नगर्दासम्म सरकारमा नजाने अडान राख्न थालेको छ। राजपाका महासचिव केशव झा पार्टीसँग पछिल्लो समय सरकारले संवाद पनि नगरेको बताउँछन्। रेशम चौधरीलाई सांसदको शपथ खुवाउनुपर्ने र झुटा मुद्दा फिर्ता गर्नुपर्ने माग अगाडि सारेपछि सरकार अप्ठ्यारोमा परेको छ। सरकार र राजपाबीच संवाद सहमतिनजिक पुगिसके पनि अहिले वातावरण बिग्रिन लागेको छ। केशव झा, महासचिव, राजपा यो राजनीतिक मुद्दा भएकाले सजिलै सल्टिने विषयलाई बढी जटिल बनाउन खोजियो। सरकार र राजपाबीचको संवाद सहमतिनजिक पुगिसके पनि अहिले वातावरण बिग्रिन लागेको छ, उनले अन्नपूर्णसँग भने। पछिल्लो समय सरकारसँग संवादसमेत नहुँदा राजपाले सरकारप्रति आशंका प्रकट गर्न थालेको छ। सरकारको सय दिनसम्म पर्ख र हेरको अवस्थामा बस्ने, त्यसपछि पनि सरकारले संविधान संशोधनलगायत विषय सम्बोधन गरी सरकारमा सहभागी नगराए समर्थन फिर्ता गर्ने रणनीतिमा पार्टी रहेको झाले बताए।"
"प्रदेशमा छैन, सिंहदरबारमा अर्बौंका गाडी अलपत्र","काठमाडौं : प्रदेशका उच्च पदाधिकारीलाई गाडीको चरम समस्या भइरहेको अवस्थामा मुलुकको प्रमुख प्रशासनिक निकाय सिंहदरबारभित्र भने तीन सयभन्दा बढी गाडी मर्मतबिनै थन्किएका छन् । सरकारले सामान्य रूपमा बिग्रिए पनि समयमै मर्मत गर्न नसक्दा अर्बौं मूल्यका गाडी प्रतिदिन बिग्रँदै र थन्किँदै गएका हुन् । सिंहदरबारभित्र विभिन्न मन्त्रालयनजिक तथा सिंहदरबारभित्रकै ग्यारेजमा गरी तीन सयभन्दा बढी गाडी बिग्रिएको अवस्थामा अलपत्र राखिएको गृह मन्त्रालयले जनाएको छ । केही दिनअघि प्रधानमन्त्री केपी ओलीले सातै प्रदेशका मुख्यमन्त्रीसग गरेको छलफल कार्यक्रममा सबैजसो मुख्यमन्त्रीले प्रदेशले भोग्नुपरेका मुख्य समस्यामा गाडीको समस्यासमेत रहेको भन्दै तत्काल पूर्ति गर्न माग गरेका थिए । प्रदेशमा गाडीको चरम समस्या भइरहे पनि केन्द्रले सयौं गाडी मर्मत गरेर पठाउनेबारे कुनै गृहकार्य अघि बढाउन सकेको छैन । प्रधानमन्त्री कार्यालयले केही महिनाअघि बिग्रिएका गाडी मर्मत गर्न सकिने खालका भए मर्मत गरेर प्रयोगमा ल्याउने र मर्मत हुन नसक्नेलाई लिलामी गर्नुपर्ने भन्दै त्यसका लागि कार्यालयका सचिव प्रेमकुमार राईको नेतृत्वमा प्रक्रिया अघि बढाएको थियो । सचिव राईले विभिन्न कारणले सो कार्य रोकिए पनि अब त्यस्ता गाडीको अवस्थाबारे खोजतलास गरी आवश्यक प्रक्रिया थालिने जानकारी दिए । प्रधानमन्त्री कार्यालयका सचिव राईले वर्षौंदेखि सयौं गाडी त्यत्तिकै राखिएको स्विकार्दै अब तिनको शीघ्र व्यवस्थापन जरुरी रहेको बताए । सरकारले सामान्य रूपमा बिग्रिए पनि समयमै मर्मत गर्न नसक्दा अर्बौं मूल्यका गाडी प्रतिदिन बिग्रिँदै र थन्किँदै गएका हुन् । गृह मन्त्रालयका अनुसार गृहमा महँगो र बहुमूल्य मानिएको ७ वटा मर्सिडिज वेञ्जकार नै अलपत्र अवस्थामा राखिएको छ । यो गाडीको सुरुको मूल्य हाल २ करोडभन्दा बढी छ । त्यसैगरी, गृहका २० वडा गाडी बिग्रिएर अलपत्र छन् । गृहका अनुसार परराष्ट्र मन्त्रालयका ५० भन्दा बढी महँगा कार नारायणहिटी दरबारभित्र त्यसै थन्क्याएर राखिएको छ भने सिंहदरबारभित्र वन तथा वातावरण, जलस्रोत ऊर्जा तथा सिँचाइ, कृषि विकास, भौतिक मन्त्रालय, अन्य विभिन्न आयोग तथा नियोग र संसद् सचिवालयको नाममा रहेका सयौं गाडीसमेत त्यत्तिकै अलपत्र अवस्थामा राखिँदै आइएको छ । यसैगरी, महँगा खालका मित्सुबिसी, टोयटा, कोरोलाजस्ता सयौँ गाडी सिंहदरबारभित्र बेवारिस छन् । विभिन्न मन्त्रालयको नाममा रहेका ती गाडी बिग्रिनेबित्तिकै सरकारी अधिकारीले राम्ररी मर्मत गर्न छाडेर त्यसलाई त्यसै थन्क्याएर नयाँ गाडी किन्ने गर्दा सामान्य रूपमा बिग्रिएका र काम लाग्ने गाडीसमेत मिल्काउने गरिएको छ । मन्त्रालयका उच्च अधिकारीले ती गाडीलाई मर्मत गर्ने वा लिलाम गरेर राजस्व आम्दानी गराउने प्रयास नगर्दा अर्बौं मूल्यका गाडी खेर जाने अवस्था आएको गृह मन्त्रालयका चालक एसोसिएसन अध्यक्ष ताराप्रसाद आर्यालले जानकारी दिए । अर्बौं मूल्यका गाडी कुहिएर, मक्किएर त्यसै खेर गइरहँदासमेत सरोकारवाला कार्यालय प्रमुख तथा शाखाका कर्मचारीको ध्यान नजानु दुःखद भएको अर्यालको भनाइ छ । गृह मन्त्रालयका आन्तरिक व्यवस्थापन शाखा प्रमुख उपसचिव यदुनाथ पौडेलले अर्बौं मूल्यका गाडी बिग्रिएर त्यसै रहेको भए पनि विभिन्न समस्याका कारण ती गाडीको व्यवस्थापनमा कठिन भएको बताए । यद्यपि, अब त्यस्ता सबै गाडीको मर्मत वा लिलाम गर्नुपर्छ भन्ने विषयमा गम्भीर छलफल सुरु भएको र छिट्टै यो विषयमा टुंगोमा पुगिने उपसचिव पौडेलले दाबी गरे । सिंहदरबारभित्र त्यसै थन्क्याएर राखिएका गाडीका पांग्रा, टायर, अन्य मेसिनरी पार्टपुर्जा दिनहुँजसो चोरिने भए पनि त्यो नियन्त्रण गर्नेतर्फ कसैको ध्यान जान सकेको छैन । बिग्रिएर डम्प गरिएका गाडीका महत्वपूर्ण पार्टपुर्जा दुईचार महिना नपुग्दै हराउने गरेको कर्मचारी बताउँछन् । कर्मचारीका अनुसार पुराना गाडी मर्मत गर्दा कमिसन नआउने तर त्यसलाई डम्प गरेर नयाँ किन्दा लाखौं कमिसन आउने लोभले कार्यालय प्रमुखहरू गाडी मर्मत गर्नभन्दा पनि नयाँ खरिद गर्ने काममै बढी सक्रिय हुने गरेका छन् ।"
