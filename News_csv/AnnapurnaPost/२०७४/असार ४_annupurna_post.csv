शीर्षक,विवरण
स्पष्ट अडान आवश्यक,"स्थानीय तहको निर्वाचन अब तीन चरणमा हुने देखिन्छ, यद्यपि त्यसबारे पनि ढुक्क हुने स्थिति छैन । प्रदेश नम्बर २ को (स्थानीय तह) निर्वाचन असार १४ बाट असोज २ मा सारिएपछि पनि खासगरी प्रदेश ५ मा के होला भनी अड्कलबाजी सुरु भएको छ । प्रदेश नम्बर २ र ५ मा उस्तैखाले राजनीतिक पात्र, प्रवृत्ति र माग भएकाले यो आशंका बढेको हो । राष्ट्रिय जनता पार्टीलाई निर्वाचनमा सामेल गराउने प्रयासस्वरूप प्रदेश नम्बर २ को चुनाव सारिएको दाबी सरकार र सत्ता गठबन्धन नेपाली कांग्रेस र एमालेले गरेका छन्, तर चुनाव सार्ने निर्णयलगत्तै राजपाले जनाएको प्रतिबद्धतामा निर्वाचनको विरोध गरिएको मात्र छैन, यथास्थितिमा निर्वाचनमा जान नसकिने प्रतिबद्धता जनाइएको छ । आखिर कुन मान्यता, समझदारी र सहमतिका आधारमा प्रदेश नम्बर २ को निर्वाचन सार्ने निर्णय गरियो त ? यसैबीच राजपाका नेता महन्थ ठाकुर र अलगाववादी सीके राउतबीच गोप्य वार्ता भएको र मधेसको मामिलामा सहकार्यको खोजी भइरहेको संकेत देखा परेका छन् । राउत अखण्ड नेपालविरोधी र तुच्छ भाषामा 'नेपाल आमा' विरुद्धको दुष्प्रचारमा खासगरी काठमाडौंस्थित राष्ट्रसंघीय आवासी कार्यालयसँगै केही पश्चिमी दूतावासहरूको सहयोग र अनुमोदन खोजिरहेका छन्, विगत केही वर्षयता । महन्थ ठाकुर नेपाली कांग्रेसबाट मन्त्री हुँदै ०६३ यता तराईमधेस लोकतान्त्रिक पार्टीका नेता बनेका हुन् । नेपालका विभिन्न पिछडिएका सीमान्तकृत र अवसरबाट वञ्चित समूहहरूलाई समान नेपाली नागरिकमा रूपान्तरण गर्ने अभियानमा लाग्नु सबै असल नेपालीको दायित्व हो । तर सत्तामा छँदा आफ्नो मात्र दुनो सोझ्याउने र जनता बिर्सने नियतपूर्ण 'राजनीतिक अल्जाइमर्स' रोगबाट प्रायः सबै दल र नेता ग्रसित छन् । महन्थ ठाकुर या कुनै पनि नेताले राउतलाई भेट्न सक्छन्, तर अखण्ड नेपालको अस्तित्वलाई चुनौती दिएर नेपाली राजनीतिमा ठाउँ बनाउने प्रयास मृगमरीचिका सावित हुनेछ । राउतसँगको वार्ताको रणनीतिक पक्ष एउटा पाटो हो, तर सम्भवित सहकार्य राउतले यथास्थितिमा निर्देशित गर्नेछन् अब ठाकुरको राजनीतिमा भने त्यो महन्थ ठाकुर र उनले बोकेको राजनीतिको अपमानजनक अन्त्यको प्रारम्भ हो । आखिर ठाकुर आफ्नो क्षेत्रमा पराजित व्यक्ति नै हुन्, तर प्रत्यक्ष या परोक्ष रूपमा बाहिरी जगत्ले समर्थन देला या राउतमार्फत त्यो परिस्थिति जुट्ला भन्ने सोच नै त्रुटिपूर्ण र अव्यावहारिक सावित हुनेछ उनको लागि । निर्वाचन गर्न नसकिने निष्कर्षमा यदि सरकार पुगेको हो प्रदेश नम्बर २ र अन्यत्र भने त्यो अर्को दुःखद र खतरनाक संकेत हो, नेपालको राजनीतिमा । त्यो संकेत र त्यसले प्रतिनिधित्व गर्ने परिस्थितिलाई सर्वस्वीकार्य ढंगले माओवादी र कांग्रेस सत्ता गठबन्धनले सम्बोधन गर्न सक्तैन । तर महन्थ ठाकुर सीके राउतको शरणमा जानुपर्ने परिस्थिति आफैंमा एउटा दुःखद संकेत हो । त्यसैले नेपाली कांग्रेस र माओवादीले संविधानका कमीकमजोरीलाई कसरी सम्बोधन गर्ने र कसरी त्यसलाई साझा स्वीकार्य दस्ताबेज बनाउने ? त्यसबारे प्रतिपक्षी एमाले र महन्थ ठाकुर मात्र हैन, संसद्मा नरहेका शक्ति र राजनीतिक दलहरूसँग पनि तत्काल वार्ता गर्नु जरुरी छ । किनकि यो संविधानलाई ठाकुर र राउत जस्ता शक्ति मात्र हैन, माओवादीबाटै अलग विप्लव समूह र राजसंस्थावादी शक्तिहरूले स्वीकार गरेका छैनन् । त्यस्तै सत्ता गठबन्धन र प्रतिपक्षी एमालेबीच ठूलो द्वन्द्व छ संविधानबारे । त्यस अर्थमा संविधानको जबर्जस्ती कार्यान्वयनले संविधान नमान्ने शक्तिहरूले बृहत् आकार दिलाउनेछ ।"
"एमाले र माओवादी कार्यकर्ता वीच झडप,प्रहरीद्धारा हवाई फायर",बाँकेको बैजनाथ गाउँपालिकामा एमाले र माओवादी वीच झडप भएको छ । उम्मेदवारी दर्ता गर्न जान लागेका माओवादीका कार्यकर्तालाई एमालेका कार्यकर्ताले बाटो छेकेपछि झडप भएको हो । झडप नियन्त्रणका लागि प्रहरीले केहि राउण्ड हवाई फायर र अश्रुग्यास प्रहार गरेको छ । स्थिति नियन्त्रणका लागि थप प्रहरी घटनास्थल पठाइएको छ । एमाले कार्यकर्ताहरुले प्रहरीलाई ढुंगा प्रहारगरेको प्रहरीले जनाएको छ ।
प्रचण्डको नेतृत्वमा देशको समृद्धि हेर्ने राणाको चाहना,"काठमाडौं : पूर्व प्रधानमन्त्री तथा नेकपा (माओवादी केन्द्र) का अध्यक्ष पुष्पकमल दाहाल प्रचण्डसँग नेपाल उद्योग वाणिज्य महासंघका अध्यक्ष भवानी राणा र उपाध्यक्ष चन्द्र ढकालले भेट गर्नुभएको छ । सोमबार दिउँसो अध्यक्ष निवास लाजिम्पाटमा भएको भेटमा उद्योग वाणिज्य महासंघका पदाधिकारीहरुले अध्यक्ष प्रचण्डको प्रधानमन्त्री कालमा नीजि क्षेत्रले निकै ठूलो उत्प्रेरणा र हौसला प्राप्त गरेको बताउनु भयो । भेटमा उद्योग वाणिज्य महासंघका अध्यक्ष राणाले प्रचण्डको प्रधानमन्त्री काल नेपालको समृद्धि र विकासका लागि नमूनायोग्य रहेको बताउँदै नीजि क्षेत्र प्रचण्डकै नेतृत्वमा देशको समृद्धि अगाडि बढेको हेर्न चाहेको बताउनु भयो । त्यसै गरी नेपाल उद्योग वाणिज्य महासंघका उपाध्यक्ष चन्द्र ढकालले प्रचण्डको कार्यकालमा राष्ट्रिय गौरवका आयोजनाहरुमा तिब्रता आउनु, लोडसेडिङको अन्त्य हुनु र आर्थिक वृद्धिदर गुणात्मक रुपमा बढ्नु नीजि क्षेत्रका लागि निकै सुखद् विषय भएको बताउनु भयो । भेटमा अध्यक्ष प्रचण्डले आफूले निकै मेहेनत गरेर नै देशमा लोडसेडिङको अन्त्य, तिब्र आर्थिक वृद्धिदर, मूल्य वृद्धि नियन्त्रण, बन्द, हड्ताल नहुने वातावरणको सिर्जना र विकास आयोजनाहरुले तिब्रता पाएको बताउनु भयो । आर्थिक विकास र समृद्धिका लागि राजनीतिक स्थिरता महत्वपूर्ण रहेको बताउँदै अध्यक्ष प्रचण्डले प्रधानमन्त्रीमा नरहे पनि नेपालको विकास र प्रगतिका लागि आफ्नो निरन्तर पहल रहने बताउनु भयो ।"
"बाजुरामा कांग्रेस र एमालेका कार्यकर्ताबीच झडप, एकको मृत्यु",धनगढी : वाजुराको छेदेदह गाउँपालिकामा आइतबार मनोनयनका बेला नेपाली कांग्रेस र एमालेका कार्यकर्ताबीच झड्प हुँदा एक एमाले कार्यकर्ताको मृत्यु भएको छ। झडपमा कांग्रेसका एक कार्यकर्ता गम्भीर घाइते भएका छन् । निर्वाचन कार्यालयमा मनोनयन दर्ता गर्ने क्रममा गाउँपालिकाको केन्द्रमा दुवै पार्टीका कार्यकर्ताबीच झड्प भएको हो । झडपमा एमाले कार्यकर्ता छेदेदह गाउँपालिका५ का ५० वर्षीय हंस रावतको ज्यान गएको छ । झडपमा घाइते भएर उपचारका लागि लैजाने क्रममा रावतको बाटोमा मृत्यु भएको प्रहरीले जनाएको छ । यस्तै कांग्रेसका कार्यकर्ता छेदेदह गाउपालिका६ का धन नाथ गम्भीर घाइते भएका छन् । उनलाई उपचारका लागि अस्पताल पठाइएको छ । केही संख्यामा दुवै तर्फ सामान्य घाइते भएका छन् । नेताहरु उम्मेदवारी दर्ता गर्नका लागि भित्र गएका बेला बाहिर दुवै पार्टीका कार्यकर्ताबीच एक अर्काविरुद्ध नारावाजी गाली गलौज हुदाँहुँदै ढुंगा हानाहान भएर झडप भएको थियो।
राजपाका मेयर उम्मेदवारको मनोनयन दर्ता,बुटवल : रुपन्देहीको लुम्बिनी सांस्कृतिक नगरपालिकामा राजपाका नेता मनमोहन चौधरीले मेयर पदका लागि उम्मेदवारी दर्ता गराउनुभएको छ । आइतबार चार बजेपछि मात्रै उहाँ मनोनयनका लागि निर्वाचन कार्यालय पुग्नुभएको हो । नगरको विकासका लागि आफूले उम्मेदवारी दिएको उहाँको भनाइ छ। बुटवल उपमहानगरपालिकामा उम्मेदवार मनोनयन सकिएको छ । निर्वाचन अधिकृत भरतमणि पाण्डेका अनुसार नगरमा हुने कुल ९७ पदका लागि ७ सय ३९ जनाको उम्मेदवारी परेको छ । मेयरमा १६ जनाको उम्मेदवारी परेको छ भने उपमेयरमा ११ जनाको उम्मेदवारी परेको निर्वाचन कार्यालयले जनाएको छ ।
रोल्पाको थवाङमा देउवा र विप्लवको चुनावी तालमेल !,"लिबाङ (रोल्पा) : नेकपाको नेतृत्वले चुनाव खारेजी गर्ने नीति ल्याएपनि रोल्पाको थबाङ गाउँपालिकाका नेकपाका निकट नेता र कार्यकर्ताले स्वतन्त्र उम्मेदवारी दर्ता गराएका छन । थबाङलाई विप्लव नेतृत्वको नेपाल कम्यूनिष्ट पार्टीको प्रभावकारण सुरक्षा संवेदनशिल मानिएको छ । उच्च सुरक्षा संवेदनशिल ठाउँमै उम्मेदवारी दर्ता उत्साहजनक रुपमा सम्पन्न भएको हो । स्थानीय तहको निर्वाचन खारेजी को नीति लिएको नेकपाका कारण थबाङमा मनोनयन दर्ता कस्तो हुन्छ भन्ने सबैमा चासो हुँदै गर्दा शान्तिपूर्ण रुपमा मनोनयन सम्पन्न भएको निर्वाचन अधिकृतको कार्यालयले जनाएको छ । थबाङमा नेपाली कांग्रेस, नेकपा माओवादी केन्द्र लगायतले उम्मेदवारी दर्ता गराएका छन । नेकपा निकट जन स्वंसेवक दलका जिम्मेवार अगुवा अमित घर्तीले गाउँपालिकाको अध्यक्ष पदका लागि स्वतन्त्रबाट उम्मेदवारी दर्ता गराउनु भएको छ । उपाध्यक्षमा भने कसैले पनि स्वतन्त्र उम्मेदवारी दिएका छैनन् । नेपाली कांग्रेसबाट उपाध्यक्ष पदका लागि श्रीकुमारी रोकामगरले उम्मेदवारी दर्ता गराउनु भएको निर्वाचन अधिकृतले जनाए । कांग्रेसबाट अध्यक्ष पदमा कोही उम्मेदवार वनेन् । स्वतन्त्रमा उपाध्यक्ष नउठाईनु र कांग्रेसबाट अध्यक्ष उम्मेदवार नवनाईनु संयोग होईन । स्रोतका अनुसार स्वतन्त्रका अध्यक्ष र कांग्रेसबीच अघोषित सहमति भएको छ । गोप्य योजना अनुसार नै स्वतन्त्रबाट उपाध्यक्ष र कांग्रसबाट अध्यक्ष उम्मेदवार नवनाईएको हो । नेकपा एमालेबाट अध्यक्षमा हितबहादुर रोकामगर र उपाध्यक्षमा जान रोकामगरले उम्मेदवारी दिनुभएको छ । नेकपा माओवादी केन्द्रबाट बीरबहादुर घर्ती अध्यक्ष र रामकिरणी रोका उपाध्यक्ष पदको उम्मेदवार वन्नु भएको छ । स्वतन्त्रबाटै भक्तबहादु घर्ती पनि अध्यक्षको उम्मेदवारी दिनु भएको छ । एमाले र माओवादी केन्द्रले गाउँपालिका देखि वडा सबै पदमा उम्मेदवार खडा गरेका छन । पाँच वटा वडा रहेको थबाङ गाउँपालिकाका वडा अध्यक्ष र सदस्यहरुमा भने स्वतन्त्र र कांग्रेसबाट अलगअलग उम्मेदवार दर्ता गरिएको छ । स्वतन्त्रबाट अध्यक्षका रुपमा वडा नं १ मा फर्कबहादुर बुढा, वडा नं २ मा लिलाराम रोका, वडा नं ४ बाट हिकमत घर्ती र वडा नं ५ बाट डुकमन रोका उम्मेदवार वन्नु भएको छ । नेकपाको नेतृत्वले उम्मेदवार नहुन पटकपटक आग्रह गरेपनि नेकपाका आस्थावान थबाङी मतदाताको भावनाको कदर गर्ने भन्दै स्वतन्त्रबाट उम्मेदवार वनेको दावी गरिएको छ । स्थानीय तहको निर्वाचन भएकाले उपयोग गर्न मतदाता ईच्छुक रहेको उनीहरुले जिकिर गरेका छन । नेकपाले पार्टी योजना र निर्देशनमा स्वतन्त्र उम्मेदवार नवनेको जनाएको छ । पार्टीको नीति चुनाव खारेजी नै हो । चुनाव उपयोग गर्ने भन्ने नै होईन । स्वतन्त्रबाट उम्मेदवार पार्टीको योजनामा होईन ।, नेकपाका जिल्ला सचिव दलबहादुर खत्री जागृति भन्नुुहुन्छ, पार्टीको नीति विपरित जानेलाई कारवाही हुनसक्छ । नेकपाका नेता एवं थबाङका रैथाने जयप्रकाश रोका प्रताप ले स्वतन्त्र उम्मेदवारीमा पार्टी संलग्न नरहेको दावी गर्नुहुन्छ । खारेजी भनेपनि नेकपाका स्थानीय नेता, कार्यकर्ता र आस्थावानले थबाङमा स्थानीय चुनाव उपयोग गर्ने रणनीति अपनाएको स्पष्ट भएको छ । स्वतन्त्र उम्मेदवारले पनि व्यक्तिगत स्वतन्त्रता प्रयोग गरेर उम्मेदवारी दिएको वताएका छन । नेकपाका आस्थावान थबाङीको भावनामा चोट नपुग्ने गरी नेकपाको नेतृत्व मौन वस्यो भने यहाँ चुनाव शान्तिपुर्ण आंकलन गरिएको छ । संविधान सभाको दोस्रोे चुनावमा थबाङ गाविसमा शून्य मतदान भएको थियो । थबाङ गाउँपालिकामा साविकका छिमेकी गाविस मिरुल र उवा गाभिएका छन ।"
राजपाका नेताहरुको स्वतन्त्र उम्मेदवारी दर्ता,"कपिलवस्तु : आन्दोलनरत राजपा नेपालमा आवद्ध नेताहरुले स्वतन्त्र उम्मेदवारी दर्ता गराउनु भएको छ । राजपामा आवद्ध तराई मधेश लोकतान्त्रिक पार्टीका जिल्ला अध्यक्ष रामदास गुप्ताले कपिलवस्तु नगरपालिकामा मेयर पदमा र क्षेत्रीय सभापति बासुदेव प्रसाद कसौधनले उपमेयर पदमा स्वतन्त्र उम्मेदवारी दर्ता गराउनु भएको हो । कपिलवस्तु नगरपालिकाका १२ वटै वडाहरुमा राजपामा आवद्ध तमलोपाका नेताहरुले उम्मेदवारी दर्ता गराउनु भएको छ । त्यसै गरी यशोधरा गाउंपालिकाको अध्यक्षमा राजपाका रामदेव कलवारले अध्यक्ष पदमा र राकेश पाठक र मोलहु प्रसाद गुप्ताले उपाध्यक्ष पदमा स्वतन्त्र उम्मेदवारी दर्ता गराउनु भएको छ । स्थानीय तहमा आफ्ना मतदाता र शुभेच्छकहरुको तिब्र दबाबका कारण आफु उपमेयर पदमा उम्मेदवार बनेको कपिलवस्तु नगरपालिका स्वतन्त्र उपमेयर पदका उम्मेदवार बासुदेव प्रसाद कसौधनले बताउनु भयो । २० वर्षपछि भएको निर्वाचनमा सहभागी नभए सदाका लागि जनताबाट टाढिनु पर्ने अवस्थालाई बुझ्दै आफ्नो पार्टी आन्दोलनमा भए पनि आफूहरु स्वतन्त्र रुपमै भए पनि उम्मेदवार हुन बाध्य भएको उम्मेदवार कसौधनले बताउनु भयो । राजपाका नेताहरु निर्वाचनमा भाग लिने भएपछि आम सर्वसाधारणहरु निर्वाचन शान्तपूर्वक सम्पन्न हुनेमा उत्साहित भएका छन् । वन्द हड्ताल र तनाव वीच राजपाको विरोधमा निर्वाचनमा जानु भन्दा राजपाका नेताहरु स्वतन्त्र रुपले निर्वाचनमा सहभागी भएपछि अन्य प्रतिस्पर्धी दलहरुलाई निर्वाचन प्रचार प्रसारमा जान सहज भएको नेपाली कांग्रेसका प्रचार प्रसार समितिका संयोजक प्रकाश घिमिरेले बताउनु भयो । कपिलवस्तु नगरपालिकामा नेपाली कांग्रेसका तर्फबाट मेयर पदमा किरण सिंह र उपमेयर पदमा लक्ष्मी कसौधन, नेकपा एमालेका तर्फबाट मेयर पदमा रउफ अहमद खां र उपमेयर पदमा सरिता आचार्य उम्मेदवार बन्नु भएको छ । यसै गरी संघीय समाजवादी फोरमबाट मेयर पदमा अब्दुल रसिद खां, उपमेयर पदमा निलम चौधरीको उम्मेदवारी दर्ता भएको छ । नेकपा माओवादी केन्द्रबाट मेयरमा राजेन्द्र शर्मा उपमेयरमा सत्यभामा पाण्डेय, राप्रपा नेपालबाट दिपक पाण्डेय मेयर र ताहिरा खातुन उपमेयर पदमा उम्मेदवार बन्नु भएको छ । कपिलवस्तु नगरपालिकामा मेयर पदमा १० जना र उपमेयर पदमा १५ जना दलीय र स्वतन्त्र ढंगबाट उम्मेदवारी दर्ता भएको छ । राजपाका नेताहरु निर्वाचनमा भाग लिन उम्मेदवारी दर्तासंगै राजपाले आह्वान गरेको दोस्रो चरणको निर्वाचन वहिष्कारको घोषणाको प्रभाव न्यून देखिएको छ ।"
दोस्रो चरणको निर्वाचनमा यस्तो छ रञ्जु दर्शनाको दौड,"काठमाडौं : स्थानीय तहको दोश्रो चरणको चुनावको लागि विवेकशील पार्टीको केन्द्रीय नेतृत्व जिल्ला भ्रमणमा निस्किने भएको छ। दोश्रो चरणको निर्वाचन कार्यतालिका कार्यन्वयनमा आए संगै विवेकशील नेपाली दलको केन्द्रीय नेतृत्वले निर्वाचन लक्षित जिल्ला भ्रमणको थालनी गरेको छ। केन्द्रिय व्यवस्थापिका प्रमुख गोविन्द नारायण तिमल्सिना र नेतृ रन्जु दर्शनाको नेतृत्वमा २०७४ असार ४ गते झापाबाट जिल्ला भ्रमण प्रारम्भ गरेर २०७४ असार ११ गते कंचनपुर पुगेर जिल्ला भ्रमण टुंगिने दलले जनाएको छ। जिल्ला भ्रमण उम्मेदवार उठाइएका जिल्ला केन्द्रित हुने बताइएको छ। त्यस लगत्तै दलले अन्य जिल्लामा पनि भ्रमणमा जाने योजना विवेकशील दलले बनाएको छ। दोश्रो चरणको स्थानीय तहको निर्वाचनको लागि दलले झापा, मोरंग, सुनसरी, रुपन्देही र कन्चनपुरमा उम्मेदवारहरु उठाएको छ। दलले झापाको दमक नगरपालिकाबाट मेयर उम्मेदवारमा २९ वर्षीय सुबास सुबेदीलाई अघि सरेको छ भने दमक नगरपालिकाबाटै वडा ३ मा दधिराम ढकाललाई सदस्यमा उम्मेद्वार बनाएको छ। साथै, मोरङ स्थित केराबारी गाउँपालिका वडा ९ बाट २९ वर्षीय सरस्वति आचार्यलाई वडा अध्यक्षको उम्मेदवार बनाएको छ। असार ५ गते झापामा अन्तरक्रिया तथा भेटघाट असार ६ गते मोरंगमा अन्तरक्रिया तथा भेटघाट असार ७ गते सुनसरीमा अन्तरक्रिया तथा भेटघाट असार ८ गते रुपन्देहीमा कार्यक्रम असार १० गते महेन्द्रनगर शुक्लाफांटमा कार्यक्रम असार ११ गते धनगढीमा भेटघाट कार्यक्रम"
विराटनगरका धेरै वडामा कांग्रेस र एमालेका बागी उम्मेदवार,"विराटनगर : दोस्रो चरणको स्थानीयचुनावअन्तर्गत विराटनगरकाविभिन्न वडामा मुख्यदल कांग्रेस र एमालेबाट टिकट नपाएका प्रतिनिधि बागी उम्मेदवारको रुपमा खडा भएका छन्। वडा नम्बर १० मा पार्टीका सबैभन्दा धेरै बागी उम्मेदवार खडा भएका छन्। एमालेले सर्वसम्मत रुपमा वडा अध्यक्षमा सिफारिस गरेर पठाएका माधवराज वाग्लेको ठाउँमा अर्जुन गिरीलाई उठाइएपछि वाग्लेले आइतबार स्वतन्त्र उम्मेदवारी दर्ता गराएका छन्। वाग्लेले भने,सर्वसम्म रुपमा सिफारिस गर्दा पनि मलाई हटाइएपछि जित्नकै लागि स्वतन्त्र रुपमा उम्मेदवारी दिएको हुँ। त्यही वडामा कांग्रेसका राजेश मास्केले पनि वडा अध्यक्षमा उम्मेदवारी दर्ता गराएका छन्। संयुक्त टोल नगर संगठनमा काम गरेर निकै लोकप्रिय बनेका मास्केलाई काँग्रेसले टिकट भने दिएन। उनले पनि स्वतन्त्र उम्मेदवारी दर्ता गराएका छन्। वडा नम्बर १० मा काँग्रेसका अमलेश कर्णको पनि वडाअध्यक्षमा स्वतन्त्र उम्मेदवारी परेको छ। वडा नम्बर १२ को वडाअध्यक्षमा काँग्रेसका भीमबहादुर केसीले स्वतन्त्र रुपमा मनोनयन दर्ता गरेका छन्। वडा नम्बर ७ मा काँग्रेसका कल्याण लामिछानेले सदस्य पदमा र वडा नम्बर ८ मा एमालेका खगेन्द्र पोखरेलले वडाअध्यक्षमा स्वतन्त्र उम्मेदवारी दर्ता गराएका छन्। पर्टीले टिकट नदिएका उम्मेदवारहरु पनि निकै तामझामका साथ मनोनयनदर्ता गर्न पुगेका थिए। वडा नम्बर ७ का लामिछाने निकै ठूलो समूह लिएर उम्मेदवारी दर्ता गराउन पुगेका थिए। उनले भने,पार्टीले पत्याएन तर जित्ने अपेक्षासहित स्वतन्त्र रुपमा उम्मेदवारी दर्ता गराएको छु। एमालेका कृष्ण मार्सेली र काँग्रेसका कृष्ण काफ्लेले पनि स्वतन्त्र मनोनयन दर्ता गराउनु भएको छ।"
"जनकपुरमा झडप, २५ जना पक्राउ",जनकपुर : जनकपुरमा राष्ट्रिय जनता पार्टीका नेताकार्यकर्ता र प्रहरीबीच झडप भएको छ । राजपाका नेताकार्यकर्ताले जिल्ला बन्द आह्वान गर्दै होहल्ला गरेपछि झडप भएको हो । राजपाका कार्यकर्ताले जनकपुरमा प्रदर्शन गरिरहेका छन् । झडपका क्रममा केही राजपाका नेताकार्यकर्ताहरु घाइते भएका छन् । पाँच जनाको अस्पतालमा उपचार भइरहेको छ । राजपा धनुषा जिल्ला अध्यक्ष परमेश्वर शाहसहित २५ जना नेताकार्यकर्ता पक्राउ परेका छन् । नवलपरासी घटनाको विरोध गर्दै राजपाका नेताकार्यकर्ता आन्दोलनमा उत्रिएका हुन् ।
नवलपरासीमा राजपाका २५ नेता कार्यकर्ता पक्राउ परेपछि सडकमा उपस्थिति शून्य,"नवलपरासी : राष्ट्रिय जनता पार्टीले (राजपा)ले आव्हान गरेको बन्दका बाबजुद परासी क्षेत्रको दक्षिणभेगका स्थानीय तहमा मनोनयन पत्र दर्ता भएको छ। प्रदेश नम्बर ५ को परासी क्षेत्रमा तीन नगरपालिका र चार गाउँपालिका छन्। मनोनयन पत्र दर्ता कार्यक्रमलाई बिथोल्ने गरी राजपाले आइतबार आमहड्ताल आव्हान गरेको थियो। अवरोधलाई मध्यनजर गर्दै प्रहरीले शनिबार र आइतबार राजपाका जिल्ला अध्यक्षसहित २५ जना नेताकार्यकर्तालाई पक्राउ गरेको छ। उनीहरु पक्राउ परेपछि राजपाका समर्थकहरु कतै पनि देखिएका छैनन्। मनोनयन पत्र दर्ताको अघिल्लो दिन शनिबार परासी सदरमुकाममा प्रहरी र राजपाका कार्यर्ताबीच झडप भएको थियो। झडपपछि परासी सदरमुकाम र दक्षिणभेगका स्थानीय तहमा राजपाका कार्यकर्ताहरुले मनोनयन दर्ता कार्यमा अवरोध गर्न सक्ने आशंका गरिएको थियो। तर नेताकार्यकर्ताहरु पक्राउ परेपछि उनीहरुका समर्थहरु कतै पनि देखिएका छैनन्। यसले गर्दा उम्मेदवारहरु निर्वाधरुपमा मनोनयन पत्र दर्ता गर्न पुगेका छन्। अहिलेसम्म नेपाली कांग्रेस, एमाले, माओवादी केन्द्र, राप्रपालगायतका दलहरुले उम्मेदवारी दर्ता गरेका छन् भने स्वतन्त्रबाट पनि मेयर र अध्यक्षमा उम्मेदवारी दर्ता भएको मुख्य निर्वाचन अधिकृत कैलाश केसीले जानकारी दिनुभयो। जिल्लास्थित सुरक्षा समितिले पाल्हीनन्द र प्रतापपुर गाउँपालिकालाई अति संवेदनशिल स्थानीय तहका रुपमा लिएको छ। त्यहाँपनि शान्तिपूर्ण तरिकाले मनोनयन पत्र दर्ता भएको मुख्य निर्वाचन अधिकृत कैलाश केसीले जानकारी दिनुभयो। जिल्ला सुरक्षा समितिले अति संवेदनशिल, संवेदनशिल र सामान्य संवेदनशिल क्षेत्र गरी स्थानीय तहमा सुरक्षा व्यवस्था मिलाएको प्रमुख जिल्ला अधिकारी उदयबहादुर रानाले बताउनुभयो। रामग्राम नगरपालिका, सरावल र सुस्ता गाउँपालिका संवदेनशिल तहको रुपमा राखिएको छ। सुनवल र बर्दघाटलाई सामान्य संवदेनशिल तहमा राखिएको छ। ती सबै क्षेत्रमा शान्तिपूर्ण तरिकाले निर्वाचन कार्यक्रम सञ्चालन भइरहेको प्रजिअ राना मगरले बताउनुभयो। राजपाको प्रभाव क्षेत्र नरहेको सुनवल र बर्दघाट नगरपालिकामा उत्साहजनक रुपमा मनोनयन दर्ता कार्यक्रम भइरहेको छ। त्यहाँ बन्दको कुनै पनि प्रभाव छैन। राजपाको बन्द गर्ने पूर्वनिर्धारित कार्यक्रम रहेकाले परासी बजारका पसलहरु भने बन्द छन्। समर्थकहरु कतै नदेखिएपछि सडकमा सवारी साधनहरु चलेका छन्।"
चुनाव सारेकोमा मेधेसी जनता दुःखी,"बर्दिबास : जेष्ठअसारको प्रचण्ड घामसंगैको अत्याधिक गर्मीले मधेसको तापमान ४२ डिग्रीमा पुगेको मापन गरिदै थियो । प्रचण्ड गर्मीको तापले यहाँका बासिन्दाको जनजीवन तातेको थियो । असार १४ मा हुने भनिएको स्थानीय तहको दोस्रो चरणको निर्वाचनले तराईका जिल्लाहरुमा चुनावी सरगर्मी ह्वातै बढेको थियो । बीस बर्षपछि हुन लागेको स्थानीय चुनावले मतदाताहरु देशले निकास र जनताले विकास पाउनेमा ढुक्क थिए । मधेसमा चुनावको उल्लास छाउँदै थियो । निर्वाचन कार्यालयले टोलटोलमा मतदाता शिक्षा दिइरेहका थिए । तर एकाएक चुनाव सारेपछि मतदाता रुष्ट भएका छन् । घरको दैलोमा अग्लो बासको भाँटा गाडेर आफु समर्थित दलका चुनावी झण्डा फहराइरहेका महोत्तरीको गौरीबासका ६५ बर्षीय कृष्णप्रसाद चौलागाईले भन्नुभया , अब साँच्चिकै असार १४ मा चुनाव हुन्छ । बैसाख ३१ मा भएन अब हुन्छ । प्रमुख राजनीतिक दलले कडा कसरतकाबीच करीब करीब आफ्ना उम्मेदवारहरुको छनौट गरिसकेका थिए । अन्तिम तयारी गरेर निर्वाचन कार्यालयबाट मनोनय दर्तापत्र ल्याएर दलका उमेदवारहरु फारम पनि भइसकेका थिए । कृष्णप्रसाद चौलागाईको घर नजिकै बर्दिबास नगरपालिकोको निर्वाचन कार्यालयबाट चुनावी तयारीको गतिविधी थाहा पाएर दंग थिए । तर बिहीबार प्रदेश नम्बर २ को चुनाव सारेर असोज २ मा गर्ने निर्णय सरकारले गयो, तब चुनावको मुडमा रहेका चौलागाई मात्र होइन प्रमुख राजनिति दलका उमेदवार, कार्यकर्ता र मतदाताहरु आक्रोसित भएका छन् । चुनावी गतिविधी रोकेर अब फेरी असारमा चुनाव नहुने भन्दै चुनाव प्रचार प्रसारमा हिँडेका कार्यकर्ताहरु घर फर्किए । आन्दोलनमा रहेका राष्ट्रिय जनता पार्टी (राजपा) नेपालका नेता कार्यकर्ता र यसका समर्थित मतदाताहरु अब संविधान संसोधनको हुन्छ की अपेक्षा गरे । देउवा सरकारले संविधान संशोधन गर्छ भनेर विश्वस्त हुन सकेका छैनन् । राजपाका केन्द्रीय नेताहरुले मधेसभरि चुनाब स्थगित गर्न हामीले माग गरेका थियौं । मधेस भनेको प्रदेश नं २ मात्र होइन । अब हाम्रो सम्पूर्ण शक्ति झापा, मोरङ, सुनसरी र पाँच नम्बर प्रदेशको चुनाब बिथोल्न केन्द्रित हुन्छ, भन्दै अरु प्रदेशमा असार १४ मै हुन लागेको निर्वाचन बिथोलन केन्द्रित भएका छन् । चुनाव सरे पनि मधेश अशान्त नै छ । राजपाको बन्दहडतालले यहाँको जनजीवन ठप्प नै भयो । नेताहरु चुनाव सार्छन । यसको पीरमार्का तल्लो स्तरका कार्यकर्ताहरुले भोग्नु परेको छ, नेपाली कांग्रेसका क्रियाशील महोत्तरीका नेता बिनोद बरालले भन्नुभयो । राजपा नेपाल पिपरा गाउँपालिकाका संयोजक रमणकुमार ठाकुरले चुनावको मिति सारेर समस्याको समाधान नहुने भन्दै कडा टिप्पणी गर्नुभयो । सरकारले संविधान संसोधन गर्दैन् । चुनाव सारेको सारै गर्छ । यो समस्याको समाधान होइन्, उहाँले भन्नुभयो,सरकार न चुनाव गराउन चाहन्छ, न त संविधान संशोधन गर्न तयार छ, बरु मधेसी जनतालाई झुक्याइ रहेका छन् । प्रदेश नं२ मा स्थानीय तहको निर्वाचन तेश्रो चरणमा धकेलिएपछि मधेसका मतदाता अन्यौलमा परेका छन् । प्रदेश नम्बर २ मा महोत्तरी, धनुषा, सर्लाही, रोत्तहट सहितका ८ जिल्लाका १२७ स्थानीय तहमा २६ लाख ६४ हजार ७९२ मतदाता छन् । चुनाव सारेको सारै गरेर नेताहरुले स्थानीय तहको चुनावको माहौललाई गन्जागोल बनाएकोमा धनुषाको मिथिला नगरपालिकाका गमबहादुर विश्वकर्माले असन्तुष्टि व्यक्त गर्नुभयो । पूर्वपश्चिम राजमार्ग भन्दा उत्तर तिरेको भागमा महोत्तरी, धनुषा, सर्लाही लगायतका जिल्लामा चुनावी गतिविधीले उमेदवार, नेता कार्यकर्ता र मतदातालाई छपक छोइसकेका थिए । टोल टोलमा रंगिचंगी चुनावी झण्डाले चुनावको माहौल तताई सकेको थियो । बर्दिबास नगरपालिका स्तरीय निर्वाचन कार्यालयका निर्वाचन प्रमुख पशुपतिबाबु पुरीका अनुसार, यहाँका उमेदवारहरुले असर १ गते बिहान सम्ममा निर्वाचन कार्यालयबाट १ हजारको हाराहारीमा मनोनयन पत्र लगिसकेका थिए । राजनीतक दल र जनताहरु सबै निर्वाचन हुनेमा ढुक्क थिए । सबै चुनावको लागि तयारीमा थिए, एकिकृत नेकपा मओवादी केन्द्रका बर्दिबास नगरपालिका १ का उमेदवार चुडामणी पोखरेलले भन्नुभयो,२४ दिनपछि धक्लेर चुनाव गराएको भए राम्रो हुन्थ्यो । प्रदेश नम्बर २ फरक खालका भएकाले फेरी पनि चुनाव नहुनेमा आशंका छ । सरकारले मधेसको समस्या समाधान नगरेको र मधेस केन्द्रित दल राजपाको आन्दोलनको कारण मिति सर्दा जनतामा व्यापक असन्तुष्टि बढेको छ । यसअघि तेस्रोपल्ट सारेर प्रदेश नम्बर १, २, ५ र ७ मा असार १४ मा चुनाव मिति निर्धारण गरिएको थियो । संविधान संशोधन र स्थानीय तहको संख्यामा असन्तुष्टि जनाउँदै आएको राष्ट्रिय जनता पार्टी (राजपा) को विरोधले सरकारले प्रदेश नम्बर २ को चुनाव तेस्रो चरणमा असोज २ गते गर्ने घोषणा गरेको छ । १, ५ र ७ मा भने असार १४ मै गर्ने भनेको छ । दोश्रो चरणमा चार वटा प्रदेस मध्ये प्रदेश नं २ को निर्वाचन आगामी असोज २ गतेको लागि सार्ने पुनः सरकारले निर्णय गरेपनि राजपाले असहमति जनाउँदै आन्दोलन जारी राखेको छ । राजपाले आफुहरुको माग चुनाव भन्दा पहिला संविधान संशोधन गर्नु पर्ने र प्रदेश नं २ को मात्रै नभएर अन्य प्रदेशको निर्वाचन हाललाई स्थगन गर्नु पर्ने माग राखेको छ । चुनाव हुने वा नहुनेमा ठोस कुरा नहँुदा सरकार र आन्दोलनरत्त पक्षप्रति जनताको वितृष्णा बढ्दै गएको छ । आन्दोलन र चुनावप्रति पनि मधेशका जनता दुई कित्तामा उभिएका छन् । एकाथरी जनताले पटक पटक चुनाव सारेकोमा आपति प्रकट गरिरहेका छन् भने अर्कोथरीले चुनाव सार्नु वा नसार्नुमा भन्दा संविधान संशोधनलाई प्राथमिकता दिनु पर्ने पक्षमा छन् । तर, मधेसको अधिकांश जनता भने चुनावकै पक्षमा छन् । भोट खसाल्न र जनप्रतिनिधि छनोट गर्न आतुर रहेका जनतामा झनै निराशा बढेको छ । ठुला तीन दल नेपाली काँग्रेस, नेकपा एमाले, नेकपा माओवादी केन्द्र, नयाँ शाक्ति पार्टी नेपाल र संघीय समाजवादी फोरम लगायतको दल समर्थित मधेसका जनता चुनावकै पक्षमा छन् । अहिले पनि प्रदेश नं २ को जिल्लाहरुमा ठुला तीन दलको राम्रो पक्कड रहेको छ । तर मधेको मुद्दामा भावनात्मक हिसाबले अन्य दल समर्थित जनता नत विरोधमा उत्रेका छन् नत समर्थनमा । पटक पटक चुनाव सर्दा अन्योलता छायो । कहिले चुनाव आउँला, भोट खसाउला र जनप्रतिनिधी छनोट गरि अफ्नो गाउँको विकासलाई अगाडी बढाउँला भनेर चुनाव कुरेर हामी बसेका छौं । पटक पटक चुनाव सारेपछि जनतामा सरकारप्रतिको विश्वास घट्दै गएको छ, धनुषा बटेश्वर गाउँपालिकाका कृष्णकुमार महतोले भन्नुभयो,मधेसको समस्यालाई समयमै सुल्झाएर ठोस रुपमा मिति तय गरि चुनाव गर्नु आवश्यक छ । प्रदेस नम्बर २ को मात्रै चुनाव सर्नु दुर्भाग्य भएको नेकपा एमाले बर्दिबास नगरको मेयर पदका उमेदवार सुरेश बहादुर राउतले चिन्ता व्यक्त गर्नुभयो । उमेदवार तय गरेर मनोनय पत्र पनि ल्याएइसकेका थियौं । चुनावै सरिदियो,उहाँले भन्नुभयो,चुनाव सरेको सारै गरेकाले उमेदवारहरुमा आर्थिक भार बढेको छ । हामी अहिले पनि असर १४ मै चुनाव हुनुपर्छ भन्ने पक्षमा छौं । के भन्छन् स्थानीय निर्वाचन सारेर विकासको दृष्टिकोणले पछिपरेको मधेसका जिल्लाहरुलाई झनपछि धकेलिएको भन्दै जनकपुर उपमहानगरपालिका ९ का रविन्द्र मण्डलले सरकारको चुनाव सार्ने निर्णय प्रति आपति जनाउनुभयो । अन्य प्रदेशहरुमा चुनाव भइसक्यो । केहीमा हुदैंछ । जहाँ जहाँ जनप्रतिनिधि निर्वाचित हुन्छ त्यहाँ विकास हुन्छ । तर प्रदेश नं २ को निर्वाचन अन्योलमा राखेर सरकारले विभेद गर्न खोजेको छ । मधेसको मुद्दाको बिषयमा पहिलेदेखि नै आन्दोलन भईरहँदा पनि सरकारले त्यसलाई समाधान गर्न ध्यान नदिनु प्रदेश नं २ लाई सरकारले गरेको एक किसिमको विभेद नै गरेको मण्डलको कथन छ । महोत्तरी बथनाहाका हरिनन्दन ठाकुरले संविधान संशोधनबिना पहिले चुनाव हुनु नहुनुको कुनै अर्थ नरहेको बताउनुभयो । उहाँले भन्नुभयो,सरकारले संविधान संशोधन गरेर मधेशको मुद्दा सम्वोध गर्नुपर्छ ।अनि मधेसी जनता उत्साहपूर्वक चुनावमा भाग लिन्छन् । चुनावलाई ओझेलमा पार्नु भन्दा सरकारले त्यसको निदान खोज्नु उचित हुन्छ । चार चार पटक चुनाव सारिदा चुनावका मुडमा रहेका दलहरु नेता र तीनका उम्मेदवारका आकंक्षीहरु तनावमा छन् । पहिलो पटक स्थानीय तहको चुनावको मिति तय गरेदेखि नै पार्टी भित्र उम्मेदवार छनोटमा भिडेका नेता र टिकट पाउने दौडधुपमा रहेका उम्मेदवारका आकंक्षी सरकारको यस्तो कदमले रुष्ट छन्।"
संविधान संशोधन गर्न सकिन्छ : ओली,"काठमाडौँ : एमाले अध्यक्ष केपी शर्मा ओलीले राष्ट्रियता र मुलुकको स्वाभिमानमा आँच पुयाउने कुनै पनि कुरामा सौदाबाजी गर्न नसकिने बताउनुभएको छ । एमाले केन्द्रीय कार्यालय धूम्रबाराहीमा आज आयोजित पार्टी प्रवेश कार्यक्रममा उहाँले एमाले वैमनस्यताको अन्त्य गरेर समझदारी र सहकार्यमा सिङ्गै देशलाई लैजाने देशभक्त पार्टी हो, राष्ट्रिय एकता, मुलुकको हित र स्वाभिमानलाई लाभसँग सौदाबाजी गर्न सकिँदैन भन्नुभयो । उहाँले तराई मधेसमा एमाले विरोधीहरु नभएको उल्लेख गर्दै थप्नुभयो, तराई मधेसमा एमालेका विरुद्ध अब आरोप लाग्न सक्दैन, हामीविरुद्ध भ्रम छर्ने काम भएको छ, त्यो भ्रमलाई चिर्न जरुरी छ । अध्यक्ष ओलीले सरकारको ध्यान संविधान कार्यान्वयन नभई विपरीत कुरामा गएको आरोप लगाउँदै संविधान औचित्यका आधारमा संशोधन गर्न सकिने तर बलजफ्ती देशलाई अहित पार्ने गरी प्रस्ताव आएमा एमालेलाई मान्य हुँदैन भन्नुभयो । आज पार्टी प्रवेश गर्नुभएकी राष्ट्रिय जनता पार्टीका कोषाध्यक्ष अनिता यादवलगायतलाई पार्टीमा स्वागत गर्दै उहाँले नवप्रवेशीलाई पार्टीले उचित जिम्मेवारी दिने जानकारी दिनुभयो । पन्ध्र जना एमालेमा राजपाका केन्द्रीय कोषाध्यक्ष अनिता यादवसहित विभिन्न दलका १५ जना एमालेमा प्रवेश गर्नुभएको हो । अनिता तराई मधेस लोकतान्त्रिक पार्टीका संस्थापक नेता श्रीकृष्ण यादवकी पत्नी हुनुहुन्छ । यादवको २०६६ साल माघ ८ मा मकवानपुरको भीमफेदीमा भएको सवारी दुर्घटनामा निधन भएपछि अनिता तमलोपामा सक्रिय भई दोस्रो संविधानसभा निर्वाचनमा उम्मेदवार बन्नुभएको थियो । एमाले प्रवेश गर्दै अनिता यादवले माले नेतृत्वको सरकारले तराईको विकासमा देखाएको चासोले आफू एमालेप्रति आकर्षित भएको बताउनुभयोे । रासस"
अर्घाखाँचीका चार स्थानीय तहमा कांग्रेस र माओवादीबीच तालमेल,"सन्धिखर्क : दोस्रो चरणमा स्थानीय तहको निर्बाचनका लागि अर्घाखाँचीका चार स्थानीय तहमा कांग्रेस र माओवादीबीच तालमेल हुने भएको छ । सन्धिखर्क र शितगंगा नगरपालिकामा प्रमुख कांग्रेस र उपप्रमुख नेकपा माओवादीलाई दिने सहमति भएको छ । भुमिकास्थान नगरपालिका र मालारानी गाँउपालिकामा प्रमुखमा माओवादी र उपप्रमुखमा कांग्रेसलाई सघाउने सहमति भए अनुसार उम्मेद्धारी दर्ता हुन थालेको छ । अर्घाखाँचीमा जनसंख्याको हिसाबले सन्धिखर्क ठूलो नगरपालिका हो । यो नगरपालिकामा कांग्रेसबाट मेयरमा कमलप्रसाद भुसाल र उपमेयरमा माओवादीवाट ठाकुर विकलाई उम्मेद्धार बनाउने निर्णय भएको छ । एमालेले मेयरमा कृष्ण प्रसाद श्रेष्ठ र उपमेयरमा इश्वरा पोख्रेललाई उम्मेद्धार बनाएको छ । नँया शक्तिले मेयरमा यमुना भुसाल र उप मेयरमा टोप बहादुर बलाल, राष्ट्रिय जनमोर्चाले मेयरमा कल्पना पोख्रेल र उपमेयरमा पशुपति ढकाललाइ उम्मेद्धार बनाएको छ । सितगंगा नगरपालिकामा कांग्रेसबाट मेयरमा सुर्य अधिकारी, उपमेयरमा माओवादी केन्द्रबाट टिका रेस्मीलाई उठाउने सहमति भएको छ । एमालेबाट मेयरमा बसन्त श्रेष्ठ र उपमेयरमा गिता भाटले उम्मेद्धारी दर्ता गर्दै हुनुहुन्छ । भूमिकास्थान नगरपालिकामा मेयरमा माओवादीबाट रेशम थापा र उपमेयरमा कांग्रेसबाट खडानन्द बेल्वासेले उम्मेद्धारी दर्ता गर्दै हुनुहुन्छ । एमालेबाट मेयरमा पीताम्बर भुसाल, र उपमेयरमा सुनिता बेल्बासे उठ्ने एमालेले निर्णय गरेको छ । राष्ट्रिय जनमोर्चाबाट मेयरमा कविराम खनाल र उपमेयरमा शकुन्तला थापा उम्मेद्धार बनेका छन । नँया शक्तिबाट प्रेम बन्जाडे मेयरको उम्मेद्धार बनेका छन । मालारानी गाँउपालिकामा प्रमुखमा माओवादीवाट पदम क्षेत्री र उपप्रमुखमा एमालेवाट शान्ता खनालले उम्मेद्धारी दर्ता गर्दै हुनुहुन्छ । एमालेवाट प्रमुख बालकृष्ण आचार्य र उपप्रमुखमा प्रमिला क्षेत्री, उम्मेद्धार बन्ने निर्णय भएको छ । पणिनि गाँउपालिकामा कांग्रेसबाट अच्युत गौतम र उप प्रमुखमा अमिवका पोख्रेल, एमालेबाट प्रमुखमा जीवनारायण कोइराला र उपप्रमुखमा लक्ष्मी गौतम उठ्ने निर्णय भएको छ । माओवादीवाट प्रमुख जाकिर हुसैन र उपप्रमुखमा विमला घिमिरे उठ्ने निर्णय भएको छ । छत्रदेव गाँउपालिकामा कांग्रेसबाट प्रमुखमा लेखनाथ पोख्रेल, उपप्रमुखमा तुलसादेवी श्रेष्ठ, एमालेबाट प्रमुखमा रिषि अधिकारी र उपप्रमुख मनिषा पन्थी, माओवादीबाट प्रमुखमा प्रकाश ज्ञवाली र उपप्रमुखमा सारदा रायमाभी उठ्ने निर्णय भएको छ ।"
"प्रदेश १, ५ र ७ मा आज उम्मेदवारी","काठमाडौं : दोस्रो चरणअन्तर्गत प्रदेश नम्बर १, ५ र ७ का ३ सय ३४ स्थानीय तहमा उम्मेदवारको मनोनयन दर्ता आइतबार हुँदै छ । निर्वाचन आयोगले सम्पूर्ण तयारी भएको भन्दै ती प्रदेशमा बिहान ८ देखि दिउँसो ४ बजेसम्म मनोनयनको समय निर्धारण गरिएको जनाएको छ । आयोगले सम्पूर्ण तयारी पूरा गरिसकेपछि सरकारले २ नम्बर प्रदेशमा तेस्रो चरणमा असोज २ गते मतदान गर्ने निर्णय गरेकाले आयोगले उक्त प्रदेशको निर्वाचन कार्यक्रम स्थगित गरेको छ । यद्यपि, ५ नम्बर प्रदेशका केही जिल्लामा मधेसकेन्द्रित दलको प्रभाव रहेका कारण मनोनयन दर्तालाई चुनौतीका रूपमा लिइएको छ । पहिलो चरणअन्तर्गत प्रदेश नम्बर ३, ४ र ६ का ३४ जिल्लाका २ सय ८३ वटा स्थानीय तहमा वैशाख ३१ गते निर्वाचन सम्पन्न भएको थियो । भरतपुर महानगरपालिकाबाहेक अन्य सबै तहको मत परिणाम पनि सार्वजनिक भइसकेको छ । सरकारले जेठ ३१, असार ९ हुँदै असार १४ गतेलाई दोस्रो चरण निर्वाचनको मिति तय गरेअनुसार आइतबार मनोनयनको कार्यक्रम राखिएको हो । आयोगका अनुसार १४ गते प्रदेश १, ५ र ७ का ३५ जिल्लाका ३ सय ३४ स्थानीय तहमा निर्वाचन हुन लागेको हो । दोस्रो चरणमा १ महानगरपालिका, ७ उपमहानगरपालिका, १ सय ११ नगरपालिका र २ सय १५ गाउँपालिकामा निर्वाचन हुँदै छ । निर्वाचनमा ६४ लाख ३२ हजार ७ सय ६५ मतदाता छन् भने १५ हजार ३८ प्रतिनिधि निर्वाचित हुनेछन् । निर्वाचन आयोगका अनुसार ४ हजार ५ सय ८१ मतदानस्थलमा ८ हजार ३ सय ६४ मतदान केन्द्र निर्धारण गरिएका छन् । सुरक्षाकर्मीबाहेक ६६ हजार ९ सय कर्मचारी खटिने आयोगले जनाएको छ । प्रदेश नम्बर १, ५ र ७ को निर्वाचन तोकिएकै मिति असार १४ गते हुनेमा ढुक्क रहन आग्रह गर्दै प्रमुख निर्वाचन आयुक्त अयोधीप्रसाद यादवले उम्मेदवारी मनोनयन कार्यक्रममा उत्साहपूर्वक सहभागी हुन राजनीतिक दलका उम्मेदवार तथा स्वतन्त्र उम्मेदवारसँग अपिल गर्नुभएको छ । ५ नम्बर प्रदेशमा मधेसकेन्द्रित दलबाट सम्भावित अवरोधबारे सोधिएको प्रश्नको जवाफमा प्रमुख आयुक्त यादवले भन्नुभयो, कोहीकसैबाट उम्मेदवारी मनोनयनदेखि मतगणनासम्मका कार्यमा अवरोध सिर्जना गर्ने, भड्काउने, बाधाव्यवधान खडा गर्ने क्रियाकलाप भएमा निर्वाचनमा खटिएका सुरक्षाकर्मीले त्यस्ता कार्यलाई तदारुकतासाथ निरुत्साहित गरी शान्तिसुरक्षा कायम गर्ने कुरामा आयोग विश्वस्त रहेको छ ।' आफ्नो अधिकारको कुरा गर्दा मतदाताको मतदान गर्न पाउने, उम्मेदवार भएर मतदाताबाट परीक्षण हुन पाउने र निर्वाचित जनप्रतिनिधिबाट सेवा लिन पाउने जनताको अधिकारको सबैबाट सम्मान हुने विश्वास लिएको यादवले बताउनुभयो । उम्मेदवारी दर्तास्थलमा प्राकृतिक प्रतिकूलतालाई ध्यानमा राखेर आवश्यक सुरक्षित व्यवस्था मिलाउन र उम्मेदवारी दर्ता सहज, सरल एवं सुरक्षित ढंगले गर्न आवश्यक सुरक्षा र भौतिक व्यवस्था मिलाउन मुख्य निर्वाचन अधिकृत र निर्वाचन अधिकृतलाई निर्देशन दिइसकिएको यादवले जानकारी दिनुभयो । निर्वाचनमा आवश्यक पर्ने सबै सुरक्षा व्यवस्था नेपाल सरकारले मिलाउने प्रतिबद्धता व्यक्त गरेको छ,' प्रमुख आयुक्त यादवले आइतबार पत्रकार सम्मेलनमा भन्नुभयो, निर्वाचन आयोगका पदाधिकारी, कर्मचारी, निर्वाचनमा खटिने कर्मचारी, मतदानमा प्रयोग हुने सामग्रीको सुरक्षा, ढुवानी व्यवस्थापन, मतदानस्थलको सुरक्षा तथा मतदाता, राजनीतिक दलको कार्यालय, उम्मेदवार सबैको भरपर्दो सुरक्षा व्यवस्था हुनेछ भन्नेमा आयोग विश्वस्त छ । सरकारले पहिलो चरण निर्वाचनको अनुभवलाई समेत ध्यानमा राखेर दोस्रो चरण निर्वाचनको सुरक्षा व्यवस्थालाई थप प्रभावकारी र निर्वाचनमैत्री बनाउन कुनै कसुर बाँकी नराख्ने अपेक्षासमेत आयोगले गरेको छ । नेपालको संविधान तथा स्थानीय तह निर्वाचन ऐन २०७३ ले व्यवस्था गरेअनुसार स्थानीय तह निर्वाचनमा महिलाको प्रतिनिधित्वलाई सबैभन्दा बढी प्राथमिकतामा राखिएको छ । दलका तर्फबाट उम्मेदवारी दिँदा नगरपालिकाको प्रमुखउपप्रमुख तथा गाउँपालिका अध्यक्षउपाध्यक्षमध्ये एक पदमा महिला उम्मेदवार बनाउनैपर्ने तथा ५ वडातहमा ४० प्रतिशत महिलाको प्रतिनिधित्व सुनिश्चित गरिएको छ । महिला, दलित, अल्पसंख्यक समुदायको मनोनयन दस्तुरमा ५० प्रतिशत छुट दिने व्यवस्था गरिएको छ । आचारसंहिता फागुन १८ गतेदेखि लागू गरिसकेको भन्दै यादवले प्रचारप्रसारको कार्य सुरु भएपछि उच्चस्तरीय अनुगमन टोलीले अनुगमन गर्ने व्यवस्था गरिएको जानकारी दिनुभयो । पहिलो चरण निर्वाचनमा मतदाता शिक्षा अभावका कारण धेरै मत बदर भएपछि दोस्रो चरणमा मतदाता शिक्षा प्रभावकारी बनाइएको यादवले दाबी गर्नुभयो । प्रदेश नम्बर १, ५ र ७ मा गरी प्रतिमतदान केन्द्र कम्तीमा एक जना मतदाता शिक्षा कार्यकर्ताको दरले करिब ८ हजार ३ सय ५० कर्मचारीलाई मतदाता शिक्षाका सामग्रीसहित परिचालन गरिएको आयोगले जनाएको छ । दोस्रो चरण निर्वाचनमा काठमाडौंमा रहेका कूटनीतिक नियोगका सदस्यलाई प्रदेश नम्बर १ मा विराटनगर र धनकुटा, प्रदेश नम्बर ५ मा भैरहवा र पाल्पा तथा प्रदेश नम्बर ७ मा धनगढी र डडेलधुरामा अवलोकन भ्रमण गराउने तयारी भइरहेको आयोगले जनाएको छ ।"
"कपिलवस्तुमा बम बिष्फोट,१० जना घाइते",कपिलवस्तुको बाणगंगा नगरपालिका वडा नम्बर ४ स्थित गजेहडामा बम बिष्फोट भएको छ । बिष्फोटमा परी १० जना सर्वसाधारण घाइते हुनु भएको छ । जिल्ला प्रशासन कार्यालय कपिलवस्तुका अनुसार घाइते मध्ये आठ जनालाई पिपरा स्वास्थ्य चौकीमा र दुई जनालाई वुटवल पठाइएको छ । काँग्रेस र माओवादी केन्द्रका उम्मेदवार मनोनयन दर्ता गर्न प्रवेश गरे लगत्तै बाहिर साइकलमा राखिएको टाइम बम बिष्फोट भएको हो । मध्यान्न १३० बजे बम बिष्फोट भएपछि सुरक्षा व्यवस्था कडा बनाउन सुरक्षा अधिकारीहरु जुटनु भएको छ । घटनास्थललाई नेपाली सेनाले नियन्त्रणमा लिएर अनुसन्धान थालेको छ । प्रशासनले नेत्रविक्रम चन्द बिप्लव नेतृत्वको नेपाल कम्युनिष्ट पार्टीले बम बिष्फोट गराएको हुन सक्ने आँकलन गरेको छ । प्रशासनको बुझाइमा घटनास्थल राजपाको कमजोर क्षेत्र मानिन्छ ।
अब हेरफेर हुन्न',"काठमाडौं : सरकारले प्रदेश १, ५ र ७ मा असार १४ गते चुनाव गराउन शान्ति सुरक्षालगायत तयारीलाई प्रभावकारी रूपमा अघि बढाउने भएको छ । तीन दिनअघि राष्ट्रिय जनता पार्टीको विशेष आग्रहमा प्रदेश २ को चुनाव असोज २ गतेलाई सारेको सरकारले प्रदेश १, ५ र ७ मा असार १४ गते नै चुनाव सम्पन्न गराउन सबै संयन्त्र परिचालन गरेको छ । अब चुनावबारे कुनै हेरफेर हुँदैन', कांग्रेसबाट सरकारमा सहभागी एक वरिष्ठ मन्त्रीले अन्नपूर्णसँग भन्नुभयो, आइतबारदेखि उम्मेदवार मनोनयन सुरु हुने भएकाले अब चुनावी कार्यक्रम हेरफेरमा पुनर्विचार हुँदैन । सरकार चुनावका लागि अघि बढिसकेको छ ।' प्रदेश नम्बर २ को चुनाव सारेकोमा प्रदेश नम्बर ५ को पनि सर्ने हो कि भन्ने अन्योल देखिइरहेका बेला सरकारका वरिष्ठ मन्त्रीले तीन प्रदेशमा चुनावका लागि सरकार अघि बढिसकेको बताउँदै चुनावी कार्यक्रममा समेत कुनै हेरफेर नहुने बताउनुभएको हो । प्रदेश २ को चुनाव स्थगन गराउन पार्टीभित्र दबाब दिँदै आउनुभएका कांग्रेस सांसद एवं केन्द्रीय सदस्य महेन्द्र यादवले चुनाव अब कुनै हालतमा नसर्ने बताउनुभयो । राजपाले राजनीतिक कन्जम्प्सनका लागि सहमति तोडेको हो', कांग्रेस नेता यादवले भन्नुभयो, सहमतिकै कारण सरकारले तराईका जनता चुनावको पक्षमा हुँदाहुँदै पनि राजपालाई सहभागी गराएर संविधानको स्वीकार्यता बढाउन चुनाव सारेको हो । अब कुनै हालतमा चुनाव सर्दैन ।' सरकारले प्रदेश १ र ५ मा विशेष सुरक्षा सतर्कता अपनाउने भएको छ । त्यसका लागि शनिबार नै सुरक्षा कमान्ड सम्बन्धित क्षेत्रमा पुगिसकेको छ । उम्मेदवार, मतदाता र राजनीतिक दलका नेताको सुरक्षा दिने जिम्मेवारी सरकारको हो', ती मन्त्रीले भन्नुभयो, हामीले सुरक्षामा कुनै कमी नराख्ने गरी सुरक्षा प्रबन्ध मिलाइसकेका छौं ।' निर्वाचन आयोगले पनि तीनवटै प्रदेशमा तयारी पूरा गरिसकेको बताएको छ ।"
राजपाको सहमतिमै निर्वाचन सारिएको हो : गृहमन्त्री शर्मा,"काठमाडौं : गृहमन्त्री जनार्दन शर्माले राजपाको सहमतिमा नै निर्वाचन मिति सारिएको दाबी गर्नुभएको छ । सत्ता साझेदार दल र राजपाबीचमा भएको सहमति अनुसार नै निर्वाचन सार्ने निर्णय भएको कुरा उजागर गर्दै, राजपाले आफैले गरेको सहमति विपरित गएर आन्दोलन गर्नु ठिक नभएको बताउनुभयो। प्रेस सेन्टर नेपाल रुकुमले सदरमुकाम मुसिकोट खलंगामा गरेको पत्रकार सम्मेलनमा बोल्दै गृहमन्त्री शर्माले सत्ता साझेदार दलहसंग भएको सहमति अनुसार निर्वाचनमा होमिन राजपालाई आग्रह समेत गर्नुभएको छ । गृहमन्त्री शर्माले तराई मधेसका जनताको मताधिकार सुनिश्चित गर्न २ नम्बर प्रदेशको निर्वाचन सारिएको स्पस्ट पार्नुभएको छ । निर्वाचन नसारेसम्म राष्ट्रिय जनता पार्टी (राजपा) चुनावमा आउने सम्भावना नभएको र राजपा चुनावमा नआएसम्म शान्तिपुर्ण रुपमा निर्वाचन गर्न नसकिने भएकाले निर्वाचन सार्नुपरेको उहाँको भनाइ छ । राजपालाई सहमतिमा ल्याएर शान्तिपुर्ण वातावरणमा निर्वाचन गराउने र तराई मधेसका सबै जनताको मताधिकार सुनिश्चित गर्न नै २ नम्बर प्रदेशको चुनाव असोज २ गतेसम्मका लागि सारिएको बताउनुभयो । ढुक्क भएर निर्वाचनमा सहभागी हुनुहोस् गृहमन्त्री शर्माले निर्वाचन सम्बन्धी सबै सरक्षा व्यवस्था मिलाइसकिएकाले ढुक्क भएर मतदानमा सहभागी हुन मतदाताहरुलाई आग्रह गर्नुभएको छ । असार १४ मा हुने दोस्रो चरणको निर्वाचनका लागि सरकारले सम्पुर्ण सुरक्षा व्यवस्था मिलाएकाले ढुक्क हुन उहाँले सबैमा अनुरोध गर्नुभएको हो। आफ्नै गाउँठाउँमा बन्ने सरकार संचालनका लागि जनप्रतिनिधि चुन्ने सुनौलो अवसर प्राप्त भएकाले यस्तो अवसरलाई खेर नफाल्न उहाँको आग्रह छ । त्यस्तै सुरक्षा निकायलाई चेनअफ कमाण्डमा राखेर देशको सुरक्षा व्यवस्थालाई थप व्यवस्थित बनाउन आफुले पहल गरिरहेको समेत उहाँले बताउनुभयो । देश संघीय संरचनामा गईसकेपछि सुरक्षा संयन्त्रपनि त्यसैगरी व्यवस्थित गर्नुपर्ने अवस्था छ मन्त्री शर्माले भन्नुभयोसंविधान अनुसार देशैभरको सुरक्षा संरचना निर्माणमा जुटिरहेको छु । म्यादी प्रहरीलाई प्रमाणपत्रको व्यवस्था गर्ने घोषणा गृह जिल्ला रुकुम पुग्नुभएका गृहमन्त्री शर्माले पहिलो चरणको स्थानीय तहको निर्वाचनमा म्यादी प्रहरीले खेलेको भुमिकाको प्रसंशा गर्नुभयो । म्यादी प्रहरीले निर्वाचन सम्पन्न गर्नका लागि खेलेको भुमिकालाई प्रसंशा गर्दै उहाँले सरकारले त्यसको उच्च सम्मान गर्ने बताउनुभयो । म्यादी प्रहरीहरुको सम्मान स्वरुप प्रमाणपत्रको व्यवस्था गर्ने मन्त्री शर्माले घोषणा गर्नुभयो । यसले उनिहरुलाई आफ्नो काम प्रति गौरवको महशुस हुने र देशका लागि थप केही गर्न प्रेरणा थप्ने उहाँको विश्वास छ ।"
प्रभु साहकाे पहिलो निर्णय : प्रदेशस्तरिय सरकारी सम्पतिको पहिचान कार्यदल गठन,काठमाडौ :सात प्रदेशमा सहरी विकास मन्त्रालय अन्तर्गत रहेका सम्पतिको पहिचान गरी प्रतिवेदन पेश गर्न सहरी विकास मन्त्री प्रभु साहले कार्यदल गठन गर्नु भएको छ । सहरी विकास मन्त्रालयका सहसचिव रमेशप्रसाद सिंहको संयोजकत्वमा गठित प्रदेशस्तरिय सरकारी सम्पतिको पहिचान कार्यदलमा सामान्य प्रशासन मन्त्रालयका प्रतिनिधि र संघीय मामिला तथा स्थानीय विकास मन्त्रालयका प्रतिनिधिसहित सात सदस्य रहनेछन् । कार्यदललाई दुई महिना भित्र प्रतिवेदन बुझाउने गरी जिम्मेवारी दिइएको छ । सहरी विकास मन्त्रालयमा पदबहाली गर्ने क्रममा मन्त्री साहले कर्मचारीहरुलाई आफूले कामको आधारमा मूल्याङकन गर्ने जानकारी गराउनु भएको थियो । मन्त्रालयका सचिव दिपेन्द्रनाथ शर्मासहितका कर्मचारीहरुलाई कार्यविवरणमा प्रगति देखाउन पनि मन्त्री साहले निर्देशन दिनु भएको थियो ।
मनोनयनको विरोध गर्ने राजपाका ४१ नेता तथा कार्यकर्ता पक्राउ,"जनकपुरधाम : स्थानीय तहको निर्वाचनको अन्तर्गत दोस्रो चरणको निर्वाचनको मनोनयनको विरोधमा उत्रेका राष्ट्रिय जनता पार्टी (राजपा) नेपालका ४१ जना नेता कार्यकर्तालाई प्रहरीले जनकपुरमा पक्राउ गरेको छ। मनोनयनको विरोध गर्दै मधेस बन्दको आह्वान गरेको राजपाका कार्यकर्ताले आइतबार बिहानैदेखि नगरक्षेत्रमा बजार बन्द गराउँदै हिँडेका थिए। सोही क्रममा स्थानीय जनक चोकमा राजपा कार्यकर्ता र प्रहरीबीच झडप भएपछि प्रहरीमाथि ढुंगामुढा गरेको भन्दै महिला आन्दोलनकारी पक्राउ परेका थिए। सो क्रममा प्रहरीले लाठी चार्ज गर्दा महिला आन्दोलनकारी पुनम झा, चन्दा ठाकुरको टाउकोमा चोट लागेर घाइते भएका थिए भने अन्य आन्दोलनकारी विभा ठाकुर, रञ्जु झा, सरिता साह, रेणु झालगायतलाई प्रहरीले जनकचोकबाट नियन्त्रणमा लिएको थियो। आफ्ना नेता कार्यकर्तालाई पक्राउ गरिएपछि रिहाइको माग गर्दै जिल्ला प्रहरी कार्यालय धनुषा पुगेका राजपाका धनुषा संयोजक परमेश्वर साह, संजय सिंह, पूर्वराज्यमन्त्री सुरिता साह, सांसद दिनेश शाह लगायत ४१ जनालाई प्रहरीले नाराबाजी गर्दै गरेको अवस्थामा पकाउ गरेको हो। पक्राउ परेका नेता कार्यकर्तालाई दिनभरी जिल्ला प्रहरी कार्यालयमा राखेर साँझमा हिंसात्मक गतिविधि नगर्ने सर्तमा छाडिएको धनुषाका प्रहरी उपरीक्षक लालमणि आचार्यले जानकारी दिनुभयो। राजपाका नेता कार्यकर्ता पक्राउ परेपछि अन्य कार्यकर्ताले नगरक्षेत्रमा प्रहरीमाथि ढुंगामुढा सँगै नगरका विभिन्न भागमा टायर बालेर विरोध प्रर्दशन गरेका थिए। राजपाको झडपका कारण दिनभरी जनकपुर अशान्त बनेको थियो।"
निर्वाचन सफल पार्न सुरक्षाको कमी हुँदैन : गृहमन्त्री,"रुकुम: गृहमन्त्री जनार्दन शर्माले करिब २० वर्षपछि हुन लागेको दोस्रो चरणको स्थानीय तहको निर्वाचन शान्तिपूर्ण रुपले सफल पार्न सरकारले सबै सुरक्षा रणनीति अपनाउने बताउनुभएको छ । आज बिहान मुसीकोटमा भएको पत्रकार सम्मेलनमा मन्त्री शर्माले निर्वाचन असफल बनाउन केही तत्व लागे पनि उनीहरु असफल भएको बताउनुभयो । लामो समयपछि हुन लागेको स्थानीय तहको निर्वाचनमा सबैलाई सहभागी गराउनका लागि २ नं प्रदेशमा केही समय निर्वाचनको मिति सारिएको गृहमन्त्री शर्माको भनाइ छ । स्थानीय ऐन संशोधनपछि त्यसलाई कार्यान्वयन गर्न लागि केही समय चाहिने र वर्षाको सुरुआत भएका कारण असोज २ गते सरकारले त्यस प्रदेशमा निर्वाचन सफल बनाउने बताउनुभयो । ऐन संशोधन भएपछि राष्ट्रिय जनता पार्टीले पनि निर्वाचनमा सहभागी हुन सहज हुने छ मन्त्री शर्माले भन्नुभयो, आज उम्मेदवारी दर्ता हुने स्थानमा राजपाले उम्मेदवारी दिने मैले विश्वास लिएको छु । रासस"
आन्दोलन चर्काउँदै राजपा,"काठमाडौं : असार १४ गते हुने स्थानीय तहको दोस्रो चरण निर्वाचन प्रभावित पार्ने गरी आन्दोलन कार्यक्रम घोषणा गरेका राजपाका शीर्ष नेता प्रदेश ५ मा आन्दोलन चर्काउने रणनीतिसहित शनिबार नवलपरासीतर्फ लागेका छन् । अध्यक्ष महन्थ ठाकुर, राजेन्द्र महतो, राजकिशोर यादव र अनिल झा भरतपुर हुँदै नवलपरासी पुग्नुभएको हो । राजपाको शुक्रबार बसेको बैठकले दोस्रो चरण निर्वाचन सक्रिय बहिष्कार गर्ने निर्णय गरेको थियो । राजपाले ५ नम्बर प्रदेशअन्तर्गत आफ्नो पकड रहेका नवलपरासी, कपिलवस्तु र रुपन्देहीमा आन्दोलन चर्काउने रणनीति बनाएका छन् । प्रदेश २ र ५ मा चुनाव स्थगन गर्न माग गर्दै आए पनि सरकारले प्रदेश २ मा मात्रै चुनाव स्थगन गरेपछि बाध्य भएर प्रदेश ५ मा आन्दोलन चर्काएको राजपा नेताले बताएका छन् । प्रधानमन्त्री शेरबहादुर देउवाले आफूहरूलाई बैठकमा प्रदेश नं २ र ५ को निर्वाचन सार्ने कुरामा आश्वस्त गराए पनि २ को मात्रै चुनाव सारेको अध्यक्षमण्डलका नेता अनिलकुमार झाले बताउनुभयो । प्रधानमन्त्रीको बोलीमा आएको परिवर्तन र उनको एमालेप्रतिको लचकताका कारणसमेत प्रदेश नं ५ को निर्वाचन नसरेको दाबी झाले गर्नुभयो । राजपाले दोस्रो चरण निर्वाचनअगावै संविधान संशोधन, जनसंख्याका आधारमा स्थानीय तहको संख्या निर्धारणलगायत माग पूरा नभएसम्म निर्वाचन बहिष्कार गर्ने नीतिअनुसार पहिलो चरण निर्वाचनसमेत बहिष्कार गरेको थियो । राजपालाई मनाउने उद्देश्यसाथ बिहीबार बसेको मन्त्रिपरिषद् बैठकले प्रदेश २ को निर्वाचन असोज २ गतेसम्मका लागि स्थगन गरिसकेको छ । संघीय गठबन्धनको बैठकसमेत राख्दै राजपाले उम्मेदवार मनोनयनको दिन आइतबार मधेस थरुहट क्षेत्रमा आमहडताल घोषणा गरेको छ । राजपाका नेता राजेन्द्र महतोले प्रमुख तीन दल कांग्रेस, एमाले र माओवादी केन्द्रले देशलाई विखण्डन गर्न खोजेकाले आफूहरूले देश जोगाउन चुनाव बहिष्कार र शान्तिपूर्ण आन्दोलन गरेको बताउनुभयो । उहाँले भन्नुभयो, मधेसका मुद्दा सम्बोधन नभएसम्म कुनै पनि चुनावमा राजपाले भाग लिँदैन, यो हाम्रो बटमलाइन हो ।' राजपाभित्रको निर्वाचनपक्षीय नेतृत्व निरीह सावित भएको छ । सरकारलाई चुनाव सार्न सहमत गराएका महन्थ ठाकुर नेतृत्वको निर्वाचनपक्षीय नेतृत्वले बहुमत हुँदाहुँदै स्वतः अल्पमतमा पुग्दा आफूहरू आन्दोलनमा जानुपरेको धारणा एक शीर्षको थियो । सरकारसँगको वार्ताबाट केही नहुने निष्कर्षसहित संसद्समेत छाडेर आन्दोलनमा जाने निर्णय गर्न राजपाभित्रै चर्को दबाब परिरहेको छ । महन्थ ठाकुर, महेन्द्र यादव र शरत्सिंह भण्डारीले सरकारसँग वार्ता गरेर दुई नम्बर प्रदेशको चुनाव सारे पनि उनीहरूकै पार्टीले भने सरकारको चुनाव सार्ने निर्णयलाई धोका' भनेको छ । त्यसैले अब राजपासँग सहमति कसरी गर्ने भन्ने विषयमा समेत अन्योल पैदा गरिदिएको छ । दुई नम्बर प्रदेशमा केन्द्रित भएको आन्दोलनलाई राजपाले पाँच नम्बर प्रदेशसम्म पुर्याएको छ ।"
