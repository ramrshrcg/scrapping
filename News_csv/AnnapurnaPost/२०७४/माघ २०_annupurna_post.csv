शीर्षक,विवरण
म हुँदासम्म गोरखकाली रबर उद्योग निजीकरण हुन दिन्न : भट्टराई,"गोरखा : पूर्वप्रधानमन्त्री तथा नयाँ शक्ति नेपालका संयोजक डाक्टर बाबुराम भट्टराईले गोरखकाली रबर उद्योगलाई आफ्नो ज्यान हुँदासम्म बेच्न नदिने बताएका छन्। बहिर्गमनका बेला वर्तमान सरकारले करोडौंको कमिशनको खेलमा दीर्घकालीन महत्व राख्ने खालको निर्णय गर्न नहुने उनले तर्क गरे। शनिबार गृहजिल्ला गोरखाका पत्रकारसंगको कुराकानीमा भट्टराईले यस्तो बताएका हुन्। नेशनल ट्रेडिङ लिमिटेड खारेज गरेको वर्तमान सरकारले गोरखकाली रबर उद्योगलाई नीजिकरण गर्ने तयारी गरेको भन्दै उनले आपत्ति जनाए। कौडीको मूल्यमा रबर उद्योग बेचिदैछ भन्ने खबर पाएँ, भट्टराईले भने, म यहाँबाट गएर भोलि नै यो बिषयमा कुरा राख्नेवाला छु। यस्तो निर्णय कुनै हालतमा हुनदिनेवाला छैन। म ज्यूँदो छउञ्जेल रबर उद्योग बेच्न दिन्नँ। कसरी राम्रोसंग चलाउने भन्ने बारे वृहत छलफल गर्न सकिने तर बेच्न नसकिने उनको दाबी छ। गोरखाको एउटा मात्र उद्योग हो, नेपालको पनि एउटै मात्र टायर उद्योग हो। यसलाई यही रुपले त सञ्चालन गर्नुहुदैन, उनले भने पुर्नसंरचना गरेर, निजी क्षेत्र र सरकारी क्षेत्र साझेदारी गरेर सञ्चालन गर्न सकिन्छ। विज्ञसँग छलफल गरेर के गर्न सकिन्छ भन्ने निचोड निकाल्नु पर्छ। तर कौडीको भाउमा बेच्न वा खारेज गर्न दिनै हुदैन। अरबौं रुपियाँ भएको नेशनल ट्रेडिङलाई कौडीको मूल्यमा बेचिएको र डरलाग्दो कमिशनको खेल भएको आशंका छ, भट्टराईले भने संक्रमणकालको सरकारले दीर्घकालीन असर गर्ने निर्णय गर्नुहुदैन। यो बेठिक छ, यो निर्णय रोकिनु पर्छ। भोलिको सरकारले राष्ट्रिय हितमा काम गर्नसक्ने भन्दै उनले नेशनल ट्रेडिङ देशका लागि चाहिने दाबी गरे। विभिन्न संकटका बेला यस्ता सरकारी स्वामित्वको व्यापारीक निकायको खाँचो पर्ने उनको भनाइ छ। नेशनल ट्रेडिङजस्तो संस्था हामीकहाँ चाहिन्छ, उनले भने, भोलिका दिनमा कर्णाली जस्ता दुर्गम पहाडमा भोकमरी हुँदा होस् वा कुनै पनि विपद पर्दा खाद्यान्न आपूर्ति गर्नुपर्दा नेशनल ट्रेडिङ नै चाहिन्छ। व्यापारीले त आपूर्ति गर्दैनन्। त्यसैले नेशनल ट्रेडिङ लिमिटेड खारेज गर्नुहुँदैन।"
जनकपुरमा बस्ने प्रदेशसभा बैठकको खबरदारी गर्दै वीरगञ्जमा मशाल जुलुस,"वीरगन्ज : जनकपुरमा आइतबार बस्न लागेको प्रदेश नम्बर २ को प्रदेशसभाको पहिलो बैठकविरुद्ध शनिबार साँझ वीरगञ्ञ्जमा मशाल जुलुस प्रदर्शन भएको छ। प्रदेश राजधानीको माग गर्दै वीरगन्जमा डेढ महिनादेखि चलिरहेको आन्दोलन, सरकारले अस्थायी राजधानी जनकपुरलाई तोकेपछि झन चर्कदै गएको छ। माघ ३ गते सरकारले जनकपुरलाई अस्थायी राजधानी तोकपछि माघ ४ गते बन्द हडताल गरेर आन्दोलन चर्काएको वीरगन्ज राजधानी संघर्ष समितिले शनिबार साँझ मशाल जुलुस गरेको हो। शनिबार साँझ घण्टाघर चोकबाट निकालिएको मशाल जुलुश माइस्थान, आदर्शनगर, घडीअर्वा हुँदै पुन घण्टाघर चोकमै फर्किएर विरोधसभामा परिणत भएको थियो। संघर्ष समितिले आइतबार वीरगन्जमा बन्द हडतालको आह्वान पनि गरेको छ। आइतबारको बन्द हडताललाई सफल पार्न र आइतबार नै जनकपुरमा बस्ने प्रदेशसभाको पहिलो बैठक र त्यसमा सहभागी हुने प्रदेश सांसदलाई खबरदारी गर्नकै लागि शनिबार मशाल जुलुस गरेको े संघर्ष समितिका सह संयोजक एंव पूर्वसांसद राजकुमार गुप्ताले जानकारी दिए। जनकपुरमा शनिबार बसेको संघीय समाजवादी फोरम नेपाल र राजपाका शीर्ष नेतासहितको बैठकमा पर्सा बाराका प्रदेश सांसदले प्रदेश २ को स्थायी राजधानी वीरगन्जलाई बनाउने पक्षमा आवाज उठाएपछि बैठकमै विवाद भएको खबर आफूले पाएको संघर्ष समितिका सदस्य मनोज चौधरीले बताए। वीरगन्जलाई राजधानी बनाउन नसकिए अहिले जितेका सांसद र विधायक भएकालाई भोलिका दिनमा उनकै सन्ततीले धिक्कार्ने भन्दै राजपाका पूर्वनेता एवम् संघर्ष समितिका प्रवक्ता ओम प्रकाश सर्राफले भने, यो आन्दोलन कुनै दल वा नेताको लागि हुँदै होइन, यो त हाम्रा सन्ततिका लागि हो, आज वीरगन्जलाई राजधानी बनाउन सकिएन भोलि हाम्रै छोरा नातीले हामीलाई धिक्कार्ने छन्। आइतबारको बन्द हडतालले प्रदेश सांसदलाई राजधानीका लागि दबाब दिन सफल हुने कांग्रेस पर्साका सचिव श्याम पटेलले बताए। पुस २१ गते देखि निरन्तर चलिरहेको रिले अनशनसहितको आन्दोलनका भावी कार्यक्रम तय गर्न आइतबार साँझ संघर्ष समितिको बैठक बस्दै छ।"
फोरमले पनि निर्वाचनबाटै मुख्यमन्त्री छान्ने,"धनुषाः संघीय समाजवादी फोरम नेपालले प्रदेश नं २ को मुख्यमन्त्री निर्वाचनबाटै चयन गर्ने निर्णय गरेको छ । प्रदेश नं २ को निर्वाचनमा ठूलो दलको हैसियतले फोरम नेपालले मुख्यमन्त्री चयन प्रक्रियालाई औपचारिक ढंगले अघि बढाएको छ । चुनावअघि फोरम नेपाल र राजपाबीच गठबन्धन बन्ने बेला जुन ठुलो दल हुन्छै उसैको मुख्यमन्त्री हुने सहमति भएको थियो । फोरम नेपालले प्रदेश सरकारको नेतृत्व गर्नेगरी मुख्यमन्त्री चयनको गृहकार्य थालेको हो । जनकपुरस्थित फोरम नेपालको जिल्ला पार्टी कार्यालयमा शनिबार बसेको संसदीय दलको बैठकले मुख्यमन्त्री चयनका लागि तीन सदस्यीय निर्वाचन समिति गठन गरेको छ । पार्टी उपाध्यक्ष एवं प्रदेश नं २ की प्रमुख रेणु यादव संयोजक र मुख्य सचिव शम्भु झा तथा सचिव शेषनारायण यादव सदस्य रहने गरी निर्वाचन समिति बनेको हो । फोरम नेपालका केन्द्रीय अध्यक्षउ पेन्द्र यादवको उपस्थितिमा शनिबार गठित निर्वाचन समितिले आइतबारदेखि निर्वाचन प्रक्रिया अघि बढाउनेछ । यद्यपि, औपचारिकरुपमा निर्वाचनमा जानुअघि सर्वसम्मत ढंगले मुख्यमन्त्री चयनको अधिकतम प्रयास जारी राख्ने सहमति भएको फोरम नेपालका प्रदेश सांसद सरोज सिंहले जानकारी दिए । सम्भव भए सर्वसम्मत नभए निर्वाचनमार्फत् चयन हुने प्रदेशको संसदीय दलको नेता नै मुख्यमन्त्रीको उम्मेदबार हुने प्रावधान छ । यसैगरी, प्रदेश सरकारको नियमावली मस्यौदा समितिको लागि सरोज सिंह र चञ्चमाया मोक्तान चयन भएका छन् । त्यस्तै, फोरम नेपालको नियमावली मस्यौदा तयारी समितिको संयोजकमा रामआशिष यादव तथा सदस्यमा सञ्जय यादव र पारस साह चुनिएका छन् । कार्यव्यवस्था समितिका लागि ज्ञानेन्द्र यादव र योगेन्द्र राय यादव चयन भएका छन् ।"
अभावमा जेलिँदै प्रदेश : कर्मचारी र गाडी अभाव टड्कारो,"काठमाडौं : प्रदेश सरकारका संरचना समयमै बन्न नसक्दा सातै प्रदेश अभावैअभावले जेलिएका छन्। व्यवस्थित कार्यालय, साधनस्रोत, कर्मचारी केही छैनन्। काम राम्ररी हुन व्यवस्थित कार्यालय, कार्यालयभित्र साधनस्रोत र कर्मचारी आवश्यक पर्छ भने पदाधिकारीलाई यातायातका साधन ! तर यी कुनै पनि अनिवार्य आवश्यकता प्रदेशमा छैनन्। प्रदेशसभाको बैठक धमाधम बस्न थालेका छन् भने अबको दुई साताभित्रै सातै प्रदेशमा मुख्यमन्त्रीसमेत आइसक्नेछन्। सातै प्रदेशमा मुख्यमन्त्री तथा मन्त्रिपरिषद् कार्यालयका प्रमुख सचिव ख्टिइसकेको भए पनि अधिकांशले भवन र कार्यालयको अभावमा पदबहाली गर्दै प्रशासनिक कामसमेत सुरु गर्न पाएका छैनन्। मुख्यमन्त्रीको कार्यालयमा कम्तीमा ३० कर्मचारी रहने गरी केन्द्र सरकारले अस्थायी दरबन्दी स्वीकृत गरे पनि अहिले प्रमुख सचिव, सचिवलगायत ५७ जना कर्मचारी मात्रै पुगेका छन्। प्रदेशमा रहने ६ वटा मन्त्रालयमध्ये हालसम्म आन्तरिक मामिला र कानुन मन्त्रालय मात्रै स्थापना भएको छ। प्रदेश १ का मुख्यमन्त्री कार्यालयका प्रमुखसचिव यादवप्रसाद कोइरालाले अभावका चाङबीच प्रदेशको कार्य सञ्चालन थालिएको बताए। अभावबीच जन्मिएको प्रदेशलाई हुर्काउँदै अगाडि बढाउनुपर्ने जिम्मेवारी छ, त्यसैले रातदिन मिहिनेत गरेर व्यवस्थापनमा खटिइरहेको छु, उनले भने, समस्या त भनिसाध्य छैन तर विस्तारै म्यानेज गर्दै अघि बढेका छौं। उनका अनुसार प्रदेश १ को अस्थायी मुकाम विराटनगरमा आगामी आइतबार मात्रै मुख्यमन्त्री तथा मन्त्रिपरिषद् कार्यालय स्थापना हुनेछ। ६ वटा मन्त्रालय पनि आइतबारै स्थापना गर्ने गरी अघि बढिएको छ। समस्या त भनिसाध्य छैन तर विस्तारै म्यानेज गर्दै अघि बढेका छौं।  यादवप्रसाद कोइराला, प्रमुखसचिव, प्रदेश १ प्रदेश ३ र ५ को मात्रै मुख्यमन्त्री तथा मन्त्रिपरिषद् कार्यालय विधिवत् रूपमा खुल्न सकेको छ। सामान्यतया प्रदेशमा रहेका सबै मन्त्रालयको व्यवस्थापन गर्दै प्रदेशभित्रको शासन व्यवस्थापन, नियन्त्रण र सञ्चालन गर्ने जिम्मेवारी मुख्यमन्त्री कार्यालयको हो। कर्मचारीको खटनपटन गर्ने काम पनि मुख्यमन्त्री कार्यालयकै हो। प्रदेश ३ का प्रमुखसचिव रेश्मीराज पाण्डेले पनि अभावका बीच मुख्यमन्त्रीको कार्यालय स्थापना गर्न सकिएको बताए। आन्तरिक ममिला र कानुन मन्त्रालयसमेत स्थापना गरिसकिएको उनले जानकारी दिए। अभाव र समस्या धेरै छ, जेनतेन समस्या समाधान गर्ने प्रयास गरिरहेका छौं, प्रमुख सचिव पाण्डेले भने। तीन दिनअघि सिंहदरबारमा मुख्यसचिव लोकदर्शन रेग्मीले आयोजना गरेको कार्यक्रममा सातै प्रदेशका मुख्यमन्त्री तथा मन्त्रिपरिषद् कार्यालयका सचिवले प्रदेश चौतर्फी अभावमा सञ्चालन भइरहेकाले केन्द्र सरकारले नियमित रूपमा सहयोग गरिरहनुपर्ने बताएका थिए। त्यसयता सातै जना प्रमुखसचिव आआफ्नो प्रदेश व्यवस्थापनमा खटिइरहेका छन्। प्रदेश ५ मा मुख्यमन्त्रीको कार्यालय माघ १७ गतेदेखि नै खुलिसकेको छ। आन्तरिक मामिला र कानुन मन्त्रालय औपचारिक रूपमा खुले पनि अन्य ५ वटा मन्त्रालय खुल्न सकेका छैनन्। मुख्यमन्त्री तथा मन्त्रिपरिषद् कार्यालयका प्रमुख सचिव शंकर पाठकले प्रदेश ५ मा सबैभन्दा ठूलो समस्या नै कर्मचारी र गाडी अभाव रहेको बताए। यस्तैखाले समस्या छ प्रदेश ४ र ६ मा पनि। प्रदेश ४ र ६ का मुख्यमन्त्रीका कार्यालयका प्रमुखसचिवहरू लक्ष्मण अर्याल र सुरेश प्रधानले प्रदेशमा कार्यालय व्यवस्थापनदेखि कर्मचारी र सवारीसाधनको अधिकतम समस्या रहेको बताए। प्रदेशमा आउने मुख्यमन्त्री, मन्त्री, सभामुख, प्रमुख सचिवका लागि गरी एउटा प्रदेशमा कम्तीमा ५० वटासम्म गाडी आवश्यक पर्छ तर अहिले प्रदेशमा मुस्किलले दुईचार वटा मात्रै छन्।"
पहिलो बैठक पर्खिंदै वीरगन्ज,"वीरगन्ज : वीरगन्जलाई प्रदेश २ को स्थायी राजधानी नबनाइए अलग प्रदेशको मागसहित आन्दोलन गर्ने चेतावनी पर्सा र बाराका प्रदेशसभा सदस्य र नेताहरूले दिएका छन्। घन्टाघर चोकमा शुक्रबार आयोजित विरोधसभामा उनीहरूले वीरगन्जमा राजधानी नतोकिए पर्सा, बारा र रौतहट तीन जिल्ला समेटेर भोजपुरिया प्रदेश बनाउने चेतावनी दिएका हुन्। प्रादेशिक राजधानीका लागि आवश्यक सबै सूचक तथा भौतिक संरचना वीरगन्जमा भए पनि सरकारले अस्थायी मुकाम जनकपुरलाई तोकेर वीरगन्जमाथि कुठराघात गरिसकेको उनीहरूले बताए। अब स्थायी राजधानी तोक्ने अधिकार प्रदेशसभा सदस्यहरूको हातमा गएको छ, उनीहरूको एकै भनाइ थियो, तर, पर्सा र बाराबाट निर्वाचित अधिकांश प्रदेशसभा सदस्य मुख्यमन्त्री र मन्त्रीको लोभमा वीरगन्जको पक्षमा मौन छन्। उनीहरूले माघ २१ गते बस्ने प्रदेशसभाको पहिलो बैठकले वीरगन्जलाई स्थायी राजधानी बनाउनुपर्ने माग गरेका छन्। प्रदेशसभा सदस्य ओमप्रकाश शर्माले पहिलो बैठकमा वीरगन्जलाई राजधानी बनाउनका लागि पर्सा, बारा र रौतहटबाट निर्वाचित सदस्यले एक स्वरमा आवाज उठाउने प्रतिबद्धता जनाए। प्रदेशसभा बैठकमा वीरगन्जलाई राजधानी बनाउनका लागि तीन जिल्लाका सबै प्रदेशसभा सदस्यले एक स्वरमा आवाज उठाउँछौं, उनले भने, हाम्रो आवाजको सुनवाइ भएन भने यी तीन जिल्ला समेटेर अलग्गै भोजपुरिया प्रदेश बनाउने माग प्रदेशसभामै उठाउँछौं। उनले त्यसका लागि सडक र सदन दुवैबाट आन्दोलन थाल्ने चेतावनी दिए। म दाबीका साथ भन्छु, वीरगन्ज राजधानी भएन भने तीन जिल्लाको भोजपुरिया प्रदेश र वीरगन्ज राधजानी ढिलोचाँडो बनेरै छाड्छ, उनले भने। वीरगन्ज राजधानी संघर्ष समितिका सहसंयोजक एवं एमाले नेता राजकुमार गुप्ताले जनकपुरलाई अस्थायी राजधानी तोकेर वीरगन्जमाथि अन्याय गरेको बताए। डेढ महिनादेखि शान्तिपूर्ण आन्दोलन गरेकै कारण सरकारले आफूहरूको माग नसुनेको उनको गुनासो थियो। प्रदेशसभा बैठकमा वीरगन्जको पक्षमा बोल्ने प्रदेशसभा सदस्यलाई बल पुयाउनकै लागि आन्दोलन गरिरहेको उनले सुनाए। वीरगन्जलाई राजधानी बनाइएन भने पर्सा, बारा र रौतहट जिल्लालाई समेटेर छुट्टै भोजपुरिया प्रदेशको माग राखेर आन्दोलन गर्न हामी बाध्य हुनेछौं, उनले भने, त्यो आन्दोलनको वेग रोक्ने हिम्मत कसैले गर्न पनि सक्दैन। संघर्ष समितिका सदस्य ओमप्रकाश सर्राफले शान्तिपूर्ण आन्दोलनलाई कमजोर नआँक्न चेतावनी दिए। हामीले अहिलेसम्म शान्तिपूर्ण आन्दोलन गर्दै आएका छौं तर सरकार र केही दलहरूले यसलाई हाम्रो कमजोरी ठानिरहेका छन्, उनले भने, हामी माघ २१ गतेसम्म कुर्दै छौं। यदि प्रदेशसभाको पहिलो बैठकले वीरगन्जको पक्षमा निर्णय गरेन भने हाम्रो धैर्यको बाँध टुट्नेछ। त्यसपछि अलग प्रदेशको मागका साथ हामी सशक्त आन्दोलनमा उत्रिन्छौं। एमाले नेता बलिराम साहले यो आन्दोलन वीरगन्जवासीले आफ्नै लागि गरेको उल्लेख गर्दै सरकार समय छँदै सचेत नभए यसको परिणाम भयावह हुन सक्ने चेतावनी दिए। प्रदेश २ मा पर्ने आठ जिल्लाका सहरमध्ये राजधानीका लागि वीरगन्ज नै सबैभन्दा उपयुक्त रहेको दाबी गर्दै उनले भने, अझै समय छ। सरकारले आँखा खोलोस्, होइन भने राजधानीका लागि अलग प्रदेशको माग राखेर वीरगन्जवासीको आन्दोलनले मुलुकमै आँधी बेहरी ल्याउनेछ। नेपाल शिक्षक महासंघका सचिव प्रदीप जयसवालले जनकपुरलाई राजधानी नमान्ने जिकिर गरे। मधेस आन्दोलनका बेला जनमत बटुल्न जानकी मन्दिरको भेटीले मात्र प्रदेश चल्न नसक्ने भन्नेहरू अहिले जनकपुरकै पक्षमा लागेका छन्, उनले भने, हामी पनि भन्छौं कि जानकी मन्दिरको भेटीले यो प्रदेश चल्न सक्दैन। प्रदेश चलाउन सक्ने हैसियत वीरगन्जसँग मात्रै छ। वीरगन्जमा शुक्रबार आयोजित विरोधसभा सम्बोधन गर्दै प्रदेशसभा सदस्य ओमप्रकाश शर्मा। अन्नपूर्ण"
प्रदेश ३ को मुख्यमन्त्रीमा अष्टलक्ष्मीलाई राजेन्द्रको चुनौती,"काठमाडौं : नेकपा एमालेकी उपाध्यक्ष अष्टलक्ष्मी शाक्यलाई प्रदेश ३ को मुख्यमन्त्रीमा अर्का नेता राजेन्द्र पाण्डेले कडा चुनौती दिएका छन् । एमाले भित्रको चर्को गुटगत राजनीतिका कारण अष्टलक्ष्मीलाई एक्लो मुख्यमन्त्री बन्न चुनौतीको पहाड नै छिचोल्नुपर्ने अवस्था आएको हो । मुख्यमन्त्रीकी दाबेदार अष्टलक्ष्मीसँगै राजेन्द्रप्रसाद पाण्डेले सशक्त दाबेदारी प्रस्तुती गरेपछि प्रतिस्पर्धा कडा हुँदै गएको हो । पार्टीको सिनियर नेताका रुपमा रहेकी शाक्यको प्रतिस्पर्धीका रुपमा पार्टी उपाध्यक्षमा पराजित राजेन्द्र पाण्डे देखिएका छन् । मुख्यमन्त्रीको दौडमा नेताहरु पशुपति चौलागाईँ, अरुण नेपाल, सानुकुमार श्रेष्ठ र केशव स्थापित लगायत पनि देखिएका छन् । मुख्यमन्त्री हुन गुट परिवर्तन गुट परिवर्तन गरेर पाण्डेले आफ्नो पल्ला भारी गरिरहेका छन् । माधव नेपाल गुटबाट उपाध्यक्षमा उठेर पराजित भएका पाण्डे अध्यक्ष केपी ओली गुटमा आएर प्रदेश ३ को संसदीय दलको नेता हुने कसरतमा लागेका छन् । प्रदेश ३ मा ओली गुटको पल्लाभारी छ । डोरमणी पौडेल, रामेश्वर फुयाल, सानुकुमार श्रेष्ठ, केशव स्थापित, चन्द्रबहादुर लामा, बसुन्धरा हुमागाई र सरेश नेपाल लगायत ३० जना बढी ओली पक्षधर हुन् । अर्कातिर अरुण नेपाल, पशुपति चौलागाईँ र लक्ष्मण लम्साल नेपाल पक्षधर हुन् । कुल ११० सिट रहेका प्रदेश सभामा एमालेले स्पष्ट बहुमतसहित ५८ सिट जितेको छ । पार्टीको संसदीय दलको नेताका लागि अष्टलक्ष्मी र पाण्डेबीच प्रतिस्पर्धा हुने भएको छ । प्रदेश ३ मा अध्यक्ष ओलीको आर्शिवाद पाउने व्यक्ति नै संसदीय दलको नेता हुने निश्चित छ । तर ओलीले प्रदेश ५ का शंकर पोखरेल बाहेक अन्यलाई आश्वासन नदिएको बताए चुनावबाटै नेता छान्ने छनक दिइसकेका छन् । सबैभन्दा योग्य र सिनियर दाबेदार पाण्डेले पार्टी निर्माणदेखि नै लागेकाले मुख्यमन्त्रीको लागि सबैभन्दा योग्य आफु भएको बताए । म ५० जना पनि संगठित नहुँदाको सदस्य हुँ, सिनियरको हिसाबमा म नै अगाडि छु । पद मात्रै मेरो पोलिब्यूरो हो, उनले भने । पाण्डेले ४ पटक प्रतिनिधि सभाको सांसद, सचेतक, मुख्य सचेतक हुँदै मन्त्रीसम्म भएको बायोडाटा सुनाए । स्थानीय निकाय विभागको प्रमुख भएर १० वर्षसम्म राम्रो अनुभव लिएको दाबी पाण्डेले गरेका छन् । उनले दाबी गर्नेमध्ये नेतामा सबैभन्दा योग्य र अनुभवी आफैँ भएको बताए । मुख्यमन्त्रीका धेरै जिम्मेवारी छन्, केन्द्रका धेरै काम प्रदेशले गर्नु पर्नेछ, त्यहाँ जाने महिला, जनजाति, ठाउँ विशेष भनेर होइन, योग्य छ की छैन, अनुभव र क्षमता कति छ, त्यसको आधारमा जिम्मेवारी दिनुपर्छ', उनले भने । गुट फेरेको छैन उनले मुख्यमन्त्री हुनकै लागि गुट परिवर्तन गरेको भन्ने कुरा प्रति असहमति जनाए । मुख्यमन्त्री हुन गुट परिवर्तन गर्यो भन्ने कुरा फजुल हो, उनले एमाले गुट नै नभएको दाबी गर्दै भने । पार्टी अध्यक्ष ओली र नयाँ बन्ने नेपाल कम्युनिष्ट पार्टी मात्रै आफुलाई थाहा भएको उनले बताए । पाण्डेले आफुले संसदीय दलको निर्वाचन भएमा जितेर देखाउने पनि जिकिर गरे। संसदीय दलको नेता चयनमा निर्वाचनमै जानुपर्ने उनको भनाइ छ । उता सभामुखमा भने डोरमणी पौडेलको नाम करिब निश्चित छ । प्रदेश नम्बर ३ मा सबै प्रदेश भन्दा पहिले प्रदेश सभाको बैठक बसिसकेको छ । बैठकले माघ २७ गते सभामुख चयनको कार्यसूची बनाएको छ । सबै प्रदेशमा फागुन ३ गते भित्र मुख्यमन्त्री चयन भइसक्ने छन् ।"
नेता छान्दै दलहरू,"जनकपुरधाम : प्रदेशसभाको पहिलो बैठक नजिकिँदै जाँदा दलहरू प्रदेश २ मा प्रदेशसभा संसदीय दलको नेता चयन गर्न लागिपरेका छन्। प्रदेश २ बाट प्रतिनिधित्व गर्ने राजपा, संघीय फोरम, कांग्रेस, माओवादी केन्द्र, एमालेलगायत आआफ्नो दलका नेता चयनको तयारीमा लागेका हुन्। राजपा र संघीय फोरमका शीर्ष नेता शनिबार जनकपुर आएर नेताको विषयमा टुंगो लगाउँदै छन्। प्रदेश संसदीय दलको नेता चयन गर्ने विषयमा सहमति जुटाउन कांग्रेसले नेता विमलेन्द्र निधिलाई जिम्मेवारी दिएको छ। एमालेले प्रदेश संसदीय दलको नेता चयन गर्ने जिम्मेवारी प्रदेशसभा सदस्यलाई नै दिएको छ। माओवादी केन्द्रमा पनि संसदीय दलको नेता चयन गर्ने विषयमा छलफल सुरु भएको छ। प्रदेश २ मा १९ सिट जितेको कांग्रेसबाट संसदीय दलको नेताका लागि धनुषा सभापति रामसरोज यादवको नाम चर्चामा छ। राजपाबाट दलको नेताका लागि पर्साका जितेन्द्र सोनल, सर्लाहीका उपेन्द्र महतो, रिना साहलगायत आकांक्षी रहेको एक नेताले जानकारी दिए। उनका अनुसार अधिकांश नेतृत्व तथा प्रदेशसभा सदस्य सोनलको पक्षमा देखिए पनि अध्यक्षमण्डल सदस्य राजेन्द्र महतो भने भतिजा उपेन्द्र महतोलाई नेता बनाउन लागिपरेका छन्। महतोका स्वकीय सचिवसमेत रहिसकेका उपेन्द्र सर्लाहीबाट प्रदेशसभा सदस्य निर्वाचित भएका हुन्। शनिबार अध्यक्षमण्डल संयोजक महन्थ ठाकुर सम्मिलित प्रदेशसभा सदस्यको बैठकले दलको नेताका विषयमा निर्णय गर्ने जनाइएको छ। दलको नेता नै मुख्यमन्त्री हुनेछन्। सबैभन्दा बढी सिट जितेको फोरमले प्रदेश २ मा अन्य दलको सहयोगमा सरकार बनाउनेछ। संघीय फोरमले पनि शनिबार नै दलका नेताको टुंगो लगाउनेछ। दलका नेता चयनका लागि शनिबार पिडारी चोकस्थित पार्टी कार्यालयमा बैठक राखिएको फोरम नेता शेषनारायण यादवले बताए। उनका अनुसार अध्यक्ष उपेन्द्र यादवसहित प्रदेशसभा सदस्यको उपस्थितिमा बैठक बस्नेछ। फोरम नेतामा विजय यादव, लालबाबु राउत, शैलेन्द्र साह तथा रामअशिष यादवको नाम चर्चामा छ। सबैभन्दा बढी सिट जितेको फोरमले प्रदेश २ मा अन्य दलको सहयोगमा सरकार बनाउनेछ। दलको नेता नै मुख्यमन्त्री हुनेछन्।"
स्वराजको भ्रमणबारे अनावश्यक आशंका नगरौँ : बाबुराम,"गोरखा : पूर्वप्रधानमन्त्री तथा नयाँ शक्ति नेपालका संयोजक बाबुराम भट्राईले भारतीय विदेशमन्त्री सुष्मा स्वराजको भ्रमणको विषयमा अनावश्यक आशंका र टिका टिप्पणी गर्न नहुने बताएका छन्। भारतीय दूतावासले निर्माण गरेको अमरज्योति माविको भवन हस्तान्तरण कार्यक्रममा गृहजिल्ला गोरखा आएका भट्टराईले पत्रकारसँगको कुराकानीमा यस्तो बताएका हुन्। स्वराजको हालैको भ्रमणले विभिन्न राजनीतिक रुपान्तरण गर्ने आशंका भइरहेका बेला भट्टराईले नेपालको राजनीतिक निर्णय गर्न नेपाली नेता सक्षम रहेको दाबी पनि गरे। चीन र भारत भनेका हाम्रो छिमेकी मित्रराष्ट्र र शुभचिन्तक हुन्। त्यहाँबाट दूत आउँदैमा कुनै तात्विक अर्थ राख्छ जस्तो मलाई लाग्दैन, उनले भने, हाम्रो आन्तरिक कुरा आफै मिलाउन नेपाली नेता सक्षम छन्। हालैको निर्वाचनको परिणाम अनुसारको सरकार नेपाली सांसद आफैले बनाउन सक्छन्। भारत र चीन अत्यन्त निकट छिमेकी शक्ति भएकाले बेला बेला दूत आइरहनुलाई अन्यथा मान्न नहुने उनको टिप्पणी छ। भारत र चीन हाम्रो अत्यन्त निकट छिमेकी हुन्।बेलाबेला उनीहरु आइरहनुलाई हामीले अन्यथा मान्ने कुरा आउँदैन, भट्टराईले भने उहाँले के कस्तो कुराहरु गर्नुभयो भन्ने कुरा त सम्बन्धित पार्टीका नेताले जान्ने कुरा हो। त्यसैले धेरै शंका, उपशंका गरिरहनु भन्दा पनि हाम्रो आन्तरिक निर्णय दृढतापूर्वक हामी आफैले गर्नुपर्छ। दुवै छिमेकीसँग सन्तुलित सम्बन्ध राख्नुपर्छ। भेटघाटका बेला नेपाल सरकार तथा नेपाली नेताहरुले देखाएको व्यवहार भने आलोचना गर्न लायक रहेको उनले बताए। प्रोटोकल र डिप्लोमेसीका हिसाबले चाहिँ कतिपय कुराहरु नमिलेको देखियो, उनले भने, हाम्रो सरकारले पनि थाहा नपाएको जस्तो कसरी आउनु भयो भन्ने प्रतिक्रिया दिएको छ। कुनै पार्टीको नेताको रुपमा मात्र आएको भए त फरक पर्दैनथ्यो। परराष्ट्र मन्त्री नै आउँदा, हाम्रो परराष्ट्र मन्त्रालय नै जोडिनुपथ्र्यो। त्यहाँनेर केही त्रुटी भएकै हो।"
ज्येष्ठ सदस्यको संसद् यात्रा,"बुटवल : ८० वर्ष उमेर पार र संसद् भवनको यात्रा एकै दिन। रुपन्देहीका बलदेव शर्मा पोखरेलका लागि यो क्षण संयोग मात्रै होइन, राजनीतिक जीवनमा ऐतिहासिक पनि सफलता हो। जसले माघ २० गते ८० वर्ष उमेर पार गर्दैछन् भने २१ गते प्रदेश ५ को पहिलो संसद् बैठकको अध्यक्षता पनि गर्नेछन्। ०११ सालदेखि कांग्रेस राजनीतिमा होमिएका शर्मा समानुपातिक सूचीबाट प्रदेशसभा संसद् चुनिएका हुन्। उनी प्रदेश ५ को मात्रै होइन प्रदेशसभाका ५ सय ५० जनामध्येकै ज्येष्ठ सदस्य हुन्। यस्तो अवसर र संयोगको कल्पना शर्माले सायदै गरेका थिए। जीवनको उत्तराद्र्धमा उनलाई यो ऐतिहासिक अवसर जुर्यो। बिपीको चेला बनेर ०१४ सालमै विद्यार्थी राजनीतिमा होमिएका शर्माले पार्टीमा त्यस्तो कुनै उचाइको पद पाएनन् तापनि निरन्तर क्रियाशील रहे। प्युठानमा ०९४ सालमा जन्मिएका शर्मा नागरिकताको उमेरमा भने ८९ वर्षीया हुन्। उत्तरमध्यमा परीक्षा दिने बेला उमेर ०९५ साल लेखियो, नागरिकतामा पनि त्यही भयो, उनले मुस्काउँदै भने, भोलि (शनिबार) रातिदेखि ८१ वर्षमा लाग्छु। आफूले केही पाउन राजनीति नगरेको शर्माको भनाइ छ। क्याम्पस पढ्दा दुई जना कम्युनिस्ट साथी थिए। उनीहरूको व्यवहारकै कारण म कांग्रेसतिर धकेलिएँ, उनले भने। सादा जीवन, इमानदार छविले ढाकिएका शर्मालाई विश्वास लाग्छ, काम गरेपछि फल अवश्य मिल्छ। प्रदेशसभा संसद् बन्छु भन्ने संकेत उनले चुनावअघि नै पाइसकेका थिए। भैरहवामा भएको कार्यक्रममा बालकृष्ण खाँणजीले पुरुषबाट कोही प्रदेश सांसदमा छानिए बलदेव दाई नै हो भनेर घोषणा गर्नुभएको थियो, उनले सम्झे। कांग्रेस विभाजन हुँदा उनी शेरबहादुर देउवा खेमामा थिए। ०२१ सालमा रुपन्देहीको टिकुलीगढ झरेका उनीसहितका सात जनाले कांग्रेस पार्टीको पहिलो संगठन बनाएका थिए। संस्थापक सचिव रहेका उनी ०३८ सालसम्म सोही जिम्मेवारीमा रहेर काम गरे। पार्टीको जुनसुकै तहमा बसेर पनि काम गर्न सकिन्छ भन्ने उनलाई विश्वास छ। पछि वडा सभापतिमा रहेर काम गर्न पनि पछि परेनन्। राजनीतिक उत्तारचढाव र जेलयात्राका अनुभव समेत उनीसँग छ। ०१७ सालमा उनी तीन वर्ष नेपालगन्ज जेल बसेका थिए। पशुपतिनाथले नेपालमा एउटा राजनेता जन्माउने कृपा गरुन् ०१५ सालको निर्वाचनमा गुल्मी र प्युठानको चुनाव परिचालन कमिटीमा खटिएका थिए उनी। जतिबेला गुल्मी अर्घाखाँची र रोल्पा प्युठान विभाजित भएको थिएन। पार्टीको काममा निरन्तर खटिरहेकै कारण उनी पार्टी केन्द्रको केन्द्रीय सल्लाहकार सदस्यसम्म भए। जिल्लाको उपसभापति हुने चरणमै थिए, पार्टी एकीकरण भयो, उनी वडा तहमा खुम्चिए। माघ २१ गते हुने संसद् बैठकको तयारीमा जुटेका उनलाई अबको पाँच वर्षभित्र धेरै काम गर्न सकिन्छ भन्ने विश्वास छ। प्रजातन्त्र, लोकतन्त्र, गणतन्त्रजस्ता नाम मात्रै फेरेर हुँदैन, उनी थप्छन्, राष्ट्र, राष्ट्रियताका विषयमा सचेत हुनुपर्छ। देशलाई आत्मनिर्भर बनाउनुपर्छ। नेपालमा पर्यटन, कृषि, उद्योगको विकास अपरिहार्य रहेको उनको भनाइ छ। अझै ५७ वर्ष मज्जाले काम गर्न सक्छु, उनी निर्धक्क भन्छन्। राजनीतिक दल नसुध्रिएकै कारण देशपछि परेको उनको जिकिर छ। कुनै पनि दलले इमानदारी देखाउन नसकेको उनको ठम्याइ छ। देशमा राजनेता कोही भएनन्, यही कुराले उनलाई पिरोलिरहन्छ। न कांग्रेस, न अरू पार्टी नेता खोइ ? , उनको प्रश्न छ, सधै आफ्नो स्वार्थमा हिँडेर देश कहिले बन्छ ? अहिले झन् अपराधी भनेर तोकिएका, भ्रष्टाचारमा मुछिएकालाई पार्टी र संसद्मा भित्र्याउन थालेको उनको आरोप छ। यस्तो गतिले कसरी देश सुध्रिन्छ, उनको प्रश्न छ। माघ ७ मा शपथ खाएपछि उनी सभामुखको भूमिकामा छन्। सरकारी गाडीमा हिँड्छन्। सुरक्षाकर्मीले सुरक्षा दिइरहेका छन्। यी सबै उनको जीवनका नौला अनुभव हुन्। तर, उनी नित्य छाड्दैनन्। बिहानै उठ्छु, गाई दुहुन्छु, गोठल्याई गरेर बाहिर निस्किन्छु, उनले भने। सभामुख भूमिकामा रहेका उनी अहिले पनि गाई गोठ धाउन छाडेका छैनन्। दुई वटा गाई छन्। बिहानको काम उनी आफैं उम्काउँछन्। यही नित्यकर्मले त निरोगी भएर बाँचेको छु, उनले तन्दुरुस्तीको रहस्य खुलाए। बुढ्यौलीमा संसद् बनेका उनमा एउटै चिन्ता छ, राष्ट्र र राष्ट्रियताको। उनी पशुपति नाथलाई पुकार्दै भन्छन्, हाम्रा देशका नेतालाई राष्ट्रप्रति काम गर्न पशुपतिनाथले प्रेरित गरुन्।"
पहिलो बैठकको फितलो तयारी,"काठमाडौं : प्रदेशसभाको औपचारिक बैठक बोलाइसक्दा पनि दलीय तयारी पर्याप्त हुन सकिरहेको छैन। ६ वटै प्रदेशमा माघ २२ गतेसम्म प्रदेशसभा बैठक गर्ने तयारी छ। प्रदेश ३ को बैठक भने बिहीबार भइसकेको छ। प्रदेशका अधिकांश सांसद नयाँ छन्। उनीहरूलाई बैठकमा कसरी प्रस्तुत हुने भन्नेबारे पर्याप्त रूपमा सिकाउनुपर्ने भए पनि दलहरूले अहिलेसम्म त्यसको तयारी गरेका छैनन्। प्रदेशसभाका लागि संसदीय दलको नेतादेखि सभामुख चुन्नेसम्मका मुख्य काम पनि बाँकी नै छ। ती विषयमा पनि दलहरू तातिसकेका छैनन्। प्रदेश १ मा एमालेका ५१, कांग्रेसका २१ र माओवादीका १५ सांसद छन्। प्रदेश २ मा संघीय फोरम र राजपाका शीर्ष नेता भने प्रदेशसभा बैठक तयारीका लागि जनकपुर पुगेका छन्। मुख्यमन्त्री छनोटदेखि प्रदेशसभा बैठक तयारीबारे निर्णय गर्न शीर्ष नेता महन्थ ठाकुर र उपेन्द्र यादव जनकपुरतर्फ लागेका हुन्। प्रदेशसभा बैठक २१ गते जनकपुरमा बोलाइएको छ। यो प्रदेशमा संघीय फोरमका २९, राजपाका २५, एमालेका २१, कांग्रेसका १९ र माओवादीका ११ सांसद छन्। प्रदेश ३ को प्रदेशसभा बैठक भने बिहीबारै सम्पन्न भइसकेको छ। माओवादीले शालिकराम जमकट्टेलको संयोजकत्वमा प्रदेश ३ का सांसदलाई संयोजन गर्नेगरी प्रदेशसभामा बोर्ड बनाएको थियो। बोर्डले प्रदेश सभामुख नियमावली, कार्यविधिलागायत संसदीय संरचना निर्माणमा दलको तर्फबाट भूमिका खेल्ने यस्तो समिति बनाएको थियो। बैठकले आन्तरिक कार्यविधि पास गरेको छ। सभामुख चयनको प्रस्ताव पनि अघि बढाएको छ। सभामुख र उपसभामुख चयनका लागि भने माघ २७ र २८ गते बैठक बोलाइएको छ। प्रदेश ३ मा एमाले एक्लैलै ५८ सिट जितेको छ। माओवादीले २३ र कांग्रेसले २१ सिट ल्याएका छन्। प्रदेश ४ को प्रदेशसभा बैठक २२ गते प्रदेशमुकाम पोखरामा बोलाइएको छ। प्रदेशसभाका लागि आवश्यक पर्ने आधाजसो कर्मचारी खटिइसकेका छन्। प्रदेशसभा पहिलो बैठकको अध्यक्षता ज्येष्ठ सदस्य जनकलाल श्रेष्ठले गर्ने भएका छन्। प्रदेशका सांसदको भेला गरी बैठकमा कसरी जाने तयारी भइनसकेको एमाले नेता तथा प्रदेश सांसद किरण गुरुङले बताए। प्रदेश ४ मा एमालेका २७, कांग्रेसका १५ र माओवादीका १२ सांसद छन्। प्रदेश ५ मा २१ गते प्रदेशसभा बैठक डाकिएकाले सोही दिन बिहान पार्टी बैठकमा तयारीबारे छलफल हुने सांसद शंकर पोखरेलले बताए। सभामुखको निर्वाचन मिति तोक्ने, कार्यासम्पादन नियमावली पास गर्ने तथा सभामुख नहुँदासम्म सभा सञ्चालन गर्ने व्यक्ति तोक्ने एजेन्डा भएकाले पहिलो बैठक औपचारिकतामै सीमित हुने पोखरेलले बताए। प्रदेश ५ मा एमालेका ४१, कांग्रेसका १९ र माओवादीका २० सांसद छन्। प्रदेश ६ को बैठक पनि २१ गते नै बोलाइएको छ। प्रदेशका एमालेनिकट सांसदको बैठक भने माघ ८ गते बसेको थियो। तर, तयारीबारे अहिलेसम्म केही नगरिएको एमाले नेता यामलाल कँडेलले बताए। प्रदेश ६ मा एमालेका २०, माओवादीका १३ र कांग्रेसका ६ सांसद छन्। प्रदेश ७ को प्रदेशसभा बैठक २१ गते धनगढीमा बोलाइएको छ। एमालेले सोही दिन सांसदलाई सामान्य ओरियन्टेसन दिने भएको छ। माओवादी केन्द्रले भने बैठक बसेर संसदीय दलको नेता छनोट गरेको छ। प्रदेश ७ को कार्यालय बैठकले त्रिलोचन भट्टलाई संसदीय दलको नेता छनोट गरेको हो। प्रदेश ७ मा एमालेका २५, माओवादीका १४ र कांग्रेसका १२ सांसद छन्। कांग्रेसले सातै प्रदेशमा प्रदेशसभा तयारीका लागि प्रतिनिधि खटाएको छ। प्रदेशसभामा पार्टीको तयारी गर्न खटिए पनि उनीहरूले बैठक बोलाएका छैनन्। सातै प्रदेशमा कांग्रेसबाट मुख्यमन्त्री बन्ने अवस्था नरहेकाले पनि उसले प्रदेशसभा बैठकप्रति चासो नदिएको हो। माओवादी केन्द्रकी प्रवक्ता पम्फा भुसालले प्रदेश इन्चार्ज र प्रदेश कमिटीको बैठकले प्रदेशसभा बैठकमा केकसरी प्रस्तुत हुने भन्नेबारे तयारी गरिरहेको बताइन्। वाम गठबन्धनको भागबन्डाअनुसार प्रदेश १, ३, ४ र ५ मा एमालेले मुख्यमन्त्रीको नेतृत्व गर्ने भएको छ। प्रदेश ६ र ७ मा भने माओवादी केन्द्रले नेतृत्व गर्नेछ। एमालेले प्रदेश ५ बाहेक संसदीय दलको नेता छनोट गरेको छैन।"
भेटघाट सकेर फर्किइन स्वराज,"काठमाडौं : भारतीय प्रधानमन्त्री नरेन्द्र मोदीको सन्देश लिएर दुईदिने नेपाल भ्रमणमा आएकी विदेशमन्त्री सुष्मा स्वराज राजनीतिक भेटघाट सकेर शुक्रबार अपराह्न स्वदेश फर्केकी छन् । काठमाडौं बसाइका क्रममा स्वराजले राष्ट्रपति विद्यादेवी भण्डारी, प्रधानमन्त्री शेरबहादुर देउवा, भावी प्रधानमन्त्रीका रूपमा हेरिएका एमाले अध्यक्ष केपी ओली, माओवादी अध्यक्ष पुष्पकमल दाहाल, राजपा अध्यक्षमण्डलका नेता, संघीय फोरमका अध्यक्ष उपेन्द्र यादवसँग अलगअलग भेटवार्ता गरिन् । भेटघाटमा स्वराजले नेपालको शान्ति, स्थायित्व र विकासको पक्षमा भारत सधैं रहेको धारणा राखेको खुले पनि नेताहरूसँगका वार्ताका भित्री पाटाहरू गर्भमै छन् । भ्रमणको पहिलो दिन स्वराजले एमाले अध्यक्ष ओलीसँग एक्लै तथा एमाले नेताहरूसँग रात्रिभोजसहितको भेट गरेकी थिइन् । बिहीबार साँझ नै उनले राजपाका नेतासँग भेटिन् । प्रधानमन्त्री देउवाले विदेशमन्त्री स्वराजको सम्मानमा बालुवाटारमा शुक्रबार दिवाभोज दिए । सुरुमा स्वराजले बालुवाटारमा केही मन्त्रीसहित परराष्ट्रका अधिकारीसँग औपचारिक भेट गरेकी थिइन् । स्वराजसँगको औपचारिक कुराकानीमा अर्थमन्त्री ज्ञानेन्द्रबहादुर कार्की, उद्योगमन्त्री सुनीलबहादुर थापा, अर्थराज्यमन्त्री उदयशमशेर राणासहित केही परराष्ट्रका अधिकारी संलग्न थिए । बालुवाटार लन्च मिटिङमा सहभागी उद्योगमन्त्री थापाले स्वराजले प्रधानमन्त्रीलाई तीनै तहको निर्वाचन सम्पन्न गराएकोमा धन्यवाद दिएकी थिइन्। स्वराजले निर्वाचन परिणाममा भइरहेको ढिलाइ एवं नयाँ सरकार गठनबारे समेत प्रधानमन्त्रीसँग जिज्ञासा राखेकी थिइन् । प्रत्युत्तरमा प्रधानमन्त्रीले संवैधानिक प्रावधानअनुसार राष्ट्रियसभा चुनाव सम्पन्न भएपछि मात्रै प्रतिनिधिसभाले पूर्णता पाउने र त्यसपछि नयाँ सरकार गठन प्रक्रिया प्रारम्भ हुने अवगत गराएका थिए । देउवाको दिवाभोजमा स्वराजसँग कांग्रेसका शीर्ष नेताको सामूहिक भेट भएको हो । भेटमा कांग्रेस नेता रामचन्द्र पौडेल, कृष्णप्रसाद सिटौला, विमलेन्द्र निधि, शशांक कोइराला, नारायण खड्का, डा प्रकाशशरण महत, विनोद चौधरीलगायत सहभागी थिए । अर्थराज्यमन्त्री राणाका अनुसार भेटमा कांग्रेस र भारतको सम्बन्धबारे चर्चा भएको थियो । लन्च संवादमा स्वराजले कांग्रेससँग बीपी कोइरालाकै पालादेखि सुमधुर सम्बन्ध रहेको र त्यो आगामी दिनमा थप बलियो बनाउँदै लैजाने पक्षमा भारत रहेको बताएकी थिइन् । शान्ति, स्थायित्व र विकासको पक्षमा भारत माओवादी अध्यक्ष दाहालसँगको भेटमा स्वराजले वाम गठबन्धनले निर्वाचनमा पाएको जनमतप्रति खुसी बाँड्न नेपाल आएको बताउँदै भनेकी थिइन्, भारत नेपालको शान्ति, स्थायित्व र विकासका पक्षमा छ । भारत दुई देशका जनताबीचको सम्बन्ध प्रगाढ र सुमधुर बनाउनुपर्ने पक्षमा रहेको धारणा व्यक्त गरेकी थिइन् । स्वराजले भावी सरकार गठनलगायत विषयमा जिज्ञासा राख्दै नेपालमा बन्ने नयाँ सरकारसँग सहकार्य गरेर अघि बढ्ने भारतीय चाहना रहेको स्पष्ट पारेकी थिइन् । शुक्रबार बिहान ५० मिनेट भएको एक्लाएक्लै वार्तामा निर्वाचन परिणामपछिको अवस्था र सरकार गठनबारे स्वराजले जिज्ञासा राखेको दाहालले बताए । चुनावपछिको परिस्थिति र नयाँ सरकार गठनका विषयमा उहाँले जिज्ञासा राख्नुभयो । मैले ती विषयमा भइरहेका कुरा स्पष्ट गरें, दाहालले भने, छिमेकीसँग सम्बन्ध सुमधुर बनाउँदै नेपालको स्थायित्व र विकासको पक्षमा भारत रहेको मैले पाएँ । वाम गठबन्धनप्रति भारतको सद्भाव निरन्तरता रहने दाहालले बताए । केही महत्वपूर्ण कुरा भयो कि भन्ने जिज्ञासामा दाहालले भने, अहिले त्यस्तो कुनै महत्वपूर्ण विषयमा कुरा हुने समय होइन । फोरमराजपा एकीकरण गर्दा राम्रो संघीय फोरमका अध्यक्ष उपेन्द्र यादवले शुक्रबार बिहान स्वराजसँग भेट गरे । निर्वाचनमा फोरम र राजपाले पाएको सफलताका लागि बधाई दिँदै स्वराजले दुई पार्टी एक हुँदा राम्रो हुने सुझाव दिएकी थिइन् । उनले राजपासँग एकता गरी मधेसको एउटै पार्टी बनाउन यादवलाई सुझाव दिएको स्रोतले बताएको छ । स्वराजसँगको भेटका सम्बन्धमा जिज्ञासा राख्दा फोरम अध्यक्ष यादवले शिष्टाचार भेट भन्दै विवरण खुलाउन चाहेनन् । सामान्य छलफल भएको हो, उनले भने । यादवसँग स्वराजले संविधान संशोधन, प्रदेश २ को सरकार र त्यहाँको विकास निर्माणजस्ता विषयमा जिज्ञासा राखेकी थिइन् । राष्ट्रपतिसँग पनि शिष्टाचार भेट राष्ट्रपति विद्यादेवी भण्डारीसँग स्वराजले शुक्रबार बिहान शिष्टाचार भेट गरेकी छन् । भेटमा दुई देशबीचको सम्बन्ध, आपसी हित र चासोका विषयमा कुराकानी भएको राष्ट्रपति कार्यालयका प्रवक्ता कुलप्रसाद चुडालले जानकारी दिए । स्वराज बाणी  नेपालमा बन्ने नयाँ सरकारसँग सहकार्य  बीपी कोइरालाकै पालादेखि कांग्रेससँग सुमधुर सम्बन्ध  जनताबीचको सम्बन्ध प्रगाढ र सुमधुर  वाम गठबन्धनले पाएको जनमतमा खुसी  मधेसका दुई पार्टी एक हुँदा राम्रो  प्रदेश २ को विकासमा निरन्तर सहयोग"
प्रदेश २ को पहिलो प्रदेशसभा बैठक आइतबार : संसदीय दलकाे नेता छान्न सकस,"जनकपुरधाम : प्रदेश नम्बर २ को पहिलो प्रदेशसभा बैठक आइतबार जनकपुरमा बस्दै छ। पहिलो बैठकको सभामुखको भूमिकामा ज्येष्ठ सदस्य लगनलाल चौधरी हुनेछन्। ७६ वर्षीय चौधरी सिरहा निर्वाचन क्षेत्र नम्बर १ कका एमाले विधायक हुन्। बैठकको सुरुमा सभामुखको आसनबाट चौधरीले प्रदेश प्रमुख रत्नेश्वरलाल कायस्थले प्रथम प्रदेशसभा बैठक आह्वान गर्न जारी गरेको सूचना पढेर सुनाउने छन्। प्रदेश २ मा प्रतिनिधित्व गर्ने पाँच राजनीतिक दलका नेता शनिबार साँझ बसेको कार्यव्यवस्था तथा परामर्श समितिको बैठकले उक्त कार्यसूचि तय गरेको हो। आइतबारको प्रथम बैठकबाट प्रदेशसभाको अन्तरिम कार्यविधि पारित गरेपछि प्रदेशसभाको नियमित काम अघि बढाउन सहज हुनेछ। सर्वदलीय बैठकले फागुन २ गते बस्ने प्रदेशसभाको अर्को बैठकबाट सभामुखको निर्वाचन गर्ने निर्णय गरेको हो। त्यसैगरी मस्यौदा नियमावली संशोधन माघ २९ गते बस्ने कार्यव्यवस्था परामर्श समितिको बैठकले गर्ने र सोही दिन बस्ने प्रदेशसभाको बैठकले सभामुख तथा उपसभामुखको निर्वाचन प्रक्रियाबारे टुंगो लगाउने निर्णय भएको संघीय संसद सचिवालयका सहसचिव वंशिराज पौडेलले सर्वदलीय बैठकको निर्णयपछि सञ्चारकर्मीलाई जानकारी गराएका हुन्। प्रथम बैठकमा प्रदेशसभामा प्रतिनिधित्व गर्ने पाँच राजनीतिक दलको तर्फबाट एकएक जना सदस्यलाई बोल्न दिनेसमेत कार्यसूचिमा रहेको पौडेलले बताए। यता, प्रदेशसभा बैठकलाई मध्यनजर गर्दै सभाहल तयारीको काम शनिबार रातभरी गरेर आइतबार बैठक सञ्चालन गर्नेगरी काम भएको छ। प्रथम प्रदेशसभा बैठक हुने स्थल जनकपुरको शैक्षिक तालिम केन्द्रको भवनलाई रंगरोग गरी सभाहललाई व्यवस्थित बनाइएको छ। सभाहलमा कुर्सी र डेस्क लगाउने, साउन्ड सिस्टमको व्यवस्था, लाइट राख्ने काम अन्तिम चरणमा पुगेको छ। रातभरी काम गरेर सबै व्यवस्थापन मिलाउने तयारी भइरहेको सहरी सडक विकास तथा भवन निर्माण कार्यालयका प्रमुख गंगा यादवले बताए। यता, बैठकमा सादा पोशाकमा २१ जना मर्यादापालक, बम डिस्पोजल टोली र तेस्रो घेरामा सशस्त्र प्रहरी रह्ने जनाइएको छ। संसदीय दलका नेता छान्न दललाई सकस प्रदेश नम्बर दुईको संसदीय दलका नेता छनोट गर्न राजनीतिक दलभित्र सकस देखिएको छ। शनिबार जनकपुरमा राष्ट्रिय जनता पार्टी, संघीय समाजवादी फोरम, नेपाली कांग्रसको बैठक बसेपनि संसदीय दलको नेता छनोट हुन सकेनन्। राजपाको केन्द्रीय पदाधिकारीको जनकपुरको सीताशरण होटेलमा बसेको बैठकमा संसदीय दलको नेता चयनको विषयले प्रवेशसमेत पाउन सकेन्। बैठकमा अध्यक्ष मण्डलका संयोजक महन्थ ठाकुर, सदस्यहरु राजेन्द्र महतो, महेन्द्रनारायण यादव, शरतसिंह भण्डारी, राजकिशोर यादव र अनिल झालगायतको सहभागिता रहेको थियो। प्रदेशसभाको प्रथम बैठक बस्नु अगावै संसदीय दलको नेता चयन गर्ने उद्देश्यले बैठक बसेपनि उक्त विषयमा प्रवेश नै नभएर टुंगिएको अध्यक्ष मण्डलका सदस्य राजेन्द्र महतोले बताए। बैठकले प्रदेशसभा अन्तर्गत गठन हुन लागेको समितिमा पार्टीका तर्फबाट प्रतिनिधित्व गर्ने प्रदेश सांसदहरुको नामको मात्र टुंगो लगाउन सकेको हो। संसदीय दलको नेता चयनको विषयमा अर्को बैठकबाट निर्णय हुने एक नेताले बताए। राजपाको बैठकले प्रदेशसभाको पहिलो बैठकको तयारी स्वरुप हुने सर्वदलीय बैठकमा सुरिता साह, अभिराम शर्मा र परमेश्वर पठाएको हो। त्यसैगरी पैनल अध्यक्षतामा नवल किशोर साहको नाममा सहमती भएको हो। कार्यव्यवस्था परामर्श समितिमा सुरिता साह र मनिष सुमनलाई राखिएको छ भने नियमावली मस्यौदा समितिमा राम नरेश राय, डिम्पल झा र रमेश पटेल रहेका छन्। आइतबार हुने पहिलो प्रदेश सभा बैठकमा राजपाको तर्फबाट जितेन्द्र सोनलले शुभकामना मन्तव्य राख्ने छन्। नेपाली कांग्रेसले पनि संसदीय दलको नेताको टुंगो लगाउन नसकेको र शनिबारको बैठकले मात्र प्रदेश सभाको प्रथम बैठकको तयारीमा सिमित भएको कांग्रेस धनुषाका सभापति रामसरोज यादवले बताए। कांग्रेसको तर्फबाट कार्यव्यवस्था परामर्श समितिमा रामरोज यादव र शोभा लामाले प्रतिनिधित्व गरेका छन् भने प्रथम बैठकमा स्वागत मन्तव्य रामसरोज यादवले राख्नेछन्। माओवादी केन्द्रले समेत संसदीय दलको नेता छनोट गर्न सकेन। माओवादी केन्द्रको बैठकबाट कार्यव्यवस्था तथा परामर्श समितिमा रामकुमार यादवले प्रतिनिधित्व गरेका छन् भने प्रथम बैठकमा भरत साहले मन्तव्य राख्नेछन्। एमालेले अहिले कुनै निर्णय नगरेको र भोलि मात्रै जानकारी दिइने प्रदेशसभा सदस्य शत्रुधन महतोले बताए। यता, संघीय समाजवादी फोरमको पार्टी कार्यालय पिडारी चोकमा संसदीय दलको नेता चयन तथा प्रदेश सभा बैठकको पूर्व तयारीका लागि शनिबार दिउँसोदेखि नै बैठक बसेपनि अबेर साँझसम्म कुनै निर्णय भएको छैन।"
"रंगीन प्रदेशसभा, फिका बैठक","काठमाडौं : सरकारले खटाएका कर्मचारी नपुग्दा सप्तरंगी प्रदेशसभाको बैठक फिका र अस्तव्यस्त हुने देखिएका छन्। अन्तिम समयमा मात्र तातेको सरकारले आफ्नै कर्मचारीलाई कार्यस्थलमा खटाउन नसक्दा प्रदेशसभाको गरिमा र महत्व खस्कने चिन्ता व्यक्त गर्छन्, संसदीय मामिलाका जानकारहरू। कर्मचारीमा नटेर्ने प्रवृत्ति हाबी भयो, पूर्वसचिव एवं स्थानीय तह पुनःसंरचना आयोगका अध्यक्ष बालानन्द पौडेल भन्छन्, कामको हतारोले जतिसक्दो चाँडो पुगेर कर्मचारी संयन्त्रले संघीयता र संविधान कार्यान्वयनमा सहयोग पुर्याउनुपर्ने हो। तर, उनीहरूमा जिम्मेवारीबोध नै देखिएन। संविधान र संघीयताको व्यावहारिक कार्यान्वयनका लागि प्रदेशसभाका बैठक धमाधम बोलाइए पनि कर्मचारी संयन्त्र भने त्यसप्रति अरुचि देखाइरहेको छ। संघीय संसद् सचिवालयले एउटा प्रदेशसभामा २७ जना कर्मचारी चाहिने प्रतिवेदन मुख्यसचिव लोकदर्शन रेग्मीलाई दुई साताअघि नै बुझाएको थियो। मुख्यसचिव रेग्मीले संसद्बाट काजमा जाने कर्मचारीअगावै आफ्ना कर्मचारी प्रदेशसभा स्थल पुग्ने प्रतिबद्धता संसद्का महासचिव मनोहरप्रसाद भट्टराईसँग जनाएका थिए। संघीय सचिवालयले प्रदेशसभा बैठक सञ्चालनमा सहयोग पुर्याउन र निजामती सेवाबाट खटिने कर्मचारीलाई तालिम दिन भन्दै प्रत्येक प्रदेशमा सहसचिवको नेतृत्वमा चार जनाको दरले काजमा पठाएको थियो। तर, मुख्यसचिव रेग्मीले भनेअनुसार सरकारले खटाएका कर्मचारी कार्यस्थलमा नपुग्दा संसद्का कर्मचारी रनभुल्लमा परेका छन्। हामी त सरकारले खटाउने कर्मचारीलाई संसदीय अभ्यासबारे सहयोग गर्न आएका हौं, प्रदेश ३ मा खटिएका संघीय संसद्का सहसचिव डा रोजराज पाण्डेले भने, कुनै पनि कर्मचारी नआएपछि कसलाई सिकाउने भन्ने अन्योलमा छौं। प्रदेशसभाको पहिलो बैठक बिहीबार बस्दा काठमाडौंबाटै गएका एक जना कार्यालय सहयोगीबाहेक कुनै पनि कर्मचारी नपुगेको उनले जानकारी दिए।  प्रदेश २ को अस्थायी राजधानी जनकपुर पुग्दा बुधबार संसद्का कर्मचारी रनभुल्लमा परे। न त सरकारले खटाएका कर्मचारी भेटिए न बैठकस्थलकै राम्रो तयारी थियो। आइतबार प्रदेशसभा बैठक बस्नुपर्ने भएकाले संसद्का कर्मचारी ज्येष्ठ सदस्य खोज्दै जगनलाल चौधरीको निवास पुगे। चौधरीकै निवासमा संसद् बैठकको पूर्वाभ्यास गरे।  सबैभन्दा पहिले प्रदेश ३ को बैठक बिहीबार बस्यो। एक जना कार्यालय सहयोगीको भरमा संसद्बाट खटिएका चार कर्मचारीले प्रदेशसभा बैठक सञ्चालन गरे।  प्रदेश ४ को बैठक सोमबार बस्दै छ। सरकारबाट जम्माजम्मी चार जना कर्मचारी प्रदेशसभा बैठकस्थल पुगेका छन्।  प्रदेश ७ मा कार्यालय सहयोगीसमेत नपाएपछि संसद्का कर्मचारीले काजमा कर्मचारी पठाइदिन सीडीओसँग आग्रह गरेका छन्। सरकारी कर्मचारीको भर परेको भए बर्बादै हुने अवस्था रहेको संसद्बाट खटिएका कर्मचारी बताउँछन्। संघीय सचिवालयले प्रदेशसभा बैठकका लागि आवश्यक पर्ने प्रदेशसभाको अन्तरिम कार्यविधि, नियमावली र बैठक सञ्चालनको कार्यसूची बनाएर कर्मचारीलाई पठाएको थियो। सरकारले कर्मचारी पठाइदिन भनेपछि हामी आफैँले जिम्मेवारी महसुस गरेर रातारात अन्तरिम कार्यविधि, नियमावली निर्माणका काम गरेका थियौं, संघीय संसद्का महासचिव भट्टराई भन्छन्, आफ्नो जिम्मेवारी नभए पनि हामीले यी काम गरेका थियौं। सात वटै प्रदेशसभा सञ्चालन गर्न खटिएका संसद्का कर्मचारी बढीमा एक महिना मात्र काजमा खटिनेछन्। महासचिव भट्टराईका अनुसार सहसचिवहरू १५ दिन र उपसचिवहरू एक महिनाका लागि खटिएका हुन्। प्रदेशसभा सञ्चालनको अभ्यास र जानकारी गराएर संसद् कर्मचारी सरकारका कर्मचारीलाई जिम्मेवारी हस्तान्तरण गरेर फर्किनेछन्, महासचिव भट्टराईले भने। प्रदेश २ मा सरकारका कर्मचारी नपुग्दा निकै अप्ठ्यारोमा परेको बताउँछन्, संसद्बाट खटिएका सहसचिव वंशीधर पौडेल। सरकारबाट खटिएका कर्मचारीलाई संसदीय अभ्यासबारे तालिम दिएर बैठक सञ्चालन गर्न पाएको भए कति राम्रो हुन्थ्यो, उनी भन्छन्, बैठक कक्षको व्यवस्थापनदेखि सञ्चालनसम्मका काममा हामी चार जना मात्र खटिएका छौं। कर्मचारीमा नटेर्ने प्रवृत्ति हाबी भयो, जिम्मेवारीबोध नै देखिएन।  बालानन्द पौडेल, पूर्वसचिव हामीले रातारात काम गर्यौं, कर्मचारी पठायौं तर सरकारका कर्मचारी पुगेनन्।  मनोहरप्रसाद भट्टराई, महासचिव, संसद् सचिवालय कर्मचारी किन पुगेनन् खोजी गर्छौं, छिटोभन्दा छिटो पठाउने व्यवस्था गर्छौं।  डिल्लीराम पौडेल, प्रवक्ता, प्रधानमन्त्री कार्यालय सरकारले खटाएका दुई जना खरिदार मात्र शुक्रबार आइपुगेको पौडेलले जानकारी दिए। प्रदेश ४ मा खटिएका संसद्का सहसचिव जीवराज बुढाथोकीको गुनासो पनि उस्तै छ। समयमै कर्मचारी पुगेको भए तालिम दिएर काम गर्नुहुन्थ्यो, बुढाथोकी भन्छन्, संघीय संसद्कै जस्तो प्रदेशसभाको गरिमा र महत्व कायम गर्ने प्रयत्नमा छौं। प्रदेश ७ मा खटिएका संसद्का कर्मचारीले कार्यालय सहयोगीसमेत नपाएको गुनासो पोखेका छन्। सीडीओलाई एकदुई जना भए पनि काजमा कर्मचारी पठाइदिन आग्रह गरेका छौं, संसद्का सहसचिव मुरारी महतले भने, सरकारले खटाएको कर्मचारी त के, चरोमुसो पनि देख्न पाएका छैनौं। जे जति व्यवस्थापनको काम गर्दै छौं, संसद्बाट आएका चार जना खटिएका छौं। प्रधानमन्त्री कार्यालयका प्रवक्ता डिल्लीराम पौडेलले खटाइएको स्थानमा कर्मचारी नपुगेको विषयमा सामान्य प्रशासन मन्त्रालयसँग सोधपुछ गरिने बताए। कर्मचारी किन पुगेनन् भनेर हामी हेर्छौं र खोजी गर्छौं, पौडेलले भने, छिटोभन्दा छिटो कर्मचारी पठाउने व्यवस्था गर्छौं।"
फागुन दोस्रो सातामा नयाँ सरकार : उपप्रधानमन्त्री थापा,"हेटौंडा : उपप्रधानमन्त्री तथा राप्रपा अध्यक्ष कमल थापाले फागुन दोस्रो साताभित्र नयाँ सरकारलाई सत्ता हस्तान्तरण गर्ने बताएका छन् । शनिबार हेटौंडामा अगुवा कार्यकर्तासँगको अन्तरक्रियामा उनले भने, फागुन १०१२ गतेभित्र नयाँ सरकार बनिसक्छ, हामी सत्ता हस्तान्तरणको लागि आतुर छौं । निर्वाचन लगत्तै सरकार छाड्नुपर्ने भएपनि संवैधानिक जटिलताका कारण नचाहेरै पनि सरकारमा बस्न बाध्य भएको थापाको भनाइ छ । चुनाव हुने बित्तिकै सरकार बन्ने प्रावधान नहुँदा समस्या भएको छ, उनले भने, यो अप्ठ्यारो बाटोलाई संविधान संसोधनमार्फत सच्याउन जरुरी छ । उपप्रधानमन्त्री थापाले भारतीय विदेश मन्त्री सुष्मा स्वराज नेपाल भ्रमणमा आउँदा राजनीतिक दलका नेताहरु आफ्नो हैसियत ख्याल नगरी लामबद्ध भएर भेट्नु लज्जाजनक भएको बताए । जन्ती लिएर हिँडेजस्तौ गरी एउटा देशको विदेश मन्त्रीलाई हाम्रा पूर्व, वर्तमान र हुनेवाला प्रधानमन्त्रीदेखि नेताहरु लाइन लागेर भेट्न गए, उनले भने, नेताहरुको व्यवहार देख्दा लाग्छ, पुर्खाले पनि नव्यहोरेको उपनिवेश हाम्रो देशमा नवउपनिवेशवादको रुपमा भित्रँदैछ । कार्यकर्तालाई उत्साह थप्दै थापाले जनताले बुझेरै राप्रपालाई हराएको तर्क गरे । राप्रपाले चाहेर पनि दुई तिहाइ ल्याउन सक्ने थिएन, दुई तिहाइ नभइ संविधान संशोधन हुँदैन, उनले थपे, जनताले बुझेरै अब सडकबाटै हिन्दु राष्ट्रको लागि अघ बढ्न हामीलाई म्यान्डेट दिएका हुन् । थापाले ३ नम्बर प्रदेशको राजधानी हेटौंडा कायम गरेर आफूले चुनावको समयमा मकवानपुरका जनतासँग गरेको बाचा पुरा गरेको दाबी गरे । म हेटौंडा राजधानी भएपछि पाइला टेक्दा निकै भावुक भएँ, मैले चुनाव हारेपनि जनतासँग गरेको बाचा पुरा गरेको छु, उपप्रधानमन्त्री थापाले भने, अझै पनि मकवानपुरको विकासमा लागिरहनेछु । वाम गठबन्धनजस्तो लोकतान्त्रिक गठबन्धन सशक्त बन्न नसकेकाले पनि लोकतान्त्रिक गठबन्धनले हार व्यहोर्नुपरेको उनको भनाइ छ । सरकारले प्रस्ताव गरेको सात प्रदेशका राजधानीमध्ये हेटौंडामा मात्रै परिवर्तन भएको बताउँदै उनले प्रधानमन्त्री शेरबहादुर देउवाले आफ्ना प्रस्ताव स्वीकार गरेको भन्दै धन्यवाद दिए । साथै उनले सात वटै प्रदेशको अस्थायी राजधानी नै स्थायी रुपमा रहने समेत दाबी गरे । अगुवा कार्यकर्ता भेलामा राप्रपाका सहमहामन्त्री राजाराम बर्तौला, मकवानपुरका कार्यवाहक अध्यक्ष शिवराम थापा लगायत नेता कार्यकर्ताको उपस्थिती रहेको थियो ।"
