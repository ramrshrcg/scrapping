शीर्षक,विवरण
प्रत्यक्ष कार्यकारीको बहस,"नेकपा माओवादी केन्द्रले शासकीय प्रणालीमा सुधार गर्नुपर्ने मुद्दा उठाएको छ । केन्द्रका अध्यक्ष पुष्पकमल दाहालले प्रत्यक्ष निर्वाचित कार्यकारीसहितको शासकीय व्यवस्थामा नगएसम्म सत्ता परिवर्तनको खेल नरोकिने बताएका छन् । पहिलो संविधानसभादेखि नै उठेको प्रत्यक्ष निर्वाचित कार्यकारीको मुद्दामाथि दाहालले पुनः बहस छेडेका छन् । नयाँ शक्तिका नेता डा बाबुराम भट्टराईले पनि प्रत्यक्ष निर्वाचित कार्यकारीसहितको राजनीतिक एजेन्डालाई अघि बढाउने बताउँदै आएका छन् । पहिलो संविधानसभाको बेला नेकपा एमाले प्रत्यक्ष निर्वाचित कार्यकारीको पक्षमा थियो । कांग्रेसका कतिपय नेताहरूले त्यसमा खुलेरै आफ्नो अभिमत जाहेर गरेका थिए । दलहरूबीच प्रत्यक्ष निर्वाचित कार्यकारीको पक्षमा सहमति निर्माण भइसकेको पनि थियो । तर पहिलो सभाले संविधान निर्माण गर्न सकेन । दोस्रो सभाले संविधान जारी गर्दासम्म प्रत्यक्ष निर्वाचितको मुद्दाबाट दलहरू पछाडि हटिसकेका थिए । बहसबाट किनारा लागिसकेको मुद्दालाई पुनः ब्युँताएर माओवादीले बहसमा ल्याएको छ, जसमाथि थप विमर्श आवश्यक छ । त्यो किन पनि आवश्यक छ भने नेपालमा स्थिर सरकार बन्नै सकेको छैन । राजनीतिक स्थिरता, स्थायित्व, विकास र समृद्धिको लागि स्थिर सरकार चाहिन्छ, जो नेपालले पाउनै सकेको छैन । स्थिर र बलियो सरकारको लागि प्रत्यक्ष कार्यकारीसहितको शासकीय प्रणाली उपयुक्त हुन सक्छ । नयाँ संविधान जारी गरेपछि मात्रै पनि हामीले तीनपटक सरकार फेरिसक्यौं । आगामी दिनमा पनि गठबन्धन संस्कृति नै हावी हुने अनुमान सर्वत्र भइरहँदा प्रत्यक्ष निर्वाचित कार्यकारीसहितको शासकीय व्यवस्थाको खाँचो महसुस गराउँछ । त्यसकारण यसमा दलहरू नयाँ शिराबाट विमर्श सुरु गर्नु उचित हुन्छ। प्रत्यक्ष कार्यकारीसहितको शासकीय व्यवस्थाको कुरा आउँदा एउटा कोणबाट तर्क गर्ने गरिन्छ, त्यस्तो व्यवस्थामा जाँदा हाम्रोजस्तो राजनीतिक, सामाजिक अवस्था भएको देशमा अधिनायकवाद ले जन्म लिन सक्छ । अर्को कोणबाट प्रगतिशील र लोकतान्त्रिक शासन व्यवस्थाको लागि यसको प्रयोग आवश्यक रहेको तर्क गरिन्छ । तर हाम्रै राजनीतिक इतिहास हेर्ने हो भने पनि संसदीय प्रजातन्त्रकै अभ्यासका क्रममा पटकपटक अधिनायकवाद जन्मिएको छ । त्यसकारण प्रत्यक्ष निर्वाचित कार्यकारीसहितको शासकीय प्रणालीमा जाँदा अधिनायकवादको जोखिम हुन्छ, आत्तिहाल्नुपर्ने देखिँदैन । नेपालको अबको आवश्यकता भनेको विकास र समृद्धि नै हो । विकास र समृद्धि हासिल गर्न कम्तीमा पाँच वर्ष शासन सत्ता एउटै निर्वाचित दलको नेतृत्वमा हुन आवश्यक हुन्छ । निर्वाचन विधिबाट प्रत्यक्ष कार्यकारीको निर्वाचन हुने हो । त्यस्तो निर्वाचित कार्यकारी अधिनायकवादतर्फ उन्मुख भयो भने पनि लोकतान्त्रिक विधिबाटै हटाउने प्रावधान राख्नुपर्छ । प्रत्यक्ष कार्यकारीको अभ्यास भएका लोकतान्त्रिक मुलुकजस्तो अमेरिकामा यसको सफल प्रयोग भएको मानिन्छ । अस्थिर राजनीतिको दुश्चक्रमा फसेको नेपालको लागि प्रत्यक्ष कार्यकारीसहितको शासकीय प्रणाली उपयुक्त हुनसक्छ । पुनः छेडिएको यो बसहमाथि दलहरूले थप विमर्श गर्नु आवश्यक छ ।"
भाडा नदिइएपछि राप्रपा कार्यालयमा ताला,"बेंसीशहर (लमजुङ) : घरभाडा नतिरेपछि राष्ट्रिय प्रजातन्त्र पार्टी लमजुङको कार्यालयमा ताला लागेको छ । तीन वर्षअघिदेखि भाडा नदिइएको भन्दै घरधनी बालकृष्ण वाग्लेले कार्यालयमा ताला लगाएका हुन । बेंसीशहर नगरपालिका८ शेरा ओरालोमा रहेको वाग्लेका घरमा राप्रपा कार्यालय छ । आठ वर्षदेखि कार्यालय राखिएकामा २०७१ सालदेखि भाडा नपाएको घरधनी वाग्लेले बताए । वाग्लेले बेसीशहरमा सोमबार पत्रकार भेटघाट गरी राप्रपासँग घरभाडा बापतको रु एक लाख ५९ हजार लिन बाँकी रहेको बताए । वाग्लेका अनुसार राप्रपासँग २०७१ सालको रु ३० हजार, २०७२ सालको रु ५४ हजार, २०७३ सालको रु ६० हजार र २०७४ सालको वैशाखदेखि असार मसान्तसम्मको रु १५ हजार भाडा लिन बाँकी छ । राप्रपा अध्यक्ष इन्द्रबहादुर मल्लले राप्रपा नेपाल हुँदादेखिको भाडा बाँकी रहेको र धेरै रकम भएकाले एकमुष्ट तिर्न कठिन भएको बताउनुभयो । रासस"
कांग्रेसद्वारा दुई दर्जन सदस्यलाई कारवाही,"दाङ : नेपाली कांग्रेस बबई गाउँपालिकाले स्थानीय तहको निर्वाचनमा पार्टीको निर्णयविरुद्ध काम गर्ने पार्टीका बीस बढी सदस्यलाई कारवाही गरेको छ। जसमा विद्रोह गरी उठेका वडा नं ७ का निर्वाचित अध्यक्ष महावीर चौधरी सदस्यका उम्मेदवारद्वय अमर बुढा र तेजबहादुर खत्री, प्रस्तावक वासुदेव बस्नेत र प्रताप बाँठा, टीकाबहादुर अधिकारी, गोविन्द डाँगी, डिल्लीबहादुर बुढाथोकी, दिनेशकुमार बुढाथोकी, भूपूबहादुर बुढाथोकी, भूपबहादुर हमाल, विष्णुप्रकाश हमाल, गोपाल बुढाथोकी, सुरेन्द्रकुमार हमाल, भानुभक्त अधिकारी, कुम्भकुमारी अधिकारी, प्रकाश बस्नेत, गोविन्दप्रसाद शर्मा, नेकमान बस्नेत, मानबहादुर डाँगी, भीमबहादुर डाँगी रहनुभएको छ। त्यस्तै वडा नं ६ का चित्रबहादुर डाँगी, मंगल थापा, टेकबहादुर भण्डारी, रहनुभएको छ भने वडा नं ४ वाट धनेश्वर भण्डारीलाई कारवाही गरेको कांग्रेस बबई गाउँपालिका संयोजक बलबहादुर बुढाले बताउनुभयो। कारबाहीमा परेकामध्ये चारजना नै चारवटा स्कुलका प्रधानाध्यापक रहेको कांग्रेस बबई गाउँपालिकाले जनाएको छ। रासस"
मन्त्रिपरिषद् विस्तार केन्द्रीय समिति बैठक लगत्तै : महत,"काठमाडौँ : नेपाली काँग्रेसका केन्द्रीय सदस्य डा प्रकाशशरण महतले नेपाली काँग्रेसको जारी केन्द्रीय समितिको बैठक सकिए लगत्तै मन्त्रिपरिषद् विस्तार हुने बताउनुभएको छ । उहाँले भन्नुभयो, 'स्थानीय तहका दुई चरणका निर्वाचनपछि त्यसको समीक्षाका साथै अन्य समसामयिक विषयमा केन्द्रीय समिति बैठक बस्नुपर्ने भएकाले प्रधानमन्त्री तथा नेपाली काँग्रेसका सभापति शेरबहादुर देउवा सो बैठकमा व्यस्त हुनु परेको हो, बैठक सकिए लगत्तै मन्त्रिपरिषद् विस्तार हुन्छ ।' प्रधानमन्त्री देउवाले मन्त्रिपरिषद् विस्तारको आन्तरिक गृहकार्य सक्नुभएको र पार्टीको जारी केन्द्रीय समिति बैठक सकिनासाथ नेपाली काँग्रेस र अन्य दलहरुलाई मिलाएर मन्त्रिपरिषद् विस्तार गर्ने अन्तिम तयारीमा रहनुभएको जानकारी डा महतले राससलाई दिनुभयो । नेता डा: महतले हाल सञ्चारमा आएजस्तो कुनै आन्तरिक या अन्य विवादका कारण मन्त्रिपरिषद् विस्तारमा ढिलाइ नभएको पनि स्पष्ट गर्नुभयो । उहाँले भन्नुभयो, 'प्रधानमन्त्रीले तयारी गरिसक्नुभएको छ, केन्द्रीय समिति बैठक सकिए लगत्तै मन्त्रिपरिषद् विस्तार हुन्छ, यसमा अन्यथा मान्नुपर्ने केही छैन ।' केन्द्रीय सदस्यहरुले बोल्ने क्रम जारी रहेकोले बैठक आजै वा भोलिसम्ममा सकिने पनि उहाँले जानकारी दिनुभयो । रासस"
प्रहरी बढुवा : उत्साहसँगै असन्तुष्टि,"१४ वर्षीया सुन्तली तामाङको बलात्कारपछि भएको हत्याको अनुसन्धान नै नगर्ने प्रहरी नायब उपरीक्षक (डीएसपी) सञ्जय दास बढुवामा सिफारिस भएपछि यसमाथि प्रश्नहरू उठेका छन् । बलात्कार शब्द नै उल्लेख नगरी मुद्दा कमजोर बनाउन सक्रिय दासलाई कारबाही गर्नुपर्ने मध्यक्षेत्रीय प्रहरी कार्यालयले नै माग गरेको थियो । तर, सात वर्षपछि उनी नै बढुवा समितिको नजरमा योग्य ठहरिँदै एसपीमा सिफारिस भएपछि प्रहरी वृत्तभित्रै असन्तुष्टि बढेको छ । प्रहरी संगठन बाध्य भएर हाल उनलाई निलम्बन गरेको छ । ५ माघ ०६८ मा रामेछापकी तामाङको बलात्कारपछि हत्या भएको थियो । दासको सन्दर्भमा मात्रै होइन, यसपटकको बढुवा गर्ने प्रवृत्तिलाई लिएर असन्तुष्टिहरू प्रकट भएका छन् । धेरैपछि बढुवा भएकाले यसबाट खुशी हुनेहरू पनि उत्तिकै छन् र यसलाई सकारात्मक रूपमा पनि हेरिएको छ । यद्यपि, केही पहुँच र शक्तिका आडमा बढुवामा परेपछि प्रश्नहरू पनि उठेका छन् । बढुवामै परेका तर असन्तुष्ट एक प्रहरी अधिकारी भन्छन्, वस्तुनिष्ठ ढंगले मूल्यांकन गरी सिफारिस गर्नुपर्नेमा बढुवा समितिले स्वेच्छाचारी ढंगले सिफारिस गरेको छ । गृहसचिव लोकदर्शन रेग्मीको नेतृत्वमा बढुवा सिफारिस समितिले प्रहरी नियमावली २०७१ (संशोधन)सहित नियम २७ को उपनियम ४ को प्रावधानअनुसार बढुवाका लागि सिफारिस गरेको हो । सिफारिस भएकाहरूलाई एक सातापछि दज्र्यानी चिह्न प्रदान गरिनेछ । ज्येष्ठता र कार्यसम्पादन मूल्यांकनलाई नजरअन्दाज गर्दै बढुवा गरिएको प्रहरी स्रोतको दाबी छ । प्रहरी महानिरीक्षकको नियुक्तिसम्बन्धी मुद्दा सर्वोच्च अदालतमा विचाराधीन छ । त्यसको निरूपण नभई बढुवा समितिले प्रहरी अधिकृतदेखि डीआईजीसम्मको बढुवा गरेको छ । ११ जना प्रहरी अतिरिक्त महानिरीक्षक (एआईजी)मा बढुवाका लागि सिफारिस भएका छन् । डिआइजी नवराज सिलवालको नाम बढुवाका लागि सिफारिस गरिएको छैन । बढुवाको एक नं मा बमबहादुर भण्डारी सिफारिस भएका छन् । यसअघि पुष्पकमल दाहाल नेतृत्वको मन्त्रिपरिषद्को निर्णयले आईजीपीमा बढुवा भएका जयबहादुर चन्दको हैसियत झन् खस्किएको छ । डीआईजी बढुवामा उनी २ नं मा सिफारिस भएका छन् । डीआईजी चन्दलाई ३ फागुन ०७३ देखि लागु हुनेगरी तत्कालीन मन्त्रिपरिषद्ले आईजीपीमा बढुवा गर्ने निर्णय गरेको थियो । उक्त निर्णय त्रुटिपूर्ण भएको ठहर गर्दै सर्वोच्चले बहालवाला डीआईजीमध्ये योग्यतम् तथा कार्यसम्पादन मूल्यांकनमा उच्चतम् अंक प्राप्त गरेका व्यक्तिलाई आईजीपीमा नियुक्त गर्न आदेश दिएको थियो । त्यसपछि सरकारले अर्याललाई आईजीपीमा नियुक्त गरेको थियो । चन्दविरुद्ध मुद्दा परेपछि सरकारले प्रकाश अर्याललाई प्रहरी महानिरीक्षकमा बढुवा गरेको थियो । यससम्बन्धी मुद्दा अझै टुंगिएको छैन । जबकि, आईजीपी अर्यालसँगै सिलवाल पनि एकै दिन (४ पुस ०६९) डीआईजीमा बढुवा भएका थिए । त्यस्तै ३ नं मा देवेन्द्र सुवेदी सिफारिस भएका छन् । चौथोेदेखि क्रमशः पशुपति उपाध्याय, केशरीराज घिमिरे, माधवप्रसाद जोशी, विजयलाल कायस्थ, कमलसिंह बम, मिङमार लामा, रणबहादुर चन्द र विजयकुमार भट्टलाई एआईजीका लागि बढुवामा सिफारिस गरिएको छ । यसअघि एआईजीको संख्या सात थियो । यस पटक बढाएर ११ पुर्याइएको छ । एआईजीमा बढुवा नपरेका वरिष्ठ डीआईजीहरूले बढुवा सिफारिस समितिको निर्णयविरुद्ध सर्वोच्च अदालतमा मुद्दा दायर गर्न छलफल थालेका छन्। यसैगरी १५ जना प्रहरी वरिष्ठ उपरीक्षक (एसएसपी)लाई डीआईजीमा बढुवाका लागि सिफारिस गरिएको छ । डीआईजीमा बढुवा भएका सर्वेन्द्र खनाल, रमेश खरेल, पुष्कर कार्की, उत्तमबहादुर कार्की, भोगबहादुर थापा, पुष्कलराज रेग्मी, पवनप्रसाद खरेल, छविलाल जोशी, मनोज न्यौपाने, ज्ञानविक्रम शाह, ठुले राई र शरद चन्द सिफारिसमा परेका छन् । डीआईजीमा एक नं मा बढुवा भएका खनाललाई नेपाल प्रहरीको भावी प्रमुखका रूपमा हेरिएको छ । खरेललाई पछि पार्दै उनको नाम एक नं मा सिफारिस गरिएको हो । स्रोतका अनुसार, खरेलले आफूलाई अन्याय परेको महसुस गरेका छन् । आईजीपी रबर स्ट्याम्प प्रहरी बढुवा प्रकरणमा प्रधानमन्त्री शेरबहादुर देउवा र माओवादी केन्द्रका अध्यक्ष पुष्पकमल दाहाल हाबी भएका छन् । त्यस्तै, गृहसचिव लोकदर्शन रेग्मी पनि देउवा रिझाउँदै आफूअनुकूल हुनेगरी सिफारिस गर्न सफल भएका छन् । समितिको सदस्यसचिव आईजीपी प्रकाश अर्यालको भूमिका शून्य रहेको छ । बढुवामा वस्तुगत आधार देखाइएको छैन । ज्येष्ठता वा वरिष्ठतालाई मिचेर बढुवा सिफारिस गर्दा संगठनभित्र असन्तुष्टि चुलिएको छ । जबकि, बढुवाका सम्बन्धमा सर्वोच्चले गरेका फैसलाहरूमा ज्येष्ठतालाई पहिलो महत्वपूर्ण आधारको रूपमा उल्लेख गरिएको छ । आईजीपी अर्यालको नियुक्तिविरुद्ध अदालतमा मुद्दा दायर गरेका सिलवाललाई योग्य हुँदाहुँदै पनि बढुवामा सिफारिस गरिएको छैन । आईजीपीमा आफूलाई नियुक्ति गर्नुपर्ने माग गर्दै मुद्दा दायर गरेका सिलवालले डीआईजी बढुवामा मुख नखोल्ने बताएका छन् । प्रहरी नियमावली २०७१ (संशोधनसहित)को नियम ४१ मा ज्येष्ठताबाहेक अन्य पाँच वटा योग्यता तोकिएका छन् । तर, समितिले लत्याइदिएको प्रहरी अधिकृतहरू बताउँछन् । उनीहरूको गुनासो छ, कार्य सम्पादन मूल्यांकनलाई अनदेखा गरेर आत्मगत सन्तुष्टिलाई ठाउँ दिइयो । हुकले हैरानी ६ असोज ०७१ मा बढुवा भएका डीआईजीत्रय मधुप्रसाद पुडासैनी, पंकज श्रेष्ठ र माधवप्रसाद नेपाल बढुवामा परेनन् । उनीहरूभन्दा करिब चार महिनापछि बढुवा भएका कनिष्ठ डीआईजीहरूलाई काखी च्यापिएको छ । एक जना प्रहरी अधिकारीका अनुसार, २ माघ ०७१ मा बढुवा भएका रणबहादुर चन्द र विजयकुमार भट्टलाई हुक गर्दै एआईजीमा बढुवा सिफारिस गरिएको छ । माओवादीनिकट मानिने ठुले राई पनि डीआईजीको बढुवामा परेका छन् । पश्चिम हाबी सुुदूरपश्चिम र मध्यपश्चिम क्षेत्रका प्रहरी बढुवामा हाबी भएका छन् । एआईजीमा पदोन्नति भएका डीआईजीहरू जयबहादुर चन्द, माधवप्रसाद जोशी, कमलसिंह बम, रणबहादुर चन्द र विजयकुमार भट्ट सुदूरपश्चिमका हुन् । गृहमन्त्री जनार्दन शर्माको गृहजिल्ला रुकुमका सुरेशविक्रम शाह डीआईजीमा बढुवा भएका छन् । उनका दाजु रुकुम बाफिकोटका सुधीरकुमार शाह माओवादी कोटाबाट निर्वाचन आयुक्त भएका थिए । राम्रा भनिएका पीताम्बर अधिकारी, दिनेश अमात्यलगायत एसपीहरू पाखा परेका छन् । एक उच्च अधिकृत भन्छन्, यसपालि क्षेत्रीयता एकदमै हाबी भयो । प्रधानमन्त्री, गृहमन्त्री र गृहसचिव पश्चिमका भएका कारण सुदूर र मध्यपश्चिमका प्रहरी अधिकृत हाबी भएका छन् । बढुवामा सिफारिस भएकाहरूमध्ये संयुक्त राष्ट्र संघको मिसनमा जागिर खाएर आएकाहरूको दुवै हातमा लड्डु परेको छ । एसएसपी पुष्कर कार्कीलाई चिठ्ठा परेको छ । यूएनबाट फर्किएलगत्तै बढुवा सिफारिसमा परेका छन्, उनी । चेन अफ कमान्डमा कनिष्ठ एआईजीमा बढुवा नपरेका वरिष्ठ डीआईजीहरूले बढुवा सिफारिस समितिको निर्णयविरुद्ध सर्वोच्च अदालतमा मुद्दा दायर गर्न छलफल थालेका छन् । अदालतले अनुकूल फैसला गरे दरबन्दीभन्दा बढीको संख्यामा विशेष पद सिर्जना गर्नुपर्ने हुन्छ । विगतमा कतिपयले दरबन्दी नभएर गृहमन्त्रालयमा हाजिरसमेत गरेका थिए । आईजीपी नियुक्तिविरुद्ध परेको मुद्दाको टुंगो नलाग्दै एआईजी नियुक्तिविरुद्ध मुद्दा हाल्ने तयारी भइरहेको एक वरिष्ठ डीआईजी बताउँछन् । भन्छन्, कनिष्ठलाई कसरी सल्युट हान्ने ? उसको चेन अफ कमान्डमा कसरी काम गर्ने ? आत्माले मान्दैन । पूर्वप्रहरी नायब महानिरीक्षक (डीआईजी) हेमन्त मल्ल ठकुरी बढुवा सिफारिसमा गुनासाहरू उठेको भए सम्बन्धित निकायले सुन्नुपर्ने आवश्यकतामा जोड दिन्छन् । गुनासो जायज छ भने समयमै सम्बोधन गर्नुपर्ने हुन्छ । कन्भिन्स गर्नुपर्छ, उनी भन्छन् । ज्येष्ठता, कार्यकुशलता, कार्यक्षमता, उत्तरदायित्व बहन गर्न सक्ने क्षमता, नेतृत्व प्रदान गर्न सक्ने कुशलता तथा जुनियर प्रहरीलाई प्रोत्साहन र परिचालन गर्न सक्ने सामथ्र्यका आधारमा आईजीपीमा बढुवा गर्ने व्यवस्था नियमावलीमा छ । उच्च प्रहरी अधिकृत प्रश्न गर्छन्, यदि यी व्यवस्था आईजीपीभन्दा तलको पदमा बढुवा लागु गर्दा नमिल्ने हो ? पूर्वप्रहरी महानिरीक्षक (आईजीपी) कुवेरसिंह राना बढुवा प्रणाली आफैँ त्रुटिपूर्ण नभएको बताउँछन् । भन्छन्, प्रणाली आफंैमा गलत हुँदैन । त्यसको कार्यान्वयनमा व्यक्तिका इच्छा छिर्यो भने प्रणाली बिग्रन्छ । कानुनी रूपमा संस्थागत त भएको छ, तर त्यसको स्पिरिटबमोजिम अभ्यासमा म्याचुरिटी हुनुपर्छ ।"
प्रहरीको संघीय कानुन बनाउन मन्त्रीले मागे सुझाव,"काठमाडौं : प्रहरीलाई संघीय ढाँचामा लैजान गृहमन्त्री जनार्दन शर्मा आतुर देखिनुभएको छ । आईतबार गृह मन्त्रालयमा प्रहरी महानिरिक्षकसहित प्रहरी नायब महानिरिक्षक (डीआइजी) हरुको भेला डाकेर मन्त्री शर्माले प्रहरीलाई संघीय ढाँचामा लैजादा त्यसको अधिकार क्षेत्र र संगठन सुधारका उपायबारे लिखित सुझाव दिन निर्देशन दिनुभएको छ । प्रहरीको संघीय कानुन कस्तो बनाउने भन्ने विषयमा सुझाव माग्न राखिएको भेलामा मन्त्री शर्माले प्रत्येक डीआइजीलाई संगठनको वृत्ति विकासका मोडलहरु तयार पारेर आफूलाई बुझाउन निर्देशन दिनुभएको छ । हालै भएको बढुवा सिफारिसमा भएको असन्तुष्टीतर्फ समेत केन्द्रीत गर्दै शर्माले कार्यसम्मपादन मूल्यांकनलाई बैज्ञानिक बनाउन र बढुवा प्रक्रिया निष्पक्ष बनाउन के गर्न सकिन्छ र पारदर्शीताको संभाव्यताबारे लिखित सुझाव दिन निर्देशन दिनुभएको जानकारी भेलामा संलग्न एक डीआइजीले दिनुभयो। शर्माले गृह प्रशासन सुधार नीतिमा सरुवा क्यालेण्डर बनाउने विषय उल्लेख गरेसँगै त्यसका लागि के कस्ता नीति अबलम्बन गर्न सकिन्छ भन्दै प्रष्ट मार्गचित्र लिनित बुझाउन निर्देशन दिनुभएको स्रोतले बतायो । भेलामा संघीय ढाँचामा प्रहरी लैंजादा केन्द्रमा महानिर्देशक र प्रदेशमा आइजपी राख्न सबै डीआइजीले शर्मालाई सुझाउनुभएको थियो । केन्द्रको महानिर्देशकलाई चार तारे र प्रादेशीक आइजीपीलाई तीन तारे बनाउन सुझाएपछि शर्माले सहमति जनाउनुभएको थियो । अहिले प्रहरी महानिरिक्षक गृहसचिव सरह भएपनि पोर्टफोलिमा महानिरिक्षकले सचिवलाई सलाम गर्नुपर्छ । महानिर्देशक चार फूली बनाईएपछि मुख्यसचिव सरह हुन्छन् । हाल नेपाली सेनामाको प्रधानसेनापतिको चार फूली छ । भेलामा प्रहरीको ३० वर्षे सेवाअवधि हटाउन समेत प्रस्ताव गरिएको थियो । उक्त प्रस्तावलाई मन्त्री शर्माले ३० वर्षे ठीक छैन यसलाई हटाउनुपर्छ' भन्दै सहमति जनाउनुभएको उच्च स्रोतले बतायो । प्रान्तिय प्रहरी र केन्द्रबीच कसरी संयोजन गर्न सकिन्छ भन्नेबारे समेत चर्चा भएको थियो । केन्द्रीय प्रहरी मातहत संगठनात्मक स्वरुपका बारेमा समेत डीआइजीहरुले मन्त्री शर्मालाई सुझाउनुभएको थियो । जसमा प्रहरी प्रतिष्ठान, केन्द्रीय अनुसन्धान ब्यूरो, लागूऔषध नियन्त्रण ब्यूरो, विशेष ब्यूरो, प्रहरी अस्पताल, प्रशासन, कार्य र अपराध अनुसन्धान विभाग केन्द्रीय प्रहरी मातहत हुनुपर्ने सुझाव डीआइजीहरुले गृहमन्त्री शर्मालाई दिनुभएको थियो । त्यसैगरि केन्द्रीय प्रहरीसँग अपराधी डाडा वेस' हुनुपर्ने माग समेत भेलाले गरेको थियो । भेलामा नयाँ विषयले समेत प्रवेश पाएको थियो । प्रहरी हस्पिटलमा विशिष्ट अधिकृत राखिएपनि संञ्चार निर्देशनालय पुरानो भएपनि विशिष्ट श्रेणी नराखिएको भन्दै राख्न मन्त्री शर्मालाई सुझाईएको थियो । उक्त मागप्रति शर्माले सहमति जनाउनुभएको थियो । प्रहरीले अवकाश पछि पाउने सुविधाका विषयमा प्रहरी ऐनमै उल्लेख गरिनुपर्ने, भर्ना गर्दा केन्द्रीय र प्रादेशीक दुवैले गर्ने तर प्रादेशीकले विशेष कारण बाहेक अन्य अवस्थामा आफ्नो प्रदेश बाहिरकालाई भर्ना प्रक्रियामा समावेश गर्न नपाउने र केन्द्रले भर्ना गरेका प्रहरी कर्मचारीलाई देशै भरि खटाउन मिल्ने व्यवस्था गरिनुपर्ने विषयमा डीआइजीहरुले मन्त्री शर्माको ध्यानाकर्षण गराउनुभएको थियो । केही डीआइजीहरुले प्रहरी संगठनलाई मजबुत बनाउन राजनीतिक हस्तक्षेपबाट मुक्त बनाउनुपर्ने र प्रहरी महानिरिक्षक बनाउँदा र बनाईसकेपछि अमुकलाई मनपरेन भन्दैमा आफुखुसी फेर्ने र बढुवा गर्ने प्रवृत्तिलाई रोक्नुपर्ने विषयमा समेत चर्को आवाज उठाउनुभएको थियो । उक्त विषयमा भने मन्त्री शर्माले आफु राजनीतिक हस्तक्षेप नगर्ने र अन्य दललाई समेत गर्न नदिने प्रतिवद्धता व्यक्त गर्नुभएको थियो । भेलामा तीन वर्ष भन्दा कम कैद सँजाय हुने मुद्दाको अनुसन्धान प्रादेशीक प्रहरीले गर्ने र त्यो भन्दा माथि सँजाय हुने घटना केन्द्रीय प्रहरीले गर्ने विषयले समते प्रवेश पाएको थियो । तर त्यसमा मत बाँझिएपछि आफ्नो स्रोत साधन र विशेषज्ञाताले भ्याएसम्मका आपराधिक अनुसन्धान प्रदेश प्रहरीले गर्ने र अन्य विशिष्ठ प्रकृतिका आपराधिक अनुसन्धान केन्द्रीय प्रहरीले गर्ने विषयमा सबै एक मत हुनुभएको थियो । गृहमन्त्रालयका प्रवक्ता दिपक काफ्लेले प्रहरीको संघीय कानुन कस्तो बनाउने भन्ने विषयमा सुझाव माग्न उच्च प्रहरी अधिकृतको वैठक बसेको जानकारी दिनुभयो । यो पहिलो चरणको हो, अन्य दर्जाका अधिकृतहरु देखि हवल्दार र जवानसम्मको वैठक बसेर सुझाव माग्ने तयारीमा छौं,' काफ्लेले भन्नुभयो। चार विषयमा शर्माले मागे लिखित जफाव  कार्यसम्पादन मुल्यांकन कसरी बैज्ञानिक बनाउने ?  संगठनको भविष्य विकास योजना के छ?  बढुवा प्रक्रियालाई कसरी पारदर्शी बनाउने ?  सरुवाको क्यालेन्डर कस्तो हुनुपर्छ ?"
मन्त्रिपरिषदमा ३३ प्रतिशत महिला सहभागिताको माग,"काठमाडौँ: नेपाल महिला सङ्घले मन्त्रिपरिषदमा३३ प्रतिशत महिलाको प्रतिनिधित्व गर्न माग गरेको छ। सङ्घले काठमाडौंमा आयोजना गरेको पत्रकार सम्मेलनमा सङ्घका अध्यक्ष उमा रेग्मीले संविधानमा व्यवस्था भएअनुसार मन्त्रिपरिषदमा ३३ प्रतिशत महिलाको प्रतिनिधित्व गर्न सरकारसमक्ष आग्रह गर्नुभएको हो। उहाँले भन्नुभयो संविधानमा नै महिलाको प्रतिनिधित्व उल्लेख गरिसकेको छ तर प्रधानमन्त्री केपी शर्मा ओली, पुष्पकमल दाहाल प्रचण्ड र अहिले शेरबहादुर देउवाले नेतृत्व गरेको मन्त्रिपरिषदमा समेत महिलाको उल्लेख्य प्रतिनिधित्व हुन सकेन। उहाँले महिला आन्दोलनका कारण मुलुकमा संविधान निर्माण भएको भन्दै महिलाका लागि संविधानले तोकेअनुसारको अधिकार पाउनुपर्ने बताउनुभयो। प्रधानमन्त्री तथा पार्टी सभापति देउवालाई भेटेर हामीले ३३ प्रतिशत महिलालाई मन्त्रिपरिषदमा समावेश गर्नुपयो भनेर भनेका थियौँ, उहाँले विचार गर्छु भन्नुभएको छ, विचार गरेरमात्र पुग्दैन समावेश गर्नुपर्छ अध्यक्ष रेग्मीले भन्नुभयो । अध्यक्ष रेग्मीले मन्त्रिपरिषदमा ३३ प्रतिशत महिलाको अधिकारलाई सुनिश्चित नगरे आफूहरु आन्दोलनमा उत्रिने चेतावनीसमेत दिनुभयो । रासस"
कांग्रेस केन्द्रीय बैठक: अन्तर्घातीमाथि कारबाही माग,"काठमाडौं : कांग्रेस केन्द्रीय सदस्यले महाधिवेशनको दुई महिनाभित्र गठन हुनुपर्ने पार्टीका विभागहरूले अझै पूर्णता पाउन नसकेको भन्दै सभापति शेरबहादुर देउवासँग आक्रोश पोखेका छन् । केन्द्रीय कार्यसमितिको जारी बैठकमा आइतबार नेताहरूले संसदीय समिति र अनुशासन समिति गठन हुनै नसकेको तथा ६ वटा समिति र ४२ वटा विभागले पूर्णता पाउन नसकेको भन्दै सभापतिलाई विधान कार्यान्वयन गर्न आग्रह गरेका हुन् । विधानअनुरूप ०७२ साल फागुनमा सम्पन्न महाधिवेशनको दुई महिनाभित्र ती विभाग गठन भइसक्नुपर्थ्यो । आइतबारको बैठकमा बोल्ने अधिकांश सदस्यले अनुशासन समिति गठन गरी पहिलो र दोस्रो चरणको निर्वाचनमा पार्टीका आधिकारिक उम्मेदवारलाई अन्तर्घात गर्नेहरूमाथि कारबाहीको माग गरे । अनुशासन समिति नेतृत्वलाई नै कारबाही गर्नसक्ने हैसियतको हुनुपर्ने उनीहरूको माग थियो । दोस्रो संविधानसभा निर्वाचनमा सुजाता कोइरालामाथि लागेको अनुशासनको कारबाही फुकुवा गरेको प्रसंग झिक्दै केही सदस्यले गाउँका क्रियाशील सदस्यमाथि मात्र अनुशासनको कारबाही नहोस् भन्ने माग गरेका थिए । केन्द्रीय सदस्य नवीन्द्रराज जोशीले तत्काल केन्द्रदेखि गाउँ इकाइसम्म विधान कार्यान्वयन हुनुपर्ने, विधानअनुसार नेतृत्व चयन हुनुपर्ने माग गरे । हिजो साथीका लागि सेना र पुलिसको गोली खाने कांग्रेसजन आज साथीलाई निर्वाचनमा पराजय गराउन घात र अन्तर्घातको रणनीतिमा किन गए ? ', नेता जोशीले प्रश्न गर्दै भने, यसमा नेतृत्वलाई गम्भीर हुन आग्रह गर्छु ।' उनले गाउँदेखि संसद्सम्मको टिकट वितरणमा मेरोतेरो गुटको' भन्ने कुरा अन्त्य हुनुपर्ने धारणा व्यक्त गरे। मानहानिको मुद्दामा किन मौन ? ' केन्द्रीय सदस्य रमेश लेखकले प्रहरी महानिरीक्षक नियुक्ति र सर्वोच्च अदालतका तत्कालीन प्रधानन्यायाधीश सुशीला कार्कीलाई महाभियोग लगाउने निर्णय सही भएको बताए । उनले भने, पार्टी नेतृत्वले महाभियोग प्रस्ताव संसद्मा नल्याएको भए राजनीतिले निकास नपाउने मात्र होइन, स्थानीय तह निर्वाचन र संविधान कार्यान्वयन हुँदैनथ्यो', नेता लेखकले भने । बैठकमा केही सदस्यले निर्वाचनमा पराजयको प्रमुख कारणका रूपमा प्रहरी प्रमुखको विवादास्पद नियुक्ति र महाभियोग हो भनेर राखेको धारणा गलत भएको उनले बताए । पार्टी सभापतिविरुद्ध नै मानहानिको मुद्दा उठाएर कांग्रेसमाथि आक्रमण गरेपछि संविधान र पार्टीले अंगीकार गरेको शक्ति पृथकीकरणको सिद्धान्त कायम गराउन पनि महाभियोग प्रस्ताव दर्ता गरेको उनको भनाइ थियो । तत्कालीन सभापति गिरिजाप्रसाद कोइरालाविरुद्ध अख्तियार र सर्वोच्चले बयानका लागि पत्र काटेको अवस्थाको स्मरण गर्न पनि उनले आग्रह गरेका थिए । त्यतिबेला सभापति कोइरालाले अख्तियारमा बयानका लागि जान्न भन्ने अडान लिएकोमा समर्थन गर्नेहरू अहिले सभापतिविरुद्ध मानहानिको मुद्दामा किन मौन ? ', उनले भने, सभापतिविरुद्ध मानहानिको मुद्दा कुनै व्यक्तिविरुद्ध नभएर निर्वाचनलाई प्रभावित पार्ने मनसायका साथ सिंगो पार्टीविरुद्धको षड्यन्त्र हो ।' केन्द्रीय सदस्य केशवकुमार बुढाथोकीले नेतृत्वलाई संकट पर्दा मात्र युवा पुस्ता देख्ने कि राजनीतिक हस्तान्तरण प्रक्रियामा पनि देख्ने भन्दै असन्तुष्टि जनाएका थिए । उनले युवा पुस्ता चाहेको हो भने सहजतासाथ स्थान छाड्न वरिष्ठ नेता रामचन्द्र पौडेललाई आग्रह गरे । भने, म त ७२ वर्षको भएँ । मेरो शरीर अहिले पनि युवाको जस्तै छ, आगामी निर्वाचन पनि जित्न सक्छु । तपाईंहरूले युवालाई स्थान दिनुभए म त्यो बाटो हिँड्न तयार छु ।' बैठक आज (सोमबार) पनि बस्ने कांग्रेस केन्द्रीय कार्यालयले जनाएको छ ।"
