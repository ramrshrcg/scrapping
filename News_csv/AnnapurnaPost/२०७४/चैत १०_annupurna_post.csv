शीर्षक,विवरण
प्रधानमन्त्री भारत जानुअघि एमालेमाओवादी एकता,"काठमाडौँ: प्रधानमन्त्री केपी शर्मा ओलीले भारत भ्रमणमा जानुअघि नै पार्टी एकता गर्न प्रस्ताव गरेका छन्। उनले भारत भ्रमणअघि माओवादीसँग नै पार्टी एकताको प्रस्ताव गरेका हुन्। माओवादी केन्द्रका प्रवक्ता पम्फा भुसालले प्रधानमन्त्रीको उक्त प्रस्तावको पुष्टी गरेकी छन्। औपचारिक घोषणा नभएपनि प्रधानमन्त्री ओलीले चैत २३ गते भारत भ्रमणमा जाने सम्भावना रहेको छ। कम्युनिष्ट पार्टीको स्थापना दिवस पारेर बैशाख १० गते एकता घोषणा गर्ने भनिए पनि प्रधानमन्त्री ओलीले तत्काल एकता गर्ने प्रस्ताव राखेका छन्। एमालेमाओवादीको कार्यदलका धेरै सदस्यहरु मन्त्री भएका कारणले एकता प्रक्रिया सुस्ताएको थियो। संगठनात्मक, नीतिगत विषयको टुङ्गो लगाउने काम समेत ढिलाई भइरहेको छ। कार्यदलका अधिकांश मन्त्री भएका कारण बैठक समेत बस्न सकेको छैनन्। प्रधानमन्त्री ओलीले भारत भ्रमण अघि नै एकताको प्रस्ताव गरेका कारण अब कार्यदलको कामले गति लिने एक नेताले बताए । माओवादी पनि तयार नेकपा माओवादी केन्द्रले पनि प्रधानमन्त्री केपी शर्मा ओली भारत भ्रमणमा जानुअघि नै एमालेसँगको एकतालाई टुंगोमा पुर्याउनुपर्ने निचोड निकालेको छ । माओवादी केन्द्रको शनिबार बसेको केन्द्रीय कार्यालयको बैठकले प्रम ओली भारत जानुअघि नै दुई दलबीचको एकतालाई निचोडमा पुर्याउनुपर्ने धारणा बनाएको हो । माओवादीले एकतालाई चाँडो सक्नुपर्ने बताएसँगै दुई वाम दलबीचको एकतालाई चाँडो टुंग्याउने गरी आवश्यक तयारी थालिएको छ । आन्तरिक तयारी तीब्र दुवै पार्टीले पार्टी एकतालाई अन्तिम टुंगो लगाउने गरी आन्तरिक तथा दुई पक्षीय तयारीलाई तीव्र पारेका छन् । सकेसम्म चैत महिनामै पार्टी एकतालाई निष्कर्षमा पुर्याउने गरी तयारी थालिएको छ । माओवादी केन्द्रको केन्द्रीय कार्यालयको बैठकले पनि चैत महिनाभित्रै पार्टी एकतालाई तार्किक निष्कर्षमा पुर्याउने गरी आवश्यक तयारी थाल्ने निर्णय गरेको छ । यसै साता निचोड अध्यक्ष पुष्पकमल दाहाल प्रचण्डको निवास खुमलटारमा बसेको बैठकले केही दिनभित्रै एकता संयोजन समितिको बैठक बस्ने र एकता प्रक्रियालाई निष्कर्षमा पुर्याउने निर्णयसमेत गरेको छ । प्रधानमन्त्री ओलीले यही चैत २३ देखि भारत भ्रमण गर्ने तालिका दिल्लीबाट सार्वजनिक भएको छ। माओवादीले त्यसअघि नै एकताको अन्तिम टुंगो गर्नुपर्ने जनाएको हो । माओवादी केन्द्रका केन्द्रीय कार्यालय सदस्य मणि थापाले पार्टी एकतालाई चाँडै टुंग्याउने गरी दुवै पार्टीले गृहकार्य अगाडि बढाएको जानकारी दिए । 'आगामी साता एकता प्रक्रियालाई अन्तिम रुप दिने गरी छलफल अगाडि बढाइएको छ', उनले भने, 'प्रधानमन्त्री भारत जानुअघि नै प्राविधिक एवं सैद्धान्तिक पाटोलाई अन्तिम चरणमा पुर्याउने निर्णय भएको छ ।' एमाले र माओवादी केन्द्रले नेपालमा कम्युनिस्ट पार्टी स्थापना भएको वैशाख १० गतेका दिन पार्टी एकता घोषणा गर्ने बताउँदै आएका थिए । तर सो समयसीमा भन्दा अगावै पार्टी एकता गर्ने गरी तयारी गरिएको छ ।"
कर्णालीको संसद्ले बल्ल पायो बिजनेस,"सुर्खेतः कर्णालीमा प्रदेश सरकारले आर्थिक कार्यविधिसम्न्धी विधेयक संसदमा दर्ता गरेको छ । आर्थिक मामिला तथा योजना मन्त्रालयले प्रदेश संसद सचिवालयमा उक्त विधेयक दर्ता गरेको हो । यो विधेयक दर्ता भएसँगै प्रदेश संसदले काम (बिजनेस) पाएको छ । यसअघि बिजेनस नहुँदा संसद बैठक अनिश्चितकालका लागि स्थगित छ । संसद बैठक स्थगित भएपछि सांसद र मन्त्रीहरु संघीय राजधानी काठमाडौंमै अलमलिएका थिए । अधिकांश सांसद र मन्त्रीहरु अहिले पनि फिर्ता भएका छैनन् । पहिलो विधेयक तर सरकारका तर्फबाट आर्थिक मामिला मन्त्रालयले पहिलो विधेयक संसदमा दर्ता गराएको छ । आर्थिक कार्यविधि सम्वन्धी विधेयक दर्ता भएसँगै अब संसदले छलफलका लागि बिजनेस पाएको हो । संसद सचिवालयका अनुसार आर्थिक कार्यविधि विधेयक नै संसदमा दर्ता भएको पहिलो विधेयक हो । अब प्रदेश संसदले यो विधेयक पारित गरेमा कर्णाली प्रदेशको पहिलो कानुन पनि यही बन्नेछ । आर्थिक मामिला तथा योजना मन्त्री प्रकाश ज्वालाले भने,सरकारले बिजनेस नदिंदा संसद बैठक स्थगित गर्नुपर्ने अवस्था आयो, हामीले पहिलो विधेयक दर्ता गरेका छौं । अन्य मन्त्रालयले पनि विधेयकहरु दर्ता गर्ने तयारी गरिरहेका छन्, अब संसदले छलफलका लागि बिजनेस पायो । आवश्यक बिजनेस नहुँदा संसद बैठक गत फागुन १५ गतेदेखि स्थगित छ । केही दिनमै संसद् बैठक तर सरकारले विधेयकहरु दर्ता गर्न थालेकाले अब केही दिनभित्रमा संसद बैठक बोलाउने तयारी भइरहेको सचिवालयले जनाएको छ । विधेयक दर्ताबारे जानकारी दिंदै आर्थिक मामिला मन्त्री प्रकाश ज्वालाले भने,लामो मेहेनतपछि आर्थिक कार्यविधि सम्वन्धी विधेयक संसदमा दर्ता भएको छ, बैठकबाट पारित भएपछि आर्थिक ऐन बन्नेछ । तबमात्र सरकारलाई आर्थिक काम गर्ने बाटो खुल्नेछ, केन्द्रले दिएको बजेट पनि खर्च गर्न पाइनेछ । प्रदेश सरकारले चालु आर्थिक वर्षको चार महिनाका लागि र आउँदो आर्थिक वर्षको पूर्ण बजेट ल्याउनका लागि पनि यो आर्थिक कार्यविधि सम्वन्धी विधेयक संसदबाट पारित हुनुपर्दछ । प्रदेश सरकारले चालु आर्थिक वर्षको चार महिनाका लागि बजेट ल्याउने तयारी गरिरहेको छ । यो विधेयक पारित भएपछि चैतभित्रै चार महिनाका लागि बजेट ल्याउने मन्त्री ज्वालाको भनाइ छ । खुल्ने भयो खाता विधेयक दर्ता भएको छ, केहीदिनमा पारित हुन्छ मन्त्री ज्वालाले भने,अब प्रदेश सरकारलाई खाता खोल्ने बाटो पनि खुल्ने भयो, आर्थिक कारोबारका लागि यो विधेयक अनिवार्य थियो । आर्थिक मन्त्रालयका अनुसार स्थानीय तहका जनप्रतिनिधिहरुको सेवा तथा सुविधा, प्रदेश संसदका सदस्य र मन्त्रीहरुको पारिश्रमिक सम्वन्धी विधेयक तथा सार्वजनिक खरिद सम्वन्धी विधेयकको खाका पनि तयार भइरहेको छ । केही दिनभित्रमा यी विधेयकहरु पनि संसदमा दर्ता हुनेछन् । आर्थिक कार्यविधि सम्वन्धी विधेयकमा प्रदेश लेखा नियन्त्रण कार्यालयको व्यवस्था, विद्युतीय प्रणालीबाट आर्थिक कारोबार गर्ने, सरकारी सम्पत्तिको व्यवस्थापन र संघीय सरकारको अनुमतिमा मात्र वैदेशिक सहायता लिने प्रस्ताव गरिएको छ । आर्थिक मन्त्रालयका सचिव ढुण्डीराज निरौलाका अनुसार प्रदेश अर्थमन्त्रीले हरेक वर्ष असार १ गते नयाँ आर्थिक वर्षका लागि बजेट संसदमा पेश गर्नुपर्र्ने, प्रदेश लेखा नियन्त्रण कार्यालयमार्फत प्रदेश सञ्चित कोषको सञ्चालन गर्ने, बजेट तर्जुमा गर्नुअघि त्रिवर्षीय मध्यमकालीन खर्च संरचना तयार पार्नुपर्ने र प्रदेश सरकार अन्तर्गतका सबै कार्यालयको लेखापरिक्षण महालेखा परीक्षकको कार्यालयबाट गर्नुपर्ने व्यवस्था विधेयकमा गरिएको छ । यो विधेयक प्रदेशको आर्थिक कारोबार र भौतिक विकासका लागि कोशेढुंगा हुने मन्त्री ज्वालाले दाबी गरे । कर्णालीमा प्रदेश सरकारसँग आफ्नै राजस्वको स्रोत नरहेको भन्दै मन्त्री ज्वालाले प्रदेशमा पूर्वाधार निर्माण, शिक्षा र स्वास्थ्यमा केन्द्र सरकारले सहयोग गर्नुपर्ने बताए । कर्णालीलाई क्षतिपूर्ति यसैबीच आर्थिक मामिला तथा योजना मन्त्रालयले कर्णाली प्रदेशलाई क्षतिपूर्तिसहित संघीय सरकारले आवश्यक सहयोग उपलब्ध गराउनुपर्ने जनाएको छ । यो प्रदेशमा राजस्वको स्रोत नै नरहेको र विगतमा केन्द्रबाटै पिछडीएको भन्दै मन्त्रालयले केन्द्रले कर्णालीलाई विषेश अनुदान दिनुपर्ने माग गरेको हो । मन्त्री ज्वालाले भने,तत्काल भारतसँगका दक्षिणी नाका जोड्न केन्द्रमा आग्रह गरेका छौं, चीनसँग जोडिएका नाकामा पनि भन्सार स्थापना चाँडै गर्नुछ । हामीसँग भन्सार नै छैन, कर्णालीलाई विकासको मुल प्रवाहमा ल्याउन केन्द्र सरकारले अनुदान दिनैपर्छ । प्रदेशमा पर्यटन मात्र आम्दानीको गतिलो स्रोत रहेको भन्दै उनले यसलाई प्राथमिकता दिने बताए ।"
कांग्रेस बैठकमा नरहरिले भने: पुरानै ढर्राले अब पार्टी चल्दैन,"काठमाडौं: मंसिरमा भएको निर्वाचनको समिक्षाका लागि बसेको नेपाली कांग्रेस केन्द्रीय कार्य समितिको बैठकमा नेता नरहरि आचार्यले शनिबार आफ्नो धारणा राखेका छन् । वैचारिक नेताको छवि बनाएका उनी गम्भीर विरामी परेको २६ महिनापछि कांग्रेसको बैठकमा सहभागी भएर शनिबार आफ्नो धारणा राखेका हुन् । नेपाली कांग्रेसका तत्कालीन सभापति सुशील कोइरालाको निधन भएकै दिन गम्भीर विरामी परेका आचार्यले २६ महिनापछि केन्द्रीय कार्यसमिति बैठकमा सहभागी हुँदै अब पुरानो शैलीमा चलेर काम नभएको बताए । 'कांग्रेस अब पुरानै ढर्रामा अल्मलिनु हुँदैन । केन्द्रीय कार्यसमितिमा नयाँ साथीहरु आइपुग्नु भएको छ । ती साथीहरुले तत्काल चुनावको सन्दर्भमा मात्रै भन्दा पनि दीर्घकालिन रुपमा विषयलाई हेरेर कार्ययोजना अघि बढाउनुपर्छ', उनले भनेका छन्, 'कांग्रेसले आफूलाई जिम्मेवार प्रतिपक्षको रुपमा उभ्याउनु पर्छ । सत्तापक्षका गल्ती कमजोरी केलाउनुका साथै आफैले विकास र समृद्धिका सकारात्मक एजेण्डा अघि ल्याउनु पर्छ ।' लामो उपचारपछि स्वास्थ्यमा सुधार भएका आचार्यले पार्टी र संगठनको चिन्ता गर्दै करिब १० मिनेटसम्म आफ्ना लिखित भनाइ राखे । आचार्यले सम्बोधनका क्रममा पार्टी संगठनलाई पुर्णता दिनुपर्ने र विधान संसोधन गर्नुपर्ने बताएका थिए । आचार्यले बैठकमा के भने ? २०७४ चैत्र ९ गतेदेखि प्रारम्भ भएको बैठकमा प्रस्तुत नेपाली कांग्रेसको यस कार्यसमितिको बैठक २०७४ को समग्र निर्वाचनको समीक्षा गर्न बसेको छ। नेपाली कांग्रेस कमजोर अवस्थामा आइपुगेको जनमतले देखाएको छ। यसलाई सुधार गर्न हामी प्रत्येक सदस्य जिम्मेवार र भविष्यमुखी बन्नु पर्नेछ। यतिखेर वस्तपुरक र कठोर समिक्षा समीक्षा जरुरी छ। तर आरोपप्रत्यारोपले मात्रै कांग्रेस माथि आइपरेको यस चुनौतीको सामना गर्न सकिन्न। कांग्रेसले आफ्ना राजनीतिक एजेण्डाहरु अझ स्पष्ट पार्नुपर्ने अवस्था हाम्रा अगाडि छ। संघीय लोकतान्त्रिक गणराज्य नेपालको संविधान हामीले निर्माण गर्यौं। तर संविधान भित्रका सबै विषयमा हामीले हाम्रा नेता र कार्यकर्तालाई स्पष्ट बनाउन अझै सकेका छैनौं। कांग्रेसको नेतृत्वमा मुलुकमा ठूलो परिवर्तन भयो। तर आफैले गरेको परिवर्तन पछि के गर्ने भन्ने दुविधा नेतृत्व तहमा देखिएको छ। १ निर्वाचनमा कांग्रेसको हार निर्वाचनमा कांग्रेसले राम्रो गर्न सकेन । प्रतिकूल परिस्थितिको सामना गर्न सक्ने संरचना बनाउन सकेनौं । चुनावका मुखमा पार्टी एकता गरेर जाने बाम गठबन्धको निर्णयलाई हामीले पनि अवसरका रुपमा लिएर रणनीति बनाउनु पथ्र्यो । वाम गठबन्धनको रणनीतिलाई चिर्न सकेनौं । हामीले लोकतान्त्रिक गठबन्धन भनेपनि कांग्रेस एक्लै भयो । त्यसैले कांग्रेस दोस्रो पार्टी हुनु स्वभाविकै थियो । २ कांग्रेस पुरानै ढर्रामा कांग्रेस अब पुरानै ढर्रामा अल्मलिनु हुँदैन । केन्द्रीय कार्यसमितिमा नयाँ साथीहरु आइपुग्नु भएको छ । ती साथीहरुले तत्काल चुनावको सन्दर्भमा मात्रै भन्दा पनि दीर्घकालिन रुपमा विषयलाई हेरेर कार्ययोजना अघि बढाउनुपर्छ । कांग्रेसले आफूलाई जिम्मेवार प्रतिपक्षको रुपमा उभ्याउनु पर्छ । सत्तापक्षका गल्ती कमजोरी केलाउनुका साथै आफैले विकास र समृद्धिका सकारात्मक एजेण्डा अघि ल्याउनु पर्छ । ३ पार्टी संरचनालाई पूर्णता कांग्रेस पार्टी विधानले व्यवस्था गरेको संरचनालाई छिट्टो पूर्णता दिन अत्यन्तै जरुरी छ । पार्टी विधानले समय निर्धारण गरेर गर्ने भनिएका कामहरु पनि पूरा भएका छैनन् । वर्तमान संविधान अनुरुपको थप संघीय संरचनामा पार्टीलाई लैजान पर्नेछ । त्यसका निम्ति यस केन्द्रीय कार्यसमितिले कार्यतालिका निर्माण गरेर नै अघि बढ्नु पर्दछ । ४ संघीय गणतन्त्रको पूर्णता कांग्रेसले संघीय गणतन्त्रका बाँकी विषयलाई पूर्ण गराउदै जानुर्पछ । संघीयताको मोटो खाका संविधानमा कोरिएको छ । बाँकी रहेका अन्य थप विषयमा कांग्रेसले बौद्धिक बहस चलाउनु पर्ने हुन्छ । तत्कालीन राजनीतिक आवश्यकताका कारणले मात्रै होइन, दीर्घकालिलीन रुपमा आइपर्ने समस्या सुल्झाउन सक्ने किसिमबाट छलफल आवश्यक छ । एउटै बैठकमा सबै कुरा पुरा हुन सक्दैनन्। कामहरु छिटोछिटो गर्दै जानुपर्दछ। विधानमा भनिएका कतिपय कुरा पूरा हुन बाँकी छन्, कतिपूर्ण हुनसक्छन् तिनलाई पूर्णता दिदैजानु पर्दछ। पार्टीको विधान संशोधनमा जानु पर्ने, थप विषयहरुमा छलफल गर्न तत्काल महासमितिको बैठक बोलाउने तयारी गर्नुपर्दछ। जय नेपाल ! तपाईको साथी नरहरि आचार्य"
बैठकमै देउवाले सिंहलाई भनेः तिमी किन धेरै बोलेको ?,"काठमाडौँः प्रमुख प्रतिपक्षी दल नेपाली कांग्रेसको शुक्रबार बसेको केन्द्रीय कार्यसमितिको बैठकमा मर्यादाक्रमलाई लिएर भाँडभैलो भएको छ । शुक्रबारदेखि जारी बैठकमा धेरैजसो नेताको तारो बनेका सभापति शेरबहादुर देउवाले आफूमाथि नौ बुँदे आरोप लगाएका पूर्वमहामन्त्री तथा नेता प्रकाशमान सिंहमाथि आक्रोश पोखे । शनिबार नेताहरुको बाझाबाझ भएको विषय कुनै सैद्धान्तिक नभई मर्यादाक्रमका लागि थियो । शुक्रबार पार्टी मुख्यालय सानेपामा बसेको बैठकमा देउवानिकट नेता ज्ञानेन्द्रबहादुर कार्कीले मर्यादाक्रमको कुरा झिकेपछि चर्काचर्की भएको हो । बैठक सुरु गर्नुअघि पूर्वउपसभापति तथा नेता गोपालमान श्रेष्ठलाई वरिष्ठ नेता रामचन्द्र पौडैलसँगै बसाउनुपर्ने प्रस्ताव नेता कार्कीले गरेपछि होहल्ला मच्चिएको थियो । तर कार्कीले यो प्रस्ताव गर्नुअघि नै नेताहरुको कुर्सी र नेम प्लेट पनि मिालाएर राखिसकिएको थियो । मर्यादाक्रममा पौडेल र श्रेष्ठलाई सँगै राख्नुपर्ने कार्कीको प्रस्ताव पुरा हुन नपाउँदै पूर्वमहामन्त्री सिंहले त्यसमा आपत्ति जनाए । कार्कीले शीर्ष नेताको मर्यादाक्रम पहिले मिलाएर अन्यको विस्तारै मिलाउनुपर्ने पनि प्रस्ताव गरे । सिंहले सबैजना नेताहरुको मर्यादाक्रम प्याकेजमा टुंग्याएपछि मात्रै अन्य प्रस्तावहरु अघि बढाउनुपर्ने धारणा राखेका थिए । शुक्रबार नौ बुँदे गम्भीर आरोप लगाउँदै पार्टीले चुनाव हारेको दोष पनि आफूमाथि थोपरेपछि आक्रोशित भएका देउवा तत्कालै सिंहमाथि खन्निएका थिए । बैठकमा सहभागी एक केन्द्रीय सदस्यका अनुसार देउवाले सभापतिको कुर्सीबाट उठेर सिंहतर्फ लक्षित गर्दै भने, किन धेरै बोल्नुपरेको ? छलफल भइरहेको छ त । त्यसपछि बैठकमा बबाल सुरु भयो । तर, केही नेताले भने सभापति पनि विवादमा उत्रिनु उचित नहुने भन्दै सम्झाएपछि तनाव कम भएको थियो । देउवा सभापतिमा निर्वाचित भएपछि कांग्रेसमा अझै सांगठानिक व्यवस्थापन हुन सकेको छैन । लामो समयदेखि कांग्रेसमा मर्यादाक्रमको विवाद छ । देउवालाई यी कुरा चाँडो टुंग्याउन नेताहरुबाट दबाब पर्दै आएको छ । महाधिवेशनको दुई बर्ष बितिसक्दा पनि कांग्रेसले नेताहरुको मर्यादाकम तोक्न सकेको छैन । त्यहीकारण श्रेष्ठसहितका नेताले असन्तुष्टि जनाउँदै आएका थिए । श्निवारको बैठकमा बोलेका नेता नवीन्द्रराज जोशीले पार्टीमा एकआपसमै लडनु भन्दा पार्टी अगाडि बढ्ने विकल्प खोजन सबै नेताहरुमा आग्रह गरे । जोशीले सभापति देउवाले सबै पक्षलाई समेटन नसकेकै कारण पार्टीमा गुटगत खेल मैलाउदै गएको दावी गरेका थिए । सभापतिले सबै पक्षलाई समेटने प्रयास गरेको भए संसदीय दलको नेता प्रकाशमान सिंहको उम्मेदवार आउने वातावरण नै बन्ने थिएन, उनले भने, कांग्रेस भित्र पौडैल समुहको नेताका रुपमा चिनिएका जोशी पछिल्लो समयमा युवा नेताहरुको साथमा कांग्रेस पुनर्जागरण अभियानमा सक्रिय छन् । शनिवारको बैठकमा नरहरि आचार्यसहितका आठ नेताहरुले आफनो धारणा राखेका थिए । बोल्ने सबै नेताहरुले पार्टीको महासमिति बैठकको माग गरेका छन् । शनिवारको बैठकमा आचार्यसहित हरिप्रसाद नेपाल, नवीन्द्रराज जोशी, दिलेन्दप्रसाद वडु, कल्याण गुरुड, जीवनबहादुर शाही, गुरुराज घिमिरे र वीरबहादुर बलायरले बोलेका थिए ।"
संघीयता बाँदरको हातमा नरिवल : बिजुक्छे,"भक्तपुर : नेपाल मजदुर किसान पार्टीका अध्यक्ष नारायणमान बिजुक्छेले संघीयता बाँदरको हातमा नरिवल भएको टिप्पणी गरेका छन् । संघीयता कार्यान्वयनकै क्रममा धेरै ठाउँमा अलमल देखिएको भन्दै उनले संघीयताकै कारण मुलुकमा ठूलो दुर्घटना हुनसक्ने ठोकुवा गरे । भक्तपुर विद्युतीय सामग्री व्यवसायी संघको आठौं वार्षिक साधारणसभा तथा चौथो अधिवेशन शनिबार उद्घाटन गर्दै अध्यक्ष बिजुक्छेले भने, संघीयता बाँदरको हातमा नरिवल भएको छ । जताततै अलमल छ । यसले धेरै समस्या आउने देख्छु । संघीयतामा जानुअघि जनतालाई व्यापक रुपमा सचेत गर्नुपर्नेमा नेमकिपाले जोड गर्दा सरकारमा जाने दलहरुले नेमकिपालाई संघीयताविरोधी बताएको उनको भनाइ थियो । हामीले एकैबाजी संघीयतामा जानुहुन्न भनी धेरै आलोचना गयौं, अध्यक्ष बिजुक्छेले भने, तर सरकारमा जाने ठूला दलहरुले सुनेनन् । उनले प्रदेशमा चुनिएका जनप्रतिनिधि गाडी चलाउन नजानेका चालकलाई साँचो दिएजस्तै भएको टिप्पणी गरे । प्रदेशका जनप्रतिनिधि गाडी चलाउन नजानेका चालक भएका छन्, बिजुक्छेले भने, गाडीको साँचो थमाइएको छ तर गाडी हाँक्न आउँदैन । गाडी चलाउन नजान्ने चालकबाट दुर्घटना हुन निश्चित छ । आर्थिक समृद्धि सुगा रटाइ अध्यक्ष बिजुक्छेले नेपाललाई आर्थिक समृद्धिमा लाने सरकारको अभिव्यक्ति सुगा रटाईमात्रै भएको स्पष्ट पारे । आर्थिक समृद्धि प्राप्त गर्न गरिब जनताको आर्थिक स्तर उकास्दै सबैलाई रोजगारीको ग्यारेन्टी हुनुपर्ने उनको भनाइ थियो । आर्थिक समृद्धि सरकारको सुगा रटाइमात्रै हो, बिजुक्छेले भने, गरिबी हटेर सबैले रोजगारी नपाएसम्म आर्थिक समृद्धि प्राप्त हुँदैन । विदेशमा जताततै आर्थिक समृद्धि भनिएकाले हामीकहाँ पनि आर्थिक समृद्धिको सुगा रटाई गरिएको हो । उनले संसदमा पुग्ने ठूला दल भ्रष्टाचारी भएको आरोप लगाए । कार्यक्रममा भक्तपुर नगरपालिका प्रमुख सुनिल प्रजापति, भक्तपुर उद्योग वाणिज्य संघका अध्यक्ष रामप्रसाद प्रजापतिलगायतले उद्योग व्यवसायमा इमानदारिता अत्यावश्यक भएको धारणा राखे । उनीहरुले भक्तपुरमा विद्युतीय सामग्री खरिद गरिँदा कुनै धोखा र ठगी हुन्न भन्ने विश्वास जगाउनुपर्नेमा जोड दिए । अधिवेशनले पुण्यराम खाताखोको अध्यक्षतामा १३ सदस्यीय कार्य समिति सर्वसम्मत गरेको छ । जसमा उपाध्यक्षत्रय गंगाराम मानन्धर, माधवप्रसाद प्रजापति र रामगोपाल सुवाल, महासचिवमा रुकेश रञ्जित, सचिवमा चन्द्रभक्त श्रेष्ठ, कोषाध्यक्षमा रामप्रसाद खर्बुजा र सहकोषाध्यक्षमा अल्बर्ट बज्राचार्य रहेका छन् । त्यस्तै सदस्यहरुमा लक्ष्मीप्रसाद कोजू, श्यामसुन्दर नगरकोटी, श्याम दुवाल, शिवराम वैद्य र बुद्धिकुमार मुस्याख्व रहेका छन् ।"
यी हुन् माओवादीका नयाँ प्रदेश इन्चार्ज,"काठमाडौं : माओवादी केन्द्रको कार्यालय बैठकले शनिबार प्रदेश इन्चार्जको जिम्मेवारी हेरफेर गरेको छ। प्रदेश इन्चार्जको जिम्मेवारीमा रहेका मातृका यादव, वर्षमान पुन, शक्ति बस्नेत मन्त्री बनेका छन्। देव गुरुङ पार्टीको मुख्य सचेतक बनेका छन् भने गोपाल किरातीलाई पार्टीले कारबाही गरिसकेको छ। प्रदेश इन्चार्जले अर्को महत्वपूर्ण जिम्मेवारी लिएपछि माओवादी केन्द्रले पाँचवटा प्रदेश इन्चार्जको जिम्मेवारी हेरफेर गरेको प्रवक्ता पम्फा भुसालले जानकारी दिइन्। प्रदेश ३ र ७ को भने जिम्मेवारी यथावत राखिएको छ। ३ मा हितमान शाक्य र ७ मा लेखराज भट्ट इन्चार्ज छन्। प्रदेश १ शनिबारको बैठकले प्रदेश १ को इन्चार्जको जिम्मेवारी राम कार्कीलाई दिएको छ। कार्कीले प्रतिनिधिसभा सदस्य चुनावमा झापा १ बाट कांग्रेस प्रवक्ता विश्वप्रकाश शर्मालाई पराजित गरेका थिए। एमालेसँग पार्टी एकताका विषयमा सहमति जनाएपछि आफ्नो संयोजकत्वमा माओवादी केन्द्र पुर्नगठनको घोषणा गरेपछि गोपाल किरातीलाई पार्टीले कारबाही गरेको थियो। किराती पार्टी कारबाहीमा परेपछि प्रदेश १ नेतृत्वबिहीन बनेको थियो। प्रदेश २ प्रदेश २ का इन्चार्ज मातृका यादव वाणिज्य तथा आपूर्तिमन्त्री बनेपछि विश्वनाथ साहलाई जिम्मेवारी दिइएको छ। साह नारायणकाजी श्रेष्ठ माओवादीमा समायोजन हुँदासँगै आएका नेता हुन्। पुराना कम्युनिस्ट नेता साह पूर्व शान्ति मन्त्रीसमेत हुन्। यसअघि समेत मातृका यादवले माओवादी छोडेर नयाँ पार्टी गठन गरेपछि साह प्रदेश २ को माओवादी इन्चार्ज बनेका थिए। प्रदेश ४ प्रदेश ४ को इन्चार्ज रहेका देव गुरुङ पार्टीको प्रमुख सचेतक बनेपछि हितराज पाण्डेलाई जिम्मेवारी दिइएको छ। गोरखाको गाईखुरमा २०११ सालमा जन्मिएका पाण्डे पूर्वमन्त्री हुन्। लामो समयसम्म मास्टरी गरेका पाण्डे ०५२ सालमा हेडमास्टरबाट राजीनामा दिएर भूमिगत भएका थिए। पाण्डे पूर्व सामान्य प्रशासन मन्त्री हुन्। प्रदेश ५ प्रदेश ५ का इन्चार्ज वर्षमान पुन ऊर्जामन्त्री बनेपछि मणि थापालाई जिम्मेवारी दिइएको छ। क्रान्तिकारी कम्युनिस्ट पार्टीको संयोजक शर्मा मोहन वैद्य नेतृत्वको माओवादी क्रान्तिकारीका नेता माओवादी केन्द्रमा प्रवेश गर्दा सँगै प्रवेश गरेका थिउ। कुनै पनि लाभको पद नलिएका शर्मा अहिले प्रचण्ड निकटमा रहेका पार्टीको काममा सक्रिय छन्। शालिन स्वभावका नेता शर्मा जनवादी गीतकार समेत हुन्। प्रदेश ६ शक्ति बस्नेत वन तथा वातावरण मन्त्री बनेपछि जनार्दन शर्मा प्रभाकर प्रदेश ६ को इन्चार्जको जिम्मेवारी दिइएको छ। पूर्व गृहमन्त्री र ऊर्जा मन्त्रीका रुपमा राम्रो काम गरेर चर्चामा रहेका शर्मा माओवादीका प्रभावशाली युवा नेता हुन्। शर्मा प्रतिनिधिसभा सदस्य निर्वाचनमा रुकुम क्षेत्र नम्बर १ का निर्वाचित सांसद हुन्। माओवादीको प्रदेश नेतृत्व हेरफेर"
माओवादीको प्रदेश नेतृत्व हेरफेर : राम कार्की प्रदेश १ र मणि थापा ५ को इन्चार्ज,"काठमाडौं : माओवादी केन्द्रले प्रदेश नेतृत्व हेरफेर गरेको छ । शनिबार अध्यक्ष पुष्पकमल दाहाल प्रचण्ड निवासमा बसेको कार्यालयको विस्तारित बैठकले प्रदेश नेतृत्व हेरफेर गरेको हो । अन्य प्रदेशको नेतृत्व हेरफेर गरे पनि ३ र ७ प्रदेशको नेतृत्व भने परिवर्तन भएको छैन । माओवादी प्रवक्ता पम्फा भुसालका अनुसार प्रदेश १ को इन्चार्जको जिम्मेवारी राम कार्कीलाई दिइएको छ । त्यसैगरी प्रदेश २ विश्वनाथ साह, प्रदेश ४ को इन्चार्ज हितराज पाण्डे, प्रदेश ५ को इन्चार्ज मणि थापा र ६ नम्बर प्रदेशको इन्चार्जको जिम्मेवारी जनार्दन शर्मा प्रभाकरलाई दिइएको छ । प्रदेश ३ का इन्चार्ज हितमान शाक्य र प्रदेश ७ का लेखराज भट्ट भने यथावत छन् । यो निर्णयसँगै मातृका यादव, वर्षमान पुन र शक्ति बस्नेतको इन्चार्ज पद खोसिएको छ । उनीहरु मन्त्री बनेपछि माओवादी कार्यालय बैठकले पार्टीको जिम्मेवारी परिवर्तन गरेको हो । यसअघि यादव २, पुन ५ र बस्नेत ६ नम्बर प्रदेशका इन्चार्ज थिए । त्यसैगरी प्रदेश नम्बर ४ को इन्चार्ज रहेका देव गुरुङ प्रमुख सचेतक बनेपछि उनको जिम्मेवारी समेत खोसिएको छ । माओवादी प्रदेश १ का इन्चार्ज गोपाल किराती भने पार्टीको कारबाहीमा परेकाले उक्त पद रिक्त थियो ।"
शेरबहादुर देउवाले गुटको मलजल मात्रै गरे,"काठमाडौं : निर्वाचन समीक्षा गर्न बसेको कांग्रेस केन्द्रीय कार्यसमिति बैठकमा सभापति शेरबहादुर देउवाको तीव्र आलोचना भएको छ। संघ र प्रदेशसभा निर्वाचन सकिएको तीन महिनापछि चुनावी समीक्षाका लागि बसेको कांग्रेस केन्द्रीय समिति बैठकमा बोल्ने तीन नेताले सभापति देउवाको कार्यशैलीप्रति तीव्र असन्तुष्टि व्यक्त गरेका हुन्। शुक्रबार १२ बजे सुरु भएको बैठक दिउँसो साढे चार बजेसम्म चलेको थियो। बैठकमा पूर्वमहामन्त्रीद्वय प्रकाशमान सिंह, कृष्णप्रसाद सिटौला र केन्द्रीय सदस्य डा नारायण खड्काले मन्तव्य व्यक्त गरेका थिए। केन्द्रीय समिति बैठक शनिबार पुनः बस्नेछ। बैठकमा लिखित सुझाव दिँदै नेता सिंहले सभापति देउवाको रवैयाले कांग्रेसले नराम्ररी चुनाव हार्नुपरेको आरोप लगाए। देउवाको चरित्र अप्रजातान्त्रिक र अराजक शैलीको भएको आरोप पनि सिंहको छ। उनले कांग्रेसको इतिहासमै पहिलो पटक पार्टी विधानलाई देउवाले लत्याउँदै स्वेच्छाचारी रूपमा अघि बढेको आरोपसमेत लगाए। सभापतिजीले कांग्रेसको विधानलाई बेवास्ता गरी अप्रजातान्त्रिक र अराजक शैलीमा पार्टी सञ्चालन गरिरहनु भएको छु, उनले भनेका छन्, भागबन्डाको संस्कृतिलाई संरक्षण, गुटलाई मलजल गरी सभापति अघि बढ्नुभएको छ। कांग्रेसमा ६०४० को भागबन्डाको अवस्थालाई अन्त्य गर्ने वाचासहित १३ औं महाधिवेशनबाट सभापति भएका देउवाले दुई वर्षको अवधिमा पार्टी गुटको झुन्डमा परिणत गराउनुभयो, सिंहको आरोप छ। सभापतिजीले पार्टी सञ्चालनको यो २ वर्षको अवधिमा पार्टीलाई एक बनाउनुको साटो गुटलाई नै संरक्षण गरेका कारण हामी इतिहासमै सबैभन्दा कमजोर भएका छौंं, सिंहको लिखित सुझाव भनेका छन्। राजनीतिक नियुक्ति, टिकट वितरण गर्दा वरिष्ठता, योगदान, योग्यताक्षमता आदिको कुनै प्रवाह गरिएन, सिंहले पराजयको कारण खोतल्दै भनेका छन्, गुटगत आधारमा आफूनिकट व्यक्तिलाई बढी अवसर दिएर इमानदार र योग्यलाई पाखा लगाउँदा निर्वाचनमा परेको असरबारे गम्भीर विचार विमर्श हुनु आवश्यक छ। सिंहले देउवाले प्रधानमन्त्री हुँदा लोक नै हँसाएको तितो टिप्पणी पनि गर्न भ्याएका छन्। नेपालको इतिहासमै लोक हसाउने गरी प्रधानमन्त्रीका हैसियतमा हाम्रा सभापतिले ६४ जनाको मन्त्रिमण्डलको कीर्तिमान कायम गरी इतिहासमा नाम लेख्नुभएको छु, सिंहले देउवाप्रति व्यंग्य गर्दै भनेका छन्, सभापतिजीले प्रधानमन्त्रीका हैसियतमा यस्तो गौरवशाली कीर्तिमानी त राख्नुभयो। तर, यस्तो अत्यन्त अलोकप्रिय कदमले पार्टीले कति क्षति व्यहोर्नुपर्यो ? यो विषयमा गम्भीर भएर कहिल्यै सोच्नुभएको छ ? संसदीय दलको नेतामा देउवालाई टक्कर दिएका सिंहले माओवादी केन्द्रका अध्यक्ष पुष्पकमल दाहालसँग मिलेर एमाले नेतृत्वको सरकार ढाल्ने सभापतिको निर्णय गलत रहेको प्रमाणित भएको जिकिर गरे। सिंहले जिल्ला सभापतिको भेला गरी उनीहरूको मनोभावअनुसार पार्टीलाई तल्लो तहैबाट परिमार्जन गर्नुपर्ने खाँचो पनि औंल्याएका छन्। बैठकमा पूर्वमहामन्त्री सिटौलाले तत्काल पार्टीको अधिवेशन सुरु नगरे पार्टी समाप्त भएर जाने चेतावनी दिएका थिए। सिटौलाले आफूले देउवालाई दिएको सुझाव नमान्दा पार्टी नै सिद्धिने खतरामा पुगेको बताएका थिए। सिटौलाले भने, देउवाजी तपाईं अहिले पार्टी त कब्जा गर्न सक्नुहुन्छ तर देश वामपन्थीको कब्जामा गइसक्यो त्यतातर्फ ध्यान दिनुपर्छ कि पर्दैन। सिटौलाले पार्टीमा व्यापक परिवर्तनको खाँचो रहेको र त्यसका लागि तत्काल अधिवेशन सुरु गर्न देउवालाई सुझाएका थिए। १३ आंै महाधिवेशनमा सभापतिको दोस्रो चरणको निर्वाचनमा सिटौलाले देउवालाई सघाएका थिए। निर्वाचनमा पार्टी पराजय भएसँगै सिटौला पनि देउवाविरुद्ध उभिएका छन्। बैठकमा डाखड्काले पार्टीभित्र गुट बलियो गरी संस्थागत हुँदै गएको उल्लेख गर्दै सभापतिबाटै गुट अन्त्यको पहल हुनुपर्नेमा जोड दिए। खड्काले पार्टीमा व्यापक सुधारको खाँचो औंल्याउँदै सबै गृटको नेतृत्व गर्नेलाई गुटभन्दा बाहिर निस्केर पार्टी बनाउन आग्रह गरेका थिए। कांग्रेस प्रवक्ता विश्वप्रकाश शर्माले केन्द्रीय समिमितमा बोल्न चाहने सबै केन्द्रीय सदस्यलाई पर्याप्त समय दिइने बताए।"
'न्यायालयले छवि सुधार्नुपर्छ',"नेपालगन्ज : राष्ट्रपति विद्यादेवी भण्डारीले न्यायपालिकाको स्वतन्त्रतामा कहीँकतैबाट आँच पुर्याउने कार्य सह्य नहुने चेतावनी दिएकी छन्।पछिल्लो पटक न्यायपालिकामा उत्पन्न जटिल परिस्थितितर्फ ध्यानाकर्षण गर्दै राष्ट्रपति भण्डारीले यस्तो चेतावनी दिएकी हुन्। नेपाल बार एसोसिएसनको १४ औं राष्ट्रिय सम्मेलन शुक्रबार नेपालगन्जमा उद्घाटन गर्दै राष्ट्रपति भण्डारीले न्यायपालिकाभित्र गम्भीर घटना देखिएकाले छवि सुधार्नुपर्ने आवश्यकता औंल्याइन्।संविधानले राज्यका तीनवटै अंगको अधिकार र कर्तव्यको सीमा तोकेको बताइन्। उनले भनिन्, हामी बहुलवादी समाजमा लोकतान्त्रिक मूल्यमान्यताको अभ्यास गरिरहेका छौं। राष्ट्रपति भण्डारीले चेतावनी भाषामा भनिन्, संविधानले स्वतन्त्र र सक्षम न्यायपालिकाको अवधारणालाई गहिरोसँग आत्मसात् गरेको छ, कानुनको अन्तिम व्याख्याताका रूपमा रहेको न्यायपालिकाको स्वतन्त्रतामा कहीँकतैबाट आँच पर्ने कार्य सह्य हुँदैन। भण्डारीले न्यायपालिकाभित्र आएका र आउन सक्ने विकृति न्यायपालिका स्वयंले सुधार्नुपर्ने सुझावसमेत दिइन्। न्यायमा विचलन कसैले सहन सक्दैन, यस्तो कार्यले न्यायपालिकाप्रति अविश्वास मात्र नभई लोकतान्त्रिक प्रणालीमै संकट उत्पन्न हुन सक्छ, भण्डारीले प्रसंग दोहोर्याउँदै थपिन्, तसर्थ सबै पक्षले न्यायपालिकाप्रति जनआस्था प्रकट हुने र लोकतान्त्रिक मूल्यमान्यताप्रति सबैको सम्मान अनि विश्वास सिर्जना गर्न कटिबद्ध हुनुपर्छ। उनले पछिल्लो समय न्यायपालिकामा गम्भीर प्रकृतिका घटना भएको बताउँदै यो विषयमा बारसम्मेलनको गम्भीर ध्यानाकर्षण हुनुपर्ने भनाइ राखिन्। न्यायपालिकाको शक्ति नै जनविश्वासमा अडेको धारणा उनको थियो। तसर्थ कानुनको व्याख्यामा एकरुपतासहित नेपालको न्यायपालिकाको अन्तर्राष्ट्रिय प्रतिष्ठा अभिवृद्धि गर्न अग्रसर हुनुपर्छ, राष्ट्रपति भण्डारीको भनाइ थियो। न्यायपालिकाको छविलाई सुदृढ गर्न सम्मेलन महत्वपूर्ण हुने आशासमेत उनले व्यक्त गरिन्। एक प्रसंगमा उनले लोकतन्त्रमा गम्भीर खतरा आएका बेला पनि बारले सडकबाट साहस प्रदर्शन गरेको स्मरण गर्दै व्यावसायिक, सक्षम र मर्यादित कानुन व्यवसायीले मात्र स्वतन्त्र न्यापालिकाको जगेर्ना गर्न सक्ने दाबीसमेत गरिन्। भण्डारीले ढिलो न्याय दिनु, नदिनुसरह हो भन्दै बरु सय जना अपराधी छुटुन् तर एउटा पनि निर्दोष व्यक्तिले सजाय नपाओस् भन्ने कानुनी मान्यतालाई ख्याल राख्न सुझाव दिइन्। भदौ १ गतेबाट लागू हुने मुलुकी फौजदारी संहिता र देवानी संहिताले आधुनिक न्याय प्रणालीमा ऐतिहासिक फड्को मार्ने विश्वाससमेत उनले जनाइन्। सम्मेलनमा कायममुकायम प्रधानन्यायाधीश दीपकराज जोशीले स्वतन्त्र न्यायपालिका न्यायाधीशका लागि नभई नागरिकका लागि रहेको बताए। उनले न्यायाधीशमा क्षमताका साथ इमानदारीको खाँचो पनि औंल्याए। पछिल्लो समय न्यायपालिकाभित्र नयाँ परिस्थितिको अनुभव गर्नुपरेको पनि बताए। यसपटक हामीलाई केही अप्रशन्नता भएको हुन सक्छ तर यस्ता विषयमा कुनै संस्थाको धारणा बन्न सक्दैन। बन्नु पनि हुँदैन, उनले भने, जेजस्तो अवस्था उत्पन्न भयो, त्यो अवस्था गुज्रिसकेकाले आज ती सबै परिवेश इतिहासको गर्तमा पुगिसेका छन्। उनले न्यायपालिकाका यस्ता घटना इतिहासको सन्दर्भमा पढ्न काम लाग्ने बताउँदै थपे, भविष्यमा अब कतै पनि देख्न, भोग्न र पढ्न नपरोस् भनेर कामना गरौं। जोशीले न्यायपालिका जोगाउन बार र बेन्चको एकतामा समेत जोड दिए। पूर्वसभामुखसमेत रहेका वरिष्ठ अधिवक्ता दमननाथ ढुंगानाले अदालत यतिबेला चौतर्फी आक्रमणमा परेको भन्दै चिन्ता व्यक्त गरे। उनले जनआस्था बढाउनुपर्ने ठाउँमा गुटबन्दी र राजनीति घुसेको भनाइ राखे। यसरी जनआस्था खल्बलिनु संविधान र न्यायपालिकामाथि नै चुनौती हो, उनले भने, न्यायमा अनास्था बढे पेसाको पनि भविष्य रहँदैन, शक्तिको दम्भ कसैले देखाउनु पर्दैन। कसैले अदालतमा मात्र आक्रमण भएको नदेखोस्, कानुन व्यवसायीमाथि पनि हो। यो पनि पढ्नोस : पराजुलीको बहिर्गमनमा वरिष्ठ बीच घोचपेच ढुंगानाले नेपाल बारलाई स्वतन्त्र राख्न विधान नै संशोधन गर्नुपर्ने समय आएको बताए।सम्मेलनमा प्रदेश ५ का मुख्यमन्त्री शंकर पोखरेलले संरचना अभावमा प्रदेश सरकार शून्यबाट माथि उठेर काम गर्नुपरेको बताए। कानुन निर्माण वर्ष रहेकाले कानुन व्यवसायीसँग सहयोगको अपेक्षा पनि उनले राखेका छन्।महान्यायाधिवक्ता अग्नि खरेलले न्यायालयको विवादले अदालतको पर्खाल छिचोलेर सडकमा आएको बताए। उनले यस्ता घटनाबाट शिक्षा लिएर नयाँ नेतृत्व संवेदनशील बन्ने आशासमेत राखे। उनले पेसागत आचारण ख्याल गर्न कानुन व्यवसायीलाई सुझाव पनि दिए। ईयूको चलखेलमा नेम्बाङको आपत्ति पूर्वसभामुख सुवासचन्द्र नेम्बाङले युरोपेली युनियनले संविधानमा खसआर्य र भौगोलिक सिमानामा परिवर्तन गर्न सुझाव दिएको भन्दै आश्चर्य व्यक्त गरेका छन्। युरोपेली युनियनले सुझाव दिएको देख्दा आश्चर्य लाग्छ, यो तरिका ठीक होइन। के गर्ने भन्ने हाम्रो आवश्यकता हो, नेम्बाङले भने। उनले संविधान संशोधन माग गर्दै आन्दोलनमा रहेका महन्थ ठाकुरबाट संविधानप्रति प्रतिबद्ध रहने भन्दै शपथ खाएपछि अब बाहिर कोही बाँकी नरहेको प्रस्ट पारे। उनले पछिल्लो समय न्यायपालिकाभित्र लाज को स्थिति देखिएको भन्दै बार सम्मेलनबाट सम्बोधन हुनुपर्नेमा जोड दिए।"
किन निष्क्रिय बने एमालेका भ्रातृसंगठन ?,"काठमाडौं : पार्टीका भ्रातृसंगठनको गतिविधि लामो समयदेखि शून्य बनेपछि एमालेको केन्द्रीय अनुशासन आयोगले तिनको भूमिकाप्रति गम्भीर प्रश्न उठाएको छ। आयोगले फागुन २९ गते बैठक बसेरै सामाजिक चासोका विषयमा भ्रातृसंगठनको निष्क्रियताप्रति चिन्ता प्रकट गरेको हो। निर्वाचनका बेला अग्रमोर्चामा खटिएका अनेरास्ववियु, अनेमसंघ, युवा संघ, पेसागत महासंघलगायत २२ वटा भ्रातृसंगठनको गतिविधि अहिले शून्यप्रायः छ। केही समयदेखि देशका विभिन्न भागमा बलात्कार, हत्या र बोक्सीजस्ता जघन्य सामाजिक अपराधका घटना एकपछि अर्को बढिरहेको तर त्यसलाई नियन्त्रण गर्न सम्बन्धित सरकारी निकायको ध्यान तदारुकतासाथ नगएकाले सरकारलाई दबाब दिन भ्रातृसंगठनलाई आयोगले दबाब दिएको छ। वर्गीय र सामुदायिक सरोकारको विषयमा आवाज बुलन्द गर्नुपर्ने पार्टीका स्थानीय कमिटी, अनेमसंघ, युवा संघलगायत जनसंगठन तथा जनप्रतिनिधिमूलक निकाय स्थानीय सरकार उदासीन र मुकदर्शक बन्नु गम्भीर विषय हो, आयोगले भनेको छ, कतै पार्टीपंक्ति राजनीतिक र वैचारिक दृष्टिकोणबाट विमुख बन्दै गएको संकेत त होइन ? आयोग अध्यक्ष अमृत बोहराले महिला हिंसा, अन्धविश्वास र हत्याजस्ता गतिविधि प्रतिदिन बढ्दा पनि सरकारले प्रभावकारी रूपमा नियन्त्रण गर्न नसकेका बेला जनप्रतिनिधिमूलक र तल्लो तहसम्म काम गर्ने भ्रातृसंगठनको मौनताले जनचासोको विषयमा उनीहरूको उदासीनता दर्शाएको बताए। अनेमसंघकी अध्यक्ष गोमा देवकोटा महिलासँग जोडिएका मुद्दामा आवाज उठाउने र नेतृत्व तथा सरकारलाई डेडिकेसनसमेत दिने काम गरेको बताउँछिन्। उनले तराईमा भइरहेका बोक्सी तथा बलात्कारका घटना नियन्त्रणका लागि अनेमसंघले स्थलगत अध्ययन दबाब दिनेसम्मका गतिविधि सञ्चालन गरिरहेको दाबी गरिन्। हामीले आफ्नो तर्फबाट सक्दो भूमिका खेलेका छौं, हाम्रा गतिविधिको प्रचार मात्रै नभएको हो, उनले अन्नपूर्णसँग भनिन्। अनेमसंघकी महासचिव थममाया थापा मन्त्री छन्। त्यस्तै, अनेरास्ववियुकी अध्यक्ष नवीना लामा प्रतिनिधिसभाबाट सांसद बनेकी छन्। सदन र सडकको आन्दोलन एउटै व्यक्तिले गर्न नमिल्ने भन्दै संगठनबाट राजीनामा दिए पनि उनको राजीनामा स्वीकृत भएको छैन। हामीले आफ्नो तर्फबाट सक्दो भूमिका खेलेका छौं, हाम्रा गतिविधिको प्रचार मात्रै नभएको हो। गोमा देवकोटा, अध्यक्ष, अनेमसंघ शैक्षिक शुल्क वृद्धि नियन्त्रणलगायत आमचासोका विषयमा हामीले काम गर्न सकेका छैनौं। एन महर, महासचिव, अनेरास्ववियु अनेरास्ववियुको नयाँ नेतृत्वका लागि अधिवेशन गर्ने समय घर्किसके पनि पार्टी एकताका लागि गृहकार्य भइरहेकाले पार्टीले अधिवेशन नगर्न निर्देशन दिएको छ। नेतृत्व पुनर्गठन गर्नुपर्ने कुरामै हामी अलमलिएका छौं, शैक्षिक शुल्क वृद्धि नियन्त्रणलगायत आमचासोका विषयमा हामीले काम गर्न सकेका छैनौं, अनेरास्ववियुका महाचिव एन महरले भने। युवा संघको नेतृत्व सम्हालेका राजीव पहारी पनि अहिले सांसद छन्। संघसंगठनको सम्मेलन तथा एकता गर्दा कसरी जाने आदि विषयमा अलमल भएकाले जनजीविकाका विषयले ठाउँ पाउन नसकेको उनी बताउँछन्। भ्रातृसंगठन अरू कुरामा अलमल गरिरहँदा जनजीविकाको विषय छायामा परेको छ, उनले भने।"
प्रतिवेदन सच्याउँदैनौं : युरोपेली युनियन,"काठमाडौं : युरोपेली युनियन (ईयू) निर्वाचन पर्यवेक्षण मिसनले निर्वाचन आयोगसँग भएको समझदारीअनुसार नै संघ र प्रदेश चुनावबारे अन्तिम प्रतिवेदन तयार गरिएको जिकिर गरेको छ। ईयू प्रतिवेदन राष्ट्रिय तथा अन्तर्राष्ट्रिय मान्यताविपरीत भएको भन्दै परराष्ट्र मन्त्रालय र निर्वाचन आयोगले कडा आपत्ति जनाउँदै प्रतिवेदन सच्याउन आग्रह गरिसकेका छन्। तर, ईयूले भने आफ्नो प्रतिवेदन अन्तर्राष्ट्रिय मापदण्डअनुसार भएको जिकिर गर्दै नसच्याइने स्पष्ट पारेको छ। ईयूले आफूले निर्वाचन आचारसंहिता पालना गरेको समेत दाबी गरेको छ। ईयूले विज्ञप्तिमा भनेको छ, निर्वाचन पर्यवेक्षण गर्ने संस्थाले देशको प्रशासनिक, कानुनी र संवैधानिक प्रावधानबारे सुझाव दिने अन्तर्राष्ट्रिय प्रचलन हो। सोहीअनुसार हामीले प्रतिवेदन तयार गरेका हौं। यता, सरकारले भने चुनावी पर्यवेक्षणका लागि अनुमति पाएको ईयूले देशको संवैधानिक व्यवस्थाबारे सुझाव दिनु आपत्तिजनक भन्दै सच्याउन आग्रह गरेको थियो।ईयूले विज्ञप्तिमा भनेको छ, नेपालले हस्ताक्षर गरेको अन्तर्राष्ट्रिय एवं क्षेत्रीय प्रतिबद्धताका आधारमा मूल्यांकन र सुझाव दिइएको हो। उसले निर्वाचनलगत्तै गरिएको बृहत् चुनावी समीक्षामा प्राप्त सुझावलाई प्रतिवेदनमा समेटिएको जनाएको छ।ईयूले आफूले सुझाव मात्र दिएको र प्रतिवेदन कार्यान्वयन गर्नेनगर्ने नेपाल सरकारको काम भएको स्पष्ट पारेको छ। प्रतिवेदनबारे सरोकारवाला निकायसँग थप छलफल गर्न आफू तयार रहेको ईयूले जनाएको छ। ईयू निर्वाचन पर्यवेक्षण मिसनले मंगलबार मंसिरमा सम्पन्न संघ र प्रदेशसभा चुनावको प्रतिवेदन सार्वजनिक गरेको थियो। प्रतिवेदनमा खसआर्य समुदायलाई आरक्षणको व्यवस्था गर्न नहुने सुझाव दिइएको छ। उक्त सुझावपछि ईयू विवादमा तानिएको छ। ईयूले प्रतिवेदन सार्वजनिक गरेलगत्तै परराष्ट्र मन्त्रालयले प्रतिवेदनप्रति गम्भीर ध्यानाकर्षण भएको जनाउँदै प्रतिवेदन सच्याउन भनेको थियो। बिहीबार निर्वाचन आयोगले ईयूको प्रतिवेदन आफूसँग भएको समझदारीविपरीत भएको र तथ्यहीन र भ्रामक प्रतिवेदन भन्दै स्वीकार नगर्ने जनाएको थियो। ईयू पटकपटक विवादमा तानिँदै आएको छ। नेपालमा जातीय आन्दोलनलाई ईयूले प्रोत्साहन गरेको आरोप लाग्ने गरेको छ। यसैबीच, आफ्नो प्रतिवेदनमाथि सरकार र प्रमुख दल खनिएपछि ईयू निर्वाचन पर्यवेक्षण मिसनले शुक्रबारका लागि तय गरेको बृहत् छलफल कार्यक्रम स्थगन गरेको छ। ईयूले प्रतिवेदनबारे निर्वाचन आयोग, राजनीतिक दललगायत सरोकारवाला पक्षसँग छलफल गर्ने कार्यक्रम तय गरेको थियो।"
