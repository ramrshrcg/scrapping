शीर्षक,विवरण
महावीर र महादान,"महावीर पुनले देखेको सपना नेपालको आर्थिक समृद्धिको हो । दुनियाँलाई उनले दुई कित्तामा बाँडेका छन् ः आर्थिक रूपमा विकसित या समृद्ध र अविकसित या विपन्न । नेपालसँग त आर्थिक रूपमा सम्पन्न र विश्वका विकसित मुलुकमा उक्लिने हरेक सम्भावना भएको उनको मान्यता छ । नेपाल सरकारसँग निराश, दुःखी र आक्रोशित हुनुपर्ने थुप्रै कारण छन्, महावीरसँग । तर उनी त्यसबाट हतोत्साहित नभई आफ्नो अभियानमा जुटेका छन्। उनको सपनाको नेपाल निर्माणमा खाडी मुलुकमा सामान्य मजदूरी गर्नेदेखि लिएर विदेश र स्वदेशमा रहेका सामान्य नेपालीहरूसमेतले योगदान पुर्याएका छन्, उनको आविष्कार केन्द्रलाई आर्थिक सहयोग पुर्याएर । त्यति मात्र हैन, सरकारले उनको अभियानलाई नीतिगत रूपमा गम्भीरताका साथ नलिए पनि प्रशासनतन्त्रको ठूलो हिस्साले निजी हैसियतमा उनको आह्वानलाई सकारात्मक रूपमा लिँदै केन्द्रलाई सहयोग पुर्याएको छ । एकजना स्वप्नदर्शी नागरिकको यत्रो प्रयास र लगनमा सरकारको उदासीनता दुर्भाग्यपूर्ण हो, तर यस्ता उदासीनताले त्यो अभियानलाई दुरुत्साहित गरेको मानी अभियानलाई बीचैमा छोडेमा महावीर पुन अरू 'स्वप्नदर्शी' भन्दा फरक साबित हुने छैनन् । तर सौभाग्य महावीर पुनः स्वयंले यो कुरा अरूभन्दा बढी बुझेका छन् र अर्जुनदृष्टि' र अठोटका साथ उनले आफ्नो यात्रा अगाडि बढाएका छन् । त्यो यात्राको सफलताको लागि उनले प्राप्त गरेका 'म्यागासेसे अवार्ड', राष्ट्रदीप पदकसँगै अन्य आधा दर्जनजति पुरस्कारलाई लिलाममा राखी त्यसबाट आएको रकमसमेत गाउँगाउँमा वैज्ञानिक आविष्कारमा सघाउ पुर्याई तिनीहरूको प्रयोगबाट उत्पादकत्वमा सघाउ पुर्याउने र ती सबै गतिविधिमा सहयोग जारी राख्न निश्चित आय सुनिश्चित गर्नु सानो आकारको जलविद्युत् परियोजना सुरु गर्ने उनको अठोट छ । ग्रामीण र दुर्गम क्षेत्रमा आकस्मिक 'मेडिकल आपूर्ति' को लागि सस्तोमा 'ड्रोन जहाज' को निर्माण प्रक्रिया सुरु भइसकेको र त्यस्तै प्रदूषणरहित टुकटुक तथा त्यसको लागि ब्याट्री निर्माणका काममा प्रशस्त विज्ञहरूलाई रोजगार दिन सक्ने उनको अध्ययनको निष्कर्ष छ । करिब ५० करोड रकम एकत्र भएमा उनको सपनाले साकार र विनाब्रेकको गति लिने विश्वास छ पुनको । जुन आकार र गतिमा उनले समस्त नेपालीहरूको सहयोग प्राप्त गर्न थालेका छन्, त्यो साँच्चै उत्साहजनक मान्यता तथा अनुमोदन हो, एउटा वैज्ञानिक र समाज परिर्वतनको लागि अगाडि बढेको नेताको सपनाको । गत साता यस दैनिकसँगको अन्तरक्रियामा पाठकहरूको प्रत्यक्ष संलग्नता र उनीहरूबाट सहयोग कसरी गर्न सकिन्छ भन्ने चासो पुनको लागि ताजा अक्सिजन सावित हुने आशा गर्न सकिन्छ । सरकारले पुनको सोच, चिन्तन र सपनालाई समर्थन गला या नगर्ला, त्यो उसको संवेदनशीलतामा भरपर्ने कुरा हो, तर त्यो सपनालाई व्यवहारमा ल्याउन हरेक किसिमको सहयोग पुर्याउन र पुनको उत्साह मर्न नदिन अब सबै नेपालीहरूको दायित्व बन्नुपर्छ ।"
चीन र भारतसँग सुमधुर सम्बन्ध बनाउँछु: नवनिर्वाचित प्रम देउवा,"काठमाडौँ: नवनिर्वाचित प्रधानमन्त्री शेरबहादुर देउवाले भारत र चीनसँगको सम्बन्धलाई सुमधुर बनाउँदै अगाडि बढ्ने बताउनुभएको छ। प्रधानमन्त्रीमा निर्वाचित भएलगत्तै संसद्भवन नयाँ बानेश्वरमा पत्रकारसँग सङ्क्षिप्त प्रतिक्रिया दिँदै उहाँले भन्नुभयो, दुवै छिमेकी देशसँग सहकार्य गरेर अन्तर्राष्ट्रिय सम्बन्ध अगाडि बढाउनेछु।' नवनिर्वाचित प्रधानमन्त्री देउवाले आफूले संसद्मा नै सबै विषयमा प्रस्ट पारिसकेको उल्लेख गर्दै सबैसँग सहकार्य गरेर अगाडि बढ्ने बताउनुभयो। रासस"
मधेसवादी दलका केन्द्रीय नेताहरु एमालेमा प्रवेश,"राजविराज : राष्ट्रिय जनता पार्टी नेपालका केन्द्रीय सदस्यहरुसहित सयौजना मंगलबार नेकपा (एमाले) मा प्रवेश गरेका छन् । एमाले नगर समिति राजविराजद्वारा आयोजित पार्टी प्रवेश कार्यक्रममा राजपाका केन्द्रिय सदस्यद्वय सुरेश सिंह, लाल मोहम्मद, दलित जनजाती पार्टीकी केन्द्रिय सदस्य पारोदेवी खंग, फोरम नेपालका प्रदेश सदस्य सुखराम यादव, तत्कालिन नेपाल सदभावना पार्टीका केन्द्रिय सदस्य हेमशंकर सिंहलगायतका नेता तथा कार्यकर्ता एमालेमा प्रवेश गर्नु भएकोहो । पार्टी प्रवेश गर्नेहरुमा काँग्रेस, माओवादी केन्द्र, माले, नेमकिपा, राजपा परित्याग गर्नेहरुलाई एमालेका पोलिटब्युरो सदस्य रामप्रित पासवान, केन्द्रिय सदस्य सुमनराज प्याकुरेल, जिल्ला अध्यक्ष गोविन्द न्यौपाने, पुर्व सचिव दिवाकर देवकोटा, प्रदेश सदस्य शैलेन्द्रचन्द्र झाले फुलमाला, अविर लगाई स्वागत गर्नुभएको थियो । पार्टी प्रवेश गर्नेहरुले देश र सम्पूर्ण जनताको पक्षमा काम गर्ने र जनताको अभिमतमा विश्वास गर्ने एमालेसँग आफ्नो विचार मिलेकोले देशको विकास निर्माणमा सहयोग गर्ने उद्देश्यले पार्टी प्रवेश गरेको बताए । एमालेले पार्टी प्रवेश गर्नेहरुमध्ये सुखराम यादवलाई राजविराजको प्रमुखमा र हेमशंकर सिंहलाई तिलाठी कोइलाडीको उपाध्यक्षमा उम्मेदवार बनाएको छ । यसैबीच मंगलवारै राजविराजमा एमालेले नगर प्रचार प्रसार समितिको कार्यालय सञ्चालनमा ल्याएको छ । उक्त कार्यालयको पोलिटब्युरो सदस्य पासवानले उदघाटन गर्नुभयो ।"
भारतीय प्रधामन्त्री मोदीले दिए देउवालाई बधाई,"काठमाडौं : भारतीय प्रधानमन्त्री नरेन्द्र मोदीले नव निर्वाचित प्रधानमन्त्री शेरबहादुर देउवालाई टेलिफोन गरी बधाई दिनुभएको छ। मोदीले देउवाको नेतृत्वमा नेपालमा शान्ति, समृद्धि र प्रगति हासिल हुने विश्वास व्यक्त गर्नु भएको छ। देउवा प्रधानमन्त्री नियुक्त भएकोमा नेपालस्थित चिनियाँ राजदूत यु होङ्ले मंगलबार साँझ देउवा निवास बुढानिलकण्ठ पुगेर शुभकामना दिनुभएको छ। देउवाका सहयोगी भानु देउवाका अनुसार चिनियाँ राजदूत यु होङ बधाई दिन बुढानिलकण्ठ पुग्नु भएको हो। राजदूत होङ्ले देउवाको कार्यकालमा चीन नेपाल सम्बन्ध सुमधुर हुने विश्वास व्यक्त गर्नुभयो। देउवाले शुभकामनाका लागि धन्यवाद व्यक्त गर्नुभएको थियो।"
शेरबहादुर देउवा प्रधानमन्त्री निर्वाचित(फोटोफिचर),"काठमाडौं : नेपाली कांग्रेसका सभापति शेरबहादुर देउवा व्यवस्थापिका संसद्का बहुमत सदस्यको समर्थनमा प्रधानमन्त्री पदमा निर्वाचित हुनु भएको छ।मंगलबार व्यवस्थापिका संसदमा भएको निर्वाचन प्रक्रियामा देउवाको पक्षमा ३ सय ८८ मत परेको थियो भने विपक्षमा १ सय ७० मत परेको छ ।माओवादी केन्द्रको प्रमुख सहकार्यमा मधेस केन्द्रित दल र साना दलको सहमतिमा देउवा चौथो पटक प्रधानमन्त्री बन्न सफल हुनुभएकाे हाे । मंगलवार संसदमा भएको मतदानमा कुल खसेको ५ सय ५८ मतमध्ये देउवाको पक्षमा ३ सय ८८ मत परेको थियो । विपक्षमा १ सय ७० मात्र मत पर्यो । हाल कायम ५ सय ९३ सदस्य मध्ये देउवालाई प्रधानमन्त्री बन्न सामान्य बहुमत चाहिन्थ्यो । तर यसअघि कांग्रेस माओवादी गठबन्धनसँग नजिक रहेका सबै दलले देउवालाई प्रधानमन्त्रीमा मतदान गरे । कांग्रेस,माओवादी केन्द्र र मधेस केन्द्रित दलबीच संसद भवनमै तीन बुंदे सहमति भयो र राष्ट्रिय जनता पार्टी नेपालका सांसदहरुले देउवाका पक्षमा मतदान गर्नुभयो । यस्तै उपेन्द्र यादव नेतृत्वको संघीय समाजवादी फोरम, विजय गच्छदार नेतृत्वको फोरम लोकतान्त्रिक,नेकपा संयुक्त,समाजवादी जनता पार्टी, अखण्ड नेपाल पार्टी, खम्वुवान राष्ट्रिय मोर्चा र स्वतन्त्र सांसद चन्द्रेश्वर झाले पनि देउवालाई साथ दिनुभयो । प्रमुख विपक्षी एमालेका १ सय ८१ सांसद रहेपनि देउवाको विपक्षमा १ सय ७० मत मात्र खस्यो । कांग्रेस सभापति देउवा मंगलबार नेपालको ४० औँ प्रधानमन्त्री बन्नु भएको हो । देउवा व्यक्तिगत रुपमा भने चौथो पटक प्रधानमन्त्री बन्नु भएको हो ।यसअघि देउवा २०५२, २०५८ र २०६१ मा प्रधानमन्त्री बन्नु भएको थियो । देउवालाई प्रधानमन्त्रीको रुपमा व्यवस्थापिका संसद्मा प्रधानमन्त्री पुष्पकमल दाहाल प्रचण्डले प्रस्ताव गर्नु भएको थियो भने कांग्रेस वरिष्ठ नेता रामचन्द्र पौडेललगायत साना दलका नेताले प्रस्तावको समर्थन गरेका थिए । को हुन शेरबहादुर देउवा? शेर बहादुर देउवा विस २००३ जेठ महिनामा डडेलधुरा जिल्लाको असीग्राम गाविस वडा नम्बर ५ मा जन्मिनु भएको हो। उहाँले प्राथमिक शिक्षा डडेलधुराकै असीग्राम प्राथमिक विद्यालय र निम्न माध्यमिक शिक्षा महेन्द्र मावि तथा माध्यमिक शिक्षा सीताराम मावि उच्चकोट डोटीबाट लिनु भएको थियो। उहाँ स्कुले जीवनबाट नै नेपाली कांग्रेसको राजनीतिलाई आफ्नो आदर्श बनाउन थालिसक्नु भएको थियो। एलएसली दिएपछि देउवाले उच्च शिक्षाको लागि भारत नगइ विस २०२१ सालमा काठमाडौंको त्रिचन्द्र कलेजमा भर्ना हुनुभयो। यसपछि उहाँ नेविसंघभित्र राजनीतिमा सक्रिय हुनुभयो। यसक्रममा उहाँ विभिन्न समयमा पटक पटक पक्राउ पर्नुभयो। निडर स्वभावका देउवाले विद्यार्थीको हकहितमा प्रध्यापकसँग झगडा समेत गर्न पछि पर्नु भएन्। नेविसंघमा सक्रिय भएर काम गरिरहनु भएका देउवा विसं २०२८ सालमा पहिलो पटक नेपाल विद्यार्थी संघको सभापतिमा विजयी हुनुभयो। नेविसंघको नेतृत्वमा आएपछि उहाँले आफ्नो राजनीतिकलाई जन सशक्त रुपमा अगाडि बढाउनुभयो। विद्यार्थी राजनीतिबाट आफूलाई अब्बल बनाउनु भएका देउवालाई बीपीले सुदूरपश्चिममा पार्टीको जिम्मेवारी दिएर खट्टाउनु भएको थियो।त्यतिबेला उहाँ भारतको बाटोबाट दार्चुला, बैतडी हुँदै डडेलधुरा पुग्नु भएको थियो। जब विसं २०४६ मा नेपाली कांग्रेसले देशमा पहिलो जनाअन्दोलन अगुवाइ गर्यो त्यतिबेला देउवा लन्डन स्कूल अफ इकोनोमिक्समा अध्ययन गरिरहनु भएको थियो। यसपछि २०४७ सालमा जनाअन्दोलन सफल भएपछि देउवा लण्डनबाट काठमाडौं ओर्लिनुभयो। २०४८ सालमा गिरिजाप्रसाद कोइरालाको नेतृत्वमा बनेको सरकारमा देउवा गृहमन्त्री बन्नुभयो। गृहमन्त्री बनेको पाँच वर्षभित्रै उहाँ मुलुकको प्रधानमन्त्री बन्नुभयो। राजनीतिको धेरै उतार चढाव खेप्नु भएका देउवाले कांग्रेसभित्रको बढ्दो सत्ता संघर्षमा उनले किशुनजी र गणेशमान सिंहको प्रत्यक्ष अप्रत्यक्ष साथ पाउनु भएको थियो। कोइरालाले अघि बढाएका देउवाले पार्टीको दशौ पोखरा महाधिवेशनमा कोइरालालाई नै नेतृत्वका लागि चुनौती दिनुभयो। २०५७ सालमा पोखरा महाधिवेशनमा देउवा कोइरालाकै विरुद्धमा सभापतिमा पदमा उम्मेदवारी दिनुभएको थियो तर हार व्यहोर्नुपर्यो। त्यतिबेला देशमा माओवादी जनयुद्धले पक्कड जमाइ सकेको थियो। कांग्रेसमा राजा र सेनाको असहयोग पनि बढ्दै गउको थियो भने एमालेले ५७ दिनसम्मको संसद घेराउ गरेको थियो जसबाट बाध्य भएर पार्टी सभापति गिरिजाप्रसाद कोइरालाले २०५८ असार राजिनामा दिनु भएको थियो।यसपछि फेरि कांग्रेसको नेतृत्व देउवाकै पक्षमा आयो र उहाँ पुन: कांग्रेस संसदीय दलको उम्मेदवार बन्नुभयो। सुशील कोइरालालाई हराएर नेता बन्नुभयो। संसदमा पार्टीको बहुमत भएकाले उहाँ दोस्रोपटक प्रधानमन्त्री बन्नुभयो। राजनीतिक घटनासँगसँगै विंस २०६१ साल माघ १९ गते ज्ञानेन्द्रले 'शाही कू' मार्फत देउवालाई दोस्रोपटक हटाइदिएर सत्ता आफ्नो हातमा लिए। त्यतिबेला गिरिजाप्रसाद कोइराला माओवादीलाई साथ लिएर ज्ञानेन्द्र विरुद्ध जनान्दोलनको तयारीमा हुनुहुनथ्यो। संसद पुनर्स्थापनापछि गिरिजाप्रसाद पुन: एक पटक नेपाली राजनीतिमा चर्चाको शिखरमा आउनुभयो। यसपछि देउवा कोइरालासँग पार्टी एकीकरण गरेर मूल पार्टीमै फर्किनुभयो। नेपाली कांग्रेसको राजनीतिमा पाँच दशकपछि र सत्तरी वर्षको उमेरमा विसं २०७२ सालको तेह्रौँ महाधिवेशनमा पार्टी उपसभापति रामचन्द्र पौडेललाई हराएर देउवा नेपाली कांग्रेसको पार्टी सभापतिमा विजय हुनुभयो। तस्बिरहरु: अशोक दुलाल"
सीमा सुरक्षामा उच्च सतर्कता,"धरान : नेपालभारत खुला सिमानामा हुने सम्भावित घटनालाई दृष्टिगत गरी प्रहरीले सीमाक्षेत्रको सुरक्षामा उच्च सतर्कता अपनाएको छ । पूर्वीतराईका जिल्लामा निर्वाचनविरोधी गतिविधि बढ्न थालेपछि सीमाक्षेत्रमा व्यापक प्रहरी परिचालन गरिएको छ ।खुला सिमानाको मौका छोपी अवैध हातहतियारको ओसारपसार गरीनिर्वाचनविरोधी गतिविधि हुन सक्ने भन्दै प्रहरीले सीमाक्षेत्रमा विशेष निगरानी र सुरक्षा जाँचलाई तीव्र पारेको हो । सीमाक्षेत्रमा हुने आपराधिक गतिविधि नियन्त्रण गर्न पूर्वक्षेत्रीय प्रहरी कार्यालयले पूर्वीतराईका जिल्लामा थप प्रहरी परिचालन गरी चौबीसै घन्टा चनाखो हुन जिल्लाका प्रहरी प्रमुखहरूलाई निर्देशनसमेत दिएको पूर्वाञ्चलका प्रहरी प्रमुख रमेश भट्टराईले बताउनुभयो । तराईका जिल्लामा हुने सम्भावित घटनालाई दृष्टिगत गरी निर्वाचनविरोधी गतिविधि नियन्त्रण गर्न प्रहरीको विशेष टोलीसमेत परिचालन गरिएको उहाँको भनाइ छ । खुला सिमानाको मौका छोपेर सीके राउत समूह, नेत्रविक्रम चन्द नेतृत्वको नेपाल कम्युनिस्ट पार्टी, जनतान्त्रिक तराई मुक्ति मोर्चालगायत तराईका भूमिगत समूहबाट निर्वाचनविरोधी गतिविधि बढ्न थालेपछि पूर्वक्षेत्रीय प्रहरी कार्यालयले पूर्वीतराईका सुनसरी, सप्तरी, सिरहा, मोरङ र झापामा निर्वाचनविरोधी गतिविधि नियन्त्रण गर्न व्यापक रूपमा प्रहरी परिचालन गरिएको छ । अवैध हातहतियारको ओसारपसार एवं निर्वाचनविरोधी गतिविधि हुन सक्ने भन्दै प्रहरीले सीमाक्षेत्रमा विशेष निगरानी र सुरक्षा जाँचलाई तीव्र पारेको छ। भारतसँग सिमाना जोडिएको सुनसरीको कोसी, भोक्राहा, हरिनगरा, बर्जु र गडी गाउँपालिकामा निर्वाचनविरोधी गतिविधि नियन्त्रणका लागि हतियारसहितको प्रहरीको विशेष टोली परिचालन गरिएको सुनसरीका प्रहरी प्रमुख प्रहरी उपरिक्षक पोषराज पोखरेलले बताउनुभयो । सुनसरीमा सीके राउतको समूह, विप्लव माओवादी र केही तराईका भूमिगत समूहले निर्वाचनविरोधी गतिविधि बढाएपछि तिनलाई नियन्त्रण गरी निर्वाचन सफल बनाउन जिल्लाभर प्रहरी परिचालन गरी सुरक्षा व्यवस्था कडा पारिएको उहाँको भनाइ छ । सुनसरीका विभिन्न स्थानमा निर्वाचनविरोधी गतिविधि गर्ने नेपाल कम्युनिस्ट पार्टीका सातजना कार्यकर्तालाई पक्राउ गरी सार्वजनिक अपराध ऐनअन्तर्गत मुद्दा चलाइएको पनि प्रहरी उपरीक्षक पोखरेलले बताउनुभयो । सुनसरीको भन्टाबारी, लौकही, कप्तानगन्ज, देवानगन्ज, अमडुवा, घुस्कीलगायत नाकामा प्रहरीले सुरक्षा जाँच सुरु गरेको छ । ३६ हजार प्रहरी परिचालन दोस्रो तहको स्थानीय निर्वाचनमा पूर्वाञ्चलका १६ जिल्लामा म्यादी प्रहरीसहित ३६ हजार प्रहरी परिचालन गरिने भएको छ । हाल पूर्वाञ्चलमा भएका १३ हजार प्रहरी र थप गरिएका ६ हजार १९ हजार प्रहरी र १७ हजार म्यादी प्रहरी निर्वाचनमा परिचालन गरिने पूर्वाञ्चलका प्रहरी प्रमुख रमेश भट्टराईले बताउनुभयो । दोस्रो तहको निर्वाचनका लागि थप गरिएका ६ हजार प्रहरीलाई पूर्वाञ्चलका १६ वटै जिल्लामा खटाइसकिएको उहाँको भनाइ छ । पूर्वाञ्चलमा परिचालन गरिने सशस्त्र प्रहरी र नेपाली सेनाको संख्या भने यकिन भइनसकेको पूर्वाञ्चलका क्षेत्रीय प्रशासक राजेश्वरमान सिंहले बताउनुभयो ।"
अवरुद्ध संसदको बैठक सुचारु (लाइभ),काठमाडौं : अवरुद्ध व्यवस्थापिका संसदको बैठक मंगलवार शुरु भएको छ । संसदमा प्रमुख प्रतिपक्षी दल नेकपा एमालेका अध्यक्ष केपी शर्मा ओलीले सम्बोधन गर्दै हुनुहुन्छ । प्रमुख तीन दलका शीर्ष नेताले सम्बोधन गरेपछि व्यवस्थापिका संसदमा प्रधानमन्त्रीको निर्वाचन गरिने बताइएको छ । भिडियो संसद्मा ओलीको प्रश्न : कांग्रेस किन मुखमा पानी हालेर बस्छ ? ओलीका प्रश्नको जवाफमै सकियो देउवाको सम्बोधन सुशील कोइरालालाई राष्ट्रपति बनाउन एमालेले नमान्दा राजनीतिक अस्थिरता : प्रधानमन्त्री प्रचण्ड
तीन पटक खोसिएको कुर्सीमा फेरि शेरबहादुर देउवा !,"काठमाडौं : जतिजतिबेला शेरबहादुर देउवा प्रधानमन्त्री हुनुभयो त्यही नै बेला कुर्सी खोसियो। देउवा प्रधानमन्त्री भएको सुनौलो अवधि कहिल्यै रहेन। देउवाले आफ्नै इच्छाले अर्थात् कार्यकाल सफलतापूर्वक सम्पन्न गरेर कुर्सी छोड्न कहिल्यै पाउनु भएन। २०५२ सालमा पहिलो पटक प्रधानमन्त्री बन्दा देउवामा ठूलो उत्साह थियो। तर, एमालेले उहाँ बसेको कुर्सी भाँचिदियो। देउवाविरुद्ध संसदमा दर्ता भएको अविश्वासको प्रस्तावको पक्षमा कांग्रेसकै केही सांसद्ले साथ दिएपछि देउवा पहिलो पटक प्रधानमन्त्री भएको १ वर्ष ६ महिनामा सत्ताच्यूत हुनु भयो। देउवाका लागि दोस्रो कार्यकाल पनि शुभ रहेन। गिरिजाप्रसाद कोइरालाले राजीनामा दिएपछि २०५८ साल साउनमा दोस्रो पटक प्रधानमन्त्री बन्नु भएको हो। प्रधानमन्त्री बनेर कुर्सीमा बसे पनि देउवाले केही काम गर्न सक्नु भएन। कांग्रेस पार्टीभित्रैबाट सबैभन्दा धेरै असहयोग भयो। सशस्त्र युद्धमा रहेको तत्कालीन नेकपा माओवादीविरुद्ध खरो उत्रिने निर्णय गर्नु नै देउवाका लागि अभिषाप भयो। संकटकाल लगाएर माओवादीलाई समाप्त पार्ने देउवाको योजनामा कांग्रेसभित्रैबाट समर्थन नभएपछि देउवाले कांग्रेस प्रजातान्त्रिक नाममा नयाँ पार्टी खोलेर चुनावको घोषणा गर्नुभयो। माओवादीले सुरु गरेको सशस्त्र युद्ध चरम उत्कर्षमा पुगेकाले देउवाले चुनाव गराउन सक्नु भएन। यही असफलतालाई टेकर तत्कालिन राजा ज्ञानेन्द्रले देउवालाई असफल प्रधानमन्त्रीको संज्ञा दिँदै २०५९ असोज १८ गते सत्ताच्यूत गरिदिए। पटकपटक असफल भए पनि प्रधानमन्त्री बन्ने अवसर देउवाकै वरिपरि घुमिरहयो। पुन २०६१ जेठ २९ गते तत्कालीन राजा ज्ञानेन्द्रकै कृपामा तेस्रो पटक देउवा प्रधानमन्त्री बन्नुभयो। ज्ञानेन्द्रले देउवालाई प्रधानमन्त्रीको रुपमा सिधै नियुक्ति दिए। तर, देउवा सरकारमा नेपाली का्रंग्रेस सरकारमा गएन। एमाले भने सरकारमा सहभागी भयो। तर, देउवाको सरकार फेरि पनि लामो समय टिक्न सकेन। प्रधानमन्त्री भएको ८ महिनामै राजा ज्ञानेन्द्रले २०६१ माघ १९ गते देउवालाई सत्ताच्यूत गरिदिए र आफ्नै हातमा सत्ता लिए। यी तीन दृष्टान्तबाट के प्रष्ट हुन्छ भने शेरबहादुर देउवा सहजै प्रधानमन्त्री बन्नुहुन्छ। तर, सत्ताच्यूत हुँदा उहाँको रुवाबासी नै हुन्छ। अहिले नेकपा (माओवादी केन्द्र)का अध्यक्ष पुष्पकमल दाहाल प्रचण्डको समर्थनमा उहाँ सहजै प्रधानमन्त्री बन्नु भएको छ। एमालेले छिटफुट विरोध गरे पनि संसदमा उहाँले स्पष्ट बहुमत पाउनु भएको छ। यो सत्तारोहण देउवाका निम्ति सकारात्मक देखिन्छ। तर, फेरि पनि देउवा सत्तामा लामो समय टिक्ने अवस्था छैन। जेठ २३ गते प्रधानमन्त्री पदमा निर्वाचित देउवाले माघ ७ गते कुर्सी छोड्नु पर्ने छ। किनकी नेपालको संविधान २०७२ मा २०७४ माघ ७ गते संघीय चुनाव गर्नुपर्ने व्यवस्था प्रष्ट लेखिको छ। चुनावपछि आउने संसदले नयाँ सरकार बनाउने भएकाले देउवाले कुर्सी छोड्नै पर्छ। अघिल्ला तीन कार्यकाल जस्तै ७१ वर्षीय देउवाको चौथो कार्यकाल ८ महिनाको मात्र हुने स्पष्ट छ। त्यसपछि को प्रधानमन्त्री बन्ने भन्ने जिज्ञासको जवाफ भने संघीय चुनावको नतिजाले दिने छ ?"
प्रचण्डलाई गृहमन्त्री छान्न सकस,"काठमाडौ : मलाई सफल बनाउने मन्त्री पठाउनु पर्छ नवनिर्वाचित प्रधानमन्त्री शेरबहादुर देउवाको त्यस्तो आग्रहमा सहमति जनाउनु भएका नेकपा माओवादी केन्द्रका अध्यक्ष अध्यक्ष पुष्पकमल दाहाल प्रचण्डलाई गृहमन्त्री छान्न सकस परेको छ । अर्थमन्त्रालय काँग्रेसले र गृहमन्त्रालय माओवादी केन्द्रले लिने समझदारी भएअनुसार ती दुई मन्त्रालयमा पठाउने नेता छान्न दुवै नेताहरुलाई सकस परेको छ । दुवै पार्टीमा ती दुइ मन्त्रालयमा जान चाहने आकाँक्षी नेताहरुले लविङ गरिरहनु भएको छ । नेकपा माओवादी केन्द्र भित्र गृहमन्त्रालयको जिम्मेवारी कसलाई दिने भन्ने निर्णय हुन सकेको छैन । अध्यक्ष पुष्पकमल दाहाल प्रचण्ड र नेताद्धय नारायणकाजी श्रेष्ठ र रामबहादुर थापा बादल वीच मंगलबार बालुवाटारमा मन्त्री छनौट गर्ने बिषयमा अनौपचारिक छलफल भएको छ । स्रोतका अनुसार नेता श्रेष्ठले अध्यक्ष प्रचण्ड नेतृत्वमा रहेको सरकारमा रहेका मन्त्रीहरुलाई रोकेर नयाँ नेताहरुलाई सरकारमा पठाउनु पर्ने प्रस्ताव राख्नु भएको छ । अध्यक्ष प्रचण्ड नेतृत्वको सरकारमा उपप्रधान तथा अर्थमन्त्री रहेका कृष्णबहादुर महरा र उर्जामन्त्री जनाद्र्धन शर्माले गृहमन्त्रालयका लागि दावी गर्नु भएको छ । महराले उपप्रधानसहित गृहमन्त्रालयको जिम्मेवारी सम्हाल्ने आफनो चाहना व्यक्त गर्नु भएको भने शर्माले आफू गृहमन्त्रालय सम्हाल्न सक्षम रहेको दावी गर्नु भएको छ । अर्का नेता बर्षमान पुनले भने महरालाई रोजेको मन्त्रालयसहित सरकारमा पठाए वापत आगामी प्रतिनिधिसभा निर्वाचनमा आफूले रोल्पाबाट निर्वाचन लडन पाउनु पर्ने शर्त अगाडि सार्नु भएको छ । महरा र शर्माको विवाद मिलाउन बर्षमान पुनले महरालाई उपप्रधानसहित परराष्ट्र मन्त्रालयमा पठाउने र जनाद्र्धन शर्मालाई गृहमा पठाउने एउटा विकल्प पनि अगाडि सार्नु भएको छ । अध्यक्ष प्रचण्ड महरालाई उपप्रधानसहित गृहमन्त्रालयको जिम्मेवारी दिएर सरकारमा पठाउन नकारात्मक नरहेपनि ०६३ यता माओवादी सरकारमा रहेका वेला अधिकाँश समय मन्त्री हुनु भएका महरालाई सरकारमा पठाउन नहुने दबाबमा हुनुहुन्छ । अध्यक्ष प्रचण्ड स्वयम महरा सरकारमा सहभागी नभएको अवस्थामा हरिबोल गजुरेललाई उपप्रधानसहित कुनै मन्त्रालयको जिम्मेवारीमा पठाउने र अग्नी सापकोटालाई गृहमन्त्रालयको जिम्मेवारी दिने पक्षमा रहेको एक नेताले बताए । गजुरेल र सापकोटा दुवै अध्यक्ष प्रचण्ड निकट नेता मात्रै हुनुहुन्न,अध्यक्ष प्रचण्डको निर्देशन हुबहु पालना पनि गर्नुहुन्छ । शर्माले आफनो निर्देशन पालना गर्नु हुन्न भन्नेमा जानकार अध्यक्ष प्रचण्ड स्वंयमले कसलाई गृहमन्त्रीको जिम्मेवारी दिने भन्ने बारेमा मुख खोल्नु भएको छैन । अध्यक्ष प्रचण्ड आफनो नेतृत्वको सरकारमा संघीय मामिला तथा स्थानीय विकास मन्त्री रहनु भएका हितराज पाण्डेलाई पनि मन्त्री बनाउन चाहनुहुन्छ । पाण्डेलाई सरकारबाट बाहिर निकालेर उहाँले सम्हाल्नु भएको मन्त्रालयको जिम्मेवारी राप्रपा अध्यक्ष कमल थापालाई दिइएको थियो । नेता टोपबहादुर रायमाझी र गिरिराजमणि पोखरेलले पनि आफनो नेतृत्वमा देउवा सरकारमा सहभागी हुनु पर्ने दावी पेश गर्दै आउनु भएको छ । अर्का नेता शक्तिबहादुर बस्नेतले पनि आफू गृहमन्त्रालयको जिम्मेवारी सम्हाल्न तयार रहेको बताउँदै आउनु भएको छ । तर बस्नेत गृह मन्त्रालय नपाएको अवस्थामा जुनसुकै मन्त्रालयको जिम्मेवारी लिन तयार देखिनु भएको छ । मन्त्रीका लागि रेखा शर्मा,सीता नेपाली,गोमा कुँवर,महेन्द्रबहादुर शाही,गणेशमान पुन लगायतले पनि दावी पेश गर्नु भएको छ । मन्त्रालयमा पठाउने नेताहरुका वीचमा सहमति नजुटेको अवस्थामा अध्यक्ष प्रचण्डले दोस्रो चरणको निर्वाचनपछि मात्रै सरकारमा सहभागी गराउने निर्णय लिन सक्ने पनि अर्का एक नेताले बताए । ती नेताका अनुसार निर्वाचित नेताहरुलाई पठाउँदा साँगठनिक जनाधारलाई मजवुत बनाउन सकिने संभावना अध्यक्ष प्रचण्डले देख्नु भएको छ । कृष्णबहादुर महरा र बर्षमान पुनलाई मन्त्री बनाउने नेताको प्रारम्भिक सूची बनाउन जिम्मेवारी दिनु भएको छ ।"
संसदमा प्रधानमन्त्री निर्वाचन प्रक्रिया सुरु,काठमाडौँ : व्यवस्थापिकासंसद्को मंगलबारको दोस्रो बैठकमा नयाँ प्रधानमन्त्री चयनको निर्वाचनको प्रक्रिया सुरु भएको छ। बैठकमा प्रधानमन्त्री पदका लागि उम्मेदवारीको सूचना दिने नेपाली कांग्रेसका सभापति शेरबहादुर देउवाले नेकपा (माओवादी केन्द्र)सँगको समझदारीअनुसार प्रधानमन्त्री पुष्पकमल दाहाल प्रचण्डले राजीनामा दिएपछि आफूले उम्मेदवारी दिएको बताउनु भएको छ। प्रधानमन्त्री पुष्पकमल दाहाल प्रचण्ड ले देउवालाई प्रधानमन्त्रीको रुपमा प्रस्ताव गर्नु भएको छ भने कांग्रेस वरिष्ठ नेता रामचन्द्र पौडेलले समर्थन गर्नु भएको छ। अहिले व्यवस्थापिका संसदमा देउवालाई प्रधानमन्त्री बनाउने निर्वाचन प्रकिया सुरु भएको छ। प्रधानमन्त्री पदका लागि देउवाको मात्र उम्मेदवारी परेकाले देउवा प्रधानमन्त्री हुने निश्चित भएको हो।
प्रधानमन्त्री निर्वाचन दोस्रो बैठकमा,"काठमाडौँ : व्यवस्थापिकासंसद्को आजको दोस्रो बैठकमा प्रधानमन्त्रीको चयन हुँदैछ। प्रधानमन्त्री पदका लागि एक मात्र उम्मेदवारको सूचना दिने नेपाली काँग्रेसका सभापति शेरबहादुर देउवालाई चयन गर्न निर्वाचन हुने कार्यक्रम सभामुख ओनसरी घर्तीले पहिलो बैठकलाई जानकारी गराउनुभयो। यही जेठ २१ गते प्रधानमन्त्रीको निर्वाचनको मिति तय भएकामा नेकपा९एमाले०ले चितवनको भरतपुर महानगरपालिका १९ मा पुनःमतदान गर्ने निर्वाचन आयोगको निर्णयको विरोधमा संसद् अवरोधको चेतावनी दिएका कारण बैठक बस्न सकेको थिएन। राष्ट्रपति विद्यादेवी भण्डारीबाट बहुमतका आधारमा नयाँ प्रधानमन्त्री चयनका लागि पठाइएको यही जेठ १८ मा प्राप्त पत्र एमालेको अवरोधका कारण संसद् बैठकमा प्रस्तुत मनोनयन नभई संसद् सचिवालयमा दर्ता भएको थियो। प्रधानमन्त्री पुष्पकमल दाहाल प्रचण्ड सहित प्रमुख तीन दलका शीर्ष नेताको सम्बोधनसँगै आजदेखि संसद्को बैठक सुरु भएको थियो। प्रधानमन्त्री प्रचण्डले यही जेठ १० मा राजीनामा दिनुभएको थियो। नयाँ प्रधानमन्त्री चयनलगायत महत्वपूर्ण कार्यसूची रहेको संसद्को बैठक अवरोध गर्दै आएको एमाले तथा सत्तारुढ नेपाली काँग्रेस र नेकपा ९माओवादी केन्द्र० का शीर्ष नेताबीच सोमबार भएको सहमतिका आधारमा आजको बैठकको सुरुमा शीर्ष नेताहरुको सम्बोधन प्रारम्भ भएको छ। बैठकमा प्रधानमन्त्रीको चयन, स्थानीय तह निर्वाचन (पहिलो संशोधन), विधेयक, २०७४ लाई प्रस्तुत गर्ने, नेपालको संविधान (दोस्रो संशोधन) विधेयक, २०७३ माथि दफाबार छलफलका लागि प्रस्ताव गर्ने कार्यसूची छ। यस्तै प्रधानन्यायाधीश सुशीला कार्कीविरुद्ध दर्ता भएको महाभियोगको प्रस्ताव फिर्ता गर्ने सूचनालाई बैठकको सहमतिका लागि प्रस्तुत गर्ने कार्यसूची छ। रासस"
प्रधानन्यायाधीश माथिको महाअभियोग संसदबाट फिर्ता,काठमाडौ :प्रधानन्यायाधीश सुशीला कार्की विरुद्ध दर्ता गरिएको महाअभियोग प्रस्ताव औपचारिक रुपमा व्यवस्थापिका संसदबाट फिर्ता भएको छ । काँग्रेसका मिन बिश्वकर्मा र माओवादी केन्द्रका टेकबहादुर बस्नेतले दर्ता गराएको महाअभियोग प्रस्ताव मंगलबार औपचारिक रुपमा फिर्ता भएको हो । सभामुख ओनसरी घर्तीले प्रस्ताव फिर्ताका लागि सहमति जनाइदिन राखेको प्रस्तावलाई संसदले सहमति जनाएको थियो । सभामुख कार्की माथि लगाइएको महाअभियोग प्रस्ताव माथि बैशाख २२ गते संसदमा छलफल गर्न समय तोकिएको थियो । कार्की मंगलबारदेखि नै विदा बस्नु भएको छ ।
अबको प्रधानमन्त्री देउवा ज्ञानेन्द्रले तान्ने र फाल्ने गरे जस्तो होइन : प्रचण्ड,"काठमाडौं : नेपाली कांग्रेसका सभापति शेरबहादुर देउवालाई नयाँ प्रधानमन्त्रीको रुपमा प्रस्ताव गर्दै प्रधानमन्त्री पुष्पकमल दाहाल प्रचण्ड ले नितान्त नयाँ परिस्थितिमा प्रधानमन्त्री बन्न लागेको उल्लेख गर्नु भएको छ। व्यवस्थापिका संसद्मा देउवालाई नयाँ प्रधानमन्त्रीको रुपमा प्रस्ताव गर्दै प्रचण्डले भन्नुभयो, उहाँ चौथो पटक प्रधानमन्त्री बन्दै हुनुहुन्छ तर, अहिले उहाँ प्रधानमन्त्री बन्न लाग्नु भएको अवस्था नितान्त नयाँ र फरक छ। पहिला राजा ज्ञानेन्द्रले तान्ने र फाल्ने गरेको जस्तो अवस्था छैन। प्रधानमन्त्री प्रचण्डले देउवाले राजाले आफूलाई दुःख दिएका बारे राम्ररी बताउने गरेको समेत स्मरण गर्नु भएको छ। राजाहरुले उहाँलाई कति दुःख दिएका थिए भन्ने कुरा उहाँले म सँग धेरै पटक बताइसक्नु भएको छ, अबको परिस्थिति फरक छ। देउवालाई प्रधानमन्त्रीप् उम्मेदवारीको रुपमा प्रस्ताव गर्दै प्रचण्डले आफूले १० वर्षको अवधिमा तीन प्रधानमन्त्रीलाई प्रस्ताव गर्न पाएको स्मरण गर्नुभयो। १० वर्षको अवधिमा मैले केही प्रधानमन्त्री प्रस्तावित गर्ने अवसर पाएँ, प्रधानमन्त्री प्रचण्डले भन्नुभयो। उहाँले एमाले वरिष्ठ नेता माधवकुमार नेपाललाई पहिलो संविधानसभामा सदस्य बनाएको सम्झना समेत गर्नु भएको छ। शान्ति प्रक्रियामा महत्वपूर्ण भूमिका निर्वाह गर्नु भएको उहाँलाई संसद सदस्य बनाउने पहल गरेँ, प्रचण्डले भन्नुभयो, उहाँ संसदमा आउनुभयो। परिस्थिति फेरियो के के भयो, म पछि उहाँ आफैँ प्रधानमन्त्री बन्नुभयो। त्यसलगत्तै आफूले एमालेकै नेता झलनाथ खनाललाई प्रधानमन्त्रीको रुपमा प्रस्ताव गरेको प्रचण्डले सम्झनु भएको छ। त्यसपछि मैले नयाँ परिस्थितिमा एमालेकै नेता झलनाथ खनाललाई प्रस्तावित गरेर प्रधानमन्त्री बनाउने अवसर पाएँ, प्रचण्डले भन्नुभयो, संविधान निर्माणपछि केपी ओलीलाई प्रस्ताव गरेर प्रधानमन्त्री बनाएँ। धेरै एमाले नेतालाई प्रधानमन्त्री बनाएको तर कांग्रेसका नेतालाई भने प्रधानमन्त्री प्रस्ताव गर्ने अवसर पहिलो पटक पाएको प्रधानमन्त्री प्रचण्डको भनाइ छ। अहिले पहिलो पटक नेपाली कांग्रेसका नेता शेरबहादुर देउवालाई प्रधानमन्त्रीको रुपमा प्रस्ताव गर्दैछु, प्रचण्डले भन्नुभयो, अझ जानेवाला प्रधानमन्त्रीले आउनेवाला प्रधानमन्त्रीलाई प्रस्ताव गरेर जानु यो विश्वकै लागि नयाँ रेकर्ड हो, नेपालका लागि यो अति नै नयाँ रेकर्ड हो।"
प्रचारमा मात्रै सीमित महिला,"बुटवल : तीन मुख्य राजनीतिक दलले रूपन्देहीका कुनै पनि तहमा महिलालाई प्रमुख पदमा नउठाउने भएका छन् । कांग्रेस, एमाले र माओवादी केन्द्रले सार्वजनिक गरेको उम्मेदवारको सूचीमा महिला समावेश छैनन् । कानुनतः आरक्षण रहेको उपप्रमुखमा मात्रै महिला उम्मेदवार सीमित बनेका छन् । रूपन्देहीका ६ वटा नगरमा तीनै दलबाट पुरुष उम्मेदवार बनेका छन् । माओवादी केन्द्रले बुटवल उपमहानगरपालिकामा टुंगो नलगाए पनि तीनजना पुरुषकै नाम सिफारिस गरेको छ ।माओवादी केन्द्रका केन्द्रीय कार्यालय सदस्य डिलाराम आचार्यले पुरुष नेताहरू वरिष्ठ र पुराना भएकाले प्रमुख पदमा आएको बताउनुभयो । 'महिलालाई पनि प्रमुख बनाउने लक्ष्य त हो तर अलि अनुभवीमा पुरुष मात्रै पर्नुभयो', उहाँले भन्नुभयो ।राजनीतिक दलले वडा अध्यक्षमा समेत निकै कम महिलालाई उठाउने तयारी गरेका छन् । रूपन्देहीमा १६ स्थानीय तह छन् । एक उपमहानगर, पाँच नगर र १० गाउँपालिकामा पुरुष मात्रै प्रमुख पदका उम्मेदवार तोएिको छ । एमाले रूपन्देहीकी महिला विभाग प्रमुख विमला पन्थीले राजनीतिक दलका नेतामा पितृसत्तात्मक सोच अझै नहटेको बताउनुभयो । 'हामीले निकै जोड गर्यौं तर नेताहरूले पन्छाए', उहाँले भन्नुभयो, 'संविधानमा लेखिएका पदबाहेक अन्य पद महिलाले पाउन सकेनन् ।' एमालेले बुटवल उपमहानगरपालिकाको १९ वटा वडाको अध्यक्षमा कुनै पनि महिलालाई टिकट दिएको छैन । जिल्लाभरमै ६ वटा वडाध्यक्षमा महिला उम्मेदवार बन्ने सम्भावना कम रहेको छ ।कांग्रेसले बुटवलको वडा नम्बर ११ मा मात्रै सावित्रा टन्डनलाई वडाध्यक्षको उम्मेदवार तोकेको छ । कांग्रेसकी जिल्ला सदस्य माया गौतमले स्वार्थपूर्ण राजनीति भएकाले इमान्दार स्वभावका महिलालाई प्रमुख पदमा उम्मेदवार नबनाइएको बताउनुभयो । 'महिलाको आर्थिक पहुँच पनि कम छ, टिकट बाँड्दा पनि स्वार्थको आधारमा बाँडिन्छ, महिलाबाट त्यो पूर्ति नभएपछि छनोटमा राखिँदैन', उहाँले भन्नुभयो । वडाध्यक्षमा सिफारिस भएका महिलालाई सदस्यमा राख्ने काम राजनीतिक दलहरूले गरेको उहाँले बताउनुभयो । घोषणापत्रमा महिला नेतृत्वमा जोड दिने प्रतिबद्धता देखाए पनि राजनीतिक दलले व्यवहारमा त्यो कार्यान्वयन गरेका छैनन् । चुनावी प्रचारमा भने पुरुषभन्दा महिलाको सहभागिता बढी छ । घरदैलो अभियानमा पुरुष उम्मेदवारलाई जिताउनकै लागि महिलाहरू घरघरमा हिँड्ने गरेका छन् । 'महिलाबाट प्रचार मात्रै गराउने काम भएको छ', एमाले महिला विभाग प्रमुख पन्थीले भन्नुभयो, 'राजनीतिक दलहरू व्यवहारमा सच्चिन सकेनन् ।' चुनावी प्रचारमा ६० प्रतिशत महिला र ४० प्रतिशत पुरुषको सहभागिता हुने गरेको उहाँले बताउनुभयो ।"
संसद्मा ओलीको प्रश्न : कांग्रेस किन मुखमा पानी हालेर बस्छ ?,"काठमाडौं : एमाले अध्यक्ष एवम् व्यवस्थापिका संसद्का सदस्य केपी शर्मा ओलीले नेपाली कांग्रेसको मुखमा पानी हालेर बस्छ भन्दै प्रश्न गर्नु भएको छ। मंगलबार व्यवस्थापिका संसदलाई सम्बोधन गर्दै ओलीले भरतपुर महानगरपालिकामा मतपत्र च्यातिएको अवस्थामा पनि नेपाली कांग्रेस र कांग्रेस सभापति शेरबहादुर देउवा नबोलेको भन्दै प्रश्न गर्नु भएको हो । संसदमा बोल्दै ओलीले भन्नुभयो, यत्रो लोकतान्त्रिक पार्टी मतपत्र च्यातिएको अवस्थामा पनि किन बोल्दैन ? मैले कांग्रेस सभापति शेरबहादुर देउवाजीसँग दृष्टिकोण मागेँ तर उहाँले जवाफ दिनु भएन । ओलीले कांग्रेसतर्फ व्यङ्ग्य गर्दै भन्नुभयो, कांग्रेस बोल्न छोेडेको छ । बुलबुल मछली मुखभरी पानी । मुखमा पानी भए बोल्न मिल्दैन त्यसैले माछाको मुखमा पानी हुन्छ र बोल्न सक्दैन तर किन कांग्रेस मुखमा पानी हालेर बसेको छ ? ओलीले प्रधानमन्त्री एवम् माओवादी केन्द्रका अध्यक्ष पुष्पकमल दाहाल प्रचण्डले पनि भरतपुरमा मतपत्र च्यातिएको विषयमा नबोलेको भन्दै आपत्ति जनाउनु भयो । उहाँले मतपत्र च्यातिएको विषयलाई कसरी हेर्नु भएको छ भन्दा प्रधानमन्त्री प्रचण्डले कानुन अनुसार गर्नु भनेको भन्दै त्यसपछि के के भयो प्रष्ट भएको बताउनु भयो । प्रचण्डको भनाइमाथि ओलीको व्यङ्ग्य निर्वाचन आयोगले स्थानीय तह निर्वाचन ऐन २०७३ अनुसार पुनःमतदान गर्ने भन्ने निर्णयप्रति लक्षित थियो ।"
राष्ट्रियताको विषयमा पाठ नसिकाए हुन्छः देउवा,"काठमाडौँ: नेपाली काँग्रेसका सभापति शेरबहादुर देउवाले भरतपुर महानगरपलिकाको मतगणनाका क्रममा भएको अस्वाभाविक घटनामा निर्वाचन आयोगले गरेको निर्णयलाई स्वीकार गरिएको बताउनुभएको छ। व्यवस्थापिकासंसद्को आजको बैठकमा विशेष सम्बोधन गर्दै उहाँले मतगणना कि मतदान भन्ने विषय अदालतमा प्रवेश गरिसकेकाले आफ्नो थप केही धारणा नरहेको बताउनुभयो। आगामी असार १४ गते स्थानीय तहको दोस्रो चरणको निर्वाचन सम्पन्न गराउन आफू र नयाँ गठन हुने सरकार प्रतिबद्ध रहने बताउँदै उहाँले आगामी माघभित्र तीनै चरणको निर्वाचन सम्पन्न हुने र गरिने प्रतिबद्धता व्यक्त गर्नुभयो। राष्ट्रियता, प्रजातन्त्र र समाजवादका विषयमा आफ्नो पार्टीलाई पाठ सिकाउनु जरुरी छैन भन्दै नेता देउवाले सार्वभौमसत्ता र अखण्डतामा कोही कसैसँग सम्झौता हुनै नसक्ने धारणा राख्नुभयो। संविधान कार्यान्वयनका निम्ति पहिलो सर्त भनेकै स्थानीय तहको निर्वाचन हो भन्दै उहाँले प्रधानमन्त्री पुष्पकमल दाहालले असहज अवस्थामा पनि राष्ट्रिय दायित्व पूरा गर्नुभएकामा धन्यवाद दिनुभयो। उहाँले देश र जनताका आवश्यकतालाई ख्याल गरेर मुलुक अगाडि बढेको बताउँदै अब राष्ट्रिय दायित्व पूरा हुने र गरिने विश्वास प्रकट गर्नुभयो। रासस"
'आयोगले तोकेको खर्चले चुनाव जितिँदैन',"इटहरी : दोस्रो चरणको स्थानीय तह निर्वाचन नजिकिँदै गर्दा राजनीतिक दलहरूले चुनावी प्रचारप्रसार र खर्च बढाएका छन् । निर्वाचन आयोगले तोकेको सिलिङभन्दा बढी खर्च राजनीतिक दलहरूबाट भइरहेको छ । राजनीतिक दलले निर्वाचनका लागि प्रिन्ट भेस्ट र झन्डामा अत्यधिक खर्च गरेका छन् । इटहरीका टोलटोलका घरमा पार्टीका झन्डा फहराइएका छन् । पोल र रूखमा समेत झन्डा राखिएका छन् । त्यति मात्र होइन, माइकिङ र चुनाव प्रचारप्रसारमा हिँड्नेलाई खाजा र खानाका लागि समेत दैनिक हजारौं रुपैयाँ खर्च गरिरहेका छन् । निर्वाचनको मिति सर्दै जाँदा खर्चको आकार झन् बढेको हो । चुनावी खर्चबारे स्थानीय दलका नेताहरू खुलेरै बोल्न भने तयार छैनन् । तर एक उम्मेदवारले वडाध्यक्ष जित्नका लागि कम्तीमा पनि १० लाख रुपैयाँ खर्च गर्ने सम्बन्धित दलका नेताहरू बताउँछन् । 'मेयर र केही वडाका अध्यक्षका उम्मेदवारका लागि यो रकम बढ्न पनि सक्छ', स्थानीय एक राजनीतिक दलका नेता भन्छन्, 'उम्मेदवारको आर्थिक क्षमता र भोट तान्न गर्नुपर्ने मेहेनतले यो रकम बढ्न सक्छ ।' त्यसमाथि निर्वाचनको मिति सरेपछि उम्मेदवारलाई अझ धेरै सकस परेको छ । जेठ ३१ गतेको चुनावलाई लक्षित गर्दै परिचालन गरिएका युवालाई थप समय परिचालन गर्दा खर्च बढेको ती नेता बताउँछन् । उपमहानगरपालिका प्रमुख र उपप्रमुखका उम्मेदवारले साढे ५ लाख रुपैयाँसम्म खर्च गर्न पाउँछन् भने उपमहानगरपालिकाका वडाध्यक्ष र सदस्यले साढे २ लाख रुपैयाँ मात्र खर्च गर्न पाउने प्रावधान छ । इटहरीमा कांग्रेस र एमालेबाहेक अन्य दलका मेयर र उपमेयरका उम्मेदवारको छनोट भइसकेको छ । त्यस्तै लगभग सबै दलले वडाका आफ्ना उम्मेदवार छनोट गरिसकेका छन् । उम्मेदवार छनोट भइसकेपछि उम्मेदवारहरू भोट माग्दै हिँडिरहेका छन् । यस क्रममा उम्मेदवारले निर्वाचन आचारसंहिता पालना गरेका छैनन् । सबै दलले निर्वाचन आचारसंहिता र निर्वाचन खर्चसम्बन्धी नियम मानेको बताए पनि व्यवहारमा त्यो लागू भएको छैन । एमालेका जिल्ला अध्यक्ष तथा इटहरी उपमहानगरपालिकाबाट मेयरका दावेदार द्वारिकलाल चौधरी एउटा पार्टीको खर्चले अर्को प्रतिस्पर्धी पार्टीको खर्च बढाउने गरेको बताउनुहुन्छ । 'प्रतिस्पर्धीले जस्तो खेल खेल्यो, त्यस्तै र अझ त्योभन्दा बढी गतिविधि गर्ने हुँदा अरू पार्टीको खर्च अस्वभाविक बढ्ने गरेकोछ', उहाँ भन्नुहुन्छ, 'त्यसो हुँदा निर्वाचन आचारसंहिता उल्लंघनको क्रम बढेकै छ ।' कांग्रेसका सुनसरी जिल्ला सचिव सुजेन्द्र तामाङ पार्टीले गर्ने खर्च र जनस्तरबाट पार्टीको चुनावलाई गर्ने सहयोगको फरकफरक हिसाब हुने बताउनुहुन्छ । तामाङका अनुसार पार्टीले गर्ने खर्च आचारसंहिताले तोकेअनुसार नै छ । 'तर गाउँ गाउँमा कांग्रेस समर्थकहरूले आफैं झन्डा र टी सर्टहरू छापेर बाँडिरहेका छन्', तामाङ भन्नुहुन्छ, 'त्यो आवश्यकता पनि हो र अस्वीकार पनि गर्न सक्दैनौं ।' खर्च गर्ने सवालमा सबै पार्टीले समुदायअनुसार गर्ने गरेका छन् । धेरैजसो पार्टी सामान्य पूर्वाधार बनाएर भोट तान्ने मेलोमा लागेका छन् । 'इटहरीकै केही बाटो ग्राभेल गरिएका छन्', एक पार्टीका कार्यकर्ता भन्छन्, 'उम्मेदवारहरू जसरी पनि भोट तान्न प्रतिस्पर्धात्मक तरिकाले खर्च गरिरहेका छन् ।'उम्मेदवारहरूले खर्च गर्न थालेपछि गाउँगाउँमा नेताहरूबाट पैसा लिने प्रवृत्तिसमेत मौलाएको छ । नेताहरूले चुनावअघि नै खर्च गर्ने हो भन्ने सोच मतदाताहरूमा पनि विकास भएको छ । उनीहरू विकासको 'डिमान्ड' गर्ने गर्छन् । 'घर अगाडिको बाटो बनाइदिनेलाई भोट दिने हो', इटहरीका एक नगरवासी भन्छन्, 'यतिखेरै हो नेताहरूबाट काम लिने, जितेर गएपछि त के हो, के हो ।' चुनाव जित्न दल तथा उम्मेदवारहरूले प्रतिस्पर्धी रूपमा पैसा खर्च गरिरहँदा निर्वाचन आचारसंहिताले भने खर्चको सीमा तोकेको छ ।उपमहानगरपालिका प्रमुख र उपप्रमुखका उम्मेदवारले साढे ५ लाख रुपैयाँसम्म खर्च गर्न पाउँछन् भने उपमहानगरपालिकाका वडाध्यक्ष र सदस्यले साढे २ लाख रुपैयाँ मात्र खर्च गर्न पाउने प्रावधान छ। यस्तै नगरपालिका प्रमुख र उपप्रमुखका उम्मेदवारले साढे ४ लाख रुपैयाँ र नगरपालिका वडाध्यक्ष र सदस्यले २ लाख रुपैयाँ खर्च गर्न पाउने नियम छ । यस्तै गाउँपालिका अध्यक्ष र उपाध्यक्षका उम्मेदवारले साढे ३ लाख रुपैयाँ र गाउँपालिका वडाध्यक्ष र सदस्यले साढे १ लाख रुपैयाँ खर्च गर्न पाउने भनिए पनि सोभन्दा बढी खर्च भइरहेको छ । निर्वाचनको प्रचारप्रसारको क्रममा आचारसंहिता उल्लंघन गरेको भन्दै विभिन्न राजनीतिक दलविरुद्ध जिल्ला निर्वाचन कार्यालय सुनसरीमा उजुरी परिरहेका छन् । कार्यालयका अनुसार प्रायः उजुरीहरू विकास निर्माणमा पार्टी तथा उम्मेदवारले खर्च गरेको भनेर आइरहेको छ । बाटो घाटो बनाउने काम भयो भन्दै धेरै उजुरी आइरहेको र अनावश्यक रूपमा पोस्टर टाँसिएका भन्ने उजुरीहरू पनि आइरहेको कार्यालयले जानकारी दिएको छ। यस्ता निवेदन र मौखिक उजुरीहरू प्रकृति हेरेर आफंैले सचेत गराउने वा मुख्य निर्वाचन कार्यालय पठाउने काम भइरहेको छ । निर्वाचन आयोगले राजनीतिक दलको खर्चलाई अंकुश लगाउँदे खर्चका लागि अलग्गै बैंक वा वित्तीय संस्थामा खाता खोली कारोबार सञ्चालन गर्नुपर्ने नियम बनाएको छ । यसैगरी खाताको सञ्चालन तथा कारोबार पारदर्शी हुनुपर्ने नियम छ । उम्मेदवार वा राजनीतिक दलले पाँच हजार रुपैयाँभन्दा बढी चन्दा लिँदा बैंक वा वित्तीय संस्थामार्फत लिनुपर्ने नियम भए पनि यसको पालना भएको छैन ।"
ओलीका प्रश्नको जवाफमै सकियो देउवाको सम्बोधन,"काठमाडौं : व्यवस्थापिका संसद्मा प्रमुख प्रतिपक्षी दल एमाले अध्यक्ष केपी शर्मा ओलीका प्रश्नको जवाफ दिँदैमा कांग्रेस सभापति एवम् पूर्वप्रधानमन्त्री शेरबहादुर देउवाको सम्बोधन सकिएको छ। केपी ओलीले चितवनको भरतपुर महानगरपालिका वडा नम्बर १९ मा मतपत्र च्यातिएको विषयमा गरेका प्रश्न र तराई आन्दोलनमा सरकारी पक्षले चलाएको गोलीका विषयमा गरेका प्रश्नको जवाफ दिँदैमा सकिएको हो। ओलीले करिब डेढ घन्टा गरेका प्रश्नको जवाफ देउवाले करिब १० मिनेटमै दिनु भएको हो। सम्बोधनको सुरुमै देउवाले भन्नुभयो, धेरै कुरा आए कहाँबाट सुरु गरौँ भन्नेकुरा समस्या छ। देउवाले भरतपुर महानगरको मतगणनाको विषय कानुन सम्वत् भएको र त्यो विषयले अदालतमा प्रवेश पाएकाले आफूले त्यसबारे केही नबोल्ने तर अदालतको निर्णय स्वीकार गर्नु उल्लेख गर्नुभयो। देउवाले तराई आन्दोलनका क्रममा प्रमुख प्रतिपक्षी दलको सुरक्षाका लागि नै सुरक्षाकर्मीले गोली चलाएको समेत प्रष्ट पार्नु भएको छ। ओलीले सरकारले किन गोली चलायो भन्दै गरेको प्रश्नको जवाफ दिने क्रममा ओलीले यस्तो बताउनु भएको हो। प्रधानमन्त्री पुष्पकमल दाहाल प्रचण्डले राजीनामा दिएर सत्ता गठबन्धनको सहमतिलाई कार्यान्वयन गरेको भन्दै देउवाले प्रधानमन्त्रीप्रचण्डलाई विशेष धन्यवाद दिनु भएको छ। सहमती अनुसार नै प्रधानमन्त्री पदबाट राजीनामा गर्नु भएकोमा बढा खुशी लाग्यो। तपाईंलाई विशेष धन्यवाद दिन चाहन्छु। देउवाले प्रधानमन्त्री प्रचण्डको कार्यकालमा सफलतापूर्वक स्थानीय तहको पहिलो चरणको निर्वाचन सम्पन्न भएकाले अब आफू प्रधानमन्त्री भएपछि त्यसलाई कुसलतापूर्वक पूरा गर्ने प्रतिबद्धता जनाउनु भएको छ। असार १४ मा स्थानीय तहको दोस्रो चरणको निर्वाचन गर्नुछ, निर्वाचन हुन्छ र निर्वाचन गराउने कुरामा हामी प्रतिबद्ध छौँ, देउवाले भन्नुभयो, प्रदेश सभाको आगामी निर्वाचन माघ ७ गते भित्र सम्पन्न गर्ने प्रतिबद्धता हामीबीच भएकाले त्यसबाट कहिल्यै पछाडि हट्नेछैनौँ।"
"२२ वर्षीय छोरा गाउँपालिका प्रमुख उम्मेदवार, बाबु वडा अध्यक्ष उम्मेदवार",खोटाङ : काठमाडौं महानगरमा मेयरको उम्मेदवार बनी सोचेभन्दा बढी मत ल्याएकी २१ वर्षीया रञ्जुले चर्चा बटुलिरहँदा उता बुढाहरूको पार्टी भनेर चिनिएको राप्रपाबाट भने २२ बर्षे युवा राज बस्नेत गाउपालिका प्रमुखको उम्मेदवार बनेका छन। बस्नेतले खोटाङको लामीडाँडा गाउँपालिकाको लागि राप्रपाको तर्फबाट प्रमुखको पदमा उम्मेद्वारी घोषणा गरेका हुन्। राप्रपा निकट विद्यार्थी सङ्गठनका महासचिव समेत रहेका बस्नेत पार्टी भित्र सिर्जनशील युवा नेताका रूपमा परिचित छन । २२ बर्षीय उम्मेदवार बस्नेतले युवा शसक्तिकरण र रोजगारीका योजना अघि सारेका छन् । कृषि सुधारका थुप्रै योजनालाई पनि उनले आफ्ना चुनावी एजेण्डा बनाएका छन् । गाउँपालिका अध्यक्षको उम्मेदवार बनेका २२ बर्षीय बस्नेतका बाबु चन्द्र सिंह बस्नेतले भने सोही गाउँपालिकाको वडा नं ४ मा वडा अध्यक्षमा उम्मेदवारी दिएका छन् ।
गणतन्त्रका १० बर्षमा १० औँ प्रधानमन्त्री देउवा,"काठमाडौ : नेपालमा गणतन्त्र स्थापना भएको १० बर्ष पूरा भएको छ । यो अवधिमा १० जना प्रधानमन्त्री निर्वाचित हुनु भएको छ । दुई जना राष्ट्रपति र दुई सय ५० भन्दा बढी व्यक्तिहरु मन्त्री हुनु भएको छ । यो अवधिमा नेकपा माओवादी केन्द्रका अध्यक्ष पुष्पकमल दाहाल 'प्रचण्ड' दुई पटक र अन्य नेताहरु एकएक पटक प्रधानमन्त्री बन्नु भएको छ । तत्कालीन नेकपा माओवादी र सात दल वीच दिल्लीमा भएको समझदारीका आधारमा भएको आन्दोलनले दुई सय ४० बर्ष लामो शाहवंशीय राजतन्त्रको अन्त्य भएको थियो । राजतन्त्रको अन्त्यपछि पहिलो प्रधानमन्त्री गिरिजाप्रसाद कोइरालाले राष्ट्र प्रमुखको समेत भूमिका निर्वाह गर्नु भएको थियो । यो अवधिमा दुई पटक संविधानसभाको निर्वाचन भएको छ । पहिलो संविधानसभा निर्वाचनमा नेकपा माओवादी पहिलो पार्टी र काँग्रेस दोस्रो पार्टी बनेको थियो । दोस्रो संविधानसभा निर्वाचनबाट काँग्रेस पहिलो पार्टी र माओवादी तेस्रो पार्टी हुन पुगेको थियो । पहिलो संविधानसभाको अवधिमा तेस्रो पार्टी बनेको नेकपा एमालेका नेताद्धय माधवकुमार नेपाल र झलनाथ खनाल प्रधानमन्त्री हुनु भयो । दोस्रो संविधानसभाको निर्वाचनपछि काँग्रेसका सभापति सुशील कोइराला,एमाले अध्यक्ष केपी शर्मा ओली र पुष्पकमल दाहाल प्रचण्ड प्रधानमन्त्री हुनुभयो । दोस्रो संविधानसभाले संविधान घोषणा गरेको थियो भने रुपान्तरित व्यवस्थापिका संसदले नयाँ संविधान अनुसारका कानुनहरु बनाउँदै आएको छ । दोस्रो संविधानसभाको निर्वाचन गराउन प्रधानन्यायाधिश खिलराज रेग्मीको अध्यक्षतामा मन्त्रिपरिषद गठन गरिएको थियो । दोस्रो संविधानसभाको निर्वाचनपछि पहिलो पार्टी काँग्रेस र दोस्रो पार्टी एमाले सरकारमा सहभागी भएका थिए भने तेस्रो पार्टी माओवादी केन्द्र प्रमुख प्रतिपक्ष दल बनेको थियो । संविधान घोषणा गरेपछि दोस्रो दल एमालेका अध्यक्ष केपी ओलीलाई प्रधानमन्त्री निर्वाचित गराउन तेस्रो दल माओवादीले समर्थन गरेको थियो र माओवादी पनि सरकारमा सहभागी भएको थियो । एमाले नेतृत्वको सरकार बिघटन गराई पहिलो पार्टी काँग्रेसको समर्थनमा माओवादी अध्यक्ष पुष्पकमल दाहाल प्रचण्ड प्रधानमन्त्री हुनुभयो । काँग्रेस र माओवादी वीच भएको भद्र सहमतिका आधारमा प्रचण्डले प्रधानमन्त्री पदबाट राजीनामा दिएपछि मंगलबार काँग्रेस सभापति देउवा प्रधानमन्त्री निर्वाचित हुनु भएको हो । चौथो पटक प्रधानमन्त्रीमा निर्वाचित देउवा नेपालको ४० औ र गणतन्त्रपछिको १० औ प्रधानमन्त्री हुनु भएको छ । देउवालाई माओवादी केन्द्र,राप्रपा,राजपा,संघीय समाजवादी फोरम,फोरम लोकतान्त्रिक लगायतका पार्टीले समर्थन गरेका छन । प्रतिपक्षी दल एमालेले प्रधानमन्त्री निर्वाचनमा आफनो उम्मेदवारी नै दिएको छैन । एमालेले देउवाको विपक्षमा मतदान गरेको छ । १,गिरिजाप्रसाद कोइराला ०६३०६५ २,पुष्पकमल दाहाल प्रचण्ड ०६५०६६ ३,माधवकुमार नेपाल २०६६ जेठ ११ देखि ०६७ माघ २२ ४,झलनाथ खनाल २०६७ माघ १० देखि ०६८ भदौ ११ ५,बाबुराम भट्टराई ०६८ भदौ १२ देखि ०६९ फागुन ३० ६,खिलराज रेग्मी २०६९ चैत १ देखि २०७० माघ २८ ७,सुशील कोइराला २०७० माघ २८ देखि २०७२ असोज २४ ८,केपी शर्मा ओली २०७२ असोज २५ देखि ०७३ साउन १९ ९,पुष्पकमल दाहाल प्रचण्ड २०७३ साउन २० देखि २०७४ जेठ २३ १० शेरबहादुर देउवा २०७४ जेठ २३ गते प्रधानमन्त्रीमा निर्वाचित"
"संसद्को दोस्रो बैठक सुरु, देउवा प्रधानमन्त्री बन्दै ( लाइभ )",काठमाडौं: व्यवस्थापिकासंसद्को दोस्रो बैठक सुरु भएको छ। बैठकमा प्रधानमन्त्री पदका लागि एक मात्र उम्मेदवार एवं नेपाली काँग्रेसका सभापति शेरबहादुर देउवाले बोलिरहनु भएको छ। व्यवस्थापिकासंसद्को आजको दोस्रो बैठकले प्रधानमन्त्रीको चयन गरिनेछ। यही जेठ २१ गते प्रधानमन्त्रीको निर्वाचनको मिति तय भएकामा नेकपा९एमाले०ले चितवनको भरतपुर महानगरपालिका १९ मा पुनःमतदान गर्ने निर्वाचन आयोगको निर्णयको विरोधमा संसद् अवरोधको चेतावनी दिएका कारण बैठक बस्न सकेको थिएन। राष्ट्रपति विद्यादेवी भण्डारीबाट बहुमतका आधारमा नयाँ प्रधानमन्त्री चयनका लागि पठाइएको यही जेठ १८ मा प्राप्त पत्र एमालेको अवरोधका कारण संसद् बैठकमा प्रस्तुत मनोनयन नभई संसद् सचिवालयमा दर्ता भएको थियो। प्रधानमन्त्री पुष्पकमल दाहाल प्रचण्ड सहित प्रमुख तीन दलका शीर्ष नेताको सम्बोधनसँगै आजदेखि संसद्को बैठक सुरु भएको थियो। प्रधानमन्त्री प्रचण्डले यही जेठ १० मा राजीनामा दिनुभएको थियो।
सुशील कोइरालालाई राष्ट्रपति बनाउन एमालेले नमान्दा राजनीतिक अस्थिरता : प्रधानमन्त्री प्रचण्ड,"काठमाडौं : प्रधानमन्त्री पुष्पकमल दाहाल प्रचण्डले एमालेले सुशील कोइरालालाई राष्ट्रपति बनाउन नमान्दा राजनीतिक अस्थिरता निरन्तर लम्बिएको बताउनु भएको छ। पटकपटक नयाँ सरकार गठन हुने गरेको विषयतर्फ लक्षित गर्दै प्रधानमन्त्री प्रचण्डले मंगलबार व्यवस्थापिका संसद्मा सम्बोधन गर्दै भन्नुभयो, तत्कालिन कांग्रेसका सभापति सुशील कोइरालालाई राष्ट्रपति, एमाले अध्यक्ष केपी ओली प्रधानमन्त्री बन्नुहोस्, हामी सहकार्य गरेर राष्ट्रिय सरकार गठन गरेर अगाडि बढ्न तयार छौँ, भनेको थिए तर एमाले नै नमानेको हो। एमालेकै हठका कारण राष्ट्रिय सहमतिको सरकार गठन हुन नसक्दा राजनीतिक अस्थिरता कायमै भएको र सरकार परिवर्तनको शृङ्खला दोहोरिएको प्रधानमन्त्री प्रचण्डको भनाइ छ। प्रचण्डले एमालेले संघीयता, समानुपातिकता, समावेशिता जस्ता विषय सुन्नै नचाँहदा संविधान संशोधनलगायतका विषयमा सहमति जुट्न नसकेको समेत बताउनु भएको छ। एमालेको नेतृत्व संघीयता, समानुपातिकता, समावेशिता जस्ता कुरालाई अझै स्वीकार गर्न सकेको छैन, उसले संघीयतालाई स्वीकार गर्न अझैसम्म नसक्दा हामी अझै राष्ट्रिय सहमतिका साथ अघि बढ्न सकेका छैनौँ। प्रधानमन्त्री प्रचण्डले देउवाको दबाबका कारण आफूले राजीनामा नदिएको समेत प्रष्ट पार्नु भएको छ। मेरो राजीनामा कांग्रेस अथवा कांग्रेस सभापति शेरबहादुर देउवाको दबाबमा आएको होइन सहमति अनुसार नै मेरो राजीनामा आएको हो। प्रचण्डले आफूले पहिलो चरणको निर्वाचन सम्पन्न भएपछि कांग्रेस सभापति देउवालाई बालुवाटार बोलाएर राजीनामा दिएको स्वीकार गर्नु भएको छ। बालुवाटारमा शेरबहादुर देउवाजीसँगको छलफलमा पहिलो चरणको निर्वाचन सकेर राजीनामा दिन्छु भनेको थिएँ। जब पहिलो चरणको निर्वाचन व्यापकतापूर्वक सम्पन्न भयो, मैले नैतिक रुपमा राजीनामा दिएको हुँ।"
एमाले पार्टी कार्यालय बेल्टारमा आफ्नै कार्यकर्ताद्वारा तोडफोड,"गाईघाट: उमेदवारको बिषयलाई लिएर नेकपा एमाले चौदण्डी नगरपालिका भित्र चरम विवाद सिर्जना भएको छ। नगर कमिटीले सिफारिस गरेको भन्दा फरक व्यक्तिलाई प्रदेश कमिटीले मेयरको उमेदवार बनाएको भन्दै आक्रोशित कार्याकर्ताले मंगलबार एमाले नगर कमिटीको पार्टी कार्यालय तोडफोड गर्नुकासाथै पार्टी कार्यालयमा कालोझण्डा राखेका छन् । कार्यकर्ताहरुले चौदण्डी नगर कमिटीको कार्यालय बेल्टार ६ मा तालाबन्दी गर्नुकासाथै पार्टी कार्यालय भित्र रहेको दुई थान कुर्सी जलाई कालोझण्डा गाडेका छन्। तालाबन्दीपछि कार्यकर्ताहरुले बेल्टार बजारमा प्रर्दशन गरेका छन् । आम कार्यकर्ताको भावना विपरीत प्रदेश कमिटीले निर्णय गरेको भन्दै आक्रोशित कार्यकर्ताले निर्णय नसच्याएसम्म तालाबन्दी जारी रहने र उमेदवारलाई पनि नगर क्षेत्रमा प्रवेश गर्न नदिने अडान राखेका छन् । हुलहुज्जतकासाथ पार्टी कार्यालयमा पुगेका आक्रोशित कार्यकर्ताले कार्यालय तोडफोड गरी कुर्सी वाहिर ल्याएर जलाएको स्थानीय सञ्चारकर्मी केदार कटुवालले जानकारी दिनुभयो । कुर्सी जलाउन थालेपछि भिड नियन्त्रणका लागि इलाका प्रहरी कार्यालय बेल्टारका प्रहरी निरीक्षक आशाराम चौधरीको नेतृत्वमा प्रहरी टोली पुगेको थियो । प्रहरी निरीक्षक चौधरीले पार्टी भित्रको आन्तरिक विवादका बिषयलाई लिएर कालोझण्डा राख्ने र तालाबन्दी लगाउने काम भएको बताउनुभयो । तालाबन्दीपछि कार्यकर्ताहरुले बेल्टार बजारमा प्रर्दशन गरेका छन् । सिफारिसभन्दा वाहेकका उमेदवार मान्दैनौ, स्थानीय नेतालाई टिकट देऊ लगायतका माग राख्दै नाराजुलुससहित बजार परिक्रमा गरेका कार्यकर्ताको जुलुस पुष्पलाल चोकमा पुगि कोणसभामा परिणत भएको थियो । कोणसभालाई स्थानीय नेताले सम्बोधन गरेका थिए । पार्टीको केन्द्रीय सर्कुलर वमोजिम नगर कमिटीले कुमारसिंह कार्की, राजेन्द्र कटुवाल, शम्भु पौडे्ल र कालु लामालाई सिफारिस गरेको थियो । सिफारिसमा परेका जो उम्मेदवार भएपनि एक अर्काले सघाउने भन्ने उनीहरु वीच समझदारी बनेको थियो । चार जनामा जसलाई टिकट दिएपनि विवाद सिर्जना हुने र अन्तरघात हुने सम्भावना बढेको भन्दै १ नम्बर प्रदेश कमिटीले पार्टीका जिल्ला कमिटी सदस्य नरेन्द्र राउतलाई टिकट दिएपछि विवाद भएको हो । प्रदेश कमिटीको उक्त निर्णयसँगै स्थानीय कार्यकर्ताले सिफारिसमा परेका चार जनालाई घेरा हाली चार मध्ये १ जना सर्वसहमत नभएसम्म पार्टी कार्यालयबाट निस्कन नदिने भन्दै दुई घण्टासम्म पार्टी कार्यालय भित्रै थुनेका थिए । कार्यकर्ताको तिव्र विरोधका बाबजुद उनीहरुले प्रदेशको उक्त निर्णय नमान्ने र सामाजिक व्यक्तित्व पुर्व क्षेत्रीय कमिटी अध्यक्ष एवंम बुद्धीजीवि परिषद उदयपुरका अध्यक्ष कुमारसिंह कार्कीलाई सर्वसहमत उमेदवार बनाउने निर्णय गरेको जिल्ला कमिटी सचिवालय सदस्य तथा मेयरका आकांक्षी कालु लामाले बताउनुभयो । आफ्नै कार्यकर्ता पार्टी कार्यालय तोडफोडमा उत्रिएपछि पार्टी शुभेच्छुक तथा मतदाताहरु अन्यौलमा देखिएका छन् । एमाले आन्तरिक विवादमा फसेको भन्दै विपक्षी पार्टी भने उत्साहित देखिएका छन् । एमाले भित्र विवाद चुलिदै जाँदा मतदाता आफ्नो पंक्षमा पार्ने योजनाकासाथ विपक्षी पार्टी लागेको देखिन्छन् ।"
को हुन् शेरबहादुर देउवा?,"काठमाडौं: शेरबहादुर देउवा विस २००३ जेठ महिनामा डडेलधुरा जिल्लाको असीग्राम गाविस वडा नम्बर ५ मा जन्मिनु भएको हो। उहाँले प्राथमिक शिक्षा डडेलधुराकै असीग्राम प्राथमिक विद्यालय र निम्न माध्यमिक शिक्षा महेन्द्र मावि तथा माध्यमिक शिक्षा सीताराम मावि उच्चकोट डोटीबाट लिनु भएको थियो। उहाँ स्कुले जीवनबाट नै नेपाली कांग्रेसको राजनीतिलाई आफ्नो आदर्श बनाउन थालिसक्नु भएको थियो। एलएसली दिएपछि देउवाले उच्च शिक्षाको लागि भारत नगइ विस २०२१ सालमा काठमाडौंको त्रिचन्द्र कलेजमा भर्ना हुनुभयो। यसपछि उहाँ नेविसंघभित्र राजनीतिमा सक्रिय हुनुभयो। यसक्रममा उहाँ विभिन्न समयमा पटक पटक पक्राउ पर्नुभयो। निडर स्वभावका देउवाले विद्यार्थीको हकहितमा प्रध्यापकसँग झगडा समेत गर्न पछि पर्नु भएन्। नेविसंघमा सक्रिय भएर काम गरिरहनु भएका देउवा विसं २०२८ सालमा पहिलो पटक नेपाल विद्यार्थी संघको सभापतिमा विजयी हुनुभयो। नेविसंघको नेतृत्वमा आएपछि उहाँले आफ्नो राजनीतिकलाई जन सशक्त रुपमा अगाडि बढाउनुभयो। विद्यार्थी राजनीतिबाट आफूलाई अब्बल बनाउनु भएका देउवालाई बीपीले सुदूरपश्चिममा पार्टीको जिम्मेवारी दिएर खट्टाउनु भएको थियो।त्यतिबेला उहाँ भारतको बाटोबाट दार्चुला, बैतडी हुँदै डडेलधुरा पुग्नु भएको थियो। जब विसं २०४६ मा नेपाली कांग्रेसले देशमा पहिलो जनाअन्दोलन अगुवाइ गर्यो त्यतिबेला देउवा लन्डन स्कूल अफ इकोनोमिक्समा अध्ययन गरिरहनु भएको थियो। यसपछि २०४७ सालमा जनाअन्दोलन सफल भएपछि देउवा लण्डनबाट काठमाडौं ओर्लिनुभयो। २०४८ सालमा गिरिजाप्रसाद कोइरालाको नेतृत्वमा बनेको सरकारमा देउवा गृहमन्त्री बन्नुभयो। गृहमन्त्री बनेको पाँच वर्षभित्रै उहाँ मुलुकको प्रधानमन्त्री बन्नुभयो। राजनीतिको धेरै उतार चढाव खेप्नु भएका देउवाले कांग्रेसभित्रको बढ्दो सत्ता संघर्षमा उनले किशुनजी र गणेशमान सिंहको प्रत्यक्ष अप्रत्यक्ष साथ पाउनु भएको थियो। कोइरालाले अघि बढाएका देउवाले पार्टीको दशौ पोखरा महाधिवेशनमा कोइरालालाई नै नेतृत्वका लागि चुनौती दिनुभयो। २०५७ सालमा पोखरा महाधिवेशनमा देउवा कोइरालाकै विरुद्धमा सभापतिमा पदमा उम्मेदवारी दिनुभएको थियो तर हार व्यहोर्नुपर्यो। त्यतिबेला देशमा माओवादी जनयुद्धले पक्कड जमाइ सकेको थियो। कांग्रेसमा राजा र सेनाको असहयोग पनि बढ्दै गउको थियो भने एमालेले ५७ दिनसम्मको संसद घेराउ गरेको थियो जसबाट बाध्य भएर पार्टी सभापति गिरिजाप्रसाद कोइरालाले २०५८ असार राजिनामा दिनु भएको थियो।यसपछि फेरि कांग्रेसको नेतृत्व देउवाकै पक्षमा आयो र उहाँ पुन: कांग्रेस संसदीय दलको उम्मेदवार बन्नुभयो। सुशील कोइरालालाई हराएर नेता बन्नुभयो। संसदमा पार्टीको बहुमत भएकाले उहाँ दोस्रोपटक प्रधानमन्त्री बन्नुभयो। राजनीतिक घटनासँगसँगै विंस २०६१ साल माघ १९ गते ज्ञानेन्द्रले 'शाही कू' मार्फत देउवालाई दोस्रोपटक हटाइदिएर सत्ता आफ्नो हातमा लिए। त्यतिबेला गिरिजाप्रसाद कोइराला माओवादीलाई साथ लिएर ज्ञानेन्द्र विरुद्ध जनान्दोलनको तयारीमा हुनुहुनथ्यो। संसद पुनर्स्थापनापछि गिरिजाप्रसाद पुन: एक पटक नेपाली राजनीतिमा चर्चाको शिखरमा आउनुभयो। यसपछि देउवा कोइरालासँग पार्टी एकीकरण गरेर मूल पार्टीमै फर्किनुभयो। नेपाली कांग्रेसको राजनीतिमा पाँच दशकपछि र सत्तरी वर्षको उमेरमा विसं २०७२ सालको तेह्रौँ महाधिवेशनमा पार्टी उपसभापति रामचन्द्र पौडेललाई हराएर देउवा नेपाली कांग्रेसको पार्टी सभापतिमा विजय हुनुभयो। सन् २००८ देखि २०१२ सम्म सोसलिस्ट इन्टरनेसनलका उपाध्यक्ष रहुनुभएका उहाँ सन् २०१३ देखि उक्त सङ्गठनको अन्तर्राष्ट्रिय उपाध्यक्ष हुनुहुन्छ। प्रजातान्त्रिक आन्दोलनका क्रममा उहाँले पटकपटक गरी नौ वर्ष जेल जीवन बिताउनुभएको छ। प्रधानमन्त्री देउवाले भारत, चीन, भुटान, माल्दिभ्स, श्रीलङ्का, थाइल्यान्ड, जापान, कतार, दक्षिण कोरिया, बेलायत, जर्मनी, नर्वे, फ्रान्स, ट्जरल्यान्ड, ग्रिस, बेल्जियम, संयुक्त राज्य अमेरिका, कोलम्बिया, डेनमार्क, अस्ट्रेलियालगायत मुलुकको भ्रमण गर्नुभएको छ।"
"देउवाले भन्नुभयो धेरै बोल्न चाहन्न,काम गर्न चाहन्छु","काठमाडौ : काँग्रेस सभापति शेरबहादुर देउवाले आफनो नेतृत्वमा बन्ने सरकारका प्राथमिकता निर्धारण गर्नु भएको छ । संसदमा आफनो उम्मेदवारीका सूचना दर्ता गराउने क्रममा देउवाले प्राथमिकता निर्धारण गर्नु भएको हो । स्थानीय तह,प्रदेश र प्रतिनिधिसभाको निर्वाचन गराउने,मधेशी जनताको भावना सम्बोधन हुने गरी संविधान संशोधन गर्ने,आर्थिक सुधारमा ध्यान केन्द्रित गर्ने र पूर्वाधारको विकासमा ध्यान दिने आफनो नेतृत्वको सरकारको प्राथमिकता रहने उहाँले बताउनुभयो । आफूलाई प्रधानमन्त्री पद हस्तान्तरण गर्ने नेकपा माओवादीका अध्यक्ष पुष्पकमल दाहाल प्रचण्ड प्रति आफनो सम्मान बढेको बताउँदै देउवाले भन्नुभयो प्रचण्ड म्यान अफ द कमिटमेन्ट बन्नु भएको छ । नेपालमा शान्ति स्थापना गराउन भूमिका निर्वाह गर्ने स्वर्गीय गिरिजाप्रसाद कोइराला र प्रचण्डलाई देउवाले धन्यवाद दिनुभयो । शान्ति, राजनीतिक स्थिरता भए विदेशी पुँजी ल्याउन कठिन नभएको पनि देउवाले बताउनुभयो । बिश्व बैक,एशियाली विकास बैंक भारत नेपालको सम्बन्ध सुधार गरी लगानी भित्रयाएर देशको विकास गर्न सकिने पनि देउवाले बताउनुभयो । भारत र चीनसँग सम्बन्ध उल्लेख गर्दै देउवाले भन्नुभयोनेपाली भूमि भारत र चीनको विपक्षमा उपयोग हुने दिनु हुँदैन । दुई छिमेकीसँग सुमधुर सम्बन्ध राख्न सके देश समृद्ध हुन्छ । देउवाले भन्नुभयो धेरै बोल्न चाहन्न,काम गर्न चाहन्छु ।"
"६ राष्ट्रले तोडे कतारसँग सम्बन्ध, नेपाल पनि सतर्क","रियाद : मुस्लिम बहुल ६ वटा देशले सोमबार कतारसँगको कूटनीतिक सम्बन्ध तोडेका छन् । आतंकवादलाई सघाएको र अरब क्षेत्रको शान्ति तथा अमनचैनमा समस्या ल्याएको आरोप लगाउँदै साउदी अरेबिया, बहराइन, संयुक्त अरब इमिरेट्स, यमन, लिबिया र इजिप्टले कतारसँगको आफ्ना सबै कूटनीतिक सम्बन्ध अन्त्य भएको घोषणा गरेका हुन् । उनीहरूले अलकायदा समूहसँग मिलेर कतारले आतंक मच्चाउन खोजेको आरोप लगाएका छन् । साउदी सरकारी समाचार संस्था एसपीएका अनुसार साउदीले कतारसँग आफ्ना सबै सीमा र सामुद्रिक तथा हवाई सम्पर्कसमेत बिच्छेद गरेको छ । यस्तै, संयुक्त अरब इमिरेट्सले कतारका कूटनीतिक प्रतिनिधिलाई ४८ घन्टाभित्र देश छाड्न आदेश दिएको छ । उसले कतार जाने आफ्नै सबै विमानसेवा स्थगन गरेको छ । साउदी अरेबियाले एउटा गोप्य मुद्दामा कतारले सम्प्रभुतामाथि नै खलल पुर्याएको गम्भीर आरोप लगाएको छ भने इजिप्टको आन्तरिक मामिलामा हस्तक्षेप गर्ने प्रयास गरेको बताइएको छ । इजिप्टसहित अरब राष्ट्रका विभिन्न ६ मुलुकले आफ्ना यातायात सेवालाई पनि कतारबाट अलग बनाउने जनाएपछि पेट्रोलियम पदार्थका लागि धनी राष्ट्र कतारलाई समस्या पर्ने देखिएको छ । कतारले अधिकांश सामान यी राष्ट्रबाट वा यिनै मुलुक भएर भित्याउने गरेको छ । साउदी अरेबिया, बहराइन, संयुक्त अरब इमिरेट्स, यमन, लिबिया र इजिप्टले कतारसँगको आफ्ना सबै कूटनीतिक सम्बन्ध अन्त्य भएको घोषणा गरेका हुन् । यसैबीच, कतारले आतंकवाद वा इरानलाई सघाउने गरी आफ्नो मुलुकबाट कुनै पनि गतिविधि नभएको बताउँदै आफूमाथि लगाइएका सबै आरोपको खण्डन गरेको छ । सम्बन्धविच्छेद गराउनुको अर्थ कतारलाई अरूमाथि निर्भर बन्ने अवस्था सिर्जना गर्नु रहेको बताउँदै कतारी प्रशासनले आवश्यक पर्ने सबै उपाय अवलम्बन गरी अघि बढ्ने बताएको छ । कतारले आफ्नो समाज र अर्थतन्त्रलाई तहसनहस पार्ने षड्यन्त्रबाट अरब राष्ट्रहरूको पछिल्लो निर्णय आएको दाबी गरेको छ । बहराइनको विदेश मन्त्रालयले दोहाबाट आफ्नो दूतावास ४८ घन्टामा हटाउने बताएको छ । यसैगरी, बहराइनमा रहेका कतारका कूटनीतिज्ञलाई पनि देश छाड्न आदेश दिएको छ । कतारका सर्वसाधारण नागरिकले पनि दुई साताभित्र बहराइन छाड्नुपर्नेछ । यी दुई देशले हवाई र जल यातायात बन्द गर्ने भएका छन् । यसबाट कतार एयरवेजलाई कस्तो प्रभाव पर्छ भनेर केही पनि खुलाइएको छैन । कतार एयरवेज यस क्षेत्रकै प्रभावशाली विमानसेवा हो । साउदी अरेबिया नेतृत्वका यी मुलुकले कतारले अल कायदा र इस्लामिक स्टेटलाई सहयोग गरेको दाबी गरेका छन् । कतारले भने यस्ता आरोपको खण्डन गर्दै आएको छ । आतंकवादलाई सहयोग गरेको भन्दै अमेरिकी अर्थ मन्त्रालयले कतारका कैयौं नागरिकमाथि प्रतिबन्ध लगाएको छ । हमासका पूर्वप्रमुख खालिद मेसाललाई शरण दिएकोमा पनि ती मुलुकले विरोध गरेका छन् । अफगान तालिबानले पनि सन् २०१३ मा दोहामा शखा कार्यालय खोलेको थियो । कतारले सन् २०२२ को फुटबल वल्र्डकप आयोजना गर्दै छ । इरानले कतार र अन्य अरब मुलुकबीच देखिएको समस्या राजनीतिक वार्ता र शान्तिपूर्वक माध्यमबाट समाधान गर्न आग्रह गरेको छ । अर्को मुलुक टर्कीले अरब क्षेत्रमा देखिएको समस्या समाधान गर्न तत्पर रहेको जनाएको छ । नेपाल पनि सतर्क सरकारले खाडी मुलुकले कतारसँगको जल, स्थल र हवाई सम्पर्क बिच्छेदको घोषणा गरेपछि त्यहाँ रहेका नेपालीलाई आउन सक्ने समस्याबारे सतर्क रहन खाडीस्थित नेपाली दूतावासहरूलाई निर्देशन दिएको छ । परराष्ट्र सचिव शंकरदास बैरागीले खाडीमा रहेका नेपाली राजदूतसँग त्यहाँको पछिल्लो घटनाक्रमबारे नियमित सम्पर्कमा रहेको जानकारी दिनुभयो । अहिलेसम्म नेपालीलाई कुनै समस्या आउने अवस्था नरहेको राजदूतहरूले अवगत गराएको उहाँले बताउनुभयो । 'कतारमा चार लाखभन्दा बढी नेपाली छन् । उनीहरूलाई कुनै मानवीय संकट आइपर्न सक्छ । त्यसैले यसबारे हामीले त्यहाँस्थित राजदूतलाई नियमित रूपमा जानकारी गराउन र सतर्क रहन भनेका छौं । खाडीस्थित सबै दूतावाससँग हामी सम्पर्कमा छौं', उहाँले अन्नपूर्णसँग भन्नुभयो । कतारसँग जल, स्थल र हवाई सम्पर्क टुटाएको घोषणा अन्य खाडी देशले गरेपछि त्यहाँ हाहाकार हुन सक्ने र त्यसले मानवीय संकट उन्पन्न हुन सक्ने हुँदा त्यसप्रति सचेत रहन परराष्ट्रले दूतावासलाई भनेको छ । खाडी क्षेत्रको परिस्थिति बुझ्न र त्यसबारे मन्त्रालयलाई जानकारी गराउन परराष्ट्रले खाडीस्थित सबै नेपाली दूतावासलाई सोमबारै निर्देशन दिएको छ । साउदी अरेबिया, कुवेत, युएई, इजिप्ट, बहराइन तथा यमनमा ठूलो संख्यामा नेपाली छन् । कतारमा रंगशालालगायत पूर्वाधार विकासका परियोजना निर्माणमा नेपाली कार्यरत छन्। कतारले आतंकवादलाई प्र श्रय दिएको भन्दै ऊसँग साउदी अरेबिया, इजिप्ट, युएई, बहराइनलगायत मुलुकले कूटनीतिक सम्बन्ध विच्छेद गरेको घोषणा गरेसँगै खाडी क्षेत्रमा संकट आउन सक्ने अन्तर्राष्ट्रिय सञ्चारमाध्यमले जनाएका छन् । कतार खाडी क्षेत्र सानो तर समृद्ध मुलुक मानिन्छ ।"
