शीर्षक,विवरण
७५ जिल्लाको समानुपातिक गणना सकियो : कांग्रेस र माओवादीको मत अन्तर १८ लाख,"काठमाडौं : मंसिर १० र २१ गते सम्पन्न प्रतिनिधिसभा र प्रदेशसभाको चुनावको समानुपातिकतर्फको ७५ जिल्लाको मतगणना सकिएको छ। निर्वाचन आयोगका अनुसार अब दुई जिल्लाका केही क्षेत्रको मतगणना बाँकी छ। आयोगका सहायक प्रवक्ता मुकुन्द्र शर्माका अनुसार सुनसरी क्षेत्र नम्बर ३ र सर्लाही क्षेत्र नम्बर २, ३ र ४ को गणना जारी छ। प्रत्यक्षतर्फ ८० सिटमा विजयी भएको एमाले समानुपातिकतर्फ समेत पहिलो पार्टी बनेको छ। एमालेले ३१ लाख ६१ हजार दुई सय २३ मत ल्याएको छ। एमाले भन्दा कांग्रेस करिब ५० हजार मत अन्तरले पछाडि छ। प्रत्यक्षतर्फ २३ सिटमा विजयी भएर तेस्रो पार्टी बनेको कांग्रेस समानुपातिकतर्फ ३१ लाख ११ हजार दुई सय ६२ मत ल्याएर दोस्रो बनेको हो। प्रत्यक्षतर्फ ३६ सिटमा विजयी हुँदै दोस्रो दल बनेको माओवादी समानुपातिकमा तेस्रो बनेको छ। माओवादी कांग्रेस भन्दा १८ लाख १५ हजार चार सय ४२ मतले पछाडि छ। आयोगका अनुसार ७५ जिल्लाको गणना हुँदा माओवादीले १२ लाख ९५ हजार आठ सय २० मत मत पाएको छ। चौथो पार्टी बनेको राष्ट्रिय जनता पार्टी (राजपा) नेपालले भने चार लाख ६९ हजार सात सय ९० मत पाएको छ। पाँचौ स्थानमा रहेको संघीय समाजवादी फोरम, नेपाल राजपालाई पछ्याइरहेको छ। फोरमले चार लाख ६८ हजार नौ सय ५६ मत पाएको छ। चुनाव अगाडि सबैभन्दा धेरै चर्चा रहेको तर प्रत्यक्षतर्फ एक सिटमा पनि विजयी हुन नसकेको विवेकशील साझा पार्टीले भने दुई लाख १२ हजार दुई सय ९३ मत पाएको छ। मतका आधारमा सातौ दल बनेको राष्ट्रिय प्रजातन्त्र पार्टी (राप्रपा)ले प्रत्यक्षतर्फ एक सिट जिते पनि राष्ट्रिय दल बन्नबाट चुकेको छ। राप्रपाले १ लाख ९६ हजार एक सय ९० मत मात्र पाएको छ। गत साउनमा मात्र राप्रपाबाट फुटेर नयाँ पार्टी बनेको राष्ट्रिय प्रजातन्त्र पार्टी (प्रजातान्त्रिक)ले भने ८८ हजार दुई सय ८० मत पाएको छ। त्यसैगरी बाबुराम भट्टराई नेतृत्वको नयाँ शक्ति पार्टी, नेपाल समेत राष्ट्रिय पार्टी बन्न सकेन। नयाँ शक्तिले प्रत्यक्षतर्फ एक सिट जिते पनि समानुपातिकतर्फ थ्रेसहोल्ड कटाउन नसक्दा राष्ट्रिय पार्टी नबन्ने निश्चित भएको हो। नयाँ शक्तिले ८१ हजार चार सय ४६ मत मात्र पाएको छ। राष्ट्रिय जनमोर्चाले ६२ हजार एक सय २३ मत पाएको छ भने अन्य दलले समानुपातिकतर्फ तीन लाख ५४ हजार चार सय ९८ मत पाएका छन्। आयोगका अनुसार थ्रेसहोल्ड कटाउने एमाले, कांग्रेस, माओवादी, राजपा र संघीय समाजवादी फोरमसहितका पाँच दल मात्र राष्ट्रिय पार्टी बन्ने छन्।"
ओलीलाई रैथाने परिषदको शुभकामना,"काठमाडौं : रैथाने एकता परिषद्ले एमालेका अध्यक्ष केपी ओलीलाई निर्वाचनमा विजय प्राप्त गरेकोमा बधाई दिएको छ । परिषद्का संयोजक सन्तोष बराइलीसहितको टोलीले शनिबार बिहान ओली निवास बालकोट पुगेर बधाई र शुभकामना लेखिएको ताम्रपत्र हस्तान्तरण समेत गरेको छ। ओलीलाई सम्बोध नगरिएको ताम्रपत्रमा भनिएको छ, अस्थिर, पछौटे र बिपन्न मुलुक नेपाललाई समृद्धिको दिशामा अघि बढाउने अभियानको नेतृत्व गर्ने महान अवसर नेपाली जनताले यो निर्वाचनबाट यहाँलाई दिएकोमा नेकपा एमालेका आदरणीय अध्यक्ष राजनेता केपीशर्मा ओलीलाई हार्दिक बधाई छ । नेपाली जनताको समृद्धि प्राप्त गर्ने सपना पूरा गर्न सफल बन्नुहोस्, हार्दिक शुभकामना । तराई क्षेत्रमा अंगिकृत नागरिकको बोलबाला बढेकोविरुद्ध रैथाने नेपालीलाई अघि बढाउन स्थापित परिषदले चुनावमा वाम गठवन्धनलाई समर्थन गरेको थियो।"
कमल थापासँग भक्कानिए कृष्ण सिटौलालाई हराउने लिङदेन,"बिर्तामोड : झापा क्षेत्र नम्बर ३ बाट प्रतिनिधिसभा सदस्यमा निर्वाचित राप्रपाका महामन्त्री राजेन्द्र लिङदेन पार्टी अध्यक्ष कमल थापालाई आभार व्यक्त गर्दागर्दै भक्कानिएका छन्। झापाको बिर्तामोडमा शनिबार बधाई दिन आयोजित कार्यक्रममा बोल्दाबोल्दै लिङदेन भक्कानिएका हुन्। उनले कांग्रेस नेता कृष्णप्रसाद सिटौलालाई भारी मतान्तरले पराजित गरेका थिए। लिङदेनलाई एमाले र माओवादी केन्द्रले समर्थन गरेका थिए। अरू ठाउँमा कांग्रेससँग गठबन्धन गरेको राप्रपाले झापामा भने वामपन्थी दलसँग चुनावी तालमेल गरेको थियो। झापामा राप्रपाका तर्फबाट उनी एक्ला उम्मेदवार थिए। उनलाई जिताउन भनेर एमाले अध्यक्ष केपी शर्मा ओली दुई पटक उनको चुनावी कार्यक्रममा पुगेका थिए। शनिबार लिङ्देनलाई बधाई तथा शुभकामना दिने कार्यक्रममा राप्रपा अध्यक्ष कमल थापाको उपस्थिति थियो। लिङदेन भावुक बनेपछि कार्यक्रममा एकाएक मौनता छाएको थियो। उनी मन्तव्यको सुरुमै भावुक बनेका थिए। आफू हारेर मलाई जिताउन लाग्ने पार्टी नेतृत्वप्रति आभार प्रकट गर्नुबाहेक अन्य केही छैन मसँग, उनले भने। यति बोल्दाबोल्दै उनको गला रोकिएको थियो। उनले आफूलाई सम्हाल्दै भने, हामी हारेका छौं, ढलेका छैनौं। राप्रपा अध्यक्ष थापाले प्रदेशसभा तथा प्रतिनिधिसभा सदस्य निर्वाचनमा पार्टीले अकल्पनीय र निराशाजन हार बेहोर्नुपरेको बताए। पार्टी अध्यक्षको नाताले हारको नैतिक जिम्मेवारी लिँदै अध्यक्ष थापाले हारको कारणबारे अध्ययन भइरहेको बताए। हिन्दू राष्ट्र र राजसंस्थाको एजेन्डा बोकेको पार्टीले ३ प्रतिशत थ्रेसहोल्ड मत प्राप्त गर्न नसक्नु दुःखद् भएको उनको भनाइ थियो। गठबन्धन र राष्ट्रिय राजनीतिका विषयमा केही नबोलेका थापाले अब राप्रपाले सडक र सदनमा प्रतिपक्षको भूमिका निर्वाह गर्ने सुनाए। उनले झापाबाट लिङदेन विजयी बनेर पार्टीकै शाख जोगाएको धारणा व्यक्त गरेका थिए।"
पुत्र वियोगपछि प्रचण्ड डेरा सरे : यी हुन् नयाँ घरबेटी,"काठमाडौं : माओवादी केन्द्रका अध्यक्ष पुष्पकमल दाहाल प्रचण्ड पुत्र प्रकाशको वियोगपछि डेरा सरेका छन्। प्रकाशको आकस्मिक निधनपछि विक्षिप्ति रहेकी पत्नी सीता दाहालले लाजिम्पाट छोडेर सर्न पटकपटक आग्रह गरेपछि प्रचण्ड डेरा सरेका हुन्। लाजिम्पाटबाट नुवाकोट सूर्यगढीमा जन्मिएका र हाल सैलुङकन्टक्सन प्रालिका निर्देशक समेत रहेका शारदाप्रसाद अधिकारीको ललितपुर महानगरपालिका १५ स्थित खुमलटारमा रहेको निवासमा प्रचण्ड डेरा सरेका हुन्। प्रचण्ड शुक्रबार साँझबाटै खुमलटार बस्न थालेका छन्। प्रचण्डका नयाँ घरधनी अधिकारी माओवादी केन्द्रका समानुपातिक तर्फका सभासद सूचिका उम्मेदवार पनि हुन्। माओवादी निकट निर्माण व्यवसायी समेत रहेका अधिकारी नेपाल निर्माण व्यवसायी महासंघको सल्लाहकार पनि हन्। अधिकारीको ललितपुर मानभवनमै रहेको अर्का घरमा भने यस अगाडी पनि माओवादी एकता प्रक्रिया सुुरु गर्ने बैठक बस्ने गरेको थियो। पछिल्लो पटक एमालेमाओवादी बीचको पार्टी एकताका लागि पनि एमाले माओवादीका शीर्ष नेताले सोही घर प्रयोग गरेका थिए। अधिकारी प्रचण्डको पछिल्लो पटक पारिवारिक सहयोगीका रुपमा पनि रहदै आएका छन्। दाहालका छोरा प्रकाशले वीना मगरलाई विवाह गरी घर भित्राएपछि उनै अधिकारीले प्रकाश र वीनालाई संरक्षण दिएका थिए। यी दुई पररिवारका बीचमा पारिवारिक सम्बन्धकै रुपमा आवतजावत हुँदै आएको थियो। चाडपर्व, जन्मोसत्वलगायतका विशेष पार्टी, सम्मेलनमा यी दुवैका परिवारबीचमा आवतवजावत हुने गर्दथ्यो।"
सत्ता हस्तान्तरण गर्न आतुर छु : देउवा,"काठमाडौँ : प्रधानमन्त्री शेरबहादुर देउवाले सत्ता हस्तान्तरण गर्न आतुर रहेको बताएका छन्। नेकपा (माओवादीका केन्द्र) का अध्यक्ष एवं पूर्वप्रधानमन्त्री पुष्पकमल दाहाल प्रचण्डसँग शनिबार ज बिहान बालुवाटारमा भएको भेटमा देउवाले यस्तो बताएका हुन्। राष्ट्रियसभा निर्वाचनसम्बन्धी राष्ट्रपति कार्यालयमा रहेको विधेयकलाई छिटोभन्दा छिटो जारी गर्न आवश्यक रहेकोमा जोड दिएको प्रधानमन्त्री देउवाका प्रेस संयोजक गोविन्द परियारले जानकारी दिए। प्रधानमन्त्री देउवाले वाम गठबन्धनले प्रतिनिधिसभा तथा प्रदेशसभा सदस्यनिर्वाचनमा प्राप्त गरेको सफलताका लागि अध्यक्ष प्रचण्डलाई बधाई दिएको संयोजक परियारले जानकारी दिए। भेटमा अध्यक्ष प्रचण्डले तीन प्रमुख दलको सहमतिमा मात्र राजनीतिक र संवैधानिक नियुक्ति गर्न प्रधानमन्त्री देउवालाई आग्रह गरेको संयोजक परिवारको भनाइ छ। अध्यक्ष प्रचण्डले प्रधानमन्त्री देउवालाई प्रतिनिधिसभा तथा प्रदेशसभा निर्वाचनमार्फत नयाँ जनादेश प्राप्त भइसकेको अवस्थामा संवैधानिक, राजनीतिक र प्रदेशका गभर्नर लगायतका नियुक्ति नगर्न ध्यानाकर्षण गराउनुभएको अध्यक्ष प्रचण्डका प्रेस सहयोगी मनहरि तिमल्सिनाले जानकारी दिए। अध्यक्ष प्रचण्डले राष्ट्रियसभा निर्वाचनका विषयमा प्रमुख दलकाबीच छलफलका माध्यमबाट निष्कर्ष निकाल्न सकिने भन्दै त्यसका लागि पहल गर्न प्रम देउवालाई आग्रह गरेका छन्। रासस"
ओलीलाई जापानी राजदूतको बधाई,"काठमाडौं : एमाले अध्यक्ष केपी शर्मा ओलीलाई नेपालका लागि जापानका राजदूत मासाशी ओगावाले बधाई दिएका छन्। वाम गठबन्धनले बहुमत ल्याएपछि त्यसको नेतृत्वकर्ता ओलीलाई उनकै निवास बालकोट पुगेर राजदूत ओगावाले बधाई दिएका हुन्। शनिबार भएको भेटमा ओलीले आफू र आफ्नो गठबन्धन संविधान र कानुनको परिधिमा रहेर काम गर्ने बताए। आफूले भ्रष्टाचार न्यूनिकरण, विकास, समृद्धि, पारदर्शीता जस्ता कुरालाई प्राथमिकतामा राखेर अगाडि बढ्ने प्रतिबद्धता व्यक्त गरे। ओलीले भने, हामी लोकतन्त्रका आधारभूत मूल्य मान्यता स्थापित गर्ने कुरामा प्रतिबद्ध छौं। ओलीले आगामी सरकार असमानता, गरिबी, सामाजिक विभेद जस्ता नेपाली समाजका वेथिती हटाउन प्रयासरत रहने बताए। जापानबाट आफूले सदाजस्तै विकास निर्माण, सामाजिक जनचेतना आदि क्षेत्रमा सहयोगहको अपेक्षा गरेको ओलीले बताए। ओलीले भने, हामी सबै अन्तराष्ट्रिय छिमेकीको साथ सहयोग लिएर अघि बढ्न तयार छौं। राजदूत ओगावाले नेपालमा अब स्थायी सरकार निर्माण हुने अपेक्षा आफूले गरेको बताए। उनले नेपालको विकास निर्माणमा जापानले विगतदेखि नै गर्दै आएको सहयोगलाई निरन्तरता दिने प्रतिबद्धता व्यक्त गरे।"
केपी ओलीलाई राजेश हमालको बधाई,"भक्तपुर : महानायक राजेश हमालले एमाले अध्यक्ष केपी शर्मा ओलीलाई बधाई दिएका छन्। शनिबार बिहान ओली निवास बालकोट पुगेर हमालले ओलीलाई बधाई दिएका हुन्। वाम गठबन्धनले निर्वाचनमा स्पष्ट बहुमत ल्याएको र त्यसका नेतृत्वकर्ता ओली भएको भन्दै हमालले भेटेरै बधाई दिएको पूर्वप्रधानमन्त्री समेत रहेका ओलीका प्रेस संयोजक चेतन अधिकारीले अन्नपूर्णलाई जानकारी दिए। भेटमा हमालले आगामी सरकारको नेतृत्व गरेर देशलाई स्थिरता, शान्ति र विकासको महायात्रामा अगाडि बढाउन ओलीलाई शुभकामना दिएका छन्। अध्यक्ष ओलीको राष्ट्रियताको अडानले आम नेपाली उत्साहित भएको बुझाइ हमालको छ। अध्यक्ष ओलीले देश र जनताले आफूलाई गरेको विश्वास दिएको जिम्मेवारीबाट विमुख नहुने प्रष्ट पारेको प्रेस संयोजक अधिकारीले बताए। जनता र देशले मलाई जुन विश्वास र जिम्मेवारी दिएका छन् त्यसलाई म कुशलतापूर्व निर्वाह गर्नेछु ओलीको भनाइ उद्धृत गर्दै अधिकारीले भने, देश र जनताका निम्ती मैले निर्वाह गरेको भूमिकाबाट कसैलाई पनि पछुतो हुने छैन। ओलीले चलचित्र हिरोले चलचित्रमा अभिनय मात्र नभएर देश बनाउनका लागि पनि भूमिका निवार्ह गर्नुपर्ने बताएका छन्। देश निर्माणका लागि अभिनय मात्र होइन तपाईंहरुबाट सहयोगको अपेक्षा गरिएको छ हमाललाई ओलीले भने। नायक हमालले देशले आफूबाट गरेको अपेक्षा पूरा गर्न कुनै कसर नराख्ने प्रतिबद्धता जनाएका छन्।"
प्रदेश ७ को राजधानी अत्तरिया नै : भट्ट,"महेन्द्रनगर : कैलाली ४ बाट निर्वाचित प्रतिनिधिसभा सदस्य एवं माओवादी केन्द्रका नेता लेखराज भट्टले प्रदेश ७ को राजधानी अत्तरिया नै उपयुक्त हुने बताएका छन् । शुक्रबार महेन्द्रनगरमा प्रेस सेन्टर नेपालले आयोजना गरेको पत्रकार भेटघाट कार्यक्रममा बोल्दै सांसद भट्टले उक्त धारणा राखेका हुन् । प्रादेशिक राजधानी जनघनत्व, आर्थिक र सामाजिक आधार हेरेर निर्धारण हुन्छ, उनले पत्रकार सम्मेलनमा भने, सबै कुरालाई र विज्ञहरूको रायसल्लाह सुझावलाई समेत हेर्ने हो भने अत्तरिया नै प्रदेश ७ को राजधानी बन्न सक्छ । तराईका दुई जिल्ला र पहाडका सात जिल्ला समेतलाई सहज हुने र आर्थिक र सामाजिक रूपले विकास गर्न सक्ने ठाउँ नै उपयुक्त हुने उनको भनाइ थियो । उनले प्रदेश राजधानी सुरक्षाका दृष्टिकोणका साथै विकासका पूर्वाधार अघि बढाउन सहज हुने ठाउँ नै हुने बताए । अत्तरियामा राजधानी बनाएर पहाडसँग जोड्न तीन ठूला लोकमार्ग निर्माण हुनेछन्, उनले भने, सेती लोकमार्ग, खुटियादिपायल दु्रत मार्ग र महाकाली लोकमार्ग निर्माणको कार्य तीव्र रूपमा अघि बढ्छ । उनले यी तीन ठूला लोकमार्ग अघि बढाएर पहाडका विमानस्थलको स्तरोन्नति अघि बढाइने र प्रादेशिक राजधानीसँग जोडिने बताए । उनले प्रदेश राजधानी कहाँ बनाउने भन्ने अन्तिम निर्णय भने प्रदेशसभाले नै गर्ने बताए । प्रदेशसभा बस्छ, त्यसले उपयुक्त सबै स्थानको खोजी गर्ला, भट्टले भने, अहिले विभिन्न ठाउँका बारेमा चर्चा गरिए पनि प्रदेश राजधानी भौगौलिक क्षेत्र, आर्थिक गतिविधिलाई अघि बढाउने सहित विभिन्न क्षेत्रसँग जोड्न पनि अत्तरिया नै उपयुक्त हुनेछ । उनले वाम गठबन्धनको नेतृत्वमा सरकार निर्माण हुने निश्चित भएको भन्दै अब बन्ने प्रदेश सरकारले गठबन्धनभित्र र बाहिर रहेका कांग्रेसलगायत दलसँग समेत छलफल गर्ने बताए । कञ्चनपुरको दोधाराचाँदनीमा बन्ने सुक्खा बन्दरगाहा निर्माणको कामले समेत द्रुत गति लिने भन्दै उनले दिल्लीकाठमाडौंसमेत अत्तरियासँग नजिक भएकाले उपयुक्त रहेको बताए । मुख्यमन्त्री को हुने भन्ने चर्चा रहेका बेला उनले वाम गठबन्धनबाट कुन पार्टीले प्रदेश सरकारको नेतृत्व गर्ने भन्ने टुंगो लागेपछि पार्टीले नै निर्णय गर्ने प्रस्ट पारे । पार्टी एकतामा विषयमा कसैले शंका गर्न नहुने भन्दै उनले सरकार गठनसँगै पार्टी एकताको प्रक्रियासमेत अघि बढ्ने प्रस्ट पारे । जनतासमक्ष राखेका प्रतिबद्धता पूरा गर्न अबको सरकारले काम अघि बढाउने भन्दै उनले अब विकासलाई जनतासँग जोड्ने हिसाबले काम अघि बढ्ने बताए ।"
सातै प्रदेशमा सचिव खटाइँदै,"काठमाडौं : सातै प्रदेशमा मुख्यमन्त्रीको कार्यालय व्यवस्थापनका लागि सरकारले प्रदेश प्रमुख सचिवको रूपमा सरकारका सचिवहरूलाई जिम्मेवारी दिएर पठाउने तयारी अन्तिम चरणमा पुर्याएको छ। प्रदेशमा अन्तरिम व्यवस्थापनस्वरुप केन्द्रीय सरकारले प्रदेश मन्त्रिपरिषद तथा मुख्यमन्त्रीको कार्यालयसहित सातवटा मन्त्रालयको प्रस्ताव गरेको छ। प्रदेश मन्त्रिपरिषद तथा मुख्य मन्त्रीको कार्यालयको प्रशासनिक नेतृत्वको रूपमा प्रदेश प्रमुख सचिव रहने व्यवस्था गरिएको छ। प्रधानमन्त्री कार्यालयले हाल रहेका पाँचवटा क्षेत्रीय प्रशासन कार्यालयका सचिवलाई नै प्रदेश प्रमुख सचिवको रुपमा पठाउने भएको हो। बाँकी दुई प्रदेशका लागि केन्द्रबाट दुईजना वरिष्ठ सहसचिवलाई कामु जिम्मेवारी दिएर पठाइने तयारी गरिएको प्रधानमन्त्री तथा मन्त्रिपरिषद् कार्यालयले जनाएको छ। पाँच प्रदेशमा क्षेत्रीय प्रशासकलाई र अन्य दुई प्रदेशमा केन्द्रका वरिष्ठ सचिवलाई प्रदेश प्रमुख सचिवको रुपमा खटाउने तयारी। प्रदेश १ मा पूर्वाञ्चल क्षेत्रीय प्रशासक राजेश्वरमान सिंह, प्रदेश ३ मा मध्यमाञ्चल क्षेत्रीय प्रशासक रेश्मीराज पाण्डे, प्रदेश ४ मा पश्चिमाञ्चल क्षेत्रीय प्रशासक लक्ष्मण अर्याल, प्रदेश ६ मा सुरेश प्रधान र प्रदेश ७ मा लक्ष्मीराज पौडेललाई खटाउने तयारी गरिएको प्रधानमन्त्री कार्यालयले जानकारी दिएको छ। यसैगरी प्रदेश २ र ५ मा वरिष्ठ सहसचिव यादवप्रसाद कोइराला र वैकुण्ठ अर्याललाई कामु जिम्मेवारी दिएर पठाइँदै छ। प्रधानमन्त्री तथा मन्त्रिपरिषद् कार्यालयका संघीयता हेर्ने सचिव खगराज बरालले सातैवटा प्रदेश मन्त्रिपरिषद् तथा मुख्य मन्त्रीको कार्यालयमा प्रशासनिक नेतृत्वको रूपमा छिट्टै सचिवहरूलाई पठाउने तयारी गरिएको जानकारी दिए। प्रदेशमा मुख्यमन्त्री नियुक्त हुनुअघि नै प्रदेश प्रमुख सचिवलगायत कर्मचारी त्यहाँ पुगेर कार्यालयको सबै व्यवस्थापन गरिसक्ने सचिव बरालले वताए। प्रधानमन्त्री कार्यालयले प्रदेशमा बन्ने मन्त्रालयको प्रशासनिक नेतृत्वमा भने केन्द्रका सहसचिवलाई पठाउने भएको छ। प्रधानमन्त्री कार्यालयका संघीयता हेर्ने सचिव बरालले प्रदेशमा रहने मन्त्रालयहरुमा केन्द्रका सहसचिवलाई सचिवको रुपमा पठाइने बताए।"
भत्कियो मधेसी गढ,"काठमाडौं : कांग्रेस पूर्वसभापति सुशील कोइरालाको गृहनगरबाट प्रतिनिधिसभामा निर्वाचित भएकोमा संघीय समाजवादी फोरमका उम्मेदवार मोहम्मद इस्तियाक राई गर्व गर्छन् । तर, उनी खिन्न पनि छन्, कपिलवस्तु ३ मा फोरमबाट उम्मेदवारी दिएका मंगलप्रसाद गुप्ता पराजित भएकोमा । भन्छन्, वाम र लोकतान्त्रिक गठबन्धनका कारण पश्चिम तराईबाट अपेक्षा गरेअनुरुप परिणाम ल्याउन सकेनौं । नेपालगन्ज उपमहानगर समेटिएको बाँके २ बाट राई झन्डै पाँच हजार मतान्तरको फरक पारेर निर्वाचित भए । उनले राष्ट्रिय जनता पार्टीबाट विद्रोह गरेका पशुपतिदयाल मि श्रलाई पराजित गरेका हुन् । वाम गठबन्धनबाट एमालेको चुनाव चिह्न सूर्य लिएर मि श्र चुनावी मैदानमा उत्रिएका थिए । यो क्षेत्रबाट ०७० सालको संविधानसभा निर्वाचनमा कांग्रेस पूर्वसभापति कोइराला निर्वाचित भएका थिए । प्रदेश २ मा मात्र सीमित भएको फोरमलाई इस्तियाकको विजयले प्रदेश ५ सम्म विस्तार गरेको छ । प्रदेश ५ मा पश्चिम नवलपरासीदेखि बर्दियासम्म तराईका ६ जिल्ला पर्छन् । यी जिल्लाका १८ वटा क्षेत्रमध्ये मधेसवादी दलको प्रतिनिधित्व गर्दै प्रतिनिधिसभामा बाँकेबाट राईले मात्र निर्वाचन जितेका छन् । १७ वटा क्षेत्रमा ठूला दल एमाले, माओवादी र कांग्रेससँगै राष्ट्रिय जनमोर्चाका उम्मेदवार विजयी भएका छन् । प्रदेशसभाका ३६ स्थानमा फोरमले तीन स्थान मात्र जितेको छ । संघीय फोरमले प्रतिनिधिसभामा एक र प्रदेशसभामा तीन सिट जित्दा राष्ट्रिय जनता पार्टीको अवस्था शून्य छ । संघीय समाजवादी फोरमले प्रतिनिधिसभामा एक र प्रदेशसभामा तीन सिट जित्दा राजपा शून्यमा सीमित भयो । विगतका निर्वाचनमा फोरमबाट कपिलवस्तुमा जित्दै आएका पूर्वउपमहासचिव अभिषेकप्रताप शाह पारिवारिक लिगेसी भन्दै यसपटक कांग्रेसमा प्रवेश गरे । गत संविधानसभा निर्वाचनमा उनी फोरमबाट उम्मेदवारी दिँदै निर्वाचित भएका थिए । तर, यसपटक उनी कांग्रेसबाट कपिलवस्तु ३ मा विजयी भए । उनले आफ्ना पूर्वसहकर्मी फोरमका मंगलप्रसाद गुप्तालाई पराजित गरे । प्रतिनिधिसभामा निर्वाचित फोरमका ९ जना सांसद प्रदेश २ कै छन् । फोरमको राजनीतिक समिति (पोलिटब्युरो सदस्य) राई भन्छन्, मधेसवादी दलको पश्चिम क्षेत्रमा किन यस्तो जनादेश प्राप्त भयो, त्यसको जवाफ मसँग छैन । कपिलवस्तु, रुपन्देही र नवलपरासीलाई फोरमले बलियो आधार क्षेत्रका रूपमा लिएको थियो । तर, उम्मेदवारहरू प्रतिनिधिसभाको चुनावी मैदानमा सफल हुन सकेनन्। लगातार तीनपटक नवलपरासीबाट सांसदमा विजयी हृदयेश त्रिपाठी चौथोपटक चुनावी मैदानमा देखिँदा सूर्य चिह्नकै भर पर्नुपर्यो । उनले राजपाबाट विद्रोह गरी एमालेसँग गठबन्धन गरेर उठेका थिए । उनी नवलपरासी पश्चिम १ बाट विजयी भएका छन् । त्रिपाठीसँगै राजपाबाट विद्रोह गरेका वृजेशकुमार गुप्ता पनि कपिलवस्तु २ बाट सूर्य चिह्न नै लिएर विजयी भए। राष्ट्रिय जनता पार्टी (राजपा) का उम्मेदवार प्रदेशमा निकटतम प्रतिस्पर्धीसमेत बन्न सकेनन् । राजपाका उपाध्यक्ष विजयकुमार गुप्ता बाँके २ मा चौथो स्थानमा रहे । स्थानीय निर्वाचनमा पार्टीले भाग नलिनु मुख्य कमजोरी भएको उनी बताउँछन् । स्थानीय निर्वाचनमा भाग नलिँदा त्यसको क्षति अहिले व्यहोर्नुपर्यो । स्वतन्त्र समूहका रूपमा पार्टीका नेताहरू ठूला पार्टीतिर गठबन्धन गर्न जाँदा त्यसको असर पनि पर्यो, उनले भने । प्रदेशसभामा त राजपाका कतिपय उम्मेदवारले जमानत जोगाउनसमेत सकेनन् । राजनीतिक विश्लेषक डा जनार्दन आचार्य पूर्वीतराईको तुलनामा पश्चिम तराईमा मधेसकेन्द्रित दलको जनाधार खस्किएको बताउँछन् । राजनीतिशास्त्रका प्राध्यापक आचार्य भन्छन्, मधेसवादी नेताले कहिले कुन पार्टी त कहिले कुन पार्टीमा प्रवेश गर्ने प्रवृत्ति देखिएपछि जनता पनि मूल पार्टीतर्फ नै आकर्षित भए ।"
थ्रेसहोल्डले छोएन सानालाई,"काठमाडौं : प्रत्यक्षतर्फ सिट जितेर पनि समानुपातिकतर्फ थ्रेसहोल्ड कटाउन नसकेपछि नेमकिपा, राप्रपा, राजमो, नयाँशक्तिलगायत दल राष्ट्रिय मान्यताबाट वञ्चित भए पनि अघिल्लो संसद्मा एकदुई सिट जितेर पटकपटक मन्त्री बनेका साना दलका नेताहरूचाहिँ सुरक्षित भएका छन् । तीन प्रतिशत थ्रेसहोल्डको व्यवस्था भएपछि साना दलका नेताहरू ठूला पार्टीमा प्रवेश गरेर सुरक्षित बनेका हुन् । चुनावको मुखमा हतारहतार पार्टी एकीकरण गर्दै ठूलो बनेपछि थ्रेसहोल्डले उनीहरूलाई खासै असर गरेन । थ्रेसहोल्डका कारण मधेसवादी दलहरू एक भए भने एकदुई सिटे दलका नेताहरू एमाले, कांग्रेस र माओवादीमा समाहित भए । राष्ट्रिय जनमुक्ति पार्टी (लोकतान्त्रिक) की सीमाकुमारी विक चुनावको मुखमा नयाँ शक्तिमा प्रवेश गरिन् भने राष्ट्रिय जनमुक्ति पार्टी (लोकतान्त्रिक) का शिवलाल थापा फोरम लोकतान्त्रिक हुँदै कांग्रेसमा पुगे । नेपाल परिवार दलका एकनाथ ढकाल र मिलनकुमार राजवंशी एमाले प्रवेश गरे । थरुहट तराई पार्टीका गोपाल दहित फोरम लोकतान्त्रिक हुँदै कांग्रेसबाट प्रत्यक्षतर्फ नै टिकट लिए । गंगा चौधरी सत्गौवा नयाँ शक्ति हुँदै एमाले पुगेर सुरक्षित भए भने अखण्ड नेपालका कुमार खड्का कांग्रेसमा, जनजागरण पार्टी नेपालका लोकमणि ढकाल एमालेमा, मधेस समता पार्टी नेपालका मेघराज नेपाली एमालेमा प्रवेश गरेका छन् । अघिल्लो संसद्मा एकदुई सिट जितेर पटकपटक मन्त्री बनेका साना दलका नेताहरू ठूलामा गाभिएर सुरक्षित भएका छन नेपाली जनता दलका हरिचरण साह, नेपाः राष्ट्रिय पार्टी र संघीय लोकतान्त्रिक राष्ट्रिय मञ्च (थरुहट) की रुक्मिणी चौधरी आफैँ चुनावमा होमिए भने समाजवादी जनता पार्टीका प्रेमबहादुर सिंह माओवादी केन्द्रमा प्रवेश गरे । दलित जनजाति पार्टीकी यशोदाकुमारी लामा फोरम लोकतान्त्रिक हुँंदै कांग्रेसमा सहभागी भइन् । दुईदुई सिटका तीन र एकएक सिटका १० पार्टीमध्ये कतिपय एक्लै र कतिपय ठूला दलमा समाहित हुँदै निर्वाचनमा सहभागी भए । उनीहरूलाई तीन प्रतिशत थ्रेसहोल्डको व्यवस्थाले कुनै असर नै गरेन ।संघीय लोकतान्त्रिक राष्ट्रिय मञ्च (थरुहट) रुक्मिणी चौधरी आफैँ चुनावमा गएर पार्टीको अस्तित्व बचाएको दाबी गर्छिन् । उनले अन्नपूर्णसँग भनिन्, पार्टी चुनावमा होर पनि कुनै पार्टीमा समाहित भइनँ, आगामी दिन पनि थारूहरूको हकहितका लागि अघि बढ्नेछु । परिवार दलका अध्यक्ष एकनाथ ढकालले गणतन्त्रको संस्थागत विकासका लागि परिवार दल एमालेमा समाहित भएको बताए । मंसिर १० र २१ गते सम्पन्न प्रतिनिधिसभा र प्रदेशसभाको निर्वाचनको शुक्रबार राति ९ बजेसम्म ७३ जिल्लाको समानुपातिक प्रणालीतर्फको मतगणना सकिएको छ । सुनसरी क्षेत्र २ र ३, सर्लाही क्षेत्र २ र ३, सुर्खेत क्षेत्र १ र कैलाली क्षेत्र १ को गणना पनि टुंगिने चरणमा रहेको आयोगले जनाएको छ । आयोग प्रवक्ता नवराज ढकालले दिएको जानकारीअनुसार एमालेले ३१ लाख २४ हजार ७ सय ४७, कांग्रेसले ३० लाख ६० हजार ८ सय ५०, माओवादी केन्द्रले १२ लाख ७३ हजार ७ सय ३१, संघीय समाजवादी फोरम नेपालले ४ लाख ५९ हजार ७१, राष्ट्रिय जनता पार्टी नेपाल ३ लाख ८३ हजार ७०६, नेपाल विवेकशील साझा पार्टी २ लाख ६६ हजार ५३, राष्ट्रिय प्रजातन्त्र पार्टी १ लाख ८९ हजार ८३ हजार २ सय ८० मत पाएका छन् । यसैगरी राष्ट्रिय प्रजातन्त्र पार्टी (प्रजातान्त्रिक) ले ८३ हजार १ सय ४३, नयाँ शक्ति पार्टी ७६ हजार १ सय ९४, नेपाल मजदुर किसान पार्टी ५२ हजार ६ सय ९३ र अन्य दलले ३ लाख ५० हजार ८ सय १६ मत प्राप्त गरेका छन् ।"
दुई सयको जमानत जफत,गौर : रौतहतका चार निर्वाचन क्षेत्रमा प्रतिनिधि र प्रदेशसभा चुनावमा उम्मेदवार बनेका दुई सय जनाको जमानत जफत भएको छ। रौतहट १ बाट प्रतिनिधिसभा सदस्यमा उम्मेदवार बनेका नेपाली जनता दलका केन्द्रीय अध्यक्ष हरिचरण साहको जमानत जफत भएको छ। २०७० को दोस्रो संविधानसभा निर्वाचनमा समानुपातिक निर्वाचन प्रणालीबाट सभासद बनेका साहले ३ सय ३८ मत मात्रै पाएका छन्। पूर्वसभासद बबन सिंहको पनि जमानत जफत भएको छ। सिंहले २०६४ को संविधानसभा चुनावमा स्वतन्त्र उम्मेदवारी दिएर जितेका थिए। यो निर्वाचनमा १ नं क्षेत्रबाट उम्मेदवार बनेका सिंहले एक हजार ६ सय ६९ मत मात्रै पाए। रौतहटका एकसय ९८ जना उम्मेदवारको जमानत जफत भएको जिल्ला निर्वाचन कार्यालय रौतहटले जनाएको छ। दशप्रतिशत भन्दा कम मत ल्याएका उम्मेदवारको जमानत जफत भएको हो। रौतहटको चारवटा प्रतिनिधि सभा र ८ प्रदेशसभा निर्वाचन क्षेत्रमा दुई सय ३५ जनाको उम्मेदवारी परेको थियो। एक सय ४४ जना प्रदेशमा र ९१ जनाले प्रतिनिधि सभा सदस्यका लागि उम्मेदवारी दिएका थिए। प्रतिनिधि सभाका चारवटै निर्वाचन क्षेत्रका ८० जना उम्मेदवारको जमानत जफत भएको छ।
पाँच वर्षभित्र जाजरकोटको परिचय बदल्छौ',"जाजरकोट : प्रतिनिधिसभा सदस्यमा दोस्रो पटक निर्वाचित पूर्वगृहमन्त्री शक्तिबहादुर बस्नेतले पाँच वर्षभित्र जाजरकोटको परिचय बदल्ने बताएका छन् । विजयी भएपछि मतदातालाई धन्यवाद दिन शुक्रबार आयोजना गरिएका कार्यक्रमहरूमा बस्नेतले जिल्लाको मुहार फेर्ने गरी काम गर्ने प्रतिबद्धता जनाएका हुन् । जाजरकोट भन्ने बित्तिकै धेरैका मानसपटलमा रोग, भोग, अभाव र अविकासलगायत कुराको चित्र कोरिन्छ । महामारीको रूपमा फैलिएको झाडापखाला होस् वा स्वाइन फ्लु, खाद्यन्न अभाव होस् वा विद्युत् र सडक यातायातको असहजता । यी कारणले पनि यो जिल्लाको परिचय स्वदेश तथा विदेशमा निकै पिछडिएको जिल्लाको रूपमा परिचित छ । यो परिचयलाई नवनिर्वाचित जनप्रतिनिधिले बदल्ने उद्घोष गरेका छन् । उनीहरूले जाजरकोटलाई पिछडिएको जिल्लाको उपमा इतिहासको रूपमा सीमित गर्ने दाबी गरेका छन् । सांसद बस्नेतले भने, अबको जाजरकोट हिजोको जस्तो औषधि नपाएर मर्नुपर्ने, सामान्य उपचारका लागि पनि जिल्लाबाहिर जानुपर्ने, चामल नपाएर भोकमरीमा पर्नुपर्ने, प्राविधिक र उच्च शिक्षा पढ्न जिल्ला बाहिर जानुपर्ने अवस्थाको अन्त्य गर्छौं । घोडा तथा खच्चडमा चामल र मालसमान ढुवानी गर्नु पदैन, अब हामी गाउँगाँउमा मोटर बाटो पुर्याउँछौं । अब हिजोको जस्तो जाजरकोट हुँदैन । अबको जाजरकोट समृद्ध र विकासको पथमा लम्केको जाजरकोट हुन्छ ।' भारतको रुपैडियादेखि कोहलपुर, छिन्चु, जाजरकोट, डोल्पा हुँदै चीनको मरिम धो जोड्ने भेरी करिडोर निर्माण, मध्यपहाडी पुष्पलाल लोकमार्गको स्तरोन्नति, जाजरकोट जुम्ला सडकको ट्र्याक खोल्ने र दाङदेखि जुम्ला हुँदै रारा जोड्ने सडक निर्माणका लागि जाजरकोट र जुम्लाको बाधकको रूपमा रहेको लेकमा करिब आठ किलोमिटर सुरुङ मार्गबाट छोटो मार्ग बनाउने गरी तत्काल काम थाल्छौं । यी सबै सडक सञ्जालमा जोडिएपछि प्रदेश ६ को आर्थिक, सामाजिक र पर्यटकीय दृष्टिकोणले जाजरकोटलाई केन्द्रविन्दु बनाएर काम थाल्छौं ।' उनले भने, यो भाषण होइन साँच्चिकै काम गरेर देखाउँछौं । अबको पाँच वर्ष जाजरकोटको परिचय बदल्ने र प्रदेश ६ लाई समृद्ध बनाउने हो । हिजो जेजस्तो कमजोरी भए पनि अब मेरो पूरै ध्यान जाजरकोटको पूर्वाधार विकास र रोजगारी सिर्जनामा लगाउनेछु ।' २०७० सालको संविधानसभा सदस्यमा निर्वाचित हुँदा आफू संविधान लेख्ने काममै व्यस्त भएकोले जिल्लाको विकासमा पूरा ध्यान दिन नसकेको स्विकार्दै अब आफूले जिल्लाको अवस्था परिवर्तनमा समय खर्चिने बस्नेतले दाबी गरे । प्रतिनिधिसभा सदस्यमा निर्वाचित भएपछि मतदातालाई धन्यवाद दिँदै बस्नेतले विगतमा सरकारको मन्त्री हुँदा पनि जाजरकोटका लागि जति गर्नुपर्थ्यो, त्यति नगरेको भनी जनताले गरेको गुनासो जायज भएकाले अब त्यस्तो गुनासो आउन नदिने बताए । जिल्लाका सात वटै स्थानीय तहमा अस्पताल निर्माण गर्ने, एक वर्षभित्र खलंगादेखि पाँचकटिया, खलंगादेखि थलह, र खलंगादेखि डोल्पाको सिमाना रहेको त्रिवेणीसम्म बाह्रै महिना गाडी चल्ने बनाएरै छाड्ने बताए । उनले अहिले निर्माण भएका सबै कच्ची सडकहरूमा कालोपत्रे गर्ने काम पनि एक वर्षभित्रमै सुरु गर्ने र स्थानीय जनतामा रोजगारी सिर्जनाका लागि ढिमेको पाँचकटियामा सुन्तला जोन प्रोजेक्ट सुरु गर्न लागिएको र जडीबुटी प्रशोधनका लागि उद्योग सञ्चालनका साथै अन्य पहल तत्काल सुरु गर्ने बस्नेतले बताए । नलसिंहगाड जलविद्युत् आयोजनाको पूर्णता र बारेकोटमा बासस्थान रहेको विश्वकै दुर्लभ जनावर रेडपान्डाको संरक्षण गरेर जाजरकोटको विकासमा फड्को मार्ने आफ्नो योजना रहेको बस्नेतले बताए । प्रदेश क' का सांसद गणेशप्रसाद सिंह र प्रदेश ख' का करवीर शाहीले जिल्लाको विकासमा इमानदारीपूर्वक लागिपर्ने प्रतिबद्धता जनाएका छन् ।"
सरकार गठनमा बखेडा,"काठमाडौं : प्रतिनिधिसभा र प्रदेशसभा चुनावमा सुविधाजनक बहुमत पाएका वाम गठबन्धनका दुई प्रमुख नेता एमाले अध्यक्ष केपी शर्मा ओली तथा पुष्पकमल दाहाल सरकार गठन एवं पार्टी एकता टुंग्याउन छलफलमा बसेका छन्। दुवै तहको निर्वाचन परिणाम सार्वजनिक भएपछि गठबन्धनका शीर्ष दुई नेता ओली र दाहालबीच शुक्रबार पहिलोपटक भेटवार्ता भएको छ। राजधानीमा भएको ओलीदाहालको एक घन्टा लामो भेटवार्ता निर्वाचन परिणाम र भावी सरकार गठनमा केन्द्रित रहेको ओलीका प्रेस संयोजक चेतन अधिकारीले जानकारी दिए। उनले भने, दिउँसो ३ देखि ४ बजेसम्म दुई नेताबीच चुनावमा वाम गठबन्धनले पाएको बहुमत र भावी रणनीति छलफल भएको थियो।' दुवै नेता नयाँ सरकार र पार्टी एकता प्रक्रियालाई छिट्टै निर्णायक चरणमा पुर्याउनेमा सहमत भएको दाबी स्रोतले गरेको छ। ६०४० को भागबन्डामा आआफ्नै पार्टीको चिह्नमा निर्वाचन लडेका उनीहरूले सरकार सञ्चालन र पार्टी नेतृत्व कसले गर्ने भन्ने विषयलाई प्रमुख दिएर छलफल गरेको दाबी स्रोतको छ। ओलीदाहालले देउवा नेतृत्वको कामचलाउ सरकारले धमाधम नियुक्ति गरेको विषयमा छलफल भएको थियो। दुवै नेताले नयाँ सरकार गठनका विषयमा अनावश्यक कानुनी बखेडा झिकेर सरकारले ताजा जानदेशको अवमूल्यन गरेको तर्फ गम्भीरतापूर्वक छलफल गरेका थिए। नयाँ सरकार गठन, पार्टी एकता प्रक्रिया, राष्ट्रियसभा गठन र समसामयिक राजनीति लगायतमा नेताद्वयबीच गम्भीर परामर्श भएको जानकारी माओवादी सचिवालय स्रोतले दिएको छ।माओवादी स्रोतले भन्यो, नेताद्वयको परामर्श एक साताभित्र वाम गठबन्धनलाई बहुमत दिने मतदातामाझ परिणामुखी सन्देश पुर्याउन नै केन्द्रित थियो।' माओवादी केन्द्रका नेता नारायणकाजी श्रेष्ठले ओली दाहालबीच सरकार गठन र पार्टी एकता केही दिनभित्रै टुंगोमा पुर्याउने विषयमा छलफल भएको जानकारी दिए। एमाले अध्यक्ष ओलीसँग भएको वार्ताबारे जानकारी दिँदै उनले भने, दुवै विषयलाई कसरी अगाडि बढाउने भन्ने बारेमा एकदुई दिनभित्रै पार्टी एकता संयोजन समितिको बैठकले तय गर्नेछ।' एमालेका एक नेताले भने, दुई पार्टीबीच पार्टी एकताका लागि सैद्धान्तिक सहमति मात्र भएको छ। तर, दुवै पार्टीका कमिटी एकै बनाउने, राजनीतिक दस्तावेज तयार पार्नेलगायत प्राविधिक काममा यी दुई पार्टीबीच छलफल भइसकेको छैन। मोटामोटी रूपमा दुवै पार्टीका अध्यक्षहरू कार्यकारी भूमिकामा रहने भने पनि त्यसको ठोस निर्णय भएको छैन। यस्तो अवस्थामा सरकार गठन अगावै पार्टी एकता हुने कुरा कठिन छ।' राष्ट्रपतिओली वान् टु वान् वार्ता राष्ट्रपति विद्यादेवी भण्डारी र एमाले अध्यक्ष केपी शर्मा ओलीबीच शुक्रबार वान् टु वान् वार्ता भएको छ। वार्ता वान् टु वान् भएकोले आफूले केही भन्न नसक्ने जानकारी राष्ट्रपतिका स्वकीय सचिव डा भेषराज अधिकारीले दिए। ताजा जनादेश वाम गठबन्धनका पक्षमा आएपछि राष्ट्रपतिलाई भेट गर्न गएका ओलीले प्रधानमन्त्री शेरबहादुर देउवाले राष्ट्रियसभा निर्वाचनसम्बन्धी अध्यादेशलाई लिएर विवाद झिकेको स्मरण गराएका थिए। राष्ट्रपतिसमक्ष ओलीले राखेको भनाइ उद्धृत गर्दै स्रोतले भन्यो, नयाँ सरकार गठनका विषयमा पनि अनावश्यक कानुनी बखेडा झिकेर सरकारले ताजा जानदेशको अवमूल्यन गरेको छ। एमाले र माओवादी एकल संक्रमणीय प्रणालीमा नभएर बहुमतीय प्रणालीमा राष्ट्रियसभा गठनको पक्षमा छ।' सरकारले असोज दोस्रो साता राष्ट्रियसभाको निर्वाचन एकल संक्रमणीय प्रणालीबाट गराउनुपर्ने प्रावधान राखेर अध्यादेश राष्ट्रपतिसमक्ष पठाएको थियो। राष्ट्रपति भण्डारीले प्रधानमन्त्रीलाई सहमतिको बाटोबाट समस्याको निकास खोजी सत्ता हस्तान्तरण प्रक्रियामा जान सुझाएकी थिइन्। प्रधानमन्त्री देउवाले राष्ट्रपति भण्डारीलाई बिहीबार भेटेका थिए।"
मतदाता शिक्षा प्रभावहीन,"प्युठान : स्थानीय तहको तुलनामा प्रतिनिधि तथा प्रदेशसभा चुनावमा बदर मतको संख्या बढेको छ । स्थानीयमा जिल्लाभर २ प्रतिशत मत बदर भएकोमा यसपटक करिब ८ प्रतिशत बदर भएको छ । प्रतिनिधि तथा प्रदेशसभा निर्वाचनमा खसेको कुल मतमध्ये समानुपातिकतर्फ १० हजार तीन सय ३५ मत बदर भएको मुख्य निर्वाचन अधिकृतको कार्यालय प्युठानले जनाएको छ । प्रत्यक्षतर्फ ६ हजार तीन सय ३५ मत बदर भएको छ । धेरैजसो एउटै मतपत्रमा क्रमशः धेरै पार्टीलाई भोट हालेको भेटियो', मुख्य निर्वाचन अधिकृत हेमबहादुर सेनले भने, स्थानीयमा पनि यस्तै पाइएको थियो ।' कतिपय मतदाताले औठाछाप समेत हानेको भेटिएको उनले जानकारी दिए । बदर मतको संख्याले समेत निर्वाचनका लागि जिल्लामा लाखौं रुपैयाँ खर्चेर गरिएको मतदाता शिक्षा कार्यक्रम प्रभावहिन देखिएको छ । जिल्ला निर्वाचन कार्यालयले जिल्लाभर २ सय स्वयंसेविका परिचालन गरी मतदाता शिक्षा कार्यक्रम सञ्चालन गरेको थियो । गाउँ तहसम्म कार्यक्रम प्रभावकारी रुपमा सञ्चालन हुन नसक्दा बदरमतको संख्या बढेको सर्वसाधारणको भनाइ छ । जिल्ला निर्वाचन अधिकारी कृष्णबहादुर कुवँरका अनुसार मतदाता शिक्षा कार्यक्रमका लागि जिल्लामा कुल ३६ लाख रुपैयाँ बजेट खर्च गरिएको छ । मतदाता शिक्षाका लागि ३० लाख र तालिम सञ्चालन वापत् ६ लाख रुपैयाँ खर्च भएको उनको भनाइ छ । समय छोटो हुँदा पनि कार्यक्रम प्रभावकारी ढंगले सञ्चालन गर्न सकिएन', उनले भने, स्थानीयको तुलनामा यसपटकको मतपत्र समेत अप्ठ्यारो थियो । दलहरूले समेत मतदाता शिक्षा सँगसँगै लगेको भए बदर कम हुने थियो ।' निर्वाचन कार्यालयले मतदाता शिक्षाका लागि वितरण गर्ने प्रचार सामग्रीहरू राम्रोसँग मतदाता सामु नपुर्याएको मतदाताको गुनासो छ । जिल्लाभर एक लाख ३८ हजार ६ सय ४१ मतदातामध्ये ९० हजार चार सय १३ जनाले मतदान गरेका थिए । बाम गठवन्धनका उम्मेदवार धेरै मत बदर भएको छ । शुक्रबार घोषणा गरिएको अन्तिम मतपरिणाम अनुसार जिल्लामा एमाले पहिलो पार्टी बनेको छ । २४ हजार सात सय ६३ मत लिएर यसपाली पनि एमाले पहिलो पार्टी बनेको हो । कांग्रेससँगको मतान्तर एमालेको एक हजार नौ सय १७ मात्र छ । कांग्रेसले २२ हजार आठ सय ४६ मत पाएको मुख्य निर्वाचन अधिकृत सेनले जानकारी दिए । स्थानीय तह निर्वाचनमा पनि एमाले जिल्लाको पहिलो पार्टी बनेको थियो । तेस्रो बनेको राष्ट्रिय जनमोर्चाले १५ हजार चार सय ७४ र चौथो दल माओवादी केन्द्रले १४ हजार ८२ मत पाएको छ । सबै दलले स्थानीय तहकै हैसियतमा आफ्नो अस्तित्व कायम गरेका छन् । प्रतिनिधि तथा प्रदेशसभा निर्वाचनका लागि भएको निर्वाचनमा प्रत्यक्षतर्फ जिल्लामा सबै क्षेत्रमा बाम गठवन्धनका साझा उम्मेदवार विजयी भएका छन् । प्रतिनिधिसभा सदस्यमा राजमोका केन्द्रीय उपाध्यक्ष दुर्गा पौडेल, प्रतिनिधिसभा सदस्यतर्फ (क) मा एमालेका हरी रिजाल र (ख)मा माओवादी केन्द्रका कृष्णध्वज खड्का विजयी भएका छन् । जिल्लामा तीन ठूला वाम दल एमाले, राजमो र माओवादी केन्द्रले चुनावी तालमेल गरी अघि बढेका थिए । कांग्रेसँग राप्रपा मिसिएको थियो । विगतका निर्वाचनमा बोलियो देखिएको राजमो यसपाली तेसो शक्तिका रुपमा झरेको छ । रविन्द्र मिश्र नेतृत्वको विवेकशील साझा पार्टीले प्युठानबाट ५ सय ६४ मत ल्याएको छ ।"
दलबदलु सबै पराजित,"गौर : उम्मेदवारी दर्ताको केही दिन अघि दल बदलेर उम्मेदवार बनेका तथा व्यापारी पृष्ठभूमिका उम्मेदवार रौतहटमा पराजित भएका छन्। मनोनय दर्ताको केही दिन अघि दल बदलेर प्रतिनिधिसभा सदस्यको टिकट पाएका रौतहट क्षेत्र नम्बर ३ का कांग्रेस परित्याग गरी राजपा नेपालबाट उम्मेदवार बनेका ओमप्रकास जैयसवाल तथा क्षेत्र नम्बर ४ बाट उम्मेदवार बनेका कन्थमणिप्रसाद कलवारले ते श्रो स्थानमा चित्त बुझाउनु परेको छ। यस्तै नयाँ शक्ति पार्टी छाडेर मनोनयन दर्ताको केही दिनअघि संघीय समाजवादी फोरम प्रवेश गरी टिकट पाएका किरणकुमार साहले प्रतिनिधिसभा सदस्य पदमा रौतहट क्षेत्र नम्बर २ मा पराजित भएका छन्। क्षेत्र नम्बर १ मा संघीय समाजवादी फोरम नेपालका केन्द्रीय सदस्य बबन सिंहले पार्टीले टिकट नदिएको भन्दै स्वतन्त्र उम्मेदबार दिए सिंह पनि पराजित भए। क्षेत्र नम्बर ४ बाट कन्थमणिप्रसाद कलवारले ७ हजार ८ सय ८१ मत, क्षेत्र नम्बर ३ का ओमप्रकाश जैयसवालले १४ हजार ६ सय ५८ मत र क्षेत्र नम्बर २ मा किरणकुमार साह १६ हजार ८ सय ६५ मत र क्षेत्र नम्बर १ मा स्वतन्त्र उम्मेदवार बबन सिंहले १ हजार ६ सय ६९ मत पाएका थिए। क्षेत्र नम्बर ४ बाट उम्मेदवार बनेका कलवार स्थानीय तह निर्वाचनमा गरुडा नगरपालिकाको मेयरमा उठेका थिए। मेयरमा टिकट पाउने आशामा कांग्रेस छाडेर माओवादी केन्द्र प्रवेश गरेका कलवारलाई माओवादीले टिकट नदिए पछि स्वतन्त्र उम्मेदवारी दिएका थिए। लामो समय उद्योग वाणिज्य संघको विभिन्न उच्च पदमा रहेका कलवारले दुवै चुनावमा धेरै रकम खर्च गरेको कार्यकर्ता बीचमा नै चर्चा छ। प्रतिनिधिसभाको क्षेत्र नम्बर २ मा उठेका साहले स्थानीय तहको निर्वाचनमा नयाँ शक्ति पार्टीबाट राजपुर नगरपालिकाको उपमेयरमा श्रीमतीलाई उठाएका थिए। उनी पराजित भएकी थिइन्। यस्तै क्षेत्र नम्बर ३ मा उठेका जैयसवालले कटहरीया नगरपालिकको मेयर पदमा काग्रेसबाट छोरालाई उठाएका थिए। तर उनी पराजित भएका थिए। वर्षौदेखि डिष्टिलरी उद्योग सञ्चालन गर्दै आएका जैयसवालको रौतहटमा दुई वटा डिष्टिलरी उद्योग छन्। यता क्षेत्र नम्बर १ का उम्मेदवार सिंहकी श्रीमती राजदेवी नगरपालिकाको उपमेयर पदमा संघीय समाजवादी फोरमबाट बिजयी भएकी थिइन्। रौतहटको १ नम्बर क्षेत्रको प्रदेश क मा प्रदेशसभा संसद्को उम्मेदवारी दिएका नागेन्द्र साह पनि पराजित भएका छन्। कांग्रेसबाट टिकट पाएका साह निमार्ण व्यवसायी संघ रौतहटका अध्यक्ष हुन्। यस्तै सोही क्षेत्रको प्रदेश खबाट प्रदेश सभा संसद्को उम्मेदवार बनेका राजेश चौधरी पराजित भए। चौधरी विडी उद्योग सञ्चालक हुन्। उनको दुर्गा भगवती १ मा विडी उद्योग छ। रौतहट ४ को प्रदेश खबाट पूर्व आइजीपी प्रदिपशम्शेर जवरा पनि पराजित भएका छन्। यो क्षेत्रमा स्वतन्त्र उम्मेदवार बिजयी भएका छन्। व्यापार व्यावसायमा लामो समयदेखि लागेकाहरू पैसा र पहँुचको भरमा टिकट ल्याएर उम्मेदवार बनेकाले हार बेहोर्नु परेको रौतहटका मतदाताको भनाइ छ।"
प्रदेश पूर्वाधार व्यवस्थापनमा अलमल,"तुलसीपुर : सरकारले निर्वाचन अघि नै तोक्नु पर्ने प्रदेशको अस्थायी मुकाम र प्रदेश प्रमुखको निर्णय गर्न नसक्दा राजधानीका लागि आवश्यक पूर्वाधार व्यवस्थापनमा अलमल देखिएको छ। प्रदेश नं ५ को मुकाम दाङ तोकिने सिफारिस हुनु र उम्मेदवारका चुनावी नारामा प्राथामिकता पाउनुले जिल्लामा सामान्य मुकामको तयारी गरेको भए पनि राजधानीको लागि पूर्णरूपमा पूर्वाधार र संरचना व्यवस्थापनले गति लिन सकेको छैन। प्रदेश तथा प्रतिनिधिसभा निर्वाचन सम्पन्न भएसँगै तातिएको राजधानी र प्रदेश प्रमुखकोे बहस निष्कर्षमा अहिलेसम्म पुग्न सकेको छैन। प्रदेश नं ५ प्रदेशको मुख्यालय दाङमा स्थापना हुने राजनीतिक दलको नेतृत्वले एजेण्डा बनाए पनि आधिकारिक रुपमा सरकारले प्रदेश राजधानी पूर्वाधारका लागि सर्कुलर नगर्दा राजधानीका लागि आवश्यक पूर्वाधारहरूको व्यवस्थापन गर्ने कि नगर्ने भन्ने विषयमा जिल्लाका सरकारी संयन्त्र अलमलमा परेका छन्। दाङका प्रमुख जिल्ला अधिकारी गजेन्द्रबहादुर श्रेष्ठले राजधानीको पूर्वाधार व्यवस्थापनका लागि कुनै पनि निर्देशन जिल्लामा नआएको बताए। उनले सरकारबाट त्यस्तो निर्देशन नआए पनि संरचनाको खोजी भने गरिरहेका जानकारी दिए। दाङलाई राजधानी बनाइए व्यवस्थापनको सामान्य तयारी गरेका छौं', प्रजिअ श्रेष्ठले भने, यो जिल्लाको आन्तरिक तयारी मात्रै हो।' उनले जिल्लामा रहेका सरकारी कार्यालयका संरचना र केही निजी संरचनालाई समेत प्रयोग गर्र्ने गरी पूर्वाधार खोजी गरिएको बताए। अहिलेकै अवस्थामा हामी पनि अलमलमा छौं', उनले भने, यही अवस्थामा सरकारले तोकी हाले पनि जिल्लाले पूर्वाधार व्यस्थापन गर्न सक्छ।' उनले यसको तयारीका लागि प्राविधिक खटाएर पूर्वाधार अध्ययन गरिरहेको जानकारी दिए। प्रजिअ श्रेष्ठले दाङमा पूर्वाधार र खुला जग्गा प्रशस्त भएकाले राजधानीका लागि कुनै समस्या नहुने बताए। सरकारले प्रदेश मुकाम तोक्न नसक्दा प्रदेशको सम्भावित मुख्यालयमा पूर्वाधार व्यवस्थापनमा अलमल देखिएको छ। अस्थाई मुकाम तोकेर निर्देशन आए हामी एक दिनमै संरचनाको व्यवस्थापन गर्न सक्छौं', उनले भने। जिल्लाका अगुवाले भने राजधानीका लागि दाङ उपयुक्त भएको भन्दै सरकारले तत्काल मुकाम तोकनु पर्ने बताएका छन। दाङ जिल्ला उद्योग वाणिज्य संघका अध्यक्ष नारायणप्रसाद भुसालले ५ नं प्रदेशको राजधानी दाङमा नै हुनुपर्ने भन्दै निजी क्षेत्रबाट पनि पूर्वाधार र भौतिक संरचना व्यवस्थापनमा भूमिका खेलेको बताए। उनले जिल्लामा रहेका निजी संरचनालाई पनि आवश्यक परेर उपलब्ध गराउन सकिने बताए। तुलसीपुर उद्योग वाणिज्य संघका अध्यक्ष बिरबहादुर रावत विरुले सबै हिसाबले दाङ राजधानी उपयुक्त भएको भन्दै यसका लागि उद्योगी व्यवसायीले पूर्ण सहयोग गर्ने बताए। पूर्वाधारको ब्यवस्थापन गर्नु परे पनि हामी गर्न तयार छौं', उनले भने, तर सरकारले गर्ने निर्णय छिटो आउनु पर्यो।' उनले सामाजिक, आर्थिक, राजनीतिक भौगोलिक रुपमा राजधानीका लागि दाङको विकल्प नभएको बताए। वाम गठवन्धनका तर्फबाट मुख्यमन्त्रीको रुपमा अघि सारिएका एमाले नेता शंकर पोखरेलले ५ नं प्रदेशको राजधानी दाङ नै हुने बताउँदै आएका छन्। पोखरेलले दाङलाई पाँच नम्बर प्रदेशको राजधानी बनाउने र नेतृत्व गर्ने कार्यभार आफूले पाउने भएकाले राजधानीको तयारी भइसकेको बताए।"
