शीर्षक,विवरण
निर्वाचनमा विवके प्रयोग गर्नुहोस् : कमल थापा,"हेटौंडा : राष्ट्रिय प्रजातन्त्र पार्टीका केन्द्रीय अध्यक्ष कमल थापाले सम्पूर्ण मतदातालाई विवेकपूर्ण तरिकाले मतदान गर्न अपिल गर्नुभएको छ। गृहनगर हेटौँडामा रहनुभएका थापाले शनिबार विज्ञप्ति जारी गर्दै निर्वाचनले मुलुकको न्युनतम शान्ति, स्थायित्व र प्रजातान्त्रिक वातावरण तयार गर्न महत्वपूर्ण योगदान पुराउने विश्वास व्यक्त गर्नुभएको छ। यो चुनावको सफलताले दोस्रो चरणको चुनावलाई पनि सहज तुल्याउने छ, विज्ञेप्तीमा भनिएको छ, विगतका कहालीलाग्दो अवस्थालाई समीक्षा गर्दै पार्टीको निहित स्वार्थ भन्दामाथि उठेर राष्ट्रलाई केन्द्रविन्दु राखी विवेकपूर्ण ढंगले मताधिकारको प्रयोग गर्नुहुन सम्पूर्ण नेपाली दाजुभाइ तथा दिदीबहिनीमा सादर अपिल गर्दछु। राप्रपा अध्यक्ष थापाले देश संकटको चक्रव्यूहमा फसेको भन्दै यो स्थानीय तह निर्वाचनले पूर्ण समाधान दिन नसक्ने बताउनुभयो। विगत २१ बर्षको अवधिमा अवलम्बन गरिएका गलत नीति र त्रुटिपूर्ण मार्गचित्रको परिणामस्वरुप देश अहिले गम्भीर संकटको चक्रव्युहमा फसेको छ। यो चुनावले संकटको पूर्ण समाधान दिन सक्दैन, तर यो चुनाव निश्चय पनि संकट समाधानको दिशामा एक महत्वपूर्ण कोशेढुंगा र खुड्किलो बन्न सक्छ। विज्ञप्तिमा उल्लेख छ।"
भोट हाल्न प्रधानमन्त्री प्रचण्ड चितवनमा,चितवनः प्रधानमन्त्री पुष्पकमल दाहाल प्रचण्ड चितवन आउनु भएको छ। आइतबार हुने स्थानीय तहको निर्वाचनमा भाग लिन प्रधानमन्त्री प्रचण्ड चितवन आउनु भएको हो। प्रधानमन्त्री प्रचण्ड पौने पाँच बजे बुद्ध एयरको उडानबाट भरतपुर आइपुग्नु भएको हो। विमानस्थल ओर्ले लगत्तै प्रधानमन्त्री प्रचण्ड पत्रकारलाई कुनै प्रतिक्रिया नदिईँ बाहिरिनु भएको थियो। प्रचण्ड शनिबारको रात भरतपुरको चौविस कोठीमा रहेको होटल ग्लोबलमा बिताउनु हुनेछ। प्रधानमन्त्री प्रचण्ड भरतपुर महानगरपालिकाको वडा नम्बर४ का मतदाता हुनुहुन्छ। उहाँले लंकुको लक्ष्मी उच्च माविको मतदान केन्द्रमा विहान सात बजे मतदान गर्ने कार्यक्रम रहेको छ। प्रधानमन्त्री प्रचण्ड आइतबार नै काठमाडौं फर्किने कार्यक्रम छ।
२० वर्षपछि आएको वैशाख ३१ : ३४ जिल्लामा निर्वाचन,"काठमाडौं : झन्डै २० वर्षपछि जनताको घरदैलोको सरकार स्थानीय तहमा जनप्रतिनिधि छान्न आइतबार तीन प्रदेशमा मतदान हुँदैछ । पहिलो चरणमा ३, ४ र ६ नम्बर प्रदेशका २ सय ८३ स्थानीय तहका लागि मतदान हुन लागेको हो । तीमध्ये दुई तहमा प्रतिनिधि निर्विरोध निर्वाचित भइसकेका छन् । २०५४ मा चुनाव भएयता स्थानीय तह जनप्रतिनिधिविहीन छ । नयाँ संविधानले स्थानीय तहलाई अधिकार सम्पन्न बनाएपछि पहिलोपटक चुनाव हुन लागेको हो । स्थानीय तहको निर्वाचनबाट पहिलोपटक ठूलो संख्यामा महिला र दलित जनप्रतिनिधि बन्दैछन् । निर्वाचन आयोगले आइतबार बिहान ७ बजेदेखि साँझ ५ बजेसम्म मतदानको समय तोकेको छ । आयोगले ६ हजार ६ सय ४२ मतदान केन्द्रमा आवश्यक पर्ने सम्पूर्ण तयारी पूरा भएको भन्दै एक दिन राष्ट्रका लागि समय दिएर मतदान गर्न अपिल गरेको छ । दृष्टिविहीन वा शारीरिक अशक्तता भएका मतदाताले आफैं मतसंकेत गर्न नसकेमा एकाघरको परिवारका सदस्यले मतदान अधिकृतको स्वीकृति लिएर वा मतदान अधिकृतको सहयोगमा मतसंकेत गर्नसक्ने व्यवस्था मिलाइएको आयोगले जनाएको छ । अपांगता भएका, गर्भवती, सुत्केरी, ज्येष्ठ नागरिक, अशक्त वा बिरामी मतदातालाई प्राथमिकता दिई मतदानकार्यमा उचित व्यवस्थापन मिलाउन र सहज ढंगले मतदानको प्रबन्ध गर्न सबै मतदान अधिकृतलाई आयोगले निर्देशन दिएको छ । अपांगता भएका मतदातालाई मतदान गर्न सजिलो होस् भनेर सयभन्दा बढी मतदानकेन्द्रमा याम्प बनाइएको आयोगले जनाएको छ । उम्मेदवारहरूमा प्रमुखअध्यक्षभन्दा उपप्रमुखउपाध्यक्षमा महिलाको संख्या निक्कै बढी छ । दुई गाउँपालिकाका प्रमुखसहित १ सय ६० महिला र १ सय ६९ पुरुष गरी ३ सय २९ जना उम्मेदवार निर्विरोध निर्वाचित भइसकेको आयोगले जनाएको छ । अन्तिम मतदाता नामावलीमा नाम समावेश भएका तर कुनै कारणवश मतदाता परिचयपत्र प्राप्त गर्न नसकेमा, हराएमा वा नष्ट भएमा नागरिकताको प्रमाणपत्र वा २०७० सालमा निर्वाचन आयोगबाट जारी गरिएको मतदाता परिचयपत्र वा राहदानी वा सवारीचालक अनुमतिपत्र वा जग्गाधनी प्रमाणपत्र वा सरकारी निकायबाट फोटोसहित जारी भएको अन्य परिचयपत्रसमेतका आधारमा मतदान गर्न पाउने निर्णय आयोगले गरेको छ । मतदाता नामावली तथा मतदाता परिचयपत्रमा सामान्य त्रुटि पाइएमा स्थानीय तह निर्वाचन निर्देशिका, २०७३ को दफा ४८ बमोजिम सानोतिनो भुलचुक मानी निजको नागरिकता प्रमाणपत्रको विवरणलाई मूल आधार लिई मतदान गर्न दिने व्यवस्था मिलाउनसमेत सम्बन्धित सबैलाई जानकारी गराइएको छ, प्रमुख निर्वाचन आयुक्त अयोधीप्रसाद यादवले शनिबार पत्रकारसम्मेलनमा भन्नुभयो । संविधानले महिला, पिछडिएका क्षेत्र, सीमान्तकृत समूह, दलित, मधेसी समुदाय र अपांगता भएका व्यक्तिहरूका साथै अन्य लक्षित समूह एवं समुदायहरूको निर्वाचनमा सहभागिता सुनिश्चित गरेको छ, पत्रकारसम्मेलनमा प्रमुख आयुक्त यादवले भन्नुभयो, स्वतन्त्र र निष्पक्ष निर्वाचनबाट सामान्य नागरिकहरूले पनि शासनमा सहभागिता हुन पाओस् र लोकतन्त्रमा कसैले पनि आफू वञ्चितिमा परेको अनुभ्ुति गर्नु नपर्ने प्रावधान हुँदा स्थानीय तह निर्वाचनको महत्व अझै बढेको छ । मतदान गर्न मतदाताहरू ज्यादै उत्सुक रहेको उल्लेख गर्दै यादवले भन्नुभयो, निर्वाचनमा सुरक्षाको भरपर्दो व्यवस्था गरिएको हुँदा ढुक्क भएर मतदानप्रक्रियामा सहभागी हुन र आफ्नो अमूल्य मत सातजना उम्मेदवारलाई प्रदान गर्न सबै मतदाता महानुभावहरूसँग आयोग हार्दिक अपिल गर्न चाहन्छ । आइतबार बिहान ७ बजेदेखि अपराह्न ५ बजेसम्म मतदानकेन्द्रमा प्रवेश गर्ने मतदाताले मात्र मतदान गर्न पाउने जानकारी दिँदै यादवले भन्नुभयो, मतदाताले एक दिन राष्ट्रका लागि समय प्रदान गरी दुःख सहेर भए पनि मतदानमा सरिक भई आफूले रोजेको योग्य उम्मेदवारलाई निर्वाचित गराउन म यहाँहरूलाई अनुरोध गर्दछु । आफ्नो स्थानीय सरकार कस्तो बनाउने हो, त्यो मतदाताहरूकै हातमा निर्भर रहेको उल्लेख गर्दै आयोगले आफ्नो अमूल्य मत कसैको लोभ, डर, त्रास र धम्कीमा नपरी स्वतन्त्र रूपमा विवेकपूर्ण निर्णय गरेर गोप्य रूपले प्रदान गर्न मतदातालाई आग्रह गरेको छ ।"
स्थानीय निर्वाचन सफल बनाउन मतदातालार्इ राष्ट्रपतिको आह्वान,"काठमाडाैं: राष्ट्रपति विद्यादेवी भण्डारीले आइतबार हुने स्थानीय तहको निर्वाचन सफल बनाउन सवै मतदातालार्इ आह्वान गर्नुभएको छ। राष्ट्रपति भण्डारीले शनिबार आम मतदाताको नाममा जारी सन्देश जारी गरी स्थानीय तहको निर्वाचनलाई शान्तिपूर्ण ढंगले सफल बनाउन आह्वान गर्नु भएको हो। 'देश नयाँ संरचनामा गएको परिप्रेक्ष्यमा यो निर्वाचन नेपालको संविधानले २०७४ माघ ७ गते भित्र सम्पन्न हुनुपर्ने भनी अंगिकार गरेको तीन तहको निर्वाचनको पहिलो खुट्किलो भएकोले यसको आफ्नै महत्व रहेको छ। निर्वाचनले स्थानीय तहलाई अधिकार सम्पन्न गराइ स्थायित्व र आर्थिक सम्बृद्धिको ढोका खोल्ने छ भन्ने मलार्इ विश्वास छ,' राष्ट्रपति भण्डारीले सन्देशमा भन्नु भएको छ। उहाँले लामो समयपछि हुन लागेको स्थानीय तहको निर्वाचनमा उत्साह र उमङ्गका साथ सहभागी भएर संविधान प्रदत्त वालिग मताधिकारको प्रयोग गर्न आम मतदाताहरुलाई आह्वान गर्नु भएको छ।"
विप्लवको पार्टीका ६ कार्यकर्तामाथि सार्वजनिक मुद्दा,"कपिलवस्तु : निर्वाचन विरोधी गतिविधी गर्न खोजेको भन्दै स्थानीय प्रशासनले नेत्रविक्रम चन्द विप्लव नेतृत्वको नेपाल कम्युनिस्ट पार्टीका ६ जना कार्यकर्तामाथि सार्वजनिक मुद्दा चलाइएको छ। जिल्ला प्रहरी कार्यालयका अनुसार प्रहरीले नन्दलाल पुरी, मालबहादुर घर्ती, प्रतापविक्रम शाह र खुमान सिंह परियारलाई चन्द्रौटा क्षेत्रबाट पक्राउ गरेको जनाएको छ। पक्राउ परेका उनीहरु उपर जिल्ला प्रशासन कार्यालयबाट ५ दिनको म्याद थप गरी थप अनुसन्धान भइरहेको प्रहरी नायव उपरीक्षक प्रह्लाद अधिकारील जानकारी दिनुभयो। यसै गरी पकडी क्षेत्रबाट कृपालाल पुरी र गंगाराम कोहारलाई प्रहरीले पक्राउ गरेको छ। उनीहरुलाई ६ दिनको म्याद थप गरिएको छ। निर्वाचन गर्नका लागि सम्पूर्ण प्रक्रिया अघि बढिरहेका बेला निर्वाचन विरोधी गतिविधी गर्न खोजेको, शान्ति सुरक्षामा खलल पार्न खोजेको आरोपमा उनीहरुलाई पक्राउ गरिएको प्रहरी उपरीक्षक भोजजंग शाहले बताए।"
आश र त्रासबाट मुक्त रहेर मतदान गर्नुहोस् : केपी ओली,"काठमाडौं : एमाले अध्यक्ष केपी शर्मा ओलीले वैशाख ३१ गते अर्थात् आइतबार निर्धक्क आफ्नो मनका प्रतिनिधिलाई मतदान गर्न आह्वान गर्नु भएको छ। २० वर्षपछि हुन लागेको स्थानीय तहको निर्वाचनको पूर्वसन्ध्यामा ओलीले सम्पूर्ण मतदातालाई शुभकामना दिँदै यस्तो बताउनु भएको हो। भोलि २०४७ साल वैशाख ३१ गते हुन गइरहेको स्थानीय तहको पहिलो चरणको निर्वाचनको पूर्वसन्ध्यामा हामी सबै न्यायप्रेमी दाजुभाइ दिदीबहिनीहरुमा हार्दिक अभिवादन तथा शुभकामना व्यक्त गदैछौं, ओलीले जारी गरेको विज्ञप्तिमा भनिएको छ, बलियो स्थायी सरकार नेपाली जनताको चीरप्रतिक्षित चाहना हो, यसै चाहनामाथि आधारित भएर नेपालको संविधानमा अधिकारसम्पन्न स्थानीय तहहरुसहित संघीय ढाँचाको व्यवस्था गरएको छ। ओलीले सरकार र सत्ताधारी दलबाट हुनसक्ने अनुचित दबाब र प्रभावबाट मुक्त रहँदै संविधान र कानुनको निर्धारण गरेको कर्तव्य निष्पक्षतापूर्वक सम्पन्न गर्न सबै मतदातालाई आग्रह गरेका छन्। सरकार र सत्ताधारी दलहरुबाट हुनसक्ने अनुचित दबाब र प्रभावबाट मुक्त रहँदै संविधान र कानुनले निर्धारण गरेको कर्तव्य निष्पक्षतापूर्वक सम्पन्न गर्न सबै राष्ट्रसेवकहरु, सुरक्षा अंगहरु र राज्यका सबै निकायहरुसँग आग्रह गर्दछौँ, स्थानीय तहको निर्वाचनका सम्बन्धमा निरन्तर चासो राख्ने अन्तराष्ट्रिय समुदायप्रति धन्यवाद ज्ञापन गर्दै स्थानीय तहसम्म लोकतन्त्र विस्तार गर्ने नेपालको यस प्रयासमा निरन्तर साथ सहयोग रहने अपेक्षासमेत गर्दछौँ। ओलीले पछिल्ला दिनमा चलेका पैसा बाढ्ने चर्चाप्रति समेत घुमाउरो पाराले विज्ञप्तिमा उल्लेख गरेका छन्। उनले विज्ञप्तिमा आशमा नरही आफ्नो मनले छानेका प्रतिनिधिलाई मतदान गर्न आगह गरेका छन्। मतदान गर्नु नागरिकहरुको अधिकार मात्र होइन, कर्तव्यको पनि विषय हो। तपाईंको अमूल्य मतले सही जनप्रतिनिधि चयनमा निर्णायक भूमिका खेल्छ र राज्यका निकायहरुलाई जनताप्रति उत्तरदायी हुन मद्दत गर्छ, विज्ञप्तिमा भनिएको छ, त्यसैले, आश र त्रासबाट मुक्त रहेर आफ्ना मनका प्रतिनिधिलाई मतदान गर्न आह्वान गर्दछौँ।"
अघिल्लो स्थानीय निर्वाचन: कति छिट्टै बितेछ दुई दशक !,"काठमाडौं: 'दुई दशकअघिको स्थानीय निकायको निर्वाचनको दिन म झल्झली सम्झिरहेको छु ।' कीर्तिपुर नगरपालिका६ नयाँबस्ती निवासी विष्णु्माया आचार्य भन्नुहुन्छ, 'शनिबार दिन थियो, बिहान ४ बजे नै मलाई बेथा लाग्यो र छोरो जन्मियो । भोट हाल्न पाइनँ, २० वर्षपछि स्थानीय तहको निर्वाचन हुँदैछ, यस पटक मैले त भोट हाल्छु तर छोरो तीन महिनाअघि मात्र पढ्नका लागि विदेश गएकाले उसले मत हाल्न नपाउने भयो ।' विसं २०५४ जेठ ४ गते स्थानीय निकायको निर्वाचन हुँदा विष्णुमाया पुख्र्यौली घर प्युठानको दाङवाङ ४ मा हुनुहुन्थ्यो । सुत्केरी हुने बेलामा उहाँ एक्लै पर्नुभयो । श्रीमान् मत हाल्न गएका थिए भने साथमा छोराअघिका छोरी मात्र थिए । श्रीमान् चोपनिधिलाई राष्ट्रिय जनमोर्चालाई गाविस अध्यक्षमा उम्मेदवार बनाउन खोजे पनि घरमा सुत्केरी हुने भएकाले आचार्यले उम्मेदवारी दिनुभएन तर सक्रिय कार्यकर्ता भएकाले मतदान केन्द्रमा बिहानै उहाँका श्रीमान् जानुभएको थियो । यसबीचमा चोपनिधिको पनि निधन भइसकेको छ भने विष्णुमायाले आफ्ना तीन छोरीको विवाह सम्पन्न गराएर तीन महिनाअघि मात्र छोरा पशुपतिलाई उच्च शिक्षा अध्ययनका लागि अस्टेलिया पठाउनुभएको छ । विष्णुमायाले संविधानसभाको निर्वाचनमा भाग लिए पनि पशुपति त्यसबेला वालिग भइसकेका थिएनन् । विष्णुमायाका छोरा निर्वाचनका दिन जन्मिएका हुनाले गाउँमा उनको नाम विजय राख्न छिमेकीले सुझाएको पनि उहाँको स्मृतिमा ताजै छ । विष्णुमायाको जीवनका देखा परेका यति धेरै आरोह अवरोहमा स्थानीय तहनिकायको निर्वाचन हुन नसक्नु राजनीतिक सङ्क्रमणकालको उपज मान्न सकिएला तर लोकतान्त्रिक मुलुक, जहाँ स्थानीय तहको अधिकारको विकेन्द्रीकरणको लहर चलेको छ, मा यति लामो समय कर्मचारीका भरमा ती निकाय चल्नु कति उचित थियो ? जे होस्, दुई दशकपछि वैशाख ३१ गते आइतबार मुलुकका तीन वटा प्रदेशमा निर्वाचन हुँदैछ । दोस्रो चरणमा आगामी जेठ ३१ मा बाँकी चार वटा प्रदेशमा निर्वाचन हुँदैछ । निर्वाचन हुने घोषणासँगै सर्वसाधारणमा एक प्रकारको उत्साह उत्पन्न भएको छ । लोकतन्त्रमा आफ्नो अभिमतबाट जनप्रतिनिधि छान्ने यो अवसर आवधिक रुपमा आउनुपर्नेमा कुनै दुई मत हुन सक्दैन । 'यस पटक कीर्तिपुरमै मत हाल्छु, दलको आधारमा भन्दा पनि काम गर्न र जित्न सक्ने दललाई मत दिन्छु, यो निर्वाचनमा छोरा साथमा नभएकाले पनि म उसलाई बढी सम्झिरहेको छु', विष्णुमायाले भन्नुभयो । बल्खुमा तरकारी पसल चलाइरहनुभएका ३० वर्षीया गुनु महर्जन पनि यस पटक मत हाल्ने तयारीमा हुनुहुन्छ । अघिल्लो स्थानीय निर्वाचनबारे अलि अलि सम्झना भएको बताउँदै उहाँ भन्नुुहुन्छ, मत त दिनैपयो तर चुनावको भोलिपल्ट नेताहरुले हामीलाई चिन्ने हुन् कि होइनन् ? नुवाकोटको मनकामना गाउँपालिकाका ६१ वर्षीय छविलाल भट्टराई भने तस्बिरसहितको मतदाता नामावलीमा नाम छुटेका कारण मत हाल्न नपाइने चिन्तामा हुनुहुन्छ । काठमाडौँमा रोजगारी गरिरहनु भएका भट्टराईको गुनासो छ, 'बल्ल बल्ल हुन लागेको स्थानीय निर्वाचनमा मत हाल्ने मेरो रहर छ तर गाउँमा फोटो खिचाउने बेलामा थाहै भएन, भोट चाहिने नेताहरुले पनि खबर गरिदिएनन्, त्यसैले म काठमाडौँमै अरुले मत हालेका हेरेर दिन बिताउने सुरमा छु ।' रासस"
निर्धक्क भएर मत खसाल्न प्रधानमन्त्री प्रचण्डको अपिल,"काठमाडौंः प्रधानमन्त्री पुष्पकमल दाहाल प्रचण्डले कुनै भय र संकोचविना निर्धक्क भएर आफूले चाहेका उम्मेदवारलाई मत खसाल्न अपिल गर्नु भएको छ। स्थानीय तहको निर्वाचनको पहिलो चरणको निर्वाचनको पूर्वसन्ध्यामा शनिबार मतदातामा अपिल गर्दै प्रधानमन्त्री प्रचण्डले निर्वाचनलाई स्वच्छ, निष्पक्ष र भयरहित वातावरणमा सम्पन्न गर्न दरिलो र भरपर्दो सुरक्षा प्रबन्ध मिलाइएकाले भय र संकोचविना मत खसाल्न आह्वान गर्नु भएको हो। प्रधानमन्त्री प्रचण्डले निर्वाचनलाई स्वच्छ, निष्पक्ष र भयरहित बनाउन निर्वाचन आयोले आफ्नो तर्फबाट सवै उपाय अपनाएको र सरकारले आफ्नो तर्फबाट गर्नु पर्ने काममा कुनै कसर बाँकी नराखेको पनि उल्लेख गर्नु भएको छ। प्रधानमन्त्री प्रचण्डले स्थानीय तहको ऐतिहासिक चुनावमा सक्रिय रुपमा भाग लिएर आफ्नो सार्वभौम मताधिकारको प्रयोग गर्न सवै मतादाताहरुलाई अपिल पनि गर्नु भएको छ। वैशाख ३१ गते प्रदेश नम्बर ३, ४ र ६ अन्तर्गत ३४ जिल्लाका २८३ स्थानीय तहमा १३ हजार ५ सय ५६ जनप्रतिनिधि छनौट गर्ने कार्यको अन्तिम अवस्थामा छौं। स्थानीय तहको यो ऐतिहासिय चुनावमा सक्रिय रुपमा भाग लिई आफ्नो सार्वभौम मताधिकारको प्रयोग गर्न म सम्पूर्ण मतदाताहरुमा हार्दिक अपिल गर्दछु,प्रधानमन्त्रीले भन्नुभएको छ। स्थानीय चुनाव नेपालको शान्ति प्रक्रियालाई तार्किक निष्कर्षमा पुयाउने कडीका रुपमा रहेको उल्लेख गर्दै प्रधानमन्त्री प्रचण्डले लामोसमयदेखि जरा गाडेको एकात्मक र केन्द्रीकृत राज्यसत्ताको अन्त्य गरी संघात्मक शासन व्यवस्थाको स्थापनाका लागि एउटा कोशेढुंगाका रुपमा लिन सकिने उल्लेख गर्नु भएको छ। उहाँले स्थानीय चुनावबाटै सिंहदरबार केन्द्रीत अधिकार र स्रोत साधनलाई जनताको घर आँगनसम्म पुयाउनका लागि ढोका खुल्ला हुने बताउनु भएको छ। उहाँले समावेशिताको दृष्किोणले चुनाव ऐतिहासिक रहेको र लगगभग ४० प्रतिशत महिला निर्वाचित भएर आउने अपिलमा उल्लेख गर्नु भएको छ। प्रधानमन्त्री प्रचण्डले निर्वाचनका लागि खटिएका कर्मचारी, शिक्षक, सुरक्षाकर्मीसहित सबैलाई संयमतापूर्वक आफ्नो जिम्मेवारी पूरा गर्न आग्रह गर्नु भएको छ। प्रधानमन्त्री प्रचण्डले स्थानीय तहको दोस्रो चरणको निर्वाचन अन्तर्गत प्रदेश नम्बर १, २, ५ र ७ मा जेठ ३१ मै निर्वाचन गराउन सरकार प्रतिबद्ध रहेको बताउनु भएको छ।"
विप्लवका कार्यकर्ताले मतदान सामग्री लुटे,"गमगढी : नेत्रविक्रम चन्द विप्लव नेतृत्वको नेपाल कम्युनिस्ट पार्टीका कार्यकर्ताले मुगुको एक मतदान केन्दबाट निर्वाचनका सम्पूर्ण सामग्री लुटेका छन् । छायानाथ रारा नगरपालिका१३ सोभा गाउँको श्री हिमाल प्राथामिक विद्यालयमा रहेको मतदान केन्द्रमा नेकपा माओवादी केन्द्रका कार्यकर्ताले मतदानमा खटिएका कर्मचारी खान खान लाग्दै गरेका बेला बिहान १०४५ बजे मतदाता परिचय पत्र लिने बहान बनाई मतदानका सबै सामग्री लुटेर लगेका हुन् । सदरमुकाम गमगढीदेखि ३ घण्टा टाढा ३ सय २४ मतादाता रहेको सोभा गाउँको मतदान केन्द्रमा एक प्रहरी सहायक निरीक्षकसहित अन्य तीन प्रहरीका साथै सात जना म्यादी प्रहरी र पाँच जना कर्मचारी तीन दिन अगाडिदेखि खटिएका थिए । १० : ४५ बजे मतदान केन्द्रमा खटिएका कर्मचारी खान खाइरहेको बेला मतदाता परिचय पत्र लिने बहाना बनाई सुरजित सावतको नेतृत्वमा पुगेका एक सय जना भन्दा बढीको समूहले मतदान केन्द्रका मतपत्र, मतपेटिका, लगायतका सबै सामग्री लुटेर लगेको जिल्ला निर्वाचन कार्यालय मुगुका निमित्त निर्वाचन अधिकारी राजिमान बुढाले जानकारी दिनुभयो । मतादानका सबै सामग्री लुटेको जानकारी आएपछी तत्कालै जम्दारको कमाण्डमा ९ जना नेपाली सेना, सहायक प्रहरी निरीक्षकको कमाण्डमा १५ सशस्त्र प्रहरी त्यस स्थान तर्फ पठाएको छ। उक्त निर्वाचन केन्द्रमा भएका सबै सामाग्री रद्ध गरी पुन भोलि नै निर्वाचन गर्ने गरी केन्द्रमा आवश्यक सबै सामग्री पठाइ सकेको मुख्य निर्वाचन अधिकृत पुणेश्वरप्रसाद उपाध्यले जानकारी दिनुभयो। तत्काल आवश्यक सबै मतादना सामग्री पठाउने र निर्वाचन शान्तिपूर्ण तरिकामा सम्पन्न गर्ने प्रमुख जिल्ला अधिकार शरदकुमार शर्माले जानकारी दिनुभयो। जिल्लाको एक नगरपािलका र तीन गाउँपलिकाको ६० वटा मतदान केन्द्र मध्ये शोभा मतदान केन्द्र सुरक्षाका हिसावले अति सम्वेदनशिल क्षेत्र मानिदै आएको छ ।"
विप्लव माओवादीका छ जना कार्यकर्ता पक्राउ,"धरान : स्थानीय निर्वाचनविरुद्धका गतिविधि गर्दै गाउँमा प्रचार गरिरहेको अबस्थामा प्रहरीले नेपाल कम्युनिष्ट पार्टी माओवादी (विप्लब समूहका) छ जना कार्यकर्तालाई सुनसरीको महेन्द्रनगरबाट पक्राउ गरेको छ । सुनसरीको बराह नगरपालिकास्थित महेन्द्रनगरमा स्थानीय निर्वाचनविरुद्धका पर्चा पप्लेट वितरण गरी सर्बसाधारणलाई आत्तंकित पारी अशान्ति मच्चचाउन खाजेको भन्दै सुनसरी प्रहरीले उनीहरुलाई पक्राउ गरेको हो । स्थानीय निर्वाचनविरुद्धको गतिविधि सिर्जना गरी अशान्ति सिर्जना गरेको भन्दै प्रहरीले विप्लप माओवादीका सुनसरी सेक्रेटरी युगेन राई, जिल्ला सदस्यहरु खड्क कुमारी राई, सुरज राई, अमृत लिम्बु मिनाराज धामी र क्षितिज राई पक्राउ परेका हुन् । शुक्रवार राति पक्राउ परेका उनीहरुलाई मध्यरातमा जिल्ला प्रहरी कार्यालय सुनसरी लगिएको छ । पक्राउ परेका विप्लव माओवादीका कार्यकर्ताहरुले स्थानीय निर्वाचनविरुद्ध गतिविधि गर्दै सर्बसाधारणलाई आतंकित पार्ने काम गरेकाले उनीहरुलाई पक्राउ गरिउको सुनसरीका प्रहरी प्रमुख प्रहरी उपरीक्षक पोषराज पोखरेलले बताउनु भयो । पक्राउ परेका उनीहरु विरुद्ध सार्बजनिक अपराध ऐन अन्र्तगत मुद्धा दर्ता गरी कारवाही प्रकृया अगाडि बढाउने प्रहरीको तयारी छ । यता विप्लव माओवादीका कोसी व्युरो सदस्य जसकुमार राईले शान्तिपूर्ण पार्टिको कार्यक्रम गरिरहेका आफ्ना कार्यकर्ताहरुलाई प्रहरीले पक्राउ गरेको घटना प्रति विरोध जनाउनुभएकाे छ । उहाँले प्रजातान्त्रिक मुलुकमा आफ्नो पार्टीको धारण जनता समक्ष पुर्याउदा पक्राउ परेका कार्यकर्ताहरुलाई तत्काल रिहा नगरे सरकार विरुद्ध सशक्त आन्दोलन गर्ने चेतावनी दिनुभयाे ।"
स्थानीय तह निर्वाचनः काठमाडाैंको सबै तयारी पूरा,"काठमाडाैं: आइतबार हुने काठमाडाैं जिल्लाका स्थानीय तहको निर्वाचनको तयारी पूरा भएको छ। मुख्य निर्वाचन अधिकृत दीपेन्द्र अधिकारीले एक महानगर र १० नगरपालिकामा आइतबार हुने निर्वाचनको तयारी पूरा गरिएको जानकारी दिनुभयो । उहाँका अनुसार सबै नगरपालिकाकाले निर्वाचन सामग्री लगिरहेका छन्। टाढा रहेका सबै नगरपालिकाले निर्वाचन सामग्री लगिसकेका छन्,उहाँले भन्नुभयो, 'नजिकका टोखा, बूढानीलकण्ठले मात्र बाँकी रहेका छन् । साँझसम्म सबैले लैजान्छन् । सम्बन्धित नगरपालिकाका निर्वाचन अधिकृतले बिहीबारदेखि नै मतपत्र र मतपेटिका लगिरहेका छन् । काठमाडाैं जिल्लामा काठमाडौँ महानगरपालिकासहित नागार्जुन, शङ्खरापुर, गोकर्णेश्वर, तारकेश्वर, दक्षिणकाली, कागेश्वरी मनोहरा, चन्द्रागिरि, टोखा, कीर्तिपुर र बूढानीलकण्ठ नगरपालिका छन् । जिल्लामा छ सय ८७ मतदान केन्द्र छन् । त्यसमध्ये महानगरकाका ३२ वडामा मात्रै तीन सय ४० मतदान केन्द्र रहेका छन् । जिल्लामा पाँच लाख ५९ हजार चार सय मतदाता छन् भने महानगरपालिकामा दुई लाख ७९ हजार ३१६ जनाले मतदान गर्दैछन् । कामपामा एक सय ५९ पदका लागि कुल आठ सय ६४ जनाले उम्मेदवारी दिएका छन् । जिल्लाबाट कुल ७१२ जना निर्वाचित हुनेछन् । तीन दलित र्निविरोध काठमाडाैं महानगरपालिकामा तीन दलित महिला सदस्य र्निविरोघ निर्वाचित हुनुभएको छ । मुख्य निर्वाचन अधिकृत अधिकारीका अनुसार वडा नं १८, १९ र २३ बाट महिला दलित सदस्य र्निर्विरोध निर्वाचित भएका हुन् । निर्वाचित हुनेमा वडा नं १८ बाट नेकपा(एमाले)बाट प्रतिनिधित्व गर्ने अम्बिका सुनार तथा वडा नं १९ बाट नेपाली काँग्रेसबाट प्रतिनिधित्व गर्ने रञ्जिता परियार र वडा नं २३ बाट काँग्रेसकै कञ्चना नेपाली हरिजन रहनुभएको छ । आइतबार हुने निर्वाचनबाट तीनबाहेक कुल एक सय ५९ दलित महिला निर्वाचित हुनेछन् । रासस"
गगन थापाको स्पष्टिकरण : मेरो ठाउँबाट लखेटिने त्यत्ति कमजोर हैसियत मेरो छैन (भिडियो),"काठमाडौं : शनिबार बिहान कपनमा आफूमाथि एमाले कार्यकर्ताले गरेको दुर्व्यवहारबारे कांग्रेस नेता एवम् स्वास्थ्यमन्त्री गगन थापाले आपत्ति जनाउनु भएको भएको छ। सामाजिक सञ्जाल फेसबुकमार्फत थापाले आफूमाथि भएको दुर्व्यवहारप्रति आपत्ति जनाउनु भएको हो। थापाले फेसबुकमा दिनुभएको भिडियो स्पष्टिकरण जस्ताको तस्तै: नमस्कार, म गगन थापा। यहाँहरु सबैलाई वैशाख ३१ को निर्वाचनमा सहभागी हुन सबैलाई अपिल गर्दछु। मलाई यो मौन अवधिमा आएर यसरी केही कुरा राख्ने मन थिएन। तर, आज कपनमा भएको एउटा घटना र त्यो घटनाबारे जसरी दुष्प्रचार गरिएको छ। यसको बारेमा मैले केही कुरा बोल्नु र स्पष्ट पार्नु पर्ने भयो। मेरो बारेमा स्पष्ट पार्नु पर्ने होइन तर, निर्वाचन आफैँ मर्यादित बनाउने सन्दर्भमा मेरोतर्फबाट म चुकेको देखिन्छ भनेर म मेरो तर्फबाट प्रष्ट बनाउन चाहन्छु। मलाई विश्वास छ। योसँगै थुप्रै कुरा प्रष्ट हुने छन्। प्रष्ट नभए म छलफल गर्न तयार छँदै छु। निर्वाचन गराउने जिम्मा लिएको निकाय सरकारको एउटा सदस्य भएकाले मेरो अतिरिक्त जिम्मेवारीतर्फ म सधैँ सचेत छु। निर्वाचन आयोगले बनाएको आचारसंहिता बनाएको छ। त्यो लागू भएपछि नेपाल सरकारका मन्त्रीहरुले मन्त्रालयका कार्यक्रमसँगै उद्घाटन कार्यक्रममा समेत सहभागी हुन पाउनुहुन्न। त्यस्तो कार्यक्रममा सहभागी नभर्इँ आचारसंहिताको सम्पूर्ण पालना गर्दै आएको छु। जुन दिनसम्म निर्वाचन आयोगले राजनीतिक कार्यक्रममा निजी गाडी प्रयोग गर्न पाइन्छ भनेर छुट दिएन त्यो दिनसम्म म त्यसरी कुनै पनि कार्यक्रममा सहभागी भइनँ। तर, स्थानीय निकायको निर्वाचनको प्रचार प्रसारका क्रममा निजी गाडी चढेर सहभागी हुन पाइन्छ भन्ने स्वीकृति पाए पश्चात म पार्टीको निर्वाचनमा सहभागी भए। नेपाली कांग्रेसको पक्षमा मत मागे। रुखको पक्षमा मत मागे। जुन कुरा स्वभाविक थियो। यस क्रममा बुढानिलकण्ठ नगरपालिका मेरो क्षेत्रको नगरपालिका हो। त्यहाँका कार्यक्रममा सहभागी भएको छु। र्यालीमा सहभागी भएको छु। सभामा सहभागी भएको छु। मेरो पार्टीको उम्मेदवार राजु श्रेष्ठको पक्षमा मत मागेको छु। यो लुकाउनु पर्ने कुरा छैन। मौन अवधि सुरु भएपछि कुनै पनि गतिविधि गर्नु हुँदैन भन्ने कुरामा म सचेत छु र गरेको पनि छैन। आजकै कार्यक्रमको सन्दर्भमा भने कपनमा मेरो आफ्ना आधा परिवार बस्छन्। मेरो आफ्नो बाजेलाई गएर भेटेर फर्कने क्रममा पार्टीको स्थानीय साथीको घरमा गएको हुँ। पार्टीकाे साथीका घरमा अन्य साथीहरुसँग छलफल पनि भएको हो। यसरी सल्लाह गर्ने कुरा, कोठाभित्र बसेर कुराकानी गर्न पाइन्छ। यो कुरा निर्वाचनको आचारसंहिताको उल्लंघन होइन। म कतै गएर मतदातासँग मत मागेको पनि छैन। कुनै बर्जित काम गरेको पनि छैन र गर्नु हुँदैन भन्ने कुरामा सम्पूर्ण रुपमा सचेत छु। यो छलफलबाट निस्किएर बाहिर आउने क्रममा नेकपा एमालेका स्थानीय नेताहरु अरु एकाएक मेरो छेउमा आउनुभयो। गाडीलाई हेर्नुभयो। नाराबाजी गर्नुभयो। आचारसंहिताको उल्लंघन भयो भन्नुभयो। र त्यहीबीचमा प्रष्ट बनाए तपाईंहरु नडराउनुहोस् यहाँ केही पनि भएको छैन। आचारसंहिता उल्लंघन भएको छैन। मेरो उपस्थितिबाट यत्ति धेरै आत्तिनु पर्दैन भनेर उहाँहरुलाई जानकारी गराए। हाम्रो पार्टीका साथी पनि हुनुहुन्थ्यो। मलाई लाग्यो म त्यहाँ बस्ने र अरु वादविवाद गर्न थाले भने त्यसले अलि अप्रिय स्थिति सिर्जना गर्ला भनेर म त्यहाँबाट जाने कुरा नै उपयुक्त ठानें। म त्यो स्थलबाट बाहिर निस्किए। निस्कने क्रममा थुप्रै साथीहरुले मोटरसाइकलबाटै गाडीलाई पछ्याउनु भयो। गाडीमा ढुंगा पनि प्रहार गर्नुभयो। मैले त्यसलाई सामान्य ठानें। मैले स्थितिलाई भड्काउन चाहिन र म त्यहाँबाट निस्किए। साथीहरुसँग भेटघाट गर्न पुगेँ। जुन ठाउँमा पुन: छलफल गर्न पुगेँ। अनि यो विषयमा विभिन्न अनलाइनमा आएको देखेँ। त्यसपछि यो विषयलाई अप्रिय घटना नहोस् भनेर यसलाई सहज बनाउने सोचेँ। यसलाई कमजोरी ठानियो भने नराम्रो हुन्छ भनेर स्पष्ट पार्नुपर्ने ठानेँ। पहिलो कुरा कपनबाट हामीले लखेट्यौँ भन्ने सन्दर्भमा म प्रष्ट पार्दै विनम्रतापूर्वक अनुरोध गर्दछु। यो मेरो निर्वाचन क्षेत्र हो। जहाँ मैले नेपाल भरिबाटै सबैभन्दा बढी मतान्तरले विजयी भएको हुँ। म एउटा सांसद हुँ। मैले मेरो ठाउँबाट अत्यन्त स्नेह पाएको छु। सबै पार्टीको साथीबाट पाएको छु। मेरो ठाउँबाट कसैले लखेटेर लखेटिने त्यत्ति कमजोर हैसियत मेरो छैन। आजकै सन्दर्भमा पार्टीका साथीलाई सकेसम्म संयमित राख्नुपर्छ भन्ने कुरातर्फ ध्यान रहयो। संयमित रहनुभयो। यसका लागि सबैलाई धन्यवाद छ। सायद् अप्रिय घटना घटोस् भन्ने मेरो मनसाय भएको भए धेरै साथीहरु एयापनि भन्न नपाउने अवस्था थियो। जुन कुरा चाहन्न थिए र अहिले पनि चाहन्न। आचारसंहिताको उल्लंघन भन्ने कुरा छ। म यो कुरामा सचेत छु। यो कुरा हुँदै होइन। यदि आचारसंहिताको उल्लंघन गरेको जस्तो लागेको छ भने निर्वाचन आयोगमा गएर बकाइदाले उजुरी सक्नु हुन्छ। त्यहाँबाट हुने फैसलालाई मैले मान्नुपर्छ। म मौन अवधिमा मेरो निर्वाचन क्षेत्रका साथीको घरमा जान पाउने, हिडडुल गर्न नपाउने ? नाता गोताकोमा जाने अधिकार पाउँछु। यो कुराका लागि मैले कसैसँग अनुमति दिनु पर्दैन। म अहिले पनि चाबहिल गएँ, चपली गएँ, नक्साल गएँ अहिले पनि अब साथीहरुलाई भेट्छु। केहीबेरमा जयबागेश्वरी जान्छु, कपन जान्छु, फेरि सुकेधारा जान्छु, त्यसपछि फेरि चपली जान्छु। भंगाल जान्छु र चुनिखेल जाने कार्यक्रम छ।म कहाँकहाँ हुन्छु त्यो जानकारी गराउन तयार छु। आचारसंहिताको उल्लंघनको विषयमा भने म जानकार छु। कतिपय साथीहरुले पैसा बाँडियो भनेको कुरा सुने। यो बारेमा मैले धेरै भन्नु छैन। म के हुँ। म के गर्छु भन्ने कुरा मेरो ठाउँका सबै बासिन्दालाई थाहा छ। एउटा राजनीतिक दल जसले निर्वाचनमा भाग लिएको छ। नगरपालिकाका नगरबासीलाई कुनै पार्टीको नेताले पैसा दिएर प्रभावित पर्छ भन्नु त्यो बुढानिलकण्ठबासीको अपमान हो। मेरो अपमान होइन। म नेकपा एमाले वा अन्य पार्टीले पैसा बाढ्यो भन्ने कुरा पत्याउनै सक्दिनँ। बुढानिलकण्ठबासीलाई पैसा बाढेर प्रभावित गर्छ भनेर कसैले पत्याउन सक्छ ? यो भन्दा ठूलो अपमान यहाँका बासिन्दाका लागि के हुन्छ ? यो अपमान मेरो लागि सैह्य छैन। मतदान गर्ने अधिकार मतदाताको हो। यो जसले भन्नु भएको छ। उहाँहरुले बुढानिलकण्ठबासीको घोर अपमान गर्नु भएको छ। मेरो स्वतन्त्र हिँड्न पाउने अधिरकामाथि दुर्व्यवहार गरिएको छ। पैसा बाँडियो भनेर अफवाह फैलाइएको छ यो कुराको फैसला जनताले निर्वाचनमार्फत गर्नु हुनेछ। म हिजो पनि गएको थिएँ। निर्वाचनको एक दिनअघि भिडन्तको स्थिति बनाउने र दुष्प्रचार गर्ने काम भयो। तर, मलाई के लाग्छ भने बुढानिलकण्ठका नगरबासी सचेत हुनुहुन्छ। मतदातासँग दूधको दूध पानीको पानी छुट्याउने विवेक पनि छ। त्यो गर्दै आउनु भएको पनि छ। तपाईंहरुले विवेक प्रयोग गर्नुहुन्छ भन्ने कुराको विश्वास गर्दै कुनै पनि कुरामा अलमल नगर्न आग्रह गर्दछु। सँगै साथीहरुलाई उत्तेजित नहुन समेत विनम्र अनुरोध गर्दछु। निर्वाचनको आचारसंहिता पूर्ण रुपमा पालना गर्न, अन्य पार्टीका साथीहरुलाई पनि यस्तो अनावश्यक प्रचार नगर्न र मतदाताले आफ्नो विवेक प्रयोग गर्नुहुन्छ भन्ने कुराको विश्वास गरेर बस्न हार्दिक आग्रह गर्न चाहन्छु। सदा झै तपाईंहरुको साथ समर्थन आदर शुभेच्छा प्राप्त गरिरहन्छु भन्ने कुरामा विश्वास गर्दछु। धन्यवाद। नमस्कार। जय नेपाल। भिडियाे हेर्नुस्:"
पोखरामा भेटिएको बम सेनाद्वारा निष्कृय,पोखरा: पोखराको व्यस्त बजार सभागृह चोकमा शनिवार बिहान भेटिएको प्रेसर कुकर बम नेपाली सेनाले निष्कृय पारेको छ । कालो झोलामा तार निस्केको अवस्थामा शंकास्पद बस्तु देखेपछि स्थानीयले प्रहरीलाई खबर गरेका थिए। बमलाई नेपाली सेनाको कालीभञ्ज्याङ गणको डिस्पोजल टोलीले करिब डेढ घण्टामा निष्कृय पारेको हो । झोलामा भएको बमलाई पोखराको सभागृह चोकमा सेनाले दुई पटक गरेर निष्कृय पारेको थियो । पोखरा लेखनाथ महानगर पालिकाकाको सभागृह चोकमा बमको वरपर बालुवाले घेरेर निष्कृय पारिएको हो । कुकरभित्र सकेट बम भएको आशंकामा शंकास्पद बस्तु निष्कृय पारेको नेपाली सेनाले जनाएको छ। बम राखेको आशंकामा पृथ्वीचोकस्थित शरणार्थी क्याम्पमा बस्ने एक जनालाई प्रहरीले पक्राउ गरेको छ। यसअघि शुक्रवार साँझ पोखरा लेखनाथ महानगरपालिका६ स्थित तालबाराही स्कुलमा सुतली बम विस्फोट भएको थियो।
बन्दको अबज्ञा गरेको भन्दै विप्लवका कार्यकर्ताद्वारा ट्रकमा आगजनी,"डोटीः बन्दको अबज्ञा गरेको भन्दै नेपाल कम्युनिष्ट पार्टीका कार्यकर्ताले डोटीको शिखर नगरपालिका१०, बनलेकमा ट्रकमा आगजनी गरेका छन्। विप्लव नेतृत्वको नेपाल कम्युनिष्ट पार्टीका कार्यकर्ताले आह्वान गरेको बन्दमा गाडी चलाएको भन्दै भे १ ख ११५१ नम्बरको ट्रकमा आगजनी गरेका हुन्। ट्रक बर्दियाबाट सामान बोकेर अछामको साफेबगर जान लागेको थियो। बनलेकको गोल्मागाड भन्ने स्थानमा ट्रकमा आगजनी गरिएको चालक हनुमान चौधरीले बताउनु भएकाे छ। ५६ जनाको समुहमा आएका व्यक्तिहरुले बन्दमा किन ट्रक चलाएको भनेर धम्क्याएको र लगत्तै ट्रकमा पेट्रोल छर्किएर आगजनी गरेको चालक चौधरीले बताउनुभयाे। ट्रकको चाबी समेत बन्दकर्ताले लिएर गएको चालक चौधरीले बताए। बन्दको अबज्ञा गरेको भन्दै ट्रकमा आगजनी गरिएको नेपाल कम्युनिष्ट पार्टीका पोलिटब्युरो सदस्य ओम प्रकाश पुनले समाजिक सञ्जालमार्फत जानकारी दिनुभयाे। बन्दका कारण डोटीबाट लामो तथा छोटो दूरीमा चल्ने यातायातका साधन प्रभावित भएका छन्। आगजनी गर्ने व्यक्तिहरुको खोजी भइरहेको जिल्ला प्रहरी कार्यालयका प्रहरी उपरीक्षक डिल्लीराज विष्टले जानकारी दिनुभयो।"
नेपालचीन अन्तरदेशीय आर्थिक विकास सम्झौतामा हस्ताक्षर हुने,"काठमाडौ: वान वेल्ट वान रोड अवधारणाको सदस्य बनेको नेपालले चीनसँग अन्तरदेशीय आर्थिक विकास सम्बन्धी सम्झौतामा हस्ताक्षर गर्ने भएको छ । उपप्रधान तथा अर्थमन्त्री कृष्णबहादुर महरा नेतृत्वमा बेइजिङ भ्रमणमा रहेको नेपाली प्रतिनिधिमण्डलले स्याप्रुवेसी रसुवागढी सडक निर्माण निर्माणमा चिनिया सहयोग जुटाउने गरी सम्झौता गर्न लागेको हो । स्याप्रुवेसी रसुवागढी सडक निर्माण निर्माण र नेपाल चीन अन्तरदेशीय आर्थिक विकाससँग सम्बन्धित सम्झौतामा चिनिया पक्षसँग हस्ताक्षर गर्ने तयारी गरिएको अर्थमन्त्री महराका पुत्र राहुलले जानकारी गराएका छन । अर्थमन्त्री महराले चिनिया लगानीकर्तालाई नेपालमा ढुक्कसँग लगानी गर्न अपिल गर्नु भएको छ । उहाँले चिनिया लगानीलाई सुरक्षा प्रदान गर्न नेपाल सरकार प्रतिबद्ध रहेको धारणा पनि व्यक्त गर्नु भयो । उपप्रधान तथा अर्थमन्त्री महरा,भौतिक पूर्वाधार तथा यातायातमन्त्री रमेश लेखक र सूचना तथा सञ्चारमन्त्री सुरेन्द्रकुमार कार्कीसहितको नेपाली प्रतिनिधिमण्डललाई स्वागत गर्न बेइजिङस्थित नेपाली राजदुतावासमा आयोजित रात्रीभोजमा चिनिया सरकारी र नीजि क्षेत्रका व्यवसायी सहभागी हुनुहुन्थ्यो । म चिनिया लगानीकर्तालाई ढुक्क भएर लगानी गर्न र नेपालको अथाह संभावनाको सदुपयोग गर्न अनुरोध गर्दछुउपप्रधानमन्त्री महराले भन्नुभयो । अर्थमन्त्री महराले आइतवार हुने स्थानीय तहको निर्वाचनले नेपालमा राजनीतिक स्थायित्व ल्याउने पनि बताउनुभयो । उहााले भन्नुभयो स्थानीय तहको निर्वाचनले संविधान कार्यान्वयन गर्न,प्रजातन्त्रलाई सुदृढ गर्न,स्थानीय स्वशासन कायम गर्न र राजनीतिक स्थायित्व ल्याउन मद्दत पुग्नेछ । उपप्रधान तथा अर्थमन्त्री कृष्णबहादुर महराले आफूहरु नेपाल र चीनको उच्चस्तरिय भ्रमण आदान प्रदान गर्न चाहेको बताउनु भयो । नेपालमा जुनसुकै पार्टीको सरकार रहेपनि एक चीन नीति प्रति प्रतिबद्ध रहेको पनि उहाँले बताउनुभयो । नेपाली भूमिमा चीन विरोधी गतिबिधि गर्न नदिने प्रतिबद्धता नेपालका राजनीतिक दलले व्यक्त गर्दै आएको स्मरण गराउँदै अर्थमन्त्री महराले चीनले पनि नेपालमा जुनसुकै सरकार रहँदा पनि आफनो सहयोगलाई निरन्तरता दिदै आएको जानकारी गराउनुभयो । उपप्रधानमन्त्री महरासहितको प्रतिनिधिमण्डल बेइजिङमा हुन लागेको वान वेल्ट वान रोड सम्मेलनमा सहभागी हुन चीन जानु भएको हो ।"
तनहुँमा विप्लवको पार्टीका दुई नेता पक्राउ,दमौलीः तनहुँमा नेत्रविक्रम चन्द विप्लव नेतृत्वको नेपाल कम्युनिष्ट पार्टीका दुई जना नेता पक्राउ परेका छन्। राजमार्गमा सवारी साधन जलाउने तथा बम राखेर आतंकित पार्ने कार्यमा संलग्न रहेको आशंकामा प्रहरीले नेपाल कम्युनिष्ट पार्टीका दुई नेतालाई पक्राउ गरेको हो। प्रहरीले घाँसीकुवाबाट पार्टीका जिल्ला सेक्रेटरी गोकुल पराजुली तथा जिल्ला कमीटी सदस्य ममता रुचाललाई दमौली नजिकैबाट पक्राउ गरेको प्रमुख जिल्ला अधिकारी फणिन्द्रमणि पोख्रेलले जानकारी दिनुभयो। स्थानीय तह निर्वाचनको विरोधमा सो पार्टीले आह्वान गरेको नेपाल बन्दका क्रममा बेलभञ्ज्याङस्थित पृथ्वी राजमार्गमा एक ट्रकमाथि आगजनी भएको थियो भने दमौलीमा सकेट बम भेटिएको थियो। प्रशासनले यी घटनाहरुमा पार्टीको संलग्नता आशंका गरेको छ।
निर्वाचनका लागि ६९ हजार पाँच सय सुरक्षाकर्मी परिचालित,"काठमाडौ : उपप्रधान तथा गृहमन्त्री विमलेन्द्र निधिले भोली हुने स्थानीय तहको निर्वाचनको सम्पूर्ण सुरक्षा तयारी पुरा भएको बताउनु भएको छ । गृहमन्त्रालयमा शनिवार विशेष पत्रकार सम्मेलन गरी मन्त्री निधिले निर्वाचनलाई निष्पक्ष, स्वतन्त्र र विश्वसनीय रुपमा सम्पन्न गर्नका लागि सबै सुरक्षा निकायलाई समन्वयात्मक र प्रभावकारी रुपमा परिचालन गरिएको पनि बताउनुभयो । प्रदेश नम्बर ३, ४ र ६ को निर्वाचनको सुरक्षाका लागि नेपाल प्रहरी, सशस्त्र प्रहरी, राष्ट्रिय अनुसन्धान र म्यादी प्रहरी गरि ६९ हजार ५ सय ५७ सुरक्षाकर्मी परिचालन गरिएको छ । प्रदेश नम्बर १ मा १ हजार ७ सय ८० मतदानस्थल र ३ हजार ४ सय ९० मतदान केन्द्र तोकिएको छ । जसमा १० हजार ३ सय ७६ नेपाल प्रहरी, ८ हजार ९ सय ३५ सशस्त्र प्रहरी, १ सय ७५ जना राष्ट्रिय अनुसन्धान र १० हजार ५ सय ९० म्यादी प्रहरी परिचालन गरिएको छ । त्यसैगरी प्रदेश नम्बर ४ मा १ हजार २ सय ४७ मतदानस्थल केन्द्र छन् भने १ हजार ९ सय ५२ मतदान केन्द्र छन् । जसमा ७ हजार ५४ नेपाल प्रहरी, ३ हजार ९ सय ७३ सशस्त्र प्रहरी १ सय १५ राष्ट्रिय अनुसन्धान र ७ हजार ३५ म्यादी प्रहरी परिचालन गरिएको छ । यस्तै प्रदेश नम्बर ६ मा ८ सय ९५ मतदानस्थल, १ हजार १ सय ९९ मतदानकेन्द्र रहेका छन् । त्यहाँ ५ हजार १ सय ५४ नेपाल प्रहरी, ४ हजार ४ सय ४८ सशस्त्र प्रहरी, ९३ जना राष्ट्रिय अनुसन्धान र ४ हजार ९ सय ७७ जना म्यादी प्रहरी खटाइएको छ । त्यसबाहेक ५ हजार थप सुरक्षाकर्मीलाई तयारी अवस्थामा राखिएको पनि गृहमन्त्री निधिले जानकारी दिनुभयो । ३ तहको सुरक्षा घेर अनुसार नेपाल प्रहरी, सशस्त्र प्रहरी र राष्ट्रिय अनुसन्धानका अधिकारीलाई खटाइएको छ । नेपाली सेना परिचालन गरिएपनि उनीहरुलाई भने बाहिरि घेरामा मात्रै राखिने छ । मतदान सकिएपछि मत पेटिका सुरक्षीत गरि मतगणनास्थल सम्म ल्याउनकालागि सुरक्षाकर्मीबाट स्कर्टिङको व्यवस्था मिलाएको छ । २० बर्ष पछि हुन लागेको स्थानिय निकायको निर्वाचनलाई मर्यादित बनाउन नेपाली सेना र सशस्त्र प्रहरीले पैदल गस्ती गर्नुका साथै हवाई गस्ती पनि गर्ने छन् । पत्रकार सम्मेलनमा गृहमन्त्री निधिले भन्नुभयो ढुक्क भएर मतदान केन्द्र सम्म गएर भोट हाल्न विशेष आग्रह गर्न चाहन्छु । पत्रकार सम्मेलनमा नेपाल प्रहरी, सशस्त्र प्रहरी र राष्ट्रिय अनुसन्धानका प्रमुखकाे सहभागिता थियाे ।"
"निर्वाचनको सम्पूर्ण तयारी पूरा, ढुक्क भएर मतदान गर्न निर्वाचन आयोगको अपिल","काठमाडौं: निर्वाचन आयोगले स्थानीय तहको पहिलो चरणअन्तर्गत आइतबार हुने ऐतिहासिक निर्वाचनमा सहभागी भई मतदान गर्न समाजका सबै वर्ग, तह र समुदायका मतदातालाई आह्वान गरेको छ। निर्वाचन आयोगको मिडिया सेन्टरमा शनिबार आयोजित विशेष पत्रकार सम्मेलनमा प्रमुख निर्वाचन आयुक्त डा अयोधीप्रसाद यादवले आइतबार हुने स्थानीय तहको निर्वाचनको भरपर्दाे सुरक्षा व्यवस्थासहित सम्पूर्ण तयारी पूरा भएको जानकारी दिनुभयो। प्रमुख निर्वाचन आयुक्त डा यादवले भन्नुभयो, 'तीनवटा प्रदेशका ३४ जिल्ला मातहत २८३ स्थानीय तहका ६ हजार ६४२ मतदान केन्द्रमा मतदान सामग्रीसहित मतदान अधिकृत र सुरक्षाकर्मी सम्बन्धित मतदान केन्द्रमा पुगेर मतदानका लागि आवश्यक तयारी पूरा गरिसक्नु भएको छ ।' राजनीतिक प्रणाली परिवर्तनका लागि मुलुकमा विभिन्न समयमा भएका आन्दोलनको सबैभन्दा ठूलो उपलब्धिका रुपमा आफ्नै घरदैलोमा स्थानीय सरकार गठनका लागि भोेलि आइतबार बिहान ७ देखि साँझ ५ बजेसम्म पहिलो पटक स्थानीय तहको निर्वाचन हुँदैछ । उक्त निर्वाचनबाट १८६ गाउँपालिकाका अध्यक्ष, १८६ उपाध्यक्ष, ९७ नगरपालिकाका प्रमुख, ९७ उपप्रमुख र दुई हजार ५९८ वडा अध्यक्ष, दुई हजार ५९८ वडा सदस्य, दुई हजार ५९८ महिला वडा सदस्य र दुई हजार ५९८ दलित महिला वडा सदस्य, दुई पद वडासदस्यका लागि पाँच हजार १५६ सहित १३ हजार ५५६ समावेशी जनप्रतिनिधिको चयन हुनेछ । प्रमुख निर्वाचन आयुक्त डा यादवले भन्नुभयो, 'सुरक्षाको भरपर्दो व्यवस्था गरिएकाले मतदानमा ढुक्क भएर सहभागी भई आफूले रोजेको उम्मेदवारलाई मतदान गर्न निर्वाचन आयोगका तर्फबाट सबै मतदाता महानुभावसँग हार्दिक अपिल गर्दछु ।'मुलुकमा १५ वर्षदेखि कर्मचारीले सञ्चालन गर्दै आएको स्थानीय तहको नेतृत्व यो निर्वाचनबाट जनप्रतिनिधिमा हस्तान्तरण हुने भएकाले पनि मतदाताहरू यस पटकको निर्वाचनप्रति धेरै नै उत्सुक देखिएका छन्। 'जनप्रतिनिधिहरूले लेखेको संविधान कार्यान्वयन गर्ने क्रममा मतदानमा सहभागी हुँदैछौँ, मुलुक सङ्घीय लोकतान्त्रिक गणतन्त्रमा प्रवेश गरेपछिको यो पहिलो स्थानीय तहको निर्वाचनले जनताको सुखदुःख हेर्ने घर छेउको सरकारको नेतृत्व गर्ने जनप्रतिनिधिहरू निर्वाचित गर्नेछ', प्रमुख निर्वाचन आयुक्त डा यादवले भन्नुभयो । आइतबारको निर्वाचनमा ४९ हजार ३३७ उम्मेदवार चुनावी प्रतिस्पर्धामा छन् । तीमध्ये ६१ प्रतिशत पुरुष र ३९ प्रतिशत महिला उम्मेदवार छन्, जसमा नौ हजार ८३ महिला वडा सदस्य र सात हजार ५२६ दलित महिला वडा सदस्यको उम्मेदवारी छ ।उत्साहका साथ मतदानको प्रतीक्षामा रहेका मतदाताले कुनै कारणवश मतदाता परिचयपत्र नपाएको भए नागरिकताको प्रमाणपत्र देखाएर पनि मतदान गर्न सक्ने व्यवस्था गरिएकाले त्यसको सदुपयोग गरी मतदानमा सरिक हुन पनि आयोगले मतदातालाई आग्रह गरेको छ । जुन मतदान केन्द्रमा मतदाता नामावलीमा नाम छ, त्यही केन्द्रमा गएर मतदान गर्न तथा नाम ढाँटेर अर्काको नाममा मतदान नगर्न पनि मतदातालाई सचेत गराउँदै आयोगले यो निर्वाचनको अनुगमन गर्न केन्द्रदेखि स्थानीय तहसम्म सूक्ष्म ढङ्गले विभिन्न तहको अनुगमन टोली र ४९ वटा संस्थाका पर्यवेक्षक खटाएको जनाएको छ ।अपाङ्गता भएका, गर्भवती, सुत्केरी, ज्येष्ठ नागरिक, अशक्त वा बिरामीलाई मतदानमा प्राथमिकता दिन पनि आयोगले सुझाव दिएको छ । दृष्टिविहीन वा शारीरिक अशक्तता भएका मतदाताले आफैँ मत सङ्केत गर्न नसकेमा एकाघरको परिवारको सदस्यले मतदान अधिकृतको स्वीकृति लिएर वा मतदान अधिकृतको सहयोगमा मत सङ्केत गर्ने व्यवस्था आयोगले मिलाएको छ। स्थानीय तहको पहिलो चरणको निर्वाचनमा १६० महिला र १६९ पुरुष गरी ३२९ जना उम्मेदवार निर्विरोध निर्वाचित भइसकेको आयोगले जनाएको छ । पहिलो चरणको निर्वाचनमा ४९ लाख ५६ हजार ९२५ मतदाता मतदान गर्दै छन् । निर्वाचनमा राष्ट्रिय पर्यवेक्षण गर्ने ४९ संस्थाका पर्यवेक्षकले निर्वाचन पर्यवेक्षण गर्नेछन् भने आयोगले केन्द्रदेखि जिल्ला तहसम्म अनुगमन र सूक्ष्म अनुगमनको समेत व्यवस्था मिलाएको छ । आचारसंहिता पालना गर्नुस् आचारसंहिताको पूर्ण पालना गर्दै मतदातालाई मताधिकारको प्रयोग गर्ने सहज वातावरण निर्माणका लागि सबै राजनीतिक दल, उम्मेदवार, नागरिक समाज, आमसञ्चार माध्यम र निर्वाचनसँग सरोकार राख्ने सबैसँग अनुरोध गर्दै आयोगले मौन अवधिको महत्व र निर्वाचनको संवेदनशीलतालाई सबैले मनन पनि ध्यानाकर्षण गराएको छ । निर्वाचन कार्यक्षेत्रमा खटिनुभएका राष्ट्रसेवकको मेहनतले आयोगको मर्यादालाई उच्च बनाएको जनाउँदै आयोगले लोकतन्त्रको जगलाई गाउँ, सहर र बस्तीबाटै सुदृढ बनाउने कार्यमा सबैबाट सहयोग हुने विश्वास व्यक्त गरेको छ । आयोगले भनेको छ निर्वाचनलाई स्वच्छ, निष्पक्ष, विश्वसनीय र भयरहित वातावरणमा सम्पन्न गराउन आयोग दृढ छ । तपाईंको मत अमूल्य छ । खर्बपति र गरिबको मत समान छ । तसर्थ कसैको लोभ, डर, त्रास र धम्कीमा नपरी स्वतन्त्ररूपमा विवेकपूर्ण निर्णय गरेर गोप्य मतदान गर्नुहोस् । रासस"
भारतीय सीमामा रोकिए नेपाली मतदाता,"परासी : मतदानमा सहभागी हुन आएका एकसय पचास बढी नेपालीहरु नवलपरासीमा पर्ने नेपालभारत सीमानाको भैंसालोटनमा रोकिएका छन् । लामो सयमपछि हुने निर्वाचनका लागि सहभागी हुन आएका नेपालीहरु सीमा नाका बन्द हुनेबारे अनविज्ञ हुँदा वाल्मिकिनगरको भैंसालोटनमा रोकिएका हुन् । भारतको पश्चिम चम्पारनमा पर्ने विभिन्न शहरमा काम गर्ने उनीहरु मतदानमा सहभागी हुन आएका हुन् । मतदान गर्नका लागि आएका नेपालीहरुमा नवलपरासी, रुपन्देही, चितवनलगायतका जिल्लाका छन् । नवलपरासी जिल्ला भारतको बिहार र उत्तर प्रदेशसँग सीमाना जोडिएको नाका हो । बिहार प्रदेशसँग त्रिवेणी क्षेत्र जोडिएको छ । जसअनुसार त्रिवेणीभैसालोटन नाका सोमबार बिहानसम्मका लागि बन्द गरिएको हो । नाकासँग जोडिएको विनयीत्रिवेणी गाउँपालिकाको वडा नम्बर ६ र ७ मा निर्वाचन हुँदैछ । दुई प्रदेशमा विभाजित नवलपरासीको प्रदेश नम्बर ४ को नवलपुर क्षेत्रमा रहेका चार नगरपालिका र चार गाउँपालिकामा निर्वाचन हुँदैछ । जिल्लाको प्रदेश नम्बर ५ परासी क्षेत्रमा छ । परासी क्षेत्रमा त्रिवेणी क्षेत्र पर्ने भएपनि सीमाकांनमा तत्कालिन त्रिवेणीसुस्ता गाउँपालिकाको वडा नं ६ र ७ लाई नवलपुर क्षेत्रको विनयी गाउँपालिकासँग समावेश गरिएको छ । समावेशपछि उक्त गाउँपालिकाको नाउँ विनयीत्रिवेणी राखिएको छ । तत्कालिन त्रिवेणीसुस्ताका अन्य वडाहरु भने परासी क्षेत्रको सुस्ता गाउँपालिका नामाकरण गरेर समावेश गरिएको छ । भैसालोटनबाट आउन नसकेका नेपालीहरुलाई सुस्ताबाट ढुङ्गा प्रयोग गरेर वा ठूठीबारीको नाका प्रयोग गरेर आउन सक्ने सल्लाह दिइएको सहायक प्रमुख जिल्ला अधिकारी माधवप्रसाद ढुंगानाले बताउनुभयो । यसैबीच १५ स्थानीय तह रहेको जिल्लामा हुने निर्वाचनको सम्पूर्ण तयारी पूरा भएको मुख्य निर्वाचन अधिकृत कैलाश केसीले बताउनुभयो । शनिवारसाँझ सम्म मतदाता परिचयपत्र वितरण भइरहेकाले केही छुट हुन पुगेकाहरुलाई निर्वाचन सुरु भएपछि पनि बिहानको समय मिलाएर वितरणको व्यवस्था मिलाइएकोे निर्वाचन कार्यालयले जनाएको छ निर्वाचन हुने नगरपालिकामा गैंडाकोट, देवचुली, कावासोती र मध्यविन्दुसहित हुप्सेकोट, बुलिङटार, वुङ्दििकाली र विनयीत्रिवेणी गाउँपालिका छन् । ९२ वडा रहेका ति स्थानीय तहबाट एक हजार ६ सय ७० उम्मेदवार प्रतिस्पर्धामा छन् । जसमा चार नगरप्रमुखका लागि ३७ र चार नगर उपप्रमुखमा २८ जना उम्मेदवार छन् । गाउँपालिकाबाट १९ अध्यक्ष र १४ जना उपाध्यक्ष प्रतिस्पर्धामा छन् । त्यस्तै तीन सय १६ जना वडा महिला सदस्य, दुई सय ६८ दलित महिला सदस्य र ६ सय ९ खुला सदस्यका लागि उम्मेदवारहरु प्रतिस्पर्धामा रहेको मुख्य निर्वाचन अधिकृत केसीले जानकारी दिनुभयो । कुल तीन लाख ६९ हजार ९ सय ९४ मतदाता रहेको जिल्लामा एक लाख ८६ हजार ८ सय ८१ मतदाताहरु निर्वाचनमा सहभागी हुँदैछन् ।"
स्थानीय तह निर्वाचनको सुरक्षा तयारी पूरा,"काठमाडौं: आइतबार हुने पहिलो चरणको स्थानीय तहको निर्वाचनका लागि आवश्यक सुरक्षा व्यवस्थाको तयारी पूरा भएको छ। निर्वाचनमा नेपाली सेनासहित ९५ हजार सुरक्षाकर्मी खटिने भएका छन् । नेपाली सेना ३१ हजार, नेपाल प्रहरी २२ हजार ६९५, सशस्त्र प्रहरी १७ हजार ३५६, राष्ट्रिय अनुसन्धान विभागका ३८३ र म्यादी प्रहरी २४ हजार ७७७ जना निर्वाचनका लागि परिचालन हुनेछन्। प्रदेश नं ३, ४ र ६ अन्तर्गतकशा ३४ जिल्लाका २८३ स्थानीय तहमा १३ हजार ५५६ जनप्रतिनिधि छनौट हुनेछ । निर्वाचन स्वतन्त्र र भयरहित वातावरणमा सम्पन्न गर्न आवश्यक सबै सुरक्षा तयारी पूरा भएको गृहमन्त्रालयका प्रवक्ता बालकृष्ण पन्थीले बताउनुभयो। केन्द्रीयतहमा सुरक्षा योजना बनाइ क्षेत्रीय र जिल्ला तहमा समेत सुरक्षा योजना बनेको छ । निर्वाचन हुने सम्पूर्ण गाउँ, क्षेत्र, केन्द्रमा सुरक्षा योजना कार्यान्वयनमा लगिएको उहाँको भनाइ छ। प्रवक्ता पन्थीका अनुसार निर्वाचन अवधिभर पहिलो भित्री घेरामा नेपाल प्रहरी, दोस्रो बीचको घेरामा सशस्त्र प्रहरी र तेस्रो बाहिरी घेरामा नेपाली सेनाले सुरक्षा दिने छ। निर्वाचन पूर्वको सुरक्षा, निर्वाचन अवधिको सुरक्षा र निर्वाचनपछिको सुरक्षा गरी तीन चरणको सुरक्षा तयारी गरी कार्यान्वयनमा लगिसकिएको पन्थीले बताउनुभयो । गृह मन्त्रालयले सुरक्षा कमजोरी देखिए तत्काल त्यसलाई सच्याउँदेै संवेदनशीलताको आधारमा जिल्ला र मतदान केन्द्रका लागि आवश्यक सुरक्षा रणनीति बनाएको छ। पूर्ण सुरक्षा योजना निर्वाचन सकिने बेलासम्म बनिरहन्छ । अहिले सामान्य भनिएका ठाउँमा निर्वाचनको समयमा असमान्य हुनसक्छ भने अहिले असमान्य भनिएका ठाउँ निर्वाचनको बेला सामान्य बन्नसक्छ, उहाँले भन्नुभयो । नेत्रविक्रम चन्द नेतृत्वको नेपाल कम्युनिस्ट पार्टीलाई पनि सुरक्षा निकायले उच्च निगरानीमा राखेको छ । पछिल्लो समय आगजनी, बम विष्फोटलगायत निर्वाचन विरोधी गतिविधिमा सो पार्टीको संलग्नता देखिएपछि उक्त पार्टीका नेता कार्यकर्तालाई प्रहरीले धमाधम पक्राउ गरिरहेको छ । प्रवक्ता पन्थीले लुकिछिपी एकाध ठाउँमा निर्वाचन विरोधी गतिविधि भए पनि त्यो समूह प्रभावकारी नभएको बताउनुभयो । निर्वाचन विरोधी कुनै गतिविधि भइहाले तत्काल प्रहरी पुग्नेगरी निर्वाचन सुरक्षा तयारी गरिएको प्रहरी प्रवक्ता वरिष्ठ प्रहरी उपरीक्षक सर्वेन्द्र खनालले जानकारी दिनुभयो । चार ठाउँमा हेलिकप्टर तयारी अवस्थामा नेपाली सेनाको प्रवक्ता झङकरबहादुर कडायतले निर्वाचनलाई मध्यनजर गर्दै काठमाडौँ, पोखरा, सुर्खेत र हेटौँडामा सेनाको हेलिकप्टर तयारी अवस्थामा राखिएको जानकारी दिनुभयो । सुरक्षाका लागि आवश्यक काममा मद्दत गर्ने तथा निर्वाचनका लागि आवश्यक बन्दोबस्तीका सामग्री पुयाउने काममा ती हेलिकप्टर प्रयोग भइरहेको उहाँले बताउनुभयो । पहिलो चरणको निर्वाचनमा करिब ३१ हजार नेपाली सेना सुरक्षाका लागि खटिने र उनीहरुले बाहिरी घेरामा रहेर सुरक्षा दिने छन् । सेनाले सुरक्षाको प्रत्याभूति दिन अहिले नियमित गस्ती गरिरहेको छ । त्यस्तै सुरक्षालाई मध्यनजर गर्दै विष्फोटक पदार्थ निष्क्रिय पार्नका लागि समेत विभिन्न जिल्लामा टोली तयारी अवस्थामा राखिएको छ । विमानस्थल, कारागारलगायत कतिपय स्थानमा खटिएका प्रहरी निर्वाचनमा खटिएपछि जिल्ला सुरक्षा समितिको आग्रहमा सो ठाउँको सुरक्षाको जिम्मा समेत सेनाले लिएको छ । रासस"
नेपालचीन ओबीओआर समझदारी पत्रमा के छ ?,"काठमाडौं: नेपाल र चीनबीच शुक्रबार हस्ताक्षरित वन बेल्ट वन रोड (ओबीओआर) सम्बन्धी समझदारीपत्रअनुसार दुई देशबीच आगामी दिनमा प्रमुख पाँच क्षेत्रमा सहयोग अभिवृद्धि गर्ने लक्ष्य लिइएको छ। द्विपक्षीय समझदारीपत्रमा हस्ताक्षर भएसँगै नेपाल चीनले अघि बढाएको वन बेल्ट वान रोड अवधारणाको सदस्य बनेको छ। समझदारीपत्रमा नेपालका तर्फबाट परराष्ट्रसचिव शंकरदास बैरागी र चीनबाट तर्फबाट यहाँस्थित चिनियाँ राजदूत यु होङले परराष्ट्र मन्त्रालयमा शुक्रबार बिहान हस्ताक्षर गर्नुभएको हो। समझदारीपत्रमा नेपाल र चीनबीच आर्थिक विकाससम्बन्धी नीति निर्माण तर्जुमा गर्दा आपसमा समन्वय गर्ने (पोलिसी कोअर्डिनेसन), रेल तथा सडक कनेक्टिभिटी बढाउने (फ्यासिलिटी कनेक्टिभिटी), व्यापार तथा पारवहन कनेक्टिभिटी सुदृढ बनाउने (ट्रेड कनेक्टिभिटी), आर्थिक एकीकरणमा जोड दिने (फाइनान्सियल इन्टिग्रेसन) र जनस्तरको सम्पर्क अभिवृद्धि (पिपुल टु पिपुल कन्ट्याक्ट्स) गरेर पाँच क्षेत्र छुट्ट्याइएको छ। सहकार्यको पहिलो क्षेत्रअनुसार आगामी दिनमा नेपाल र चीनबीच आर्थिक विकाससम्बन्धी नीति निर्माणमा आपसमा समन्वय हुनेछ। अधिकारीहरूका अनुसार यो क्षेत्रअन्तर्गत नेपालको राष्ट्रिय योजना आयोग र चीनको राष्ट्रिय विकास सुधार आयोगबीच भविष्यमा विकास रणनीति तय गर्दा सहकार्य र समन्वय हुन सक्नेछ। यसबारे भविष्यमा छुट्टै समझदारीपत्रमा दुई आयोगबीच हस्ताक्षर हुनेछ', ती अधिकारीले भने। समझदारीपत्रको दोस्रो क्षेत्रअन्तर्गत भौतिक पूर्वाधार निर्माण पर्छ। रेल र सडक कनेक्टिभिटी विस्तार यस क्षेत्रको मुख्य अंग हो। चिनियाँ रेल सञ्जाललाई नेपालसम्म विस्तार र चीनतर्फबाट सडकसँग नेपालका सडकले जोड्नेलगायत विषय परेका छन्। सहकार्यको तेस्रो क्षेत्र व्यापार कनेक्टिभिटी हो। सीमामा सुक्खा बन्दरगाह निर्माण, विशेष आर्थिक क्षेत्र, औद्योगिक पार्क निर्माण, चिनियाँ लगानी नेपालमा भित्र्याउनेलगायत विषय छन्। यही क्षेत्रअन्तर्गत दुई देशबीचको स्वतन्त्र व्यापारको सम्भावनाको विषय समेटिएको छ। समझदारीपत्रमा सन् २०१७ भित्र स्वतन्त्र व्यापार सम्झौता गर्न दुई देशबीच अध्ययन गर्ने भन्ने वाक्यांश राखिएको छ। चीनसँगको नेपालको बढ्दो व्यापार घाटालाई दृष्टिगत गरी स्वतन्त्र व्यापारका विषयमा अहिले नै चीनसँग ठोस सम्झौता गर्ने अवस्था नरहेको धारणा चिनियाँ पक्षलाई सुनाइएको अधिकारीहरूले बताए। समझदारीपत्रअनुसार सहकार्यको चौथो क्षेत्र आर्थिक एकीकरण हो। यसमा चिनियाँ बैंकलाई नेपालमा शाखा खोल्न दिने, द्विपक्षीय आर्थिक कारोबारमा नेपाल तथा चिनियाँ मुद्राको प्रयोगलाई बढी प्राथमिकता दिनेलगायत विषय समेटिएका छन्। समझदारीपत्रको पाँचौं क्षेत्रमा जनस्तरको सम्पर्क विकास गर्ने विषय छ। यसअनुसार चीन र नेपालका निजी तथा सरकारी संस्थाबीचको सहकार्य मजबुत बनाउने, सरकारी अधिकारी र सांसदहरूको भ्रमण आदानप्रदान बढाउने, सञ्चारमाध्यमहरूबीचको सहकार्य सुदृढ बनाउने, चीन र नेपालका सहरहरूबीचको भगिनी सम्बन्धलाई बढावा दिने उद्देश्य लिइएको छ। प्रस्तावनामा नेपाल र चीनबीच परस्पर लाभ हुने क्षेत्रमा सहयोग अभिवृद्धि, एकअर्काको भौगोलिक अखण्डता एवं सार्वभौमसत्ताको सम्मान र एकअर्को मुलुकका विद्यमान कानुन तथा अन्तर्राष्ट्रिय मान्यताअनुसार समझदारीपत्रमा हस्ताक्षर गरिएको उल्लेख छ। सम्झौताअनुसार दुवै देशलाई परस्पर लाभ हुने गरी अर्थतन्त्र, पारवहन यातायात, नागरिक उडड्यन, विद्युतीय प्रसारण लाइन, सूचना प्रविधि, वातावरण, प्रविधि र संस्कृतिका क्षेत्रमा सहकार्य हुनेछ। नेपाल र चीनबीचको सम्बन्धलाई नयाँ उचाइमा पुर्याउन यो समझदारीपत्र एउटा महत्र्वपूर्ण कोसेढुंगा हो। उदीयमान निकट छिमेकी चीनले अघि सारेका वन बेल्ट वन रोडजस्ता अवधारणाबाट नेपाल लाभ लिन चाहन्छ', परराष्ट्र सचिव बैरागीले भन्नुभयो। दुई देशबीचको सम्बन्ध हार्दिक एवं सहकार्यात्मक रहँदै आएको उहाँले बताउनुभयो। पूर्वाधार विकास तथा रेल र सडक कनेक्टिभिटी, सीमापार विद्युतीय प्रसारणलाइन निर्माणमा चीनसँग आगामी दिनमा हुने सहकार्य दुवै देशका लागि लागि उत्तिकै महत्र्वको रहने उहाँको भनाइ छ। नेपाल र चीनबीच समझदारीपत्रमा उल्लेख भएका पाँच क्षेत्रअन्तर्गतका द्विपक्षीय परियोजनामा अलगअलग समझदारीपत्रमा निकट भविष्यमा हस्ताक्षर हुने बैरागीले बताउनुभयो। उक्त अवसरमा चिनियाँ राजदूत यू होङले चीन र नेपालबीचको सहकार्य तथा समग्र दक्षिण एसियाकै विकासका लागि बेल्ट एन्ड रोड अवधारणाले नयाँ अवसर दिएको दाबी गर्नुभयो। उक्त अवधारणा चीनको मात्रै एकल प्रयास नरहेको उहाँको भनाइ छ। यसमा आबद्ध नेपाललगायत सबै मुलुकका लागि आर्थिक वृद्धि तथा पूर्वाधार विकास, अन्तरक्षेत्रीय तथा अन्तरदेशीय सहकार्यका लागि लाभ हुने उहाँले बताउनुभयो। समझदारीपत्रको दस्तावेजलाई नेपाल तथा चीन दुवैले सार्वजनिक गरेका छैनन्। चिनियाँ पक्षको अनुरोधअनुसार दस्तावेज सार्वजनिक नगरिएको हो', एक सरकारी अधिकारीले भने। कार्यक्रममा परराष्ट्रमन्त्री महतले समझदारीपत्रमा हस्ताक्षर हुनु नेपाल र चीनबीचको सम्बन्धमा महत्पूर्ण पाइला रहेको बताउनुभयो। 'नेपाली जनताको समृद्धिको चाहना पूरा गर्न वैदेशिक लगानी महत्र्वपूर्ण हुन्छ। यसमा चिनियाँ सहयोग र लगानी झनै महत्र्वपूर्ण छ। जनताको जीवनस्तर उकास्न र चीनसँगको व्यापार घाटा घटाउन यो समझदारी महत्र्वपूर्ण हुने विश्वास लिएका छौं', उहाँले भन्नुभयो। हस्ताक्षर कार्यक्रममा उपप्रधान तथा अर्थमन्त्री कृष्णबहादुर महरा, परराष्ट्रमन्त्री डा प्रकाशशरण महत, परराष्ट्र र चिनियाँ दूतावासका वरिष्ठ अधिकारी सहभागी हुनुहुथ्यो। नेपाल आजैबाट चीनको यो बृहत् अवधारणाको सदस्य बनेको छ। आगामी दिनमा चीनसँग सहकार्य हुने रेल, सडक सञ्जाल विस्तारका परियोजनाका साथै अतिकम विकसित मुलुकबाट विकासशील मुलुकतर्फ फड्को मार्ने हाम्रो उद्देश्यमा चिनियाँ सहयोग र लगानी महत्र्वपूर्ण हुने हाम्रो विश्वास छ', महराले भन्नुभयो। उपप्रधानमन्त्री महरा चीनतर्फ चीनले आइतबार र सोमबार बेइजिङमा आयोजना गर्ने बेल्ट एन्ड रोड शिखर सम्मेलनमा भाग लिन आठ सदस्यीय सरकारी टोलीको नेतृत्व गर्दै उपप्रधानमन्त्री कृष्णबहादुर महरा शुक्रबार त्यसतर्फ प्रस्थान गर्नुभएको छ। उहाँका साथ सञ्चारमन्त्री सुरेन्द्र कार्की तथा भौतिक योजनामन्त्री रमेश लेखकलगायत सरकारी अधिकारी संलग्न हुनुहुन्छ।"
