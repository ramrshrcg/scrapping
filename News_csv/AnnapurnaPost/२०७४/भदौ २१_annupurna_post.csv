शीर्षक,विवरण
सकारात्मक सन्देश,"लामो रस्साकस्सीपछि राज्यव्यवस्था समितिमा अड्किएको प्रतिनिधिसभा र प्रदेशसभा निर्वाचनसम्बन्धी विधेयक पारित भएका छन् । यसले मंसिर १० र २१ गते दुई चरणमा संघीय संसद्को तल्लो सदन प्रतिनिधिसभा र एक सदनात्मक प्रादेशिक व्यवस्थापिका प्रदेशसभाको निर्वाचन सुनिश्चित गरेको छ । कांग्रेसका केही सांसदले फौजदारी अभियोगमा सजाय भोगिसकेका व्यक्तिले निश्चित अवधिपछि निर्वाचन लड्न पाउनुपर्ने भनेर संशोधन प्रस्ताव दर्ता गरेपछि र त्यसमा सहमति जुट्न नसकेपछि विधेयकहरू अड्किएका थिए । सोमबार कांग्रेसका १९ सांसादहरूले उक्त प्रस्ताव फिर्ता लिएसँगै मतभेद निरूपण भएको छ र विधेयक पारित भएको छ, जुन सकारात्मक र स्वागतयोग्य छ । यी विधेयक पारित हुनुले दुइटा बलिया र महत्वपूर्ण सन्देश दिएको छ । एक, यसले संसदीय चुनावको सुनिश्चितता बढाएको छ । संविधान कार्यान्वयन पक्षलाई पूर्णता दिने क्रममा स्थानीय तहको निर्वाचन सम्पन्न भएको छ र बाकी दुई नम्बर प्रदेशको चुनाव २ असोजमा सम्पन्न हुदैछ । ७ माघ ०७४ भित्र केन्द्र र प्रदेशको चुनाव गरिसक्नुपर्ने संवैधानिक बाध्यता र जटिलताबीच विधेयक पारितले दुवै तहका चुनावको लागि कानुनी बाटो खोलेको छ । त्यस अर्थमा यो विधेयक पारित भएसँगै चुनाव हुन्छ कि हुँदैन भन्ने शंकाको निरूपण गरेको छ । दोस्रो, नेपाली राजनीतिमा भ्रष्टाचार र अपराधीकरणबाट आक्रान्त छ । राजनीति र नेतृत्व अपारदर्शी भएकैले गुट, विकृति, विसंगति आदि मौलाउन पाएको हो । पैसा र शक्तिको पहुचमा हुनेहरू राजनीतिमा मालामाल हुने प्रवृत्ति विकास भइरहदा यस विधेयकले कम्तीमा त्यसखाले पात्रलाई निरुत्साहित गर्न सक्छ । त्यसकारण यी विधेयक भ्रष्टाचारले थिलथिलिएको देशमा राजनीति र नेतृत्वलाई सुधार्ने एउटा गतिलो पाठ बन्न सक्छ । यस अर्थमा विधेयक सकारात्मक छ । निश्चय पनि कुनै पनि आपराधिक क्रियाकलापमा लागेको व्यक्ति सजाय, तालिम, शिक्षा, संगत, अनुभव, समयक्रम आदिसँगै सुध्रिन सक्छ । कांग्रेसबाट संशोधन प्रस्ताव दर्ता गर्नेहरूले राज्यको कानुनले तोकेको सजाय भोगेका व्यक्तिलाई सुध्रिने, सामान्य जीवन जिउने र मुलुक र समाजलाई योगदान दिने अवसर दिनुपर्छ भन्ने तर्क गरेका थिए । यी तर्कका पछाडि उनीहरूको नियत जोडिएको थियो । उक्त पार्टीबाट भ्रष्टाचारको कसुरमा सजाय भोगेकालाई पुनः सक्रिय राजनीतिमा ल्याउने उद्देश्य थियो। राजनीतिक नेतृत्वप्रति अविश्वास बढिरहेको बेला भ्रष्टाचार सजाय भोगेका नेतालाई पुनः राजनीतिमा सक्रिय गराउने कानुन बनाउनु आलोच्य मात्रै हुने छैन, त्यसले आम जनतामा निराशासमेत बढाउँछ । कांग्रेसले ढिलै भए पनि यो पक्ष महसुस गरेपछि विधेयक पारित भएको छ । यसले भ्रष्टाचार सजाय भोगेका नेतालाई पुनः राजनीतिमा सक्रिय हुन सक्ने अवस्था सिर्जना हुन रोक लगाएको छ । त्यसो त दुवै विधेयकले निर्वाचनसम्बन्धी प्रचलित कानुनबमोजिम सजाय पाई त्यस्तो सजाय भोगिसकेकाले दुई वर्षपछि उम्मेदवार बन्न पाउने प्रावधान राखेको छ । त्यसैगरी 'संगठित अपराधसम्बन्धी कसुरमा कैदको सजाय पाएका वा कर्तव्यज्यानसम्बन्धी कसुरमा बीस वर्षभन्दा कम कैदको सजाय भोगेकाले' ६ वर्षपछि निर्वाचनमा उम्मेदवार हुन पाउने विवादास्पद व्यवस्था पनि छन् । कर्तव्यज्यान जस्ता जघन्य अपराधमा कैद भोगेकाले उम्मेदवार बन्न पाउने कि नपाउने भन्नेबारे थप बहस हुनु जरुरी छ । दल र नेतालाई जवाफदेही बनाउने विधेयक पारित हुनु सुखद् हो । तर यतिबेला राजनीतिमाथि मात्रै प्रश्न उठेको छैन, न्यायालय, संवैधानिक अंग र निकायको निष्पक्षता पनि प्रश्नको घेरामा छन् । ती निकायले आग्रह, पूर्वाग्रह र प्रभावका आधारमा कसैलाई भ्रष्टाचारी करार गर्ने र कसैलाई उन्मुक्ति दिने प्रवृत्ति हावी भयो भने अहिले प्राप्त उपलब्धिको अर्थ रहने छैन । त्यसकारण यी विधेयकको महत्व र उपादेयता न्यायालय र अन्य संवैधानिक निकाय प्रभावकारी र निष्पक्ष कार्यशैलीमा निर्भर रहनेछ ।"
धनुषामा उत्साहजनक रुपमा उम्मेदवारी दर्ता (तस्बिरसहित),"जनकपुरधाम : असोज २ गते हुने स्थानीय तहको तेस्रो चरणको निर्वाचन अन्तर्गत धनुषा जिल्लाको १८ वटा तहमा उत्साहजनक रुपमा उम्मेदवारी दर्ता भएको छ। एक उपमहानगरपालिका सहित १८ स्थानीय तहमा हुने निर्वाचनमा ९२९ जनप्रतिनिधिलाई निर्वाचित गर्न मतदान हुनेछ। ३ लाख ८९ हजार ३९४ मतदाता रहेको जिल्लामा शान्तिपूर्वक र हर्षोउल्लासका साथ मनोनयन दर्ता गराइएको हो। मधेस आन्दोलनको केन्द्र रहेको जनकपुर उपमहानगरपालिकामा मनोनयन दर्ताका लागि उम्मेदवारहरुमा निकै उत्साह देखिएको थियो। उम्मेदवारले ढोलबाजा बजाउँदै, नाचगान गरी मनोनयन दर्ता गराएका हुन्। दुई चरणको निर्वाचनमा सहभागी नभएको राजपा नेपाल समेत तेस्रो चरणमा निर्वाचनमा सहभागी भएपछि चुनावको माहोल अझै तातेको हो। दलहरुले तामझामका साथ शक्ति प्रर्दशन गर्दै मुख्य निर्वाचन अधिकृतको कार्यालयमा पुगेर मनोनयन दर्ता गराएका छन्। जनकपुर उपमहानगरपालिकामा नेपाली कांग्रेसका तर्फबाट मेयर पदका लागि उम्मेदवारी दिएका मनोज साह यो निर्वाचन विकास र समृद्धिका लागि भएको हुँदा इमान्दार र स्वच्छ छविका उम्मेदवारलाई नै जनताले मत दिने बताउछन्। वर्षौदेखी आन्दोलन र राजनीतिक द्वन्द्वको मारमा रहेका मधेसका जनताल यस निर्वाचनबाट आफ्नो विकासका लागि मार्ग प्रसस्त हुने विश्वासमा छन्। नेपाली कांग्रेसको तर्फबाट जनकपुर उपमहानगरपालिकामा उपमेयरमा निलम कर्णलाई उम्मेदवार बनाइएको छ। राजपा नेपालका जनकपुरका उपमेयर पदका उम्मेदवार लालकिशोर साह यो निर्वाचनमा मधेस र मधेसी जनताको पक्षधर पार्टीलाई नै विश्वास गर्न मतदाता समक्ष अनुरोध गरेका छन्। मधेसलाई अधिकार सम्पन्न बनाउनकै लागि राजपा नेपालको जन्म भएको र दुई चरणको निर्वाचनमा भाग नलिई तेस्रो चरणमा सहभागि भएको यो दलले मात्र मधेसी जनतालाई अधिकार सम्पन्न बनाउने हुनाले राजपाको पक्षमा मतदान गर्न उनले जनतालाई आग्रह गरेका छन्। राजपाले जनकपुरमा उपमेयरमा रिता कुमारी झालाई उम्मेदवार बनाएको छ। नेकपा एमालेले जनकपुर उपमहानगरपालिकामा लक्ष्मीनारायण भगत र उपमेयरमा पुनम मिश्रलाई टिकट दिएको हो। त्यसैगरी नेकपा माओवादी केन्द्रले मेयरमा चन्द्रशेखर साह र उपमेयरमा अम्बिका यादवलाई उम्मेदवार बनाएको हो। जिल्लाभरी नै शान्तिपूर्ण रुपमा मनोनयन दर्ता भएको मुख्य निर्वाचन अधिकृत राधाकृष्ण उप्रेतीले जानकारी गराएका छन्।"
एउटै नगरमा दुइजनाले मेयरको टिकट पाएपछि अन्यौलमा,रौतहटको चन्द्रपुर नगरपालिकामा एमालेले दुइ जनालाई मेयर पदका लागि टिकट दिएपछि कार्ताकर्ता अन्यौलमा परेक छन् । रौतहटको चन्द्रपुरमा जिल्ला कमिटीले पत्रकार सम्मेलन गरी बाबुराम दाहालको नाम सार्वजनिक गरे लगतै अर्का मेयरका आकाक्षी उद्धव रेग्मीले पनि मेयरको टिकट पाएको दावी गरेपछि कार्यकर्तामाझ अन्यौलता बढेको हो । नेकपा एमालेका प्रदेश नम्वर २ का संयोजक सत्यनारायण मण्डलले हस्ताक्षर गरेको पत्र दाहाल र रेग्मीको हात परेको छ । नेकपा एमाले चन्द्रपुर नगर कमिटीका अध्यक्ष शिव आचार्यले रेग्मीले आधिकारीक रुपमा मेयरको टिकट पाएको बताएका छन् । उद्धव रेग्मीले ल्याएको टिकट आधिकारीक हो । उनले भने । रौतहट : रौतहटको चन्द्रपुर नगरपालिकामा एमालेले दुइ जनालाई मेयर पदका लागि टिकट दिएपछि कार्ताकर्ता अन्यौलमा परेक छन् । रौतहटको चन्द्रपुरमा जिल्ला कमिटीले पत्रकार सम्मेलन गरी बाबुराम दाहालको नाम सार्वजनिक गरे लगतै अर्का मेयरका आकाक्षी उद्धव रेग्मीले पनि मेयरको टिकट पाएको दावी गरेपछि कार्यकर्तामाझ अन्यौलता बढेको हो । नेकपा एमालेका प्रदेश नम्वर २ का संयोजक सत्यनारायण मण्डलले हस्ताक्षर गरेको पत्र दाहाल र रेग्मीको हात परेको छ । नेकपा एमाले चन्द्रपुर नगर कमिटीका अध्यक्ष शिव आचार्यले रेग्मीले आधिकारीक रुपमा मेयरको टिकट पाएको बताएका छन् । उद्धव रेग्मीले ल्याएको टिकट आधिकारीक हो । उनले भने । यता एमालेका रौतहट जिल्ला सचिव लक्ष्मण रेग्मीले केन्द्र र जिल्लाले आधिकारीक रुपमा दाहाललाई मेयरको टिकट दिएको बताएका छन् । दाहाललाई पनि संयोजक सत्यनारायण मण्डलले हस्ताक्षर गरेको टिकट दिइएको छ । एमाले पार्टीले सोमबार केन्द्रीय कार्यालय धुम्वाराईमा सार्वजनिक गरेको उम्मेदवारको सुचिमा दाहालको नाम मेयर पदको उम्मेदारमा सार्वजनिक भएको छ । नेकपा एमाले कार्यालय सचिव कृष्णगोपाल श्रेष्ठले मनोनयन दर्ता गर्ने क्रममा एकजनाको मात्र दर्ता हुने बताए । उहाँहरु मिलेर नै मनोनयन दर्ता गर्नुहुनेछ ।' उनले भने । एमाले चार बजे मनोनयनका लागि जाने तय भएको छ । चन्द्रपुर निर्वाचन कार्यालयका अधिकृत कमलराज भण्डारीले दुवैको फाइल आएको बताउदै मुख्य निर्वाचन आयुक्तलाई जानकारी गराएको बताएका छन्। रेग्मी बिहान १० बजे नै उम्मेदवारी दर्ता गर्न कार्यालय पुगेका थिए । सो कुरा थाहा पाएपछि दाहालले पनि फाइल बुझाएका छन् । प्रदेश नम्बर दुईका संयोजक सत्यनारायण मण्डलले रेग्मीले आधिकारिकरुपमा टिकट पाएको बताइसकेका छन् । दाहाल माधव नेपाल निकट मानिन्छन् भने रेग्मी वली निकट मानिन्छन् ।
'प्रदेश र संसद्को निर्वाचनमा एमाले पहिलो बन्छ',नगरकोट : नेकपा (एमाले) का केन्द्रीय सदस्य तथा पूर्व उद्योगमन्त्री सोमप्रसाद पाण्डेले स्थानीय तहको तेस्रोचरणको निर्वाचनका साथै प्रदेश र संसद्को निर्वाचनमा आफ्नो दल पहिलो पार्टी हुने दाबी गरेका छन्। रफत सञ्चार क्लबमा आयोजित साक्षात्कार कार्यक्रममा नेकपा एमाले बाहेक अरु राजनीतिक दल नेपालको समृद्धि र विकासमा उदासिन रहेको आरोप लगाउँदै उनले नेपालको समृद्धिका लागि नेकपा एमाले नै पहिलो शक्ति हुने बताएका हुन्। नेता पाण्डेले तनवटै तहका निर्वाचनमा जीत हासिल गर्ने दाबी गर्दै आगामी मंसिरको अन्तिम साता नेकपा एमालेको बहुमतको सरकार निर्माण हुने ठोकुवा समेत गरे। वैदेशिक चलखेलकै कारण नेपालमा तत्कालीन सरकारले ल्याएका विकासका कार्यक्रम अहिलेसम्म पनि कार्यान्वयनमा आउन नसकी थन्किरहेको गुनासो गरे। सरकारले अहिले अख्तियार दुरुपयोग अनुसन्धान आयोगलगायतका संवैधानिक निकायलाई सहयोग नगरेका कारण नेपालमा तस्करी र भ्रष्ट्राचार मौलाउँदै गएको छ भन्दै उनले आफ्नो दलले भने भ्रष्टाचारलाई प्रश्रय नदिने र भ्रष्ट्राचार गरेकालाई नछोड्ने भएकाले नै इतिहासमा एमालेका नेतामाथि भ्रष्ट्राचारको दाग नलागेको बताए । रासस
सर्लाहीमा उम्मेदवारी दर्ताको उत्साह तस्बिरमा हेर्नुहोस्,सर्लाही : असोज २ गते हुने स्थानीय निकायका चुनावका लागि सर्लाहीमा बुधबार उत्साहपूर्ण रुपमा उम्मेदवारले उम्मेदवारी दर्ता गराएका छन् । बाजागाजासहित निर्वाचन अधिकृतको कार्यालय पुगेका कार्यकर्ताहरुले आआफ्नो उम्मेदवारी दर्ता गराएका हुन्। निर्वाचन कार्यालय पुरै डिजेका धुनमा झुम्मिएको थियो । राजपाका मलंगवा नगरपालिकाका प्रमुख नागेश्वर यादवसहितका समर्थक राजपा समर्थकहरु आफ्ना प्रमुख र उप प्रमुखको साथैमा उम्मेदवारी दर्ता गर्न जाँदै । राजपा समर्थकहरुको भिड । स्वतन्त्र उम्मेदवारी दर्ता गराउदैं मलंगवा नगरपालिका पूर्व प्रमुख नागेन्द्र प्रसाद यादव
जलविद्युतमा लगानी जुटाउन महरा चीन प्रस्थान,"काठमाडौँ : नौ सय मेगावाट क्षमताको माथिल्लो कर्णाली जलबिद्युत आयोजनाको भारतीय प्रबद्र्धक कम्पनी गान्धी माल्लिकार्जुन राव(जिएमआर)ले लगानी जुटाउन नसकेका कारण म्याद थपका लागि लगानी वोर्डमा निवेदन दिए लगत्तै जलबिद्युत आयोजनामा लगानी जुटाउन उपप्रधान तथा परराष्ट्रमन्त्री कृष्णबहादुर महरा चीन प्रस्थान गरेका छन् । तोकिएको समयमा काम नगरेका कारण आयोजनाको अनुमतिपत्र खारेज गर्ने आशयको सार्वजनिक वक्तव्य दिएपछि भदौ १६ गते जिएमआरका प्रतिनिधिले मन्त्री शाहीसँग पनि भेटवार्ता गरेका थिए । नौ सय मेगावाटको आयोजना बनाउन नेपाल सरकार र भारतीय कम्पनी जीएमआरबीच सन् २०१४ सेप्टेम्बर १९ मा सम्झौतामा हस्ताक्षर भएको थियो । एक खर्ब १६ अर्ब रुपैया लागत अनुमान गरिएको सो आयोजना दैलेखको डाबमा १५० फिट अग्लो बाँध बनाइ २५ किमी लामो सुरुङमार्फत अछामको बल्देमा पानी खसालेर विद्युत् उत्पादन गर्ने लक्ष्य छ । आयोजनाबाट सरकारले २७ प्रतिशत शेयर तथा १२ प्रतिशत बिजुली निःशुल्क पाउने समझदारी भएको थियो । आफ्ना चिनियाँ समकक्षी वाङ यीको निमन्त्रणमा चार सदस्यीय प्रतिनिधिमण्डलको नेतृत्व गर्दै महरा ६ दिनका लागि चीन प्रस्थान गरेका हुन । उपप्रधानमन्त्री नेतृत्वको प्रतिनिधिमण्डललाई त्रिभुवन अन्तर्राष्ट्रिय विमानस्थलमा परराष्ट्र मन्त्रालयका सचिव शंकरदास वैरागी तथा उक्त मन्त्रालयका वरिष्ठ अधिकारीका साथै नेपालका लागि चीनका राजदूत यु होङले बिदाइ गरेका थिए । प्रतिनिधिमण्डलमा परराष्ट्र मन्त्रालयको उत्तरपूर्वी एसिया महाशाखाका प्रमुख गणेश ढकाल, चीनका लागि नेपाली राजदूत लीलामणि पौड्याललगायत छन् । चीनका लागि नेपाली राजदूत पौडयालले गरेको गृहकार्यका आधारमा उपप्रधानमन्त्री महरा जलबिद्युत आयोजना र पूर्वाधार निर्माणमा चिनिया लगानी जुटाउन चीन प्रस्थान गरेका हुन । प्रतिनिधिमण्डलस्तरीय वार्तामा दुबै देशका परराष्ट्र मन्त्रालय र बेइजिङस्थित नेपाली राजदूतावासका उच्च अधिकारी पनि सहभागी हुने परराष्ट्र मन्त्रालयले जनाएको छ । मन्त्रालयका अनुसार वान वेल्ट वान रोड इनिसियटिभलाई नेपाली सन्दर्भमा कार्यान्वयनमा ल्याउन,ल्हासामा आएको रेललाई लुम्बिनी पुरयाउन,जलबिद्युत आयोजनामा चिनिया लगानी बढाउन दुई पक्षीय प्रतिनिधिमण्डलमा छलफल हुनेछ । उपप्रधानमन्त्री महराका स्वकीय सचिव युवराज चौलागाईले अन्नपूर्ण अनलाइनसँग भने यो भ्रमणपछि नेपाल र चीन वीचको बहुआयामिक सम्बन्धले थप उचाई हासिल गर्नेछ । स्रोतका अनुसार मन्त्री महरा र चिनिया परराष्ट्रमन्त्री वाङ यीको उपस्थितिमा जलबिद्युत उत्पादन र पूर्वाधार निर्माणसँग सम्बन्धी दुई वटा सम्झौतामा हस्ताक्षर हुने संभावना छ । उपप्रधानमन्त्री महराले चिनियाँ विदेशमन्त्री नेतृत्वको टोलीसँग भेटवार्ता गर्नाका साथै वरिष्ठ चिनियाँ नेतासँग भेटघाट गर्ने र बेइजिङस्थित चीनको विदेश मामिलासम्बन्धी विश्वविद्यालयमा आयोजना हुने छलफल कार्यक्रम छ । उपप्रधानमन्त्री महराले हालै ग्वाङझाओमा स्थापना भएको नेपालको महावाणिज्य दूतावासको यही भदौ २५ गते उद्घाटन गर्ने र त्यहाँ उद्योगी व्यवसायी समुदायलाई सम्बोधन गर्ने कार्यक्रम पनि रहेको परराष्ट्र मन्त्रालयले जनाएको छ । ग्वाङझाओका प्रान्तीय नेतासँग पनि महराले भेटवार्ता गर्नेछन । उपप्रधानमन्त्री महरा यही भदौ २६ गते स्वदेश फर्कने कार्यक्रम छ । राससको सहयोगमा"
पत्रकार बने मेयरका उम्मेदवार,"जनकपुरधाम: नेपाल पत्रकार महासंघ धनुषा शाखाका पूर्व अध्यक्ष उमेश साहले जनकपुर उपमहानगरपालिकाको मेयरमा उम्मेदवारी दिएका छन्। नयाँ शक्ति पार्टीका तर्फबाट शाहले मेयरमा उम्मेदवारी मनोनयन दर्ता गराएका छन्। उम्मेवदारी दर्ता गराउनुअघि उनले पत्रकार महासंघबाट राजिनामा दिएका छन्। लामो समय देखि पत्रकारितामा सक्रिय शाहले नेपाल टेलिभिजन, रेडियो नेपाल लगायत विभिन्न सञ्चारमाध्यममा रहेर काम गरिसकेका छन् भने पछिल्लो समय आफ्नै प्रकाशन तथा सम्पादकत्वमा मिथिला ऋतु साप्ताहिक पत्रिका प्रकाशन गर्दै आएका छन्। राजनीतिक दलको सदस्य भएको हुँदा पत्रकारितालाई राजनीतिबाट अलग राख्नुपर्ने महासंघको विधान, नैतिक मूल्य मान्यतालाई मनन गर्दै साधारण सदस्यबाट समेत राजिनामा बुझाएको साहले बताए। उनले नेपाल पत्रकार महासंघका धनुषा जिल्ला अध्यक्ष अनिल मिश्रलाई आफ्नो लिखित राजिनामा बुझाएका हुन्।"
प्रदेश नम्बर २ मा उम्मेदवारी मनोनयन दर्ता कार्य उत्साहपूर्ण,"काठमाडौ: स्थानीय तहको तेस्रो चरणका असोज २ गते हुने प्रदेश नम्बर २ का आठवटै जिल्लाका १३६ वटै स्थानीय तहको निर्वाचनको उम्मेदवार मनोनयन दर्ता गर्ने कार्य आज उत्साहपूर्णरुपमा भइरहेको छ। निर्वाचन आयोगको संयुक्त निर्वाचन परिचालन केन्द्र (जेइओसी) बाट प्राप्त जानकारी अनुसार ती जिल्लाका मुख्य निर्वाचन अधिकृत र निर्वाचन अधिकृतको कार्यालयमा विभिन्न राजनीतिक दलका उम्मेदवार तथा स्वतन्त्र उम्मेदवारले उम्मेदवारी दर्ताका लागि फाराम लैजाने र मनोनयन दर्ता गराउने कार्य भइरहेको छ। बिहान १० बजेदेखि आठ मुख्य निर्वाचन अधिकृत र निर्वाचन अधिकृतको कार्यालयमा राजनीतिक दलका कार्यकता तथा उम्मेदवारको सहयोगी र समर्थकको बाक्लो उपस्थितिमा उम्मेदवारी मनोनयन दर्ता कार्य शान्तिपूर्णरुपमा भइरहेको निर्वाचन आयोगले जनाएको छ। उम्मेदवारी दर्ता गराउन फारम लिने र दर्ता गर्नेको निर्वाचन अधिकृतको कार्यालयअगाडि बिहानदेखि नै भीड लागेको आयोगका प्रवक्ता नवराज ढकालले जानकारी दिए।राजनीतिक दलका तथा स्वतन्त्र उम्मेदवारले उम्मेदवारी दर्ताका लागि फारम लैजाने र मनोनयन दर्ता गराउने कार्य सुचारु ढङ्गबाट भइरहेको छ । स्थानीय तहको तेस्रो चरणको निर्वाचनअन्तर्गत प्रदेश नम्बर २ का एक महानगरपालिका, तीन उपमहानगरपालिका, ७३ नगरपालिका र ५९ गाउँपालिका गरी १३६ वटा स्थानीय तहका विभिन्न पदमा हुने निर्वाचनका लागि आज उम्मेदवारी मनोनयनको समय तोकिएको हो। आज साँझ ५ बजेसम्म उम्मेदवारी दर्ताका लागि समय तोकिएको छ। यस निर्वाचनबाट ६ हजार ६२७ जना प्रतिनिधि निर्वाचित हुने आयोगका प्रवक्ता ढकालले जानकारी दिए। रासस"
उम्मेदवारी दर्तामा बालबालिकाको प्रयोग,"राजविराज: तेस्रो चरणको स्थानीय तह चुनावका लागि बुधबार सप्तरीमा भएको उम्मेदवार मनोनयन दर्तामा विभिन्न राजनीतिक दलहरुले बालबालिकाको प्रयोग गरेका छन्। निर्वाचन ऐन २०७२ ले निर्वाचनमा बालबालिकाको प्रयोग निषेध गरे पनि मनोनयन दर्ताका लागि निकालिएको जुलुसमा प्रशस्त मात्रामा बालबालिकाको प्रयोग भएको छ। नौ नगरपालिकाको प्रमुख, उपप्रमुख र नौ गाउँपालिकाको अध्यक्ष, उपाध्यक्षसहित एक सय ६५ वडामा हुने निर्वाचनका लागि विभिन्न पदमा उम्मेदवारी मनोनयन दर्ता कार्य शान्तिपूर्वक र उत्साहपूर्ण रुपमा भएको मुख्य निर्वाचन अधिकृत शारदा कोइरालाले जानकारी दिए। बिहान १० बजेदेखि राजविराजस्थित मुख्य निर्वाचन अधिकृत र बाँकी १७ वटा स्थानीय तहको निर्वाचन अधिकृतको कार्यालयहरुमा उम्मेदवारी मनोनयन दर्ता गराउन फाराम लिने तथा दर्ता गर्नेहरुको भीड लागेको थियो। उम्मेदवारी मनोनयन दर्ताका लागि दिउँसो एक बजेदेखि भीड बढेपनि मनोनयन दर्ता कार्य शान्ति पूर्णरुपमा भएको कोइरालाले जानकारी दिए। सप्तरीमा नेपाली काँग्रेस, नेकपा (एमाले), नेकपा माओवादी केन्द्र, संघीय समाजवादी फोरम नेपाल, राजपा नेपाल, नेपाल लोकतान्त्रिक फोरमले अधिकांश स्थानमा प्यानलै उम्मेदवारी दर्ता गराएका छन्। राप्रपा, राप्रपा प्रजातान्त्रिक, नयाँ शक्ति र नेकपा संयुक्त गठबन्धनका उम्मेदवारहरुले पनि विभिन्न स्थानमा उम्मेदवारी दर्ता गरेका छन्। पार्टीबाट असन्तुष्ट दावेदारहरुले केही ठाउँमा स्वतन्त्र उम्मेदवार मनोनयन गरेका छन्। पाँच बजे अगावै कार्यालयको हाताभित्र प्रवेश गरिसकेका वडा अध्यक्ष र सदस्यहरुको उम्मेदवारी दर्ता गराउनेहरुको भिंड निकै लामो रहेकाले दर्ता प्रकृया राति आठ बजेसम्म भएको छ।"
महोत्तरीमा नाचगानसहित उम्मेदवारी दर्ता (फोटोफिचर),"बर्दिबास: बाजागाँजा सहित नाचगान गर्दै महोत्तरीमा उमेदवारहरुले उत्साहपूर्ण रुपमा मनोनय दर्ता गराएका छन्। बीस बर्षपछि तराईमधेसमा हुने स्थानीय तहको निर्वाचन कार्यक्रमको पहिलो दिन मनोनयन दर्तामा जनसागर ओइरो लागेको थियो। विभिन्न थरीमा गीतसंगीतमा नेता कार्यकर्ताहरु नाच्दैं उमेदवारहरुलाई निर्वाचन कार्यालय सम्म पुर्याएका थिए। पंञ्चे बाजा,अंग्रेजी बाजागाँजा सहित पार्टीका समर्थकहरु सडकमा ओरालिएका थिए। उमेदवारको उमेदवारी दर्ता गर्न स्थानीय निर्वाचन कार्यालयका कर्मचारीहरुलाई भ्यानभ्याई छ।स्थानीय निकायको निर्वाचनको विपक्षमा रहेका राजपा पनि चुनावमा आएपछि मधेसमा मतदाताहरु मतदान गर्न आतुर देखिएका छन्। महोत्तरीका १५ वटै स्थानीय तहमा निकै उत्साहजनक तरीकाले शान्तीपूर्ण बाताबरणमा मनोनयन दर्ता चलिरहेको महोत्तरीका प्रमुख निर्वाचन अधिकृत किरणकुमार पोखरेलले जानकारी दिए। विहान १० वजेबाटै शुरु भएको उमेदवारी दर्ता प्रक्रियामा उमेदवारहरु आफ्ना पार्टिका नेता तथा कार्यकर्ताको साथमा बाजा गाजा सहित मनोनयन स्थल पुगेका छन्। तीन लाख ८ हजार ४ सय ४ मतादाता भएको महोत्तरी जिल्लामा १० नगरपालिका र ५ गाउँपालिका छन्।"
टिकटका लागि रातारात पार्टी परिवर्तन,"वीरगन्ज : असोज २ मा प्रदेश नम्बर २ मा स्थानीय तहको तेश्रो चरणको निर्वाचन हुने घोषणासंगै वीरगन्ज महानगरको मेयरको टिकटका लागि राष्ट्रिय जनता पार्टी (राजपा) का दुई महामन्त्री विमल श्रीवास्तव र राजेशमान सिंहबीच रस्साकसी सुरु भएको थियो। संविधान संशोधनको अडानमा पार्टीले स्थानीय तहको निर्वाचनमा भाग लिने विषयमा औपचारिक रुपमा निर्णय नगरे पनि दुवै महामन्त्रीले वीरगन्ज महानगरको टिकट आफूले नै पाउने भन्दै आफ्ना समर्थकको सहयोगमा सामाजिक सञ्जालमा दाबी गर्दै आएका थिए। त्यति मात्र नभइ उनीहरुले अनौपचारिक रुपमा आआफनो पक्षमा मतदाताको घरदैलोमा पुगेर मत पनि माग्न सुरु गरिसकेका थिए। मेयरको टिकटमा दुवैको सशक्त दाबेदारी भएपनि अन्तिम समय मङगलबार दिउँसोसम्म पार्टीले मेयरको टिकट श्रीवास्तवलाई नै दिने हल्लीखल्ली चलेको थियो। तर, मङगलबार साँझ काठमाडौंमा राजपाले वीरगन्ज महानगरको उम्मेदवार सिंहलाई बनाउने निर्णय गर्दै औपचारिक घोषणा गरेलगत्तै रुष्ट बनेका श्रीवास्तवले राजपा परित्याग गरी विजय कुमार गच्छेदार नेतृत्वको नेपाल लोकतान्त्रिक फोरममा प्रवेश गरेको घोषणा गरे। बुधबार उनले लोकतान्त्रिक फोरमकै तर्फबाट वीरगन्ज महानगरको मेयर पदका लागि मनोनयन पनि दर्ता गरे। मङगलबार राजपा परित्यागको घोषणा गर्दै श्रीवास्तवले भनेका थिए, राजपाले वीरगन्जको सवालमा जुन निर्णय गर्यो त्यो मधेसी जनताको भावना विपरित हो, पैसाको चलखेल गरेर वीरगन्जको मेयरको टिकट बिक्री भएको छ। पार्टीले टिकट नदिएपछि अन्य दलमा प्रवेश गरी स्थानीय तहको निर्वाचनमा उम्मेदवारी दिने श्रीवास्तव जस्तै पर्सामा अन्य नेता पनि छन्। पोखरीया नगरपालिकाको मेयरमा टिकट पाउने सम्भावना नभएपछि एमाले नेता एवम् पूर्वसभासद् प्रधुम्न चौहानले बुधबार फोरम नेपालका तर्फबाट पोखरीया नगरपालिकाको मेयरमा मनोनयन दर्ता गराएका छन्। उनी केही समय पहिले मात्र एमाले परित्याग गरी फोरम नेपालमा प्रवेश गरेका हुन्। यस्तै एमालेका केन्द्रीय सदस्य प्रह्लाद गिरीसंगै फोरम नेपालमा प्रवेश गरेका पवन तिवारीले बुधबार नेकपा माओवादी केन्द्रका तर्फबाट पर्साको कालीकामाई नगरपालिका वडा नम्बर ५ को वडा अध्यक्षमा उम्मेदवारी दर्ता गराएका छन्। गाउँपालिकाको उपप्रमुखमा दाबी गरेका तिवारीलाई फोरम नेपालले टिकट नदिएपछि बुधबार फोरम नेपाल परित्याग गर्दै उनले माओवादी केन्द्रका तर्फबाट वडा अध्यक्ष पदमा उम्मेदवारी दिएका हु्न्। यस्तै राजपा नेपालको तर्फबाट पकाहा मैनपुर गाउँपालिकाको प्रमुखमा दाबी गर्दै आएका युवा नेता धामु शर्माले पनि राजपाले टिकट नदिएपछि बुधबार मात्रै राजपा परित्याग गरी नयाँ शक्ति पार्टीको तर्फबाट गाउँपालिका प्रमुखमा मनोनयन दर्ता गरेका छन्। यस्तै राजपा नेपालको तर्फबाट पोखरीया नगरपालिकाको मेयरमा पार्टीले टिकट नदिएपछि राजपाका नेता जोगानन्द चौहानले पनि बुधबार नै राजपा परित्याग गरी माओवादी केन्द्रका तर्फबाट मेयरमा उम्मेदवारी दिएका छन्। पर्साकै बिन्दवासीनी गाउँपालिका प्रमुखमा दाबी गर्दै आएका लक्षण चौरसीयालाइ कांग्रेसले टिकट नदिएपछि उनले पनि कांग्रेस परित्याग गरी राजपाका तर्फबाट गाउँपालिका प्रमुख पदमा मनोनयन दर्ता गराएका छन्।"
कृषि तथा वन विज्ञानको अध्ययन प्राथमिकतामा: प्रधानमन्त्री देउवा,"काठमाडौँ: प्रधानमन्त्री शेरबहादुर देउवाले कृषि तथा वन विज्ञानको अध्ययन, अध्यापन, अनुसन्धान र प्रसार राष्ट्रिय आवश्यकता एवं प्राथमिकताको विषय भएको बताएको छ। बुधबार आयोजित कृषि तथा वन विज्ञान विश्वविद्यालय सभाको छैठौँ साधारण बैठकमा विश्वविद्यालयका कुलपति समेत रहेका प्रधानमन्त्री देउवाले विश्वविद्यालयको विकास र विस्तारका लागि आंगिक कलेज र कृषि विज्ञान केन्द्र स्थापना तथा सञ्चालन गर्ने कार्य महत्वपूर्ण हुने बताए। उनले यसका लागि सरकारको पूर्ण सहयोग रहने प्रतिबद्धता व्यक्त गर्दै त्रिभुवन विश्वविद्यालय र कृषि तथा वन विश्वविद्यालयबीच सम्पत्ति हस्तान्तरण, जनशक्तिको समायोजन र शैक्षिक कार्यक्रमको व्यवस्थापनमा देखा परेका समस्या समाधानका लागि मन्त्रिपरिषद्बाट यसअघि भएको निर्णय शीघ्र कार्यान्वयन गर्न निर्देशन दिए। कृषिको आधुनिकिकरण गर्दै ग्रामीण समुदायको सामाजिक तथा आर्थिकस्तर उठाउन कृषि, वन, पशु, विज्ञान जस्ता क्षेत्रसँग सम्बन्धीत विषयको एकीकृत रुपले अध्ययन,अध्यापन,अनुसन्धान गराई मुलुकभित्रै उच्चस्तरको प्राविधिक जनशक्ति उत्पादन गर्ने उद्देश्यले यस विश्वविद्यालयको स्थापना विसं २०६७ असार ३ गते भएको हो। विश्वविद्यालयमा कृषि, पशु र वन गरी तीन संकाय रहेका छन्।सबै संकायमा गरी कूल एक हजार ८८३ विद्यार्थीहरु अध्ययनरत छन्।जसमध्ये स्नातक तहमा एक हजार ४७१, स्नातकोत्तर तहमा ३६७ र विद्यावारिधि तहमा ४५ जना विद्यार्थी छन्। बैठकमा विश्वविद्यालयका सहकुलपति रहनुभएका उपप्रधानमन्त्री एवं शिक्षामन्त्री गोपालमान श्रेष्ठले मुलुकको कृषि क्षेत्रको विकासमा यस विश्वविद्यालयको महत्वपूर्ण योगदान रहेको चर्चा गर्दै विश्वविद्यालय स्थापनाको उद्देश्यअनुरुप यसले प्रदान गर्ने अध्ययन, अध्यापन, अनुसन्धान र प्रसारको कार्यलाई प्रधावकारी रुपमा अघि बढाउन आवश्यक रहेको बताए। सभामा उपकुलपति प्राडा ईश्वरीप्रसाद ढकालले विश्वविद्यालयका काम कारवाहीका बारेमा जानकारी गराउँदै विश्वविद्यालयबीच सम्पत्ति हस्तान्तरणमा देखिएको समस्या समाधान प्रक्रिया अघि बढिसकेको बताए। उनले विश्वविद्यालयका भावी योजनाका बारेमा समेत सभालाई जानकारी गराएका थियो। विश्वविद्यालयको आफ्नो उद्देश्य प्राप्तिका लागि गत वैशाख ५ गते सभाको विशेष बैठकबाट ७ आंगिक कलेज र एक कृषि विज्ञान केन्द्र स्थापना गर्ने निर्णय गरेको थियो।यस सभाले बाँकेको खजुरा, कैलालीको टिकापुर र दैलेखको दुल्लुमा प्राकृतिक व्यवस्थापन कलेज (आंगिक) तथा धादिङको खनियावासमा कृषि विज्ञान केन्द्र थप गरी स्थापना र सञ्चालन गर्ने निर्णय गरेको छ। सभाले आर्थिक वर्ष २०७४७५ का लागि प्रस्तुत रु एक अर्ब ५६ करोड चार लाख ७२ हजार बजेट तथा कार्यक्रम पारित गर्नुका साथै विश्विद्यालयको आर्थिक प्रशासन नियमावली, २०६९ मा चौँथौ संशोधन सम्बन्धी प्रस्ताव समेत पारित गरेको विश्वविद्यालयका सहायक प्रशासक दिनेश अधिकारीले जानकारी दिए। सभाले सातवटै प्रदेशमा उपयुक्त स्थानको छनोट गरी आंगिक कलेज क्रमशः स्थापना गर्दै जाने सरकारी नीति रहेको कुराप्रति ध्यानाकर्षण भएको जनाएको छ। रासस"
टिकट पाउनेमा युवा पछाडि,"जनकपुरधाम : मधेसको अधिकार प्राप्तिका लागि भएका विभिन्न आन्दोलनमा सक्रिय भूमिका निर्वाह गरी मधेसी दलमै राजनीतिक रूपमा सक्रिय भएका युवालाई स्थानीय तहको निर्वाचनमा टिकट पाउन निकै गाह्रो भएको छ ।युवालाई आन्दोलनका बेला लाठी बोकाउने र बन्द हड्ताल गराउन प्रयोग गर्ने राजनीतिक दलले अहिले नेतृत्व लिने बेलामा अवसरबाट वञ्चित गर्न खोजेको मधेसी दलमा संलग्न युवाले बताएका छन् । टिकट वितरणको समयमा आर्थिक प्रलोभन, बाहुबल र नेताहरूको अगुवापछुवालाई विशेष प्राथमिकतामा पार्ने काम भइरहेको युवाको आरोप छ । दुई चरणका निर्वाचन बहिष्कार गरी तेस्रो चरणमा सहभागी भएको राष्ट्रिय जनता पार्टीभित्र टिकट वितरणमा निकै बार्गेनिङ भइरहेको अवस्थामा मधेस आन्दोलनमा आफ्नो ज्यानको समेत परवाह नगरी होमिएका युवाभन्दा कहिले पार्टीमै नदेखिएकाहरूलाई टिकट दिने बेलामा प्राथमिकतामा पार्न थालिएको छ। २०६३ सालदेखि नै सक्रिय रूपमा मधेस आन्दोलन तथा मधेसको राजनीतिमा लागेका राजपाको विद्यार्थी संगठनका राष्ट्रिय सहअध्यक्ष शम्भुनाथ झा जनकपुर उपमहानगरपालिका ८ बाट वडा अध्यक्षका रूपमा आफ्नो उम्मेदवारीका लागि राजपामा आवेदनपत्र भरेका छन् । तर सोही पदका लागि उनीभन्दा पनि हाल पार्टीमा समेत नभएका र कांग्रेसमा सक्रिय रमेश ठाकुरले समेत राजपामा आवेदन दिएका छन् । युवाहरू स्थापित भए भने पाका नेताहरूको झोला कसले बोक्ने भन्ने संकिर्ण मानसिकताका कारण जुझारु र योग्य युवालाई उम्मेदवार बनाउन नखोजिएको हो । कांग्रेसबाट टिकट नपाएपछि ठाकुरले राजपाकै नेताको समर्थनमा आवेदन दिएका हुन् । आफ्नो ऊर्जावान समय पार्टीका लागि खर्च गरेर अहिले नेतृत्वमा आउने बेलामा राजपाका केही नेताहरूले आर्थिक प्रलोभनमा परेर पार्टीभित्र कुनै योगदान नै नदिएकाहरूलाई समर्थन गर्न थाल्नु ठूलो विडम्बना रहेको झा बताउँछन् । टिकटका लागि पार्टी प्रवेश गर्नेहरूलाई ठूला नेताले समेत सहयोग गर्नु आन्दोलनको अवहेलना भएको झाको भनाइ छ ।युवाहरू स्थापित भए भने पाका नेताहरूको झोला कसले बोक्ने भन्ने संकिर्ण मानसिकताका कारण जुझारु र योग्य युवालाई उम्मेदवार बनाउन नखोजिएको झा बताउँछन् । टिकट पाउनका लागि राजपाभित्र युवालाई निकै संघर्ष गर्नुपरिरहेको राजपाका युवा नेता उमेश मण्डल बताउँछन् । जनकपुर उपमहानगरपालिका ४ बाट वडा अध्यक्षका रूपमा आवेदनपत्र भरेका मण्डललाई पनि पार्टीले टिकट देला भन्ने आशा थोरै छ । उनी भन्छन्, गोली र लठ्ठी खाने बेलामा हामी अगाडि थियौं तर अहिले टिकट पाउने बेलामा कहिले पार्टीको मुखसमेत नदेखेका व्यक्तिको नाम अघि आइराखेको छ । यस्तै अवस्था रह्यो भने राजनीतिप्रति युवाको वितृष्णा बढ्ने मण्डलको भनाइ छ । जनकपुर उपमहानगरपालिका ५ बाट अध्यक्ष पदका लागि राजपामा आवेदन दिएका आन्दोलनका सक्रिय युवा नेता जानी खान भन्छन्, पार्टीले युवाको सम्मान गर्नु अति आवश्यक छ । अहिले टिकटको टुंगो नलागेको अवस्थामा शीर्ष नेताहरूले पनि योग्य र आन्दोलनमा सक्रिय युवाको योगदान मूल्यांकन गरी प्राथमिकतामा राख्न उनले नेताहरूलाई आग्रहसमेत गरे । राजपाका धनुषा जिल्ला संयोजक सञ्जयसिंहले युवालाई पार्टीले प्राथमिकता दिने विषयमा ढुक्क रहन आग्रह गरे । सिंहले भने, एक त बाध्यात्मक परिस्थितिमा राजपाले चुनावमा जाने निर्णय गरेको छ । यस्तो अवस्थामा पार्टीले स्थानीय स्तरमा पर्यवेक्षक नै खटाएर गाउँबाट उम्मेदवारको नाम छनोट गर्ने जिम्मेवारी दिएको छ । एउटै पदमा बढी व्यक्तिले उम्मेदवारी दिए त्यसमा पर्यवेक्षकले सहमति जुटाउने प्रयास गर्ने र त्यहाँबाट समेत विवाद समाधान नभए जिल्ला कमिटीमा राखेर समस्या समाधान गरिने सिंहले जानकारी गराए । राजपाले मधेस आन्दोलनमा शहादत प्राप्त गरेका परिवार र आन्दोलनमा कटिबद्ध भई लागेका युवालाई विशेष प्राथमिकतामा राखेर टिकट वितरण गर्ने निधो गरेको सिंहको भनाइ छ ।"
अब प्रत्यक्ष चुनाव लड्छुः थापा,"विर्तामोडः दुई पटकको चुनावमा समानुपातिक कोटाबाट संसदमा आफ्नो स्थान सुरक्षित गरेका राष्ट्रिय प्रजातन्त्र पार्टी (रापप्रपा)का अध्यक्ष कमल थापाले अब आउने संसदको निर्वाचनमा मकवानपुरको क्षेत्र नम्बर १ बाट चुनाव लड्ने घोषणा गरेका छन्। झापाको विर्तामोडमा बुधबार आयोजित पत्रकार सम्मेलनमा उनले राप्रपाका सबै केन्द्रीय पदाधिकारीहरु अब प्रत्यक्ष चुनावमा होमिने बताए। उनले भने, तपाईंहरुले देख्नु हुनेछ म आफैं मकवानपुरको क्षेत्र नम्बर १ बाट चुनाव लड्नेछु।' पत्रकार सम्मलेनमा उपस्थित महामन्त्री राजेन्द्र लिङदेनले पनि आफू प्रत्यक्ष निर्वाचनबाट नथाकेको बताए। उनी दुई पटकको निर्वाचनमा झापाको क्षेत्र नम्बर ३ मा लडेका हुन्। तर दुवैपटक उनी पराजित बनेका थिए। राप्रपा अध्यक्ष कमल थापाले प्रदेश र संघीय संसदको चुनावमा नेकपा एमालेसंग तालमेल गर्ने बताएका छन् । अहिले सरकारमा रहेका पार्टीहरु आत्म समर्पणबादी' भएकाले ति पार्टीहरुसंग तालमेलको कुनै संभावना नरहेको थापाले बताए। उनले भने, अहिले सरकारमा रहेका कांग्रेस र माओवादीसंग राष्ट्रबादको चिन्तन नै नभएकाले उनीहरुसंगको तालमेलको कुनै संभावना छैन । तालमेल हुन्छ त एमालेसंग हुन्छ।'"
'बिपीको अनुयायी भएर प्रधानमन्त्री हुन पाएकोमा गर्व छ',"काठमाडौँ: प्रधानमन्त्री शेरबहादुर देउवाले विश्वेश्वरप्रसाद कोइरालाको अनुयायी भएर प्रधानमन्त्री हुन पाउँदा आफूलाई गर्व लागेको बताएका छन्। जननायक बिपी कोइराला स्मृति ट्रस्टले विश्वेश्वरप्रसाद कोइरालाको १०३ औैँ जन्मजयन्तीका अवसरमा काठमाण्डौंमा आयोजना गरेको बिपी साहित्य सम्मान तथा बिपी सेनानी सम्मान' कार्यक्रममा उनले बिपीको सिद्धान्तले पार्टी यो अहिलेको अवस्थासम्म आइपुगेको बताए। हर क्षेत्र र हर विषयमा अध्ययनशील र बुझेको व्यक्ति बिपी कोइरालाको बारेमा अझै अध्ययन, अनुुसन्धान र खोज गर्नु आवश्यक छ, उनले भने। प्रधानमन्त्री देउवाले बिपी कोइरालाको साहित्य र राजनीतिलाई आमजनतासम्म लैजानु जरुरी रहेको बताउँदै यसका लागि सरकारले सहयोग गर्ने प्रतिबद्धता व्यक्त गरे। उनले बिपी कोइरालालाई सहयोग गर्ने र उहाँका विचारलाई आम जनतासमक्ष साहित्यमार्फत लैजाने व्यक्तिलाई सहयोग गरेर ट्रस्टले राम्रो काम गरेको उल्लेख गरे। सो अवसरमा प्रधानमन्त्री देउवाले रु एक लाख एक हजार राशिको बिपी साहित्य सम्मान' वरिष्ठ साहित्यकार प्रा डा अभि सुवेदी तथा रु ५१ हजार राशिको बिपी सेनानी सम्मान' तीर्थराज ज्ञवाली चैतुलाई प्रदान गरे। रासस"
वीरगञ्जका २१ मेयर उम्मेदवारको एउटै नारा विकास,"वीरगन्ज : प्रदेश नम्बर२ को एक मात्र महानगरपालिका वीरगन्जको मेयर पदका लागि २१ जनाले उम्मेदवारी दर्ता गराएका छन्। असोज २ गते हुने स्थानीय तहको तेश्रो चरणको निर्वाचन कार्यकतालिका अनुसार बुधबार राति अबेरसम्म चलेको मनोनयन दर्तामा वीरगन्ज महानगरपालिकाको मेयरमा २१ र उपमेयरमा १० जनाले उम्मेदवारी दर्ता गराएको मुख्य निर्वाचन अधिकृत विष्णु सुवेदीले जानकारी दिए। बुधबार राति ९ः१५ बजे टेलिफोनमा अन्नपूर्ण पोस्ट्संग कुरा गर्दै उनले भने ,अहिले सवा नौ बजेसम्म उम्मेदवार मनोनयनको दर्ता चलेको छ, अहिलेसम्म मेयरमा २१ र उपमेयरमा १० जनाको उम्मेदवारी दर्ता भएको छ, उम्मेदवारको अन्तिम सूची राति १२१ बजे मात्र तयार हुन्छ होला। वीरगन्ज महानगरमेयरका लागि मनोनयन दर्ता गराउनेमा नेपाली काग्रेसको तर्फबाट अजय द्विवेदी , एमालेको तर्फबाट बसरुद्धिन अन्सारी, माओवादी केन्द्रको तर्फबाट रहबर अन्सारी, संघीय समाजवादी फोरम नेपालका तर्फबाट विजय सरावगी, राष्ट्रिय जनता पार्टी (राजपा) का तर्फबाट राजेशमान सिंह र नेपाल लोकतान्त्रिक फोरमका तर्फबाट विमल श्रीवास्तव रहेका छन्। यस्तै नेपाली जनता दलका तर्फबाट मनोज रौनीयार, राप्रपाका तर्फबाट अर्जुनबहादुर सिंह ठकुरी, नेकपा संयुक्तका तर्फबाट मुन्ना कुमार साह कानु, नेकपा मालेबाट लक्ष्मीराज न्यौपानेले पनि वीरगन्जको मेयरका लागि उम्मेदवारी दिएका छन्। वीरगन्जको मेयरका लागि स्वतन्त्रबाट पनि उम्मेदवारी परेको छ। स्वतन्त्रबाट उम्मेदवारी दिनेहरुमा महम्मद रजा , लक्ष्मण साह तेली , देवकीलाल साह कानु, विल्टु राउत बरई, छोटेलाल राउत कुर्मी, बिकाउ राउत अहिर लगायतका छन्। यसैगरी उपमेयरमा नेपाली कांग्रेसबाट शान्ति कार्की, नेकपा एमालेबाट सोफिया आचार्य, नेकपा माओवादी केन्द्रबाट दुर्गा क्षेत्री, संघीय समाजवादी फोरम नेपालबाट पिंकी यादव, राजपाबाट रम्भा मिश्रा, लोकतान्त्रिक फोरमबाट रिंकी यादव, नेपाली जनता दलबाट गौतली राउत र राप्रपा (प्रजातान्त्रिक) बाट सुमेश्वरनाथ उपाध्यायले उम्मेदवारी दर्ता गराएका छन्।यस्तै उपमेयरमै स्वतन्त्रबाट अमोद गिरी र श्यामबाबु पटेलले पनि उम्मेदवारी दर्ता गराएका छन्। सबै एउटै नारा : वीरगन्जको विकास फोरम नेपालका विजय सरावगी : विगतका नेतृत्व गरेका दल र नेताले ५० वर्षमा गर्न नसकेको विकास मैले पाँच वर्षमै गर्छु। मेरो सपना र चाहना भनेको भ्रष्टचारमुक्त र समृद्ध वीरगन्ज बनाउनु नै हो। वीरगन्जलाई मान्छे बस्न लायकको शहर बनाउँछु। म व्यवसायी भए पनि विगतमा वीरगन्जको नेतृत्व सम्हालेका नेताहरुले इमान्दारी पूर्वक विकासको काम नगरेकाले नै बाध्य भएर राजनीतिमा प्रवेश गरेको हुँ। मेयरमा निर्वाचित भएपछि वीरगन्जलाई अहिलेको दुरावस्थाबाट मुक्त गरी नगरवासीको जनजीवनमा कायापलट हुने गरी परिवर्त गर्छु। मधेस आन्दोलनमा शहादत प्राप्त गरेका शहिदका परिवारको सम्मान पनि मेरो प्राथमिकतामा छ। वीरगन्ज महानगरलाई समृद्ध शहरको पहिचान दिलाउँछु। कांग्रेसका अजय द्विवेदी : कांग्रेसको नेतृत्वमा वीरगन्जको विकास र संविधान कार्यान्वयन गर्न मैले मेयरमा उम्मेदवारी दिएको हुँ। पछिल्लो समय वीरगन्ज महानगरपालिका थपिएका ग्रामीण भेगका साविकका गाविसहरुलाई शहरको रुपमा विकास गरेर महानगरमा जोडने, वीरगन्ज महनगरको सरसफाई, खानेपानी, शिक्षा र स्वास्थ्यको क्षेत्रमा सुधार ल्याउनु नै मेरो चुनावी एजेण्डा हो। हुन त अरु उम्मेदवारले पनि वीरगन्ज महानगरलाई आुधनिक शहर बनाउछु भनेका छन्। तर, भनेर मात्रै वीरगन्ज महानगर आधुनिक शहर बन्दैन। जबसम्म महानगरमा पछि थपिएका ग्रामीण भेगहरुलाई शहरका रुपमा विकसित गर्न सकिदैन तबसम्म वीरगन्ज आधुनिक शहर बन्न सक्दैन। यो नै मेरो चुनावी एजेण्डा हो। म लोकतन्त्र र जनताप्रति निष्ठावान नेता हुँ। अजय द्विवेदीले जे बोल्छ त्यो गर्छ भन्ने कुरा जनतालाई थाहा छ त्यसैले चुनावमा वीरगन्ज महानगरका मतदाताले मलाई मत दिएर विजयी बनाउछन् भन्नेमा म ढुक्क छु। एमालेका बसरुद्धिन अन्सारी : वीरगन्ज महानगरको मतदाताको चाहना र वीरगन्जको आवश्यकताका लागि मैले मेयरमा उम्मेदवारी दिएको हुँ। सुन्दर, स्वच्छ, समृद्ध र हराभरा महानगरका रुपमा वीरगन्जलाई बनाउनु मेरो सपना हो। वीरगन्ज महानगरलाई देशकै उत्कृष्ट नगरका रुपमा विकास गर्नु नै मेरो पहिलो चुनावी एजेण्डा हो। अहिले वीरगन्जमा म प्रति देखिएको जनलहरले पनि मेरो विजय सुनिश्चित गरिसकेको छ। हुन त मेरो विरोधमा रहेका केही तत्वहरुले नेशनल मेडिकल कलेजले वीरगन्ज महानगरपालिका कार्यालयलाई बुझाउन बाँकी रहेको करको विषयलाइ अहिले चुनावका बेला उछालेर ममाथि भ्रामक प्रचार गरिरहेका छन्। यो उनीहरुको हार स्वीकार गरिसकेको मानसीकताको उपज हो, यसले मेरो विजय यात्रामा कुनै फरक पार्दैन। माओवादी केन्द्रका रहबर अन्सारी : परिवर्तन र विकासका लागि वीरगन्ज महनगरको मेयरमा मैले उम्मेदवारी दिएको हुँ। समृद्ध वीरगन्ज मेरो सपना हो। वीरगन्ज महानगरलाई मुलुककै एक नम्बर महानगर बनाउने मेरो चुनावी एजेण्डा हो। हुन त मेरो उमेरको विषयलाई लिएर केही दल र उम्मेदवारले राजनीतिमा कच्चा खेलाडीका रुपमा अफवाह फैलाइरहेका छन्। तर, म भन्छु समयले कोल्टे फेरि सकेको छ, वीरगन्जले परिवर्तन चाहेको छ, वीरगन्जको राजनीतमा अब पुराना राजनीतिक खेलाडीको दिनगन्ती सुरु भइसकेको छ अबको राजनीति भनेको नयाँ खेलाडीको हातमा आइसकेको छ। राजपाका राजेशमान सिंह : मेरा लागि युवा ऊर्जाका श्रोत हुन्। युवाहरु मेरा निकटका मित्र शक्ति हुन्। जबसम्म युवाका लागि रोजगारीको व्यवस्था हुदैन तबसम्म वीरगन्जको विकास सम्भव हुदैन। मेरो पहिलो प्राथमिकता भनेको रोजगारी नपाएर विदेश पलायन भइरहेका युवा शक्तिलाई रोक्न वीरगन्जमै रोजगारीको सिर्जना गर्नु हो। यसका साथै ग्रेटर वीरगन्जको अवधारणालाई साकार पार्नु पनि मेरो सपना हो। बाँकी मेरा चुनावी एजेण्डाहरु छिट्टै सार्वजनिक हुने घोषणा पत्रमा उल्लेख गर्नेछु। फोरम लोकतान्त्रिकका विमल श्रीवास्तव : वीरगन्जमा जे जति विकास निर्माणका काम भएका छन् मेरै पालमा भएका हुन्। तर, मैले निर्माण गरेका वीरगन्जका ऐतिहासिक एवम् पर्यटकीय स्थल अहिले खण्डहर बन्दै गएका छन्। व्यवस्थित वीरगन्ज आज फेरि कुरुप बनेको छ। मेरो पहिलो प्राथमिकता नै वीरगन्जलाई पहिलाको भन्दा पनि आधुनिक र विकसित शहर बनाउने नै हो। वीरगन्जको विकासका लागि नै फेरि मैले मेयरमा उम्मेदवारी दिएको हुँ।"
शान्तिपूर्ण रुपमा सप्तरीमा उम्मेदवारी मनोनयन दर्ता हुँदै,"राजविराज: तेस्रो चरणको स्थानीय तह चुनावका लागि सप्तरीमा बिहानैदेखि उम्मेदवारी मनोनयन दर्ता उत्साहपूर्ण रुपमा भईरहेको छ। नौ नगरपालिका र नौ गाउँपालिकामा जनप्रतिनिधि चयनका लागि बुधबार बिहान १० बजे देखि नै मनोनयन दर्ता कार्य सुरु भएको मुख्य निर्वाचन अधिकृत शारदा कोइरालाले जानकारी दिए। राजविराजस्थित मुख्य निर्वाचन अधिकृत र बाँकी १७ वटा स्थानीय तहको निर्वाचन अधिकृतको कार्यालयहरुमा उम्मेदवारी मनोनयन दर्ता गराउन फाराम लिने र दर्ता गर्नेहरुको भीड लागेको निर्वाचन कार्यालयले जनाएको छ। उम्मेदवारी मनोनयन दर्ता गराउनको भीड भएपनि शान्तिपूर्णरुपमा प्रक्रिया अगाडी बढिरहेको निर्वाचन अधिकृत कोइरालाले जानकारी दिए। दिउँसो तीन बजेसम्म सदरमुकाम राजविराजमा नेकपा (एमाले), संघीय समाजवादी फोरम नेपाल, राजपा, नेपाल लोकतान्त्रिक फोरम, राप्रपा प्रजातान्त्रिकका उम्मेदवारहरुले मनोनयन दर्ता गराएका छन्। मनोनयन दर्ता गराउनु अघि बाजागाजासहित निस्किएको दलहरुको जुलुसले नगर परिक्रमा गरेको थियो ।"
प्रशासकीय अदालतको काम अधूरो र अपूरोः प्रधानन्यायाधीश,"काठमाडौँ: प्रधानन्यायाशीध गोपाल पराजुलीले प्रशासकीय अदालतको क्षेत्राधिकार अपूरो भएको बताएका छन्। प्रशासकीय अदालतको वार्षिकोत्सवका अवसरमा आयोजित कार्यक्रममा उनले प्रशासकीय अदालतले अहिले पाएको क्षेत्राधिकार संकुचित भएको भन्दै क्षेत्राधिकार बढाउनुपर्नेमा जोड दिए। हामीले चाहेजस्तो प्रशासकीय कर्मचारीले बुझेजस्तो प्रशासकीय अदालत भएनउनले भने, अदालत अधूरो, अपूरो भयो । कर्मचारीको ५० रुपियाँको ग्रेडवृद्धिको मुद्दापनि सर्वोच्चले हेर्नुपरेको छ। त्यसैले सुधार गर्न आवश्यक छ। प्रशासकीय अदालतको क्षेत्राधिकार बढाइनुपर्ने उनको भनाइ थियो। उनले सर्वोच्च अदालतले असाधारण क्षेत्राधिकार प्रयोग गर्दै निजामती कर्मचारीका सरुवा, बढुवा र विवादसम्बन्धी मुद्दा हेरिरहेको बताए। कार्यक्रममा कानुन, न्याय तथा संसदीय मामिलामन्त्री यज्ञबहादुर थापाले प्रशासकीय अदालतलाई सक्षम र सबल बनाउन सरकार प्रतिबद्ध रहेको बताए। उनले सर्वोच्चबाट मुद्दाको चाप घट्ने गरी प्रशासकीय अदालतको विकास गरिने उल्लेख गरे । मुख्यसचिव राजेन्द्रकिशोर क्षेत्रीले प्रशासकीय अदालतको क्षेत्राधिकार बढाएर सक्षम बनाइनु पर्ने धारणा राखे। कार्यक्रममा प्रशासकीय अदालतका अध्यक्ष डा काशीराज दाहालले अदालतका कामकारबाहीलाई सुधार गर्दै लैजाने प्रतिबद्धता व्यक्त गरे। रासस"
कडा सुरक्षाबीच जनकपुरमा मनोनयन दर्ता सुरु,जनकपुरधाम: असोज २ गते निर्धारित तेस्रो चरणको स्थानीय तहको निर्वाचनका लागि जनकपुर उपमहानगरपालिकासहित धनुषा जिल्लाका अन्य स्थानीय तहमा उम्मेदवार मनोनयन दर्ता सुरु भएको छ। जनकपुर उपमहानगरपालिकामा मुख्य निर्वाचन अधिकृतको कार्यालयमा मनोनयन दर्ता गराउने स्वतन्त्र र विभिन्न राजनीतिक दलका उम्मेदवारहरुको घुइँचो लागेको छ। बिहान १० बजे देखि सुरु मनोनयन दर्ता प्रक्रियालाई सहज र व्यवस्थित बनाउनका लागि निर्वाचन अधिकृतको कार्यालयका साथै नगर क्षेत्रमा कडा सुरक्षाको व्यवस्था गरिएको छ। उम्मेदवारी दर्ता गराउन जानेहरुलाई कडा सुरक्षा जाँचपछि मात्र निर्वाचन अधिकृतको कार्यालयमा प्रवेश दिईएको छ। मुख्य निर्वाचन अधिकृत राधाकृष्ण उप्रेतीले दिएको जानकारी अनुसार मध्यान्ह १२ बजेसम्म २५ जनाले विभिन्न पदका लागि उम्मेदवारी दिएका छन्। उपमेयरमा एकजना स्वतन्त्र उम्मेदवार राकेश विक्रम साह सहित वडाअध्यक्ष र सदस्य पदहरुमा उम्मेदवारी दर्ता गराईएको हो। मेयरका लागि हालसम्म कसैले पनि उम्मेदवारी दिएका छैनन।
सत्यनिरुपण तथा मेलमिलाप आयोगको म्याद बढाउने तयारी,"काठमाडौं : थपिएको एकवर्षे अवधि सकिन पाँच महिना बाँकी छँदा सत्यनिरुपण तथा मेलमिलाप आयोग (टीआरसी) को अवधि अनिश्चितकालसम्म बढाउन गृहकार्य भइरहेको छ।सत्यनिरुपण तथा मेलमिलाप आयोग ऐनमा संशोधन गरी थपिएको एकवर्षे म्याद २६ माघमा समाप्त हुँदै छ। आयोगको म्याद बढाउन ऐनमा अवधि किटान नगरी सरकारले सूचनामार्फत आवश्यकताअनुसार समय बढाउन सक्ने गरी व्यवस्था गर्न लागिएको छ। यो विषयमा कानुन तथा न्यायमन्त्री यज्ञबहादुर थापा, कांग्रेस नेता रमेश लेखक र महान्यायाधिवक्ता वसन्तराम भण्डारीबीच अनौपचारिक छलफल चलिरहेको आयोगका एक सदस्यले बताए। अब ऐनमै संशोधन गरी यसअघि किटान भएको अवधि हटाएर सरकारले सूचनामार्फत नै अवधि बढाउनसक्ने गरी कानुनी व्यवस्था थप्न गृहकार्य चलिरहेको छ', आयोगका ती सदस्यले भने, ऐनको दफा ३८ को तीनवर्षे अवधिको व्यवस्था हटाएर काम सम्पन्न गर्न नसक्ने अवस्थामा निरन्तर थप्न सकिने गरी गृहकार्य चलिरहेको छ। यो विषयमा आयोगका पदाधिकारी पनि प्रायः सहमत नै छन्।' उक्त दफामा सुरुमा आयोगको म्याद दुईदुई वर्ष हुने व्यवस्था राखिएको थियो। उक्त अवधिमा काम अघि नबढेपछि पुनः काम सम्पन्न गर्न नसकेको कारण खुलाएर एक वर्ष थप्न मिल्ने व्यवस्था भएको थियो। यसरी थपिएको एकवर्षे अवधि पनि ठोस परिणामविनै गुज्रने अवस्थामा पुगेको छ। माघ २७ गतेको निर्णयअनुसार सरकारले आयोगको म्याद थप एक वर्ष बढाएको थियो। उजुरीको चापअनुरूप थपिएको अवधिमा पनि सबै घटनाको अनुसन्धान गर्न भने कठिन देखिएको छ। स्रोतका अनुसार ऐन संशोधनका लागि कांग्रेस, एमाले, माओवादी केन्द्रलगायत दलको सहमति जुटाउने प्रयत्न भइरहेको छ। कानुन मन्त्रालय, महान्यायाधिवक्ताको कार्यालय र टिआरसीको समन्वयमा ऐन संशोधन मस्यौदाको खाका तय गरी चाँडै मन्त्रिपरिषद्मा लैजाने तयारीमा रहेको जनाइएको छ। दलबीच सहमति नजुटे पनि मन्त्रिपरिषद्को प्रस्तावमा संसद्ले बहुमतका आधारमा पारित गर्न सक्छ।  पाँच महिना म्याद बाँकी  ६३ हजार पुगे उजुरी यसैबीच, आयोगमा थपिएको एकमहिने अवधिमा द्वन्द्वकालका घटनासम्बद्ध उजुरीको संख्या बढेर झन्डै ६३ हजार पुगेको छ। आयोगले पीडितको मागअनुसार उजुरीका लागि असार २५ देखि २४ साउनसम्म एक महिना अवधि बढाइएको थियो। एक महिना बीचमा इमेल, फ्याक्स र कार्यालयमै दर्ता भएका गरी तीन हजार उजुरी थपिएका छन्। पाँच महिनाको अवधिमा यति धेरै उजुरीको छानबिन असम्भव छ। अहिले आयोगका सातवटा मुकाममा पीडितलाई बोलाएर उजुरीमा थप बुझ्ने, नयाँ सूचना संकलन गर्ने र अपराधमा आरोपितको हुलिया संकलन गर्नेलगायत काम कारबाही चलिरहेको छ। यस्तै, मुकाममा अपराध पीडितलाई बोलाएर उजुरीमा सनाखत गर्ने कामसमेत प्रारम्भ भएको छ। मुकाममा उजुरीका फाइल खोलिएका छन्। मुकाममा मात्र सम्भव नभएकाले जिल्लामा पनि उजुरी खोलेर विज्ञबाट छानबिन गराउने तयारी भइरहेको छ', ती सदस्यले भने। टीआरसीको आग्रहअनुरूप जिल्लामा छानबिनको काम गर्न सरकारले स्थानीय शान्ति समितिका कर्मचारीलाई निरन्तरता दिने निर्णयसमेत गरेको थियो। आन्तरिक किचलोमा फसेका कारण केही समय आयोगको छानबिन कार्य अवरुद्धसमेत भएको थियो। छानबिनपछि माओवादी विद्रोह सुरु हुने दिन ०५२ साल फागुन १ गतेदेखि बृहत् शान्तिसम्झौता भएको मिति ०६३ साल मंसिर ५ गतेसम्मका घटनाको क्षति र कसुर स्थापित भएपछि अपराधको मात्राअनुसार कारबाहीका लागि सरकारसमक्ष सिफारिस गरिनेछ। आयोगले ऐनअनुसार पीडितको सहमति लिएर कतिपय घटनामा मेलमिलापसमेत गराउन सक्नेछ।"
टिकट पाउनेमा युवा पछाडि,"जनकपुरधाम : मधेसको अधिकार प्राप्तिका लागि भएका विभिन्न आन्दोलनमा सक्रिय भूमिका निर्वाह गरी मधेसी दलमै राजनीतिक रूपमा सक्रिय भएका युवालाई स्थानीय तहको निर्वाचनमा टिकट पाउन निकै गाह्रो भएको छ ।युवालाई आन्दोलनका बेला लाठी बोकाउने र बन्द हड्ताल गराउन प्रयोग गर्ने राजनीतिक दलले अहिले नेतृत्व लिने बेलामा अवसरबाट वञ्चित गर्न खोजेको मधेसी दलमा संलग्न युवाले बताएका छन् । टिकट वितरणको समयमा आर्थिक प्रलोभन, बाहुबल र नेताहरूको अगुवापछुवालाई विशेष प्राथमिकतामा पार्ने काम भइरहेको युवाको आरोप छ । दुई चरणका निर्वाचन बहिष्कार गरी तेस्रो चरणमा सहभागी भएको राष्ट्रिय जनता पार्टीभित्र टिकट वितरणमा निकै बार्गेनिङ भइरहेको अवस्थामा मधेस आन्दोलनमा आफ्नो ज्यानको समेत परवाह नगरी होमिएका युवाभन्दा कहिले पार्टीमै नदेखिएकाहरूलाई टिकट दिने बेलामा प्राथमिकतामा पार्न थालिएको छ। २०६३ सालदेखि नै सक्रिय रूपमा मधेस आन्दोलन तथा मधेसको राजनीतिमा लागेका राजपाको विद्यार्थी संगठनका राष्ट्रिय सहअध्यक्ष शम्भुनाथ झा जनकपुर उपमहानगरपालिका ८ बाट वडा अध्यक्षका रूपमा आफ्नो उम्मेदवारीका लागि राजपामा आवेदनपत्र भरेका छन् । तर सोही पदका लागि उनीभन्दा पनि हाल पार्टीमा समेत नभएका र कांग्रेसमा सक्रिय रमेश ठाकुरले समेत राजपामा आवेदन दिएका छन् । युवाहरू स्थापित भए भने पाका नेताहरूको झोला कसले बोक्ने भन्ने संकिर्ण मानसिकताका कारण जुझारु र योग्य युवालाई उम्मेदवार बनाउन नखोजिएको हो । कांग्रेसबाट टिकट नपाएपछि ठाकुरले राजपाकै नेताको समर्थनमा आवेदन दिएका हुन् । आफ्नो ऊर्जावान समय पार्टीका लागि खर्च गरेर अहिले नेतृत्वमा आउने बेलामा राजपाका केही नेताहरूले आर्थिक प्रलोभनमा परेर पार्टीभित्र कुनै योगदान नै नदिएकाहरूलाई समर्थन गर्न थाल्नु ठूलो विडम्बना रहेको झा बताउँछन् । टिकटका लागि पार्टी प्रवेश गर्नेहरूलाई ठूला नेताले समेत सहयोग गर्नु आन्दोलनको अवहेलना भएको झाको भनाइ छ ।युवाहरू स्थापित भए भने पाका नेताहरूको झोला कसले बोक्ने भन्ने संकिर्ण मानसिकताका कारण जुझारु र योग्य युवालाई उम्मेदवार बनाउन नखोजिएको झा बताउँछन् । टिकट पाउनका लागि राजपाभित्र युवालाई निकै संघर्ष गर्नुपरिरहेको राजपाका युवा नेता उमेश मण्डल बताउँछन् । जनकपुर उपमहानगरपालिका ४ बाट वडा अध्यक्षका रूपमा आवेदनपत्र भरेका मण्डललाई पनि पार्टीले टिकट देला भन्ने आशा थोरै छ । उनी भन्छन्, गोली र लठ्ठी खाने बेलामा हामी अगाडि थियौं तर अहिले टिकट पाउने बेलामा कहिले पार्टीको मुखसमेत नदेखेका व्यक्तिको नाम अघि आइराखेको छ । यस्तै अवस्था रह्यो भने राजनीतिप्रति युवाको वितृष्णा बढ्ने मण्डलको भनाइ छ । जनकपुर उपमहानगरपालिका ५ बाट अध्यक्ष पदका लागि राजपामा आवेदन दिएका आन्दोलनका सक्रिय युवा नेता जानी खान भन्छन्, पार्टीले युवाको सम्मान गर्नु अति आवश्यक छ । अहिले टिकटको टुंगो नलागेको अवस्थामा शीर्ष नेताहरूले पनि योग्य र आन्दोलनमा सक्रिय युवाको योगदान मूल्यांकन गरी प्राथमिकतामा राख्न उनले नेताहरूलाई आग्रहसमेत गरे । राजपाका धनुषा जिल्ला संयोजक सञ्जयसिंहले युवालाई पार्टीले प्राथमिकता दिने विषयमा ढुक्क रहन आग्रह गरे । सिंहले भने, एक त बाध्यात्मक परिस्थितिमा राजपाले चुनावमा जाने निर्णय गरेको छ । यस्तो अवस्थामा पार्टीले स्थानीय स्तरमा पर्यवेक्षक नै खटाएर गाउँबाट उम्मेदवारको नाम छनोट गर्ने जिम्मेवारी दिएको छ । एउटै पदमा बढी व्यक्तिले उम्मेदवारी दिए त्यसमा पर्यवेक्षकले सहमति जुटाउने प्रयास गर्ने र त्यहाँबाट समेत विवाद समाधान नभए जिल्ला कमिटीमा राखेर समस्या समाधान गरिने सिंहले जानकारी गराए । राजपाले मधेस आन्दोलनमा शहादत प्राप्त गरेका परिवार र आन्दोलनमा कटिबद्ध भई लागेका युवालाई विशेष प्राथमिकतामा राखेर टिकट वितरण गर्ने निधो गरेको सिंहको भनाइ छ ।"
तेस्रो चरणमा पनि प्रभावकारी भएन मतदाता शिक्षा,"वीरगन्ज : तेस्रो चरणमा हुन लागेको स्थनीय तह निर्वाचनको मतपत्रको आकार ठूलो र मतपत्रमा चुनाव चिह्न धेरै भएका कारण यसपालि धेरै मत बदर हुने सम्भवना देखिएको छ ।स्थानीय तह निर्वाचनमा एकजना मतदाताले नगरपालिका वा गाउँपालिका दुवैको प्रमुख, उपप्रमुख, वडा अध्यक्ष, एक महिला सदस्य, एक दलित महिला सदस्य र दुई सदस्य गरी सातवटा चुनाव चिह्नमा स्वस्तिक छाप लगाउनुपर्ने हुन्छ । कोही मतदाताले एउटै दलका सातजना उम्मेदवारलाई मत दिँदा मत बदर हुने सम्भावना कम हुन्छ होला, वीरगन्ज घडीअर्वाका शम्भु साह कानुले भने, तर कसैले सातवटामध्ये छुट्टै दलका उम्मेदवारलाई मत दिन चाह्यो भने त्यो मतदाताको मत बदर हुने सम्भावना बढी देखिएको छ । यसको मारमा स्वतन्त्रतर्फबाट उम्मेदवारी दिने उम्मेदवार बढी पर्ने साहको आँकलन छ ।तेस्रो चरणको निर्वाचनका लागि निर्वाचन आयोगले मतदाता शिक्षा प्रभावकारी रूपमा सञ्चालन नगरेका कारण पनि मत बदर हुने सम्भावना बढी देखिएको हो । जिल्ला निर्वाचन कार्यालय पर्साले जिल्लाका सबै गाउँ र टोलमा भदौ १५ गतेदेखि नै मतदाता शिक्षा कार्यक्रम सञ्चालन गरिएको दाबी गरे पनि ग्रामीण भेगका मतदाताले भने मतदाता शिक्षा कार्यक्रम अहिलेसम्म पनि आफ्नो गाउँटोलमा सञ्चालन नभएको गुनासो गरेका छन् ।चुनावमा भोट कसरी हाल्ने भनेर सिकाउन कोही पनि आएको छैन, वीरगन्ज महानगर वडा नम्बर १० की गृहिणी जगिया देवीले भनिन्, धेरै नेताहरू उठेको भन्ने सुनेको छु । कसलाई भोट दिने भनेर अहिलेसम्म ग्यारेन्टी पनि छैन । तर जिल्ला निर्वाचन कार्यालय पर्साका प्रमुख हुमनाथ पराजुलीले भने जिल्लामा तोकिएका सबै तीन सय ४४ मतदान केन्द्रलाई लक्षित गरेर मतदाता शिक्षा कार्यक्रम सञ्चालन भइरहेको बताए ।मतदाता शिक्षा कार्यक्रमका लागि पर्सामा बालशिक्षीका, स्वास्थ्य स्वयंसेविका र सामाजिक परिचालक गरी तीन सय ४४ जना मतदाता शिक्षा स्वंयसेवक र स्वंयसेविका परिचालन गरिएको पराजुलीले जानकारी दिए । पर्सामा सञ्चालित मतदाता शिक्षा कार्यक्रम भदौ २९ गतेसम्म्म जारी रहने भन्दै उनले मतदाता शिक्षा कार्यक्रमअन्तर्गत खटाइएका मतदाता शिक्षा स्वयंसेवक र स्वयंसेविकाले नगर र गाउँका प्रत्येक वडाका मतदाताको घरदैलोमा पुगेर मतपत्रमा स्वास्तिक छाप लगाउने तरिका सिकाउनुका साथै पर्चा पम्प्लेट पनि टाँस्ने काम गरिरहेको बताए । यसका साथै राष्ट्रियस्तरका टेलिभिजन च्यानल र स्थानीयस्तरका एफएम रेडियोबाट पनि मतदाता शिक्षा कार्यक्रमबारे सन्देश प्रसारण भइरहेको उनले जानकारी दिए । जिल्ला निर्वाचन कार्यालयले मतदाता शिक्षा कार्यक्रमअन्तर्गत खटाएका अधिकांश मतदाता शिक्षा स्वयंसेवक र स्वयंसेविका आफू स्वयं पनि अन्योलमा रहेको गुनासो ग्रामीण भेगका स्थानीयले गरेका छन् ।कतिपय मतदाता शिक्षा स्वयंसेवक र स्वयंसेविकालाई त भोट कसरी हाल्ने भन्ने जानकारी छैन, पर्साको धोबिनी गाउँपालिकाका नुर मियाले भने, आफूलाई नै थाहा नभएको विषय उसले अरूलाई कसरी सिकाउँछ ? जिल्ला निर्वाचन कार्यालय पर्साका प्रमुख पराजुलीले भने पहिलो र दोस्रो चरणको चुनावको भन्दा यसपालि मातदाता शिक्षा प्रभावकारी रूपमा सञ्चालन गरिएकाले असोज २ को चुनावमा पहिलो चुनावभन्दा कम संख्यामा मत बदर हुने अपेक्षा आफूहरूले लिएको बताए ।"
"संसद्को काउनडाउन सुरु, ५० दिन मात्र बाँकी","काठमाडौं : संसद्को आयु बढीमा ५० दिन मात्र बाँकी रहँदा पनि सरकारले राष्ट्रिय सभा गठनसम्बन्धी विधेयक अझै संसद्मा दर्ता गरेको छैन ।सरकारले मंसिर १० र मंसिर २१ मा गरी दुई चरणमा प्रतिनिधिसभा र प्रदेशसभा निर्वाचनको मिति तोकिसकेको छ । राष्ट्रपति र उपराष्ट्रपतिको निर्वाचनसम्बन्धी विधेयकसमेत यही संसद्ले पारित गर्नुपर्ने भए पनि त्यसको मस्यौदासमेत दर्ता भएको छैन । निर्वाचन आयोगले चुनावको एक महिनाअघि नै मनोनयन दर्ता गराउने र मनोनयनको अघिल्लो दिनसम्म मात्र संसद् कायम रहने संवैधानिक व्यवस्थाका कारण संसद्को आयु बढीमा ५० दिन मात्र देखिन्छ । कात्तिक १० को वरिपरि मात्र संसद्को आयु देखिन्छ', संविधानविद् एवं कांग्रेस सांसद राधेश्याम अधिकारीले अन्नपूर्णसँग भने, मनोनयनको अघिल्लो दिन संसद्को आयु स्वतः समाप्त हुन्छ । यो संसद्ले जेजति गर्ने हो अब ५० दिनमा गरिसक्नुपर्छ ।' अर्का संविधानविद् एवं एमाले सांसद अग्नि खरेल यही संसद्ले राष्ट्रियसभा गठन र राष्ट्रपतिउपराष्ट्रपति निर्वाचनसम्बन्धी विधेयक पारित गर्नुपर्ने तर्क गर्छन् । सरकारले यी विधेयक संसद्मा ल्याउन किन ढिला गरेको हो भन्ने बुझ्नै सकिएन', खरेलले भने, आवश्यक विधेयक फटाफट पारित गरेर चुनावमा होमिनुको विकल्प छैन ।'  राष्ट्रियसभा र राष्ट्रपति निर्वाचन विधेयक अत्तोपत्तो भएन  उम्मेदवार मनोनयनको अघिल्लो दिनसम्म मात्र संसद् रहने भएकाले तीन दर्जन विधेयकको भविष्य संकटमा संविधानको धारा २ सय ९६ को उपधारा (१) मा रुपान्तरित संसद्को कार्यकाल पूरा हुनुअगावै संविधानबमोजिम प्रतिनिधिसभा निर्वाचन हुने भए त्यस्तो निर्वाचनका लागि उम्मेदवारको मनोनयनपत्र दाखिला गर्ने अघिलो दिनसम्म व्यवस्थापिका संसद् कायम रहनेछ', भन्ने उल्लेख छ । निर्वाचन आयोगले निर्वाचनको एक महिनाअघि नै मनोनयन दर्ताको कार्यक्रम राख्ने भएकाले संसद्को आयु कात्तिक १० को वरिपरि मात्र रहने संविधानविद् बताउँछन् । प्रतिनिधिसभा र प्रदेशसभाका लागि एक महिनाअघि नै मनोनयनपत्र दर्ता गर्नुपर्छ', निर्वाचन आयुक्त नरेन्द्र दाहालले भने, नत्र त मतपत्र छाप्नै सकिन्न।' ५९ सदस्यीय राष्ट्रियसभाका लागि प्रदेश सभाका सदस्य, गाउँपालिका अध्यक्षउपाध्यक्ष तथा नगरपालिकाका प्रमुखउपप्रमुख रहेको निर्वाचक मण्डलले प्रत्येक प्रदेशबाट कम्तीमा तीनजना महिला, एक दलित र एक जना अपांगता भएका व्यक्ति वा अल्पसंख्यकसहित ८ जनाका दरले निर्वाचित गर्नेछन् भने तीनजना राष्ट्रपतिबाट मनोनीत हुनेछन् । मधेसकेन्द्रित दलको मागअनुसार सरकारले संविधान संशोधनमार्फत राष्ट्रिय सभा सदस्यको निर्वाचनमा गाउँ र नगरका प्रमुखउपप्रमुखलाई मतदाताबाट हटाउन खोजेको थियो । तर, जननिर्वाचितको अधिकार कटौती गर्न नहुने भन्दै चर्को विरोधपछि सरकार पछि हटेको थियो । राष्ट्रियसभा गठनसम्बन्धी विधेयकमा हामीले सहमति दिइसकेका छौं', कानुनमन्त्री यज्ञबहादुर थापाले भने, गृह मन्त्रालयले मन्त्रिपरिषद्मा पेस गरेपछि संसद्मा आउँछ ।' राष्ट्रियसभाको निर्वाचनमा प्रदेशका सांसद तथा गाउँनगरका प्रमुखउपप्रमुखको मतको भारलाई अन्तर गर्ने विषयमा सरकारले छलफल चलाए पनि निर्णय नभएको मन्त्री थापाले बताए ।प्रदेश सभाका सदस्यको मतलाई धेरै अंक मान्ने र गाउँनगरका प्रमुखउपप्रमुखको मतलाई थोरै अंक मानेर एउटै निर्वाचनका लागि मतको अन्तर देखाउने विषयमा सरकारले छलफल चलाए पनि निर्णय भने नभएको स्रोतले बतायो । प्रमुख विपक्षी एमालेले एउटै निर्वाचनमा प्रयोग हुने कसैको मतको मूल्य बढी र कसैको कम हुने व्यवस्था नगर्न सरकारलाई सचेत गराएको स्रोतले बतायो । अन्तर्राष्ट्रिय मूल्यमान्यताअनुसार व्यवस्था गर्छौं', कानुनमन्त्री थापाले भने, कानुन अभावका कारण निर्वाचनलाई अप्ठ्यारो अवस्था आउन दिन्नौं ।' राष्ट्रपति र उपराष्ट्रपतिको निर्वाचनसम्बन्धी मस्यौदाका विषयमा कानुन मन्त्रालयले निर्वाचन आयोगसँग छलफल चलाएको मन्त्री थापाले जानकारी दिए । करिब ५० दिन कार्यकाल रहेको संसद्मा तीन दर्जन विधेयक विचाराधीन छन् । मुलुकी ऐन प्रतिस्थापन गर्ने देवानी संहिता, मधेसी, मुस्लिम, थारू आयोग, सरकारी विधेयक र सामाजिक व्यवहार सुधार विधेयक विभिन्न समितिबाट पारित भई संसद् बैठकबाट पारित हुने चरणमा छन् । कर्मचारी समायोजन, स्थानीय शासन विधेयक, अन्तरसरकारी वित्त व्यवस्थापन, राष्ट्रिय प्राकृतिक स्रोत तथा वित्त व्यवस्थापनजस्ता संघीयता कार्यान्वयनसम्बन्धी महत्ववपूर्ण विधेयक विभिन्न समितिमा विचाराधीन छन् । प्रधानन्यायाधीश तथा सर्वोच्च अदालतका न्यायाधीशको पारि श्रमिक, सुविधा र सेवाका सर्तसम्बन्धी विधेयक, पूर्वपदाधिकारीको सुविधासम्बन्धी विधेयक, जातीय भेदभाव, छुवाछुत (कसुर र सजाय) लगायत विधेयक पनि समितिमा अड्केका छन् । जनताको प्रतिक्रिया संकलन गरिएको अदालतको अपहेलनासम्बन्धी विधेयक पनि संसद्मा थन्किएको छ । सरकारले फिर्ता गर्ने भनेका कारण निजी सुरक्षा सेवा व्यवसाय व्यवस्थित गर्ने विधेयक, लोकसेवा आयोग र राष्ट्रिय सुरक्षा परिषद् विधेयक अघि नबढाइएको संसद्को विधेयक शाखाले जनाएको छ ।"
