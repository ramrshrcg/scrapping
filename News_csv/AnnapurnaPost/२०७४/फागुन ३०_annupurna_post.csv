शीर्षक,विवरण
चिकित्सक बिरामी सम्बन्ध,"बिरामीको उपचारमा चिकित्सकले लापरबाही गरेको भन्दै चिकित्सकमाथि हातपात र स्वास्थ्य संस्थामा तोडफोड गर्ने क्रम मुलुकमा केही वर्षयता बढ्दै गइरहेको छ। सोही कारण स्वास्थ्यकर्मी र अस्पताल सुरक्षाका लागि भन्दैै २०६६ मा स्वास्थ्यकर्मी तथा स्वास्थ्य संस्थाको सुरक्षासम्बन्धी ऐन ल्याइयो। तर त्यसपछि पनि यस्ता घटना दोहोरिइरहेका छन्। चिकित्सकमाथि हातपात हुनु र स्वास्थ्य संस्थामा आक्रमण हुनु दुःखद् हो। यस्ता अनुचित क्रियाकलापका कारण पनि खोजिनुपर्छ। उसो त मुलुकमा बढ्दै गइरहेको दण्डहीनताकै कारण पनि यस्ता क्रियाकलाप बढेका हुन सक्छन्। तर बिरामी र बिरामीका आफन्तले चिकित्सक र अस्पतालबाट उपचारका क्रममा भएका भनी लगाएका सबै आरोप गलत हुन् भन्न भने सकिँदैन। स्वास्थ्यकर्मीहरूले उपचाररत बिरामीसँग झर्किएर बोल्ने, सम्मानपूर्वक व्यवहार नगर्ने गरेको सबैले देख्दै र भोग्दै आएका हुन्। तर सबै स्वास्थ्यकर्मी बिरामीसँग राम्रो व्यवहार गर्दैनन् भन्न खोजिएको होइन। स्रोत र साधनको अभाव हुँदाहुँदै पनि बिरामीसँग राम्रो र मायालु व्यवहार गर्ने स्वास्थ्यकर्मीहरू छन् हाम्रा स्वास्थ्य संस्थाहरूमा। स्वास्थ्योपचारका क्रममा चिकित्सकले बिरामीलाई गर्ने व्यवहारले ठूलो अर्थ राख्छ। शारीरिक समस्याको उपचारमा मनोवैज्ञानिक पक्ष उत्तिकै महŒवपूर्ण हुन्छ। उपचारका क्रममा स्वास्थ्यकर्मीले सद्भाव र सहानुभूतिको व्यवहार गर्दा त्यसले उपचारमा धेरै सकारात्मक प्रभाव पार्छ। बिरामीप्रति चिकित्सकको गलत व्यवहारले चिकित्सक, सेवाप्रदायक संस्थाप्रति नै अविश्वास पैदा हुन सक्छ। त्यसले समग्र उपचारलाई कम प्रभावकारी बनाउने सम्भावना पनि हुन्छ। चिकित्सा र मनोविज्ञानका अध्ययनहरूले चिकित्सक र बिरामीबीचको सकारात्मक सम्बन्धको महत्व देखाएका छन्। स्वास्थ्यकर्मीले बिरामी र आफन्तप्रति उचित व्यवहार नगर्नुको कारण पाठ्यक्रममा यस्तो विषय नहुनु वा उचित तालिमको अभाव हुन सक्छ। यस्तो हो भने त्यस्ता उचित व्यवहारसम्बन्धी पाठ्यसामग्री पाठ्यक्रममा राखेर वा उचित तालिम दिएर स्वास्थ्यकर्मीको व्यवहार सुधार्न सकिन्छ। चिकित्साजस्तो संवेदनशील क्षेत्रमा यस्तो अध्ययन र तालिम कुनै न कुनै रूपमा अवश्य हुनुपर्ने हो। अहिलेको सन्दर्भमा स्वास्थ्यकर्मी र बिरामीका सम्बन्धमा दूरी बढाउने मुख्य कारक स्वास्थ्य क्षेत्रको अनियन्त्रित निजीकरण हो जस्तो देखिन्छ। स्वास्थ्य क्षेत्रमा निजी क्षेत्रको अनियन्त्रित प्रवेशपछि यो क्षेत्र सेवामुखीभन्दा पनि नाफामुखी व्यवसाय बन्न पुगेको छ। आधुनिक सेवासुविधा भएका निजी अस्पतालमा आर्थिक रूपमा सम्पन्नले मात्र सुविधा लिन सक्छन्। यसले गर्दा गरिब तथा मध्यम वर्गका जनताले स्वास्थ्य सेवा लिने सरकारी अस्पतालमा नीतिनिर्माण तहमा बस्नेको ध्यान पुग्न सकेको छैन। मूलतः ती अस्पतालमा आउनेले नै राम्रो सेवा नपाउने र स्वास्थ्यकर्मीबाट उचित व्यवहार नपाएका हुन्। निजी क्षेत्रका स्वास्थ्य क्षेत्रमा पनि बिरामीले भरपर्दो सेवा पाउन मुस्किल हुँदै गइरहेको छ। स्वास्थ्यकर्मी र बिरामी सम्बन्धमा नाफामुखी प्रवृत्ति हावी भएकै कारण बिरामीलाई बजारको सामान झैं व्यवहार भएको पनि हुन सक्छ। डाक्टरको संख्या कम भएर र स्तरीय उपकरणका अभावका कारण पनि बिरामीको उपचारमा केही समस्या हुने गरेको नाम चलेका केही डाक्टरले बताउने गरेकै छन्। यस्ता तर्क मननीय नै छ। जे भए पनि चिकित्सक र अन्य स्वास्थ्यकर्मीले बिरामीलाई मानवीय र उचित व्यवहार गर्नैपर्छ। यो उनीहरूको पेसागत धर्म हो। नेपालको संविधानले आधारभूत स्वास्थ्यलाई मौलिक हक मानेको छ र यो मान्यतालाई व्यवहारमा अनुवाद गर्न पनि बिरामीप्रति स्वास्थ्यकर्मीको राम्रो व्यवहार अपेक्षित छ। बिरामी र बिरामीका आफन्तले सबै कुरा नबुझी स्वास्थ्योपचारका क्रममा देखिने सबै समस्या र जटिलताको दोष चिकित्सकलाई देखाउनु मुनासिब नभए पनि आफूले हासिल गरेको ज्ञानलाई स्वास्थ्यकर्मीले असल अभ्यासमा उतार्नैपर्छ।"
तस्बिरमा राष्ट्रपति भण्डारीको शपथ,"काठमाडौं : नवनिर्वाचित राष्ट्रपति विद्यादेवी भण्डारीले पद तथा गोपनीयताको शपथ लिएकी छिन् । राष्ट्रपति भवन शीतल निवासमा बुधबार आयोजित विशेष समारोहमा उनले प्रधानन्यायाधीश गोपालप्रसाद पराजुलीबाट पद तथा गोपनीयताको शपथ लिएकी हुन् । सो अवसरमा नेपाली सेनाको एक ब्यान्डले राष्ट्रपतिको सम्मानमा सलामी अर्पण गरेको थियो । शपथलगत्तै उपराष्ट्रपति नन्दबहादुर पुन, प्रधानमन्त्री केपी शर्मा ओली र सभामुख कृष्णबहादुर महराले राष्ट्रपतिसमक्ष बधाई तथा शुभकामना व्यक्त गरे। शपथ ग्रहण समारोहमा मन्त्रीगण, प्रतिनिधिसभा तथा प्रदेशसभाका सदस्य, नेपाल सरकारका उच्चपदस्थ अधिकृत, नेपालस्थित कूटनीतिक नियोगका प्रमुख एवं प्रतिनिधिहरु, सुरक्षा निकायका प्रमुखहरु र सामाजिक जीवनका लब्ध प्रतिष्ठित महानुभावहरु सहभागी थिए । तस्बिर : रासस"
चैत ९ मा उपराष्ट्रपतिको निर्वाचन,"काठमाडौं : निर्वाचन आयोगले उपराष्ट्रपतिको निर्वाचन चैत ९ गते गर्ने निर्वाचन कार्यतालिका सार्वजनिक गरेको छ। बुधबार प्रमुख निर्वाचन आयुक्त डा अयोधीप्रसाद यादवको अध्यक्षतामा बसेको आयोग बैठकले निर्वाचनको मिति तय गरेको हो। राष्ट्रपति तथा उपराष्ट्रपतिको निर्वाचनसम्बन्धी ऐन, २०७४ को दफा ५ (२) मा राष्ट्रपतिको निर्वाचन भएर परिणाम घोषणा भएको ७ दिनभित्र आयोगले निर्वाचनको मिति तोक्ने व्यवस्थाअनुसार कार्यतालिका सार्वजनिक गरेको हो। राष्ट्रपति चुनाव भएको एक दिनपछि आयोगले उपराष्ट्रपतिको निर्वाचन कार्यतालिका सार्वजनिक गरेको हो। संविधानको धारा ७० एवं राष्ट्रपति तथा उपराष्ट्रपतिको निर्वाचनसम्बन्धी ऐन, २०७४ को दफा १६ को उपदफा ५ बमोजिम उपराष्ट्रपतिको उम्मेदवार मनोनयन गर्दा राष्ट्रपति पदमा निर्वाचित व्यक्ति जुन लिंग वा समुदायको हो सोभन्दा फरक लिंग वा समुदायको व्यक्ति हुनुपर्ने स्पष्ट व्यवस्था छ। निर्वाचनबाट राष्ट्रपतिमा खस आर्य समुदायबाट विद्यादेवी भण्डारी निर्वाचित भएकाले उपराष्ट्रपतिमा फरक लिंग वा समुदायका व्यक्तिको मनोनयनपत्र मात्र दर्ता गराउनु पर्नेछ। वाम गठबन्धनको भागबन्डाअनुसार उपराष्ट्रपति माओवादी केन्द्रको भागमा परेकाले वर्तमान उपराष्ट्रपति नन्दबहादुर पुनले उम्मेदवारी दिने भएका छन्। आयोगको निर्वाचन कार्यक्रमअनुसार चैत १ गते मतदाता नामावली प्रकाशन, चैत ३ गते उम्मेदवारी दर्ता, चैत ४ गते उम्मेदवारको अन्तिम नामावली प्रकाशन र चैत ९ गते शुक्रबार बिहान १० बजेदेखि दिउँसो ३ बजेसम्म मतदान हुनेछ। उपराष्ट्रपति निर्वाचनमा संघीय संसद्, प्रदेशसभा र राष्ट्रियसभाका सांसदले मतदान गर्न पाउनेछन्। मतदान भने अन्तर्राष्ट्रिय सम्मेलन केन्द्र नयाँ बानेश्वरमै हुने भएको छ।"
वाईसीएल केन्द्रीय समिति बैठक सम्पन्न,"काठमाडौं : माओवादी केन्द्रको युवा संगठन योङ्ग कम्युनिष्ट लिग (वाईसीएल) नेपालको केन्द्रीय समितिको बैठक सम्पन्न भएको छ। संगठनको कार्यालय पेरिसडाँडामा भएको बैठकले युवा संघ नेपालसँगको सांगठानिक एकताबारे आवश्यक निर्णय गर्ने अधिकार संगठनको केन्द्रीय कार्यालयलाई दिएको छ। बैठकमा नेकपा एमाले र नेकपा माओवादी केन्द्रबीच पार्टी एकता हुने भएपछि दुबै पार्टीका युवा संगठनबीच एकताको आधार तयार गर्न आन्तरिक छलफल हुने वाइसीएल, नेपालका अध्यक्ष दीपशिखाले जानकारी दिए। एमाले र माओवादी केन्द्रले वैशाख पहिलो साता पार्टी एकता गर्ने बताएका छन्। बैठकमा प्रदेश, जिल्ला र तल्ला तहसम्मको संगठनको अवस्था, समस्या, सम्भावना र चुनौतिका विषयमा प्रत्येक प्रदेश बाट प्रदेश प्रमुख हरुले आआफ्नो प्रदेशको रिपोटिङ गरेका थिए। बैठकमा माओवादी केन्द्रका अध्यक्ष प्रचण्ड नेता नारायणकाजी श्रेष्ठ , नेता मणि थापा लगायतको उपस्तिथी रहेको थियो। बैठकले आगामी कार्ययोजना पनि तय गरेको वाईसीएलका प्रचार विभाग प्रमुख पुष्प ओलीले जानकारी दिए। उनका अनुसार बुधबारको बैठकले केन्द्रीय समितिको कार्यविभाजन तथा पदपूर्ति समेत गर्नेछ। बैठकले आन्तरिक धारणा निर्माण गरेपछि युवा संघ नेपालसँगको एकताबारे छलफल थालिने वाइसीएल केन्द्रीय कार्यालयले जनाएको छ।"
केपी र प्रचण्डलाई लडाउन खोज्या छन्,"काठमाडौं : बुधबार बिहान प्रधानमन्त्री निवास बालुवाटारमा सरकारलाई समर्थन गर्ने दलका प्रतिनिधिसभा र प्रदेशसभाका संसद् बालुवाटारमा आयोजित जलपानमा सहभागी भए। जलपान कार्यक्रमलाई प्रधानमन्त्री एवम् एमाले अध्यक्ष केपी शर्मा ओली र माओवादी केन्द्रका अध्यक्ष पुष्पकमल दाहाल प्रचण्डले सम्बोधन गरे। बालुवाटारमै जलपान गरेर प्रधानमन्त्री बनेपछि ओलीले प्रतिनिधिसभा र प्रदेशसभका सबै सांसदलाई राखेर विशेष धारणा राखे। उक्त अवसरमा ओलीले माओवादी केन्द्रसँग चाँडै पार्टी एकता हुने बताए। पार्टी एकता समयको माग र जनताको चाहना अनुसार नै चाँडै हुन्छ, प्रधानमन्त्री ओलीले सांसदलाई सम्बोधन गर्दै भने। उनले पार्टी एकता कम्युनिस्ट पार्टीको स्थापना दिवस अप्रिल २२ (वैशाख ९) अगाडि नै गर्नुपर्नेमा जोड दिए। ओलीले राष्ट्रपति निर्वाचन र प्रधानमन्त्रीलाई विश्वासको मत दिएकोमा सबै सांसदलाई धन्यवाद पनि दिए। सांसदसँग प्रधानमन्त्री ओलीले न्यायालयमा देखिएको विवादप्रति चिन्ता व्यक्त गरेका छन्। उनले न्यायालय भकभकी उम्लीरहेको र न्यय माग्ने जनता हेरेर बसेको बताए। उनले जिम्मेवार पदमा रहेका व्यक्तिको जन्ममिति र प्रमाणपत्र विवाद हुनु दुःखद् भएको भन्दै चिन्ता व्यक्त गरे। न्यायालय भकभक उम्ली रहेको छ, न्याय पाउँ भन्ने जनता सारा तमासा हरेर बसिरहेका छन्, ओलीले प्रधानन्यायाधीश गोपाल पराजुलीका विषयमा भइरहेको विवादबारे भने, जिम्मेवार पदमा रहेका व्यक्तिको जन्म मिति र शैक्षिक प्रमाणपत्रबारे विवाद हुनु दुःखद् हो। मधेसवादी दलका सांसद समेत सहभागी जलपान कार्यक्रममा ओलीले समयको माग, जनताको चाहना र देशको हितका पक्षमा संविधान संशोधन गर्न आफू तयार रहेको प्रष्ट पारे। संविधान संशोधन हुन्छ, ओलीले भने, समयको माग, जनताको चाहना र देशको हितका पक्षमा संविधान संशोधन गर्न हामी तयार छौं। केपीप्रचण्ड झगडालु मात्र हुन् भन्नेका पछि नलाग्नुहोस् जलपानमा माओवादी केन्द्रका अध्यक्ष प्रचण्डले भने पार्टी एकता भाड्न भइरहेका षड्यन्त्रबारे धेरै समय खर्चिए। प्रचण्डले आजभन्दा ९१० वर्ष अगाडि एमाले र माओवादीबीच भएका मतभेदका विषयमा दिएका अभिव्यक्तिलाई अहिले सामाजिक सञ्जालमा सार्वजनिक गरेर पार्टी एकताविरुद्ध केही तत्वले षड्यन्त्र गरेको आरोप लगाए। पूर्वमाओवादी नेताले यसअघि प्रचण्डले ओलीलाई गाली गरेका र ओलीले प्रचण्डलाई गाली गरेका अडियो जोडेर सामाजिक सञ्जाल फेसबुकमा भाइरल बनाएकोप्रति प्रचण्डले आक्रोश व्यक्त गरेका हुन्। दुई पार्टी एकताको अन्तिम चरणमा पुगेपछि ९१० वर्ष अघिका हाम्रा मतभेद सार्वजनिक गरेर षड्यन्त्र भइराखेको छ, प्रचण्डको भनाइ उद्धृत गर्दै एमाले सांसद राजेन्द्र पाण्डेले भने, प्रचण्ड र ओली झगडा मात्र गर्छन्, कसरी पार्टी एकता हुन्छ ? भन्ने खालका बहस चलाएर पार्टी एकता विरोधीले षड्यन्त्र गरिराखेका छन् यसबाट हामी सचेत हुनुपर्छ। प्रचण्डले समय अनुसार चल्न नसक्ने केही शक्तिहरु एकता भाड्न लागेको भन्दै त्यस्ताका पछाडि नलाग्न आग्रह गरेका हुन्। अहिले हामी नयाँ परिस्थितिमा छौं, प्रचण्डले भने, पुराना विषय उठाएर लडाउन खोज्नेका पछि नलाग्नुहोस्। परिवर्तनकारी शक्ति एमाले र माओवादी मिलेको देखेपछि प्रतिक्रियावादीले विगतका कटुतालाई प्रचार गरेर आफूहरुको एकता भाँड्न खोजे पनि त्यो सफल हुन नसक्ने दाबी उनको छ। प्रचण्डले अब सामाजिक सञ्जालमा अल्झिएर भन्दा पनि सिंगो देशलाई एक ढिक्का बनाएर अघि बढ्ने अभिभारमा आएको प्रष्ट पारे। प्रधानमन्त्री ओलीले भने पार्टी एकता भाड्न अनेक कोशिस भए पनि त्यसलाई भत्काउन संयमताका साथ अघि बढ्नुपर्ने बताए। यस्ता समस्या चिर्न संयमताका साथ अघि बढ्नुपर्छ, प्रधानमन्त्री ओलीले भने, यसो भने र उसो भने भनेर तिनिहरुलाई कारबाही गर्दै हिड्ने होइन, काम गरेर तिनिहरुलाई जवाफ दिनुपर्छ। जलपानमा एमाले, माओवादीसँगै संघीय समाजवादी फोरम, राष्ट्रिय जनता पार्टी (राजपा) नेपालका प्रतिनिधिसभा र प्रदेशसभाका सांसद सहभागी थिए।"
मण्डल बने माओवादी संसदीय दलको नेता,काठमाडौं : रामचन्द्र मण्डल नेकपा (माओवादी) केन्द्र प्रदेश नम्बर २ को संसदीय दलको नेतामा निर्वाचित भएका छन्। बुधबार भएको संसदीय दलको निर्वाचनमा प्रतिस्पर्धी भरत साहलाई पराजित गर्दै उनी संसदीय दलको नेतामा निर्वाचित भएका हुन्। मण्डल धनुषा र साह महोत्तरीबाट प्रदेश सभामा विजयी भएका थिए। लामो समय शिक्षण पेशामा आबद्ध भएकाले माष्टर साहेब नामले समेत परिचित मण्डल धनुषा क्षेत्र नं।१ ९ख० बाट प्रदेश सभा सदस्यमा निर्वाचित भएका थिए। बुधबार भएको निर्वाचनमा ७ मत प्राप्त गर्दै मण्डल संसदीय दलको नेतामा निर्वाचित भएका थिए भने उनका प्रतिस्पर्धी साहले ४ मत प्राप्त गरेका थिए।
"प्रधानमन्त्री र बंगलादेशका मन्त्रीबीच भेट, के के कुरा भयो ?","काठमाडौँः प्रधानमन्त्री केपी शर्मा ओलीसँग बंगलादेशका नागरिक उडड्यन तथा पर्यटन मन्त्री एकेएम शाहाजहाँ कमालसँग शिष्टाचार भेट गरेका छन् । प्रधानमन्त्री ओलीले गत फागुन २८ गते भएको यूएस बंगलाको विमान दुर्घटनालाई दुखद भनेका छन् । मन्त्री कमालले नेपाल सरकारले विमान दुर्घटनापछि घाइतेको उद्धार र उपचारमा देखाएको सक्रियताको प्रशंसा गरेका छन् । नेपालको यो सदासयताका लागि बंगालादेशका प्रधानमन्त्री शेख हसिना वाजेजले प्रधानमन्त्री ओलीलाई कृतज्ञतासहित धन्यवाद ज्ञापन गरेकी मन्त्री कमालले जानकारी गराए । प्रधानमन्त्री ओलीले विमान दुर्घटनाबाट निधन भएकाहरुको शोकमा परेका बंगलादेशका प्रधानमन्त्री, सरकार र जनतालाई समवेदना सहित सहानुभुति प्रकट गरेका छन् । प्रधानमन्त्री ओलीले घटनाको छानविनका लागि सरकारले जाँचबुझ आयोग गठन गरेको जानकारी दिएका छन् । आयोगले प्रतिवेदन बुझाएपछि घटनाको सत्यतथ्य बाहिर आउने प्रधानमन्त्री ओलीले मन्त्री कलामलाई बताएका छन् ।"
राष्ट्रपतिले प्रधानन्यायधीशबाट ४ बजे शपथ लिने,"काठमाडौं : नवनिर्वाचित राष्ट्रपति विद्यादेवी भण्डारीले बुधबार अपरान्ह ४ बजे पद तथा गोपनीयताको शपथ लिने भएकी छन्। राष्ट्रपति भण्डारीका सञ्चारविज्ञ माधव शर्माका अनुसार राष्ट्रपति भण्डारीको पद तथा गोपनीयताको शपथ बुधबार अपरान्ह ४ बजेका लागि तय भएको जानकारी दिए। नेपालको संविधानको धारा ७१ मा 'आफ्नो कार्यभार सम्हाल्नुअघि राष्ट्रपतिले संघीय कानुन बमोजिम प्रधाननयायधीश समक्ष पद तथा गोपनीयताको समथ लिने' व्यवस्था छ। उमेरसम्बन्धी विषयमा प्रधानन्यायाधीश गोपाल पराजुली विवादमा तानिएकाले राष्ट्रपतिको शपथ के हुन्छ भन्ने शंकाका बीच राष्ट्रपति कार्यालयले भने संविधानबमोजिम भण्डारीले समथ लिने जनाएको छ। प्रधानन्यायधीश पराजुलीलाई पद तथा गोपनीयताको शपथ कार्यक्रमको जानकारीसहित निम्तो पठाइसकेको राष्ट्रपति कार्यालयका सचिव भुपेन्द्रप्रसाद पौडेलले जानकारी दिए। 'हामीले सम्माननीय प्रधान न्यायाधीशज्यूलाई निम्तो पठाइसकेका छौँ', पौडेलले भने। राष्ट्रपति भण्डारी मंगलबार भएको निर्वाचनमा राष्ट्रपतिको दोस्रो कार्यकालका लागि अत्यधिक मत प्राप्त गरी निर्वाचित भएकी हुन्। उनले कांग्रेसबाट राष्ट्रपति पदकी उम्मेदवार कुमारी लक्ष्मी राईलाई पराजित गरिन्। वाम गठबन्धनसँग करिब दुईतिहाइ मत रहेकाले भण्डारीको जित निश्चित थियो। भण्डारीले ५२ हजार ५०१ कूल मतको बहुमत अर्थात् ३९ हजार २७५ मतभार प्राप्त गरिन्। उनकी प्रतिस्पर्धी कुमारीलक्ष्मी राईले ११ हजार ७३० मतभार प्राप्त गरिन्। प्रमुख निर्वाचन आयुक्त डा अयोधीप्रसाद यादवले नेपालको राष्ट्रपति पदमा निर्वाचित भएकी भण्डारीलाई राष्ट्रपति भवनमा शीतल निवासमा मंगलबार साँझै प्रमाणपत्र हस्तान्तरण गरिसकेका छन्। यो पनि पढ्नुस्ः राष्ट्रपति भण्डारीको यात्राा : शीतल निवासबाट शीतल निवासमै"
शीतल निवासबाट शीतल निवासमै,"काठमाडौं : सांसदहरू लामबद्ध भएर मंगलबार राष्ट्रपतिको निर्वाचनमा सहभागी भइरहँदा विद्यादेवी भण्डारी राष्ट्रपतिकै हैसियतमा शीतल निवासमा विराजमान थिइन्। गणतन्त्र नेपालको तेस्रो राष्ट्रपतिका लागि उम्मेदवार बनेकी भण्डारीलाई न कुनै सांसदसँग मत माग्नुपर्ने अवस्था थियो, न त चुनावी परिणामबारे चिन्ता नै ! वाम गठबन्धनकी साझा उम्मेदवार भण्डारीले अपेक्षाकृत मत हासिल गरिन् र ५ वर्षे कार्यकालका लागि मुलुकको राष्ट्राध्यक्षमा निर्वाचित भइन्। संघीय संसद् (प्रतिनिधिसभाराष्ट्रियसभा) र प्रदेशसभाका सांसदहरू राष्ट्रपति निर्वाचनका मतदाता हुन्। राष्ट्रपतिकै हैसियतमा बुधबार दोस्रो कार्यकालका लागि उम्मेदवारी दर्ता गरेकी भण्डारी मंगलबार निर्वाचित हुँदा पनि शीतल निवासमै थिइन्। निर्वाचन आयोगले बहुमतसहित भण्डारी राष्ट्रपतिमा निर्वाचित भएको घोषणा गरेको छ। भण्डारीले ३९ हजार २ सय ७५ मतसहित विजयी हुँदा प्रतिस्पर्धी कांग्रेसकी कुमारीलक्ष्मी राईले ११ हजार ७ सय ३० मत प्राप्त गरिन्। भण्डारीले दुईतिहाइ बढी मत पाएकी छन्। निर्वाचनमा संघीय र प्रदेशसभाका ८ सय ६२ जना सांसदले मतदान गरेका थिए। तत्काल कायम रहेको कुल ५२ हजार ५ सय १ मतमध्ये भण्डारीले प्रतिद्वन्द्वी राईभन्दा २७ हजार ५ सय ४५ बढी मत प्राप्त गरेकी थिइन्। संघीय संसद्का ५ र प्रदेशसभाका १३ जना सांसद मतदानमा अनुपस्थित थिए। ०१८ असार ५ गते भोजपुरको मानेभञ्याङमा जन्मिएकी भण्डारी शीतल निवासबाट शीतल निवासकै बागडोर सम्हाल्ने पहिलो भाग्यमानी राजनीतिज्ञ हुन्। भण्डारी संविधानसभाले नयाँ संविधान बनाएपछि ०७२ कात्तिक ११ मा पहिलो महिला राष्ट्रपति बनेकी थिइन्। ०३९ मा एमालेका तत्कालीन महासचिव स्वमदन भण्डारीसँग वैवाहिक जीवनमा गाँसिएकी भण्डारी तीन पटक सांसद बनिसकेकी छन्। ०५० को उपनिर्वाचन, ०५१ को मध्यावधि र ०५६ को प्रतिनिधिसभा निर्वाचनमा सांसद पदमा विजयी भण्डारी एमालेको उपाध्यक्ष थिइन्। उनी सांसद, मन्त्री र एमाले उपाध्यक्ष बनिसकेकी छन्। ०६२६३ को जनआन्दोलनको बलमा पुनःस्थापित संसद्मा राज्यका सबै निकायमा महिलाको ३३ प्रतिशत सहभागिताका लागि संसद्मा सार्वजनिक महŒवको प्रस्तावको प्रस्तावक थिइन्। उक्त प्रस्ताव पारित भएपछि राज्यको नीति निर्माण तहमा पनि महिलाको सहभागिता बढ्दै गएको छ। एमालेमा रहँदा पार्टी अध्यक्ष केपी ओलीनिकट भण्डारीले ओलीकै इच्छाअनुसार दोहोरिने मौका पाएको एमाले नेता बताउँछन्। शीतल निवासबाट गुटको राजनीति गरेको भन्दै एमालेभित्रै केही नेताले आलोचना गरे पनि भण्डारी ओली र माओवादी केन्द्रका अध्यक्ष पुष्पकमल दाहालको मन जित्न सफल भएकी थिइन्। उपयुक्त व्यक्तिलाई भोट हाल्ने अवसर जुट्यो, मंगलबार राष्ट्रपतिलाई मतदान गरेपछि एमाले अध्यक्ष एवं प्रधानमन्त्री केपी ओलीले सञ्चारकर्मीसँग भने, संविधानले निर्दिष्ट गरेका जनप्रतिनिधिमूलक संस्थाको निर्वाचनको अन्तिम चरणमा छौं। संघीय लोकतान्त्रिक गणतन्त्र सुदृढीकरण हुँदै छ। शेरबहादुर देउवा नेतृत्वको अघिल्लो सरकारले राष्ट्रियसभामा तीन सांसदका लागि गरेको सिफारिस र राष्ट्रियसभा गठनसम्बन्धी अध्यादेशमा भण्डारीको भूमिका निष्पक्ष नभएको भन्दै कांग्रेसले विरोध गर्दै आएको छ। आफ्नो विरोध जनाउन कांग्रेसले पूर्वसांसद राईलाई भण्डारीविरुद्ध उम्मेदवारी दिन लगाएको बताउँदै आएको छ।"
"राणालाई इजलास तोकिएन, ६ जनाद्वारा पेसी अस्वीकार","काठमाडौं : प्रधानन्यायाधीश गोपाल पराजुलीले इजलासको मर्यादा र गरिमामा आघात पुर्याएको भन्दै सर्वोच्च अदालतका न्यायाधीश चोलेन्द्रसमशेर राणालाई सोमबार मुद्दाको सुनुवाइ गर्न इजलासमा बस्न रोक लगाएका छन्। अदालतको अवहेलनासम्बन्धी एक मुद्दामा प्रधानन्यायाधीश संलग्न बेन्चमा नबस्ने व्यहोरासहित घरबाटै बेरितको आदेश लेखेको आरोपमा प्रधानन्यायाधीश पराजुलीले राणालाई इजलासमा बस्न रोक लगाएका हुन्। न्यायाधीश राणाले कान्तिपुर पब्लिकेसन्स र डागोविन्द केसीविरुद्ध दायर अवहेलनासम्बन्धी मुद्दामा प्रधानन्यायाधीश पराजुलीसहित ७ जना न्यायाधीश संलग्न बृहत् पूर्ण इजलासमा नबसी बाहिरबाटै आदेश लेखेर बेन्चमा सहभागी नहुने बताएपछि सुनुवाइसमेत अवरुद्ध भएको थियो। राणाले प्रधानन्यायाधीश पराजुलीको अवकास हुने समय गत साउन २१ गते रहेकाले सोही बेन्चमा रहेर पेसीमा तोकिएको मुद्दा हेर्न नसक्ने कारण निजी आदेशमा दर्शाएका थिए। राणाले न्यायाधीश आचारसंहिताविरुद्ध कार्य गरेको भन्दै प्रधानन्यायाधीशले इजलासबाट बाहेक गरेका हुन्। राणा भने मंगलबार दिनभर सर्वोच्चको च्याम्बरमा बसेर घर फर्किएका थिए। यसैबीच सर्वोच्चका न्यायाधीश हरिकृष्ण कार्की, विश्वम्भरप्रसाद श्रेष्ठ, डाआनन्दमोहन भट्टराई, ईश्वर खतिवडा, अनिलकुमार सिन्हा र सपना मल्ल प्रधानले मुद्दा सुनुवाइका लागि बेन्च मा बस्न अस्विकार गरेका छन्। उनीहरूले प्रधानन्यायाधीशका विषयमा उठेका टिकाटिप्पणीको छिटो टुंगो लगाउन माग गर्दै इजलासमा नबस्ने निर्णय लिएका हुन्। उनीहरू ६ जना तत्कालिन प्रधानन्यायाधीश कल्याण श्रेष्ठ अध्यक्ष रहेको न्यायपरिषद्बाट एकैदिन न्यायधीश नियुक्त भएका हुन्। प्रधानन्यायाधीशका विषयमा उठेका टिकाटिप्पणीको ठोस समाधान ननिस्केसम्म इजलासमा बस्न अस्विकार गरेका हौं, इजलासमा बस्न अस्विकार गर्ने एक न्यायाधीशले अन्नपूर्ण पोष्टसँग भने, बुधबारको परिस्थिति हेरेर बेन्चमा फर्किन सक्छौं। तर प्रधानन्यायाधीश पराजुलीसहित न्यायाधीशहरू ओमप्रकाश मि श्र, डम्बरबहादुर शाही, दीपककुमार कार्की, टंकबहादुर मोक्तान, केदारप्रसाद चालिसे, सारदाप्रसाद घिमिरे, पुरुषोत्तम भण्डारी, मीरा खड्का, बमकुमार श्रेष्ठ र तेजबहादुर केसीले भने मुद्दामा सुनुवाइ गरेका थिए। न्यायाधीश दीपकराज जोशी बिहानै मेलमिलाप कार्यक्रममा सहभागी हुन गएकाले सुनुवाइमा संलग्न भएनन्। जोशीसँगै संयुक्त इजलास तोकिएका प्रकाशमानसिंह राउत भने अर्का न्यायाधीशको अभावमा दिनभर सर्वोच्चको च्याम्बर मा बसेर यत्तिकै घरतर्फ लागेका थिए। न्यायाधीशहरु इजलासमा नबस्दा महिनौं मुद्दाको पालो कुरेर बसेका सयौं सेवाग्राही निरास भएर फर्किएका थिए। न्यायाधीशको झगडा हामीलाई थाहा छैन। न्याय माग्न आएका गरिब मान्छे न्याय नपाई मर्ने अवस्था आयो, जग्गा खिचोला मुद्दाको सुनुवाइका लागि सर्वोच्च आएका राजविराज नगरपालिका, बोराहीका शिवलाल देवले भने। मुद्दाको सुनुवाई नआएपछि ६१ बर्षिय देव बैशाखको पेशी तारिख लिएर मंगलबारै घर फिरेका छन्। सर्वोच्च अदालत बार एसोसिएसनले मंगलबार विज्ञप्ति जारी गर्दै संवैधानिक परिषद्को सिफारिस, संसदीय सुनुवाइ विशेष समिति, राष्ट्रपतिबाट नियुक्ति र सर्वोच्चका विगतका फैसलाले प्रधानन्यायाधीश पराजुलीको कानुनी प्रश्नको अन्त्य गरेको बताउँदै नैतिक प्रश्न उब्जेको जनाएको छ। सर्वोच्च बारले न्यायाधीश राणाले विषयवस्तुभन्दा बाहिर गई आदेश लेखेकाले कार्यक्षमतामाथि प्रश्न उब्जेकोसमेत जनाएको छ। न्याय सम्पादनका कामकारवाही न्यायका मूल्य, मान्यता र न्यायिक सिद्धान्तमा आधारित हुनुपर्ने बारले जनाएको छ। यसै सन्दर्भमा मिति २०७४११२८ का दिन बृहत् पूर्ण इजलासका माननीय न्यायाधीश श्री चोलेन्द्रसमशेर जबराज्यूबाट भएको आदेश न्यायिक परम्पराविपरीत रहेको यस बारको ठम्याइ छ, बारका अध्यक्ष शैलेन्द्रकुमार दाहाल र सहसचिव अञ्जु उप्रेती ढकालद्वारा जारी संयुक्त विज्ञप्तिमा उल्लेख छ। राणाको कार्यले न्यायिक मर्यादाको सीमा नाघेको निष्कर्षसहित बारले गम्भीर कानुनी र नैतिक प्रश्न उब्जाएको छ। सर्वोच्चमा कार्यरत कर्मचारी संगठनहरूले विज्ञप्तिमार्फत न्यायाधीशका गुट र इजलास बहिस्कारका कारण समग्र न्यायिक जनशक्तीको शिर निहुरिएको जनाएका छन्। न्यायालयको मानमर्दन रोक्ने तथा जनआस्था खस्कन नदिने पहिलो दायित्व न्यायाधीशकै रहेको भन्दै संगठनहरूले ध्यानाकर्षण गराएका छन्। समयमै समस्या समाधान नगरे न्यायपालिकाको स्वतन्त्रताको रक्षा एवं न्यायका उपभोक्ताको न्याय पाउने अधिकार संरक्षण गर्न हामी समग्र ट्रेड युनियनकर्मी नेतृत्वसहित विवादित एवं बेन्च बहिस्कार गर्ने न्यायाधीशको राजीनामा सहितका अन्य आन्दोलन कार्यक्रम अघि बढाउन बाध्य हुनेछौं, सर्वोच्चमा आबद्ध तीन कर्मचारी संगठनका तर्फबाट जारी विज्ञप्तिमा भनिएको छ। नेपाल राष्ट्रिय कर्मचारी संगठन, नेपाल निजामती कर्मचारी संगठन र नेपाल निजामती युनियन संघका तर्फबाट जारी विज्ञप्तिमा न्यायपालिकाविरुद्ध गैरकानुनी अभिव्यक्ति दिन तथा नकारात्मक प्रचार नगर्न सर्वोच्चका न्यायाधीशलाई चेतावनीसमेत दिइएको छ।"
प्रधानमन्त्री भन्छन्ः सत्यलाई छोपेर जनतामा भ्रम छर्ने दिन गए,"काठमाडौँ: प्रधानमन्त्री केपीशर्मा ओलीले संविधान गतिशील दस्तावेज भएकोले आवश्यकता र औचित्यका आधारमा संशोधन गर्न सकिने स्पष्ट पारेका छन् । प्रधानमन्त्रीलाई संसदमा विश्वासको मत दिएका प्रतिनिधि सभा, राष्टिकय सभा तथा प्रदेश सभाका सांसदहरुलाई प्रधानमन्त्री निवास बालुवाटारमा धन्यवाद दिने क्रममा आज प्रधानमन्त्री ओलीले यसो भनेका हुन् । संविधान समयको मागअनुसार संशोधन हुन्छ प्रधानमन्त्री ओलीले भने, तर देशलाई नोक्सानी हुने गरी, अखण्डतामा असर पार्ने गरी संशोधन हुँदैन । देशलाई थप मजवुद र एकतावद्ध पार्न संशोधन हुन्छ । प्रधानमन्त्री ओलीले सरकारलाई आतंककारी क्रियाकलाप सह्य नहुने पनि बताएका छन् । अप्राकृतिक, असामाजिक तत्वहरुले यस किसिमका क्रियाकलापबाट फाइदा लिन्छु भन्ने नसोचे राम्रो हुने प्रधानमन्त्री ओलीले चेतावनी दिएका छन् । प्रधानमन्त्री ओलीले सरकार हिंसा र अपराध रोक्न कडाइका साथ लागिपर्ने बताए । अब बलात्कारका घटना रोकिन्छन् । महिला हिंसाविरुद्ध जागरण अभियान पनि चलाइन्छ प्रधानमन्त्री ओलीले भने, कडा कानुन बनाएर कार्यन्वयन पनि गरिन्छ । प्रधानमन्त्री ओलीले आफू भ्रष्टाचारप्रति असहिष्णु हुने कुरा दोहोर्याएका छन् । ओलीले केही तत्वहरुले सरकार बलियो हुँदा तानशाही हुने, लोकतन्त्र नहुने, सरकार अनुशासित भयो भने तानाशाह हुने, लोकतन्त्र नहुने, कानुनको राज भयो भने निरंकशुता हुने लोकतन्त्र नहुने जस्ता प्रचार गरेर जनतालाई भ्रमित पार्न खोजेको बताएका छन् । यस्ता भ्रममा पर्नु हुदैन प्रधानमन्त्री ओलीले भने कुनै पनि कुराको समय हुन्छ । यसरी सत्यलाई छोपेर जनालाई भ्रमित पार्ने समय सकियो । अब जनताले सत्य के हो भ्रम के हो आफँै छुट्याउन सक्छन् । प्रधानमन्त्रीले सांसदहरुलाई मर्यादामा बस्न निर्देशन दिएका छन् । जनताको मतले आफूहरु सांसद भएकोले हरेक गतिविधि जनताको हितका निम्ति काम गर्न प्रधानमन्त्रीले सांसदहरुलाई सम्झाएका छन् । जनताले जे कुरा मन पराउँछन् त्यो गर्नुहोस, उनले भने, जे कुरा मन पराउँदैनन् त्यो गर्दै नगर्नुहोस प्रधानमन्त्री ओलीले भने । प्रधानमन्त्री ओलीले देश बनाउन सबैले सदुपयोगको सिद्धान्त अपनाउनु पर्ने बताए। अब हरेक मिनेट समय, हरेकको बुद्धि, हरेकको पसिना, हरेक टुक्रा जमिन सदुपयोग गर्नुपर्छ प्रधानमन्त्री ओलीले भने, यी सबै कुराको गाम्भीर्यतालाई बुझ्न सकियो भने देश निर्माण हुन समय लाग्दैन । देश भतांभुंग अवस्थामा रहे पनि शून्य अवस्थाबाट सुधार सुरु गरेर छिट्टै देशलाई यसरी समृद्ध बनाउन सकिन्छ देखाउन आफूहरु प्रतिवद्ध रहेको प्रधानमन्त्री ओलीको भनाइ छ । कार्यक्रममा नेकपा एमाले, नेकपा माओवादी केन्द्र, संघीय समाजवादी फोरम र राष्टिकय जनता पार्टीका प्रतिनिधिसभा, राष्टिकयसभा र प्रदेशसभाका सांसदहरुको उपस्थिती थियो ।"
लोकतन्त्र सुदृढीकरणमा विपक्षीको भूमिका महत्वपूर्ण : देउवा,"काठमाडौं : नेपाली कांग्रेसका सभापति एवं पूर्व प्रधानमन्त्री शेरबहादुर देउवाले लोकतन्त्रको सुदृढीकरणका लागि विपक्षी दलको भूमिका महत्वपूर्ण हुने बताए ।संघीय संसद् र प्रदेशसभा सदस्यका लागि कांग्रेसद्वारा बुधबार आयोजित अभिमुखिकरण कार्यक्रममा उनले विपक्षमा रहेको बेला पार्टीको भूमिका सरकारमा हुँदा भन्दा बढी सबल हुनु पर्ने बताए । सभापति देउवाले २००७ सालदेखि प्रजातन्त्रका लागि लड्दै आएको कांग्रेस यतिखेर संघीय संसद् र प्रदेशसभामा प्रतिपक्षको भूमिकामा रहेको उल्लेख गर्दै भने, संघीय लोकतान्त्रिक गणतन्त्रको संस्थागत विकास र सुदृढिकरणका लागि अहिले कांग्रेसको काँधमा महत्वपूर्ण चुनौती आएको छ, त्यसको सामना गर्न एकतावद्ध हुँदै अध्ययनशील हुन आवश्यक छ । संसद्मा विपक्षीले कस्तो मुद्दा उठाए भनेर जनताले हेरिरहने भएकाले अध्ययन गरेर तर्कका साथ प्रस्तुत हुनुपर्ने उनले बताए । त्यसकै आधारमा आगामी निर्वाचनमा जनमत बन्ने समेत उनको भनाइ छ । कार्यक्रममा पार्टीका वरिष्ठ नेता रामचन्द्र पौडेलले संसद्मा जनताका मुद्दा कसरी उठाउने त्यसका लागि अध्ययनको आवश्यकतापर्ने भन्दै विरोधका लागि विरोध नभइ तर्कका आधारमा जनसवालका मुद्दा उठाउन आग्रह गरे । काँग्रेस महामन्त्री डा शशांक कोइरालाले संसद्मा प्रतिपक्षी दलको भूमिका महत्वपूर्ण हुने बताउँदै गुण र दोषका आधारमा मुद्दा सम्बोधन गर्नुपर्नेमा जोड दिए । रासस"
७६ हजार कर्मचारी समायोजन प्रक्रिया सुरु : खटिएको निकायमा नगए बर्खास्त,"काठमाडौं : सरकारले कर्मचारीलाई खटाइएको निकायमा नगए सीधै बर्खास्त गर्ने प्रावधानसहित कर्मचारी समायोजन नियमावली २०७४ लाई कार्यान्वयनमा ल्याएको छ। सोमबार बसेको मन्त्रिपरिषद् बैठकले कर्मचारी समायोजन ऐनलाई कार्यान्वयन गर्नका लागि तयार पारिएको कर्मचारी समायोजन नियमावलीलाई स्वीकृत गर्दै अब प्रदेश तथा स्थानीय तहमा खटाइएका कर्मचारी ३५ दिनभित्र खटिएको स्थानमा नपुगे सीधै बर्खास्त गर्ने कानुनी प्रावधानलाई कार्यान्वयनमा ल्याएको हो। सरकारले केन्द्रीकृत शासन प्रणालीअनुसार भर्ना भएका ७६ हजार निजामती कर्मचारीलाई संघ, प्रदेश र स्थानीय तहमा स्थायी रूपमा समायोजन गर्ने उद्देश्यसहित कर्मचारी समायोजन नियमावली २०७४ लाई स्वीकृत गरेपछि समायोजन प्रक्रिया अघि बढेको छ। ८६ हजार कर्मचारी भएपनि करिब १० हजार कर्मचारी स्वेच्छिक अबकाश राेजेका छन् । कर्मचारी समायोजन नियमावली स्वीकृत भएसँगै अब कर्मचारी समायोजन प्रक्रियालाई औपचारिक रूपमा अगाडि बढाइएको सामान्य प्रशासन मन्त्रालयका सचिव शंकरप्रसाद कोइरालाले जानकारी दिए। कर्मचारी समायोजनको प्रारम्भिक काम थालिसकेका छौं, अब छिटोभन्दा छिटो यो प्रक्रियालाई टुंगोमा पुर्याउनेछौं, सचिव कोइरालाले अन्नपूर्णसँग भने। सचिव कोइरालाका अनुसार अब संघ, प्रदेश र स्थानीय तहमा कानुनी रूपमै कर्मचारीको स्थायी समायोजन हुनेछ। समायोजन नियमावलीको नियम ९ मा संघ, प्रदेश र स्थानीय तहमा खटाइएको कर्मचारी समायोजन ऐनको दफा ७ को व्यवस्थाको अधीनमा रही आफू खटिएको कार्यालयमा हाजिर हुन जानुपर्ने अनिवार्य व्यवस्था गरिएको छ। समायोजन ऐनको दफा ७ मा कर्मचारी समायोजन गर्दा बाटोको म्यादबाहेक खटाइएको ३५ दिनभित्र समायोजन भएको पदमा हाजिर नगर्ने कर्मचारीलाई अवकाश दिने व्यवस्था गरिएको छ। ऐनको सोही प्रावधानलाई नियमावलीमार्फत कार्यान्वयनमा ल्याइएसँगै प्रदेश र स्थानीय तहमा तोकिएको समयभित्र नपुग्ने कर्मचारी बर्खास्तमा पर्ने भएका हुन्। यद्यपि, कर्मचारीलाई अवकाश दिनुपूर्व भने प्रचलित कानुनबमोजिम स्पष्टीकरण पेस गर्ने मौका दिइनेछ भने लोकसेवा आयोगबाट परामर्शसमेत लिइने जनाइएको छ। सरकारले कर्मचारी समायोजन सम्बन्धमा समन्वय र अनुगमन गर्न मुख्यसचिव लोकदर्शन रेग्मीको संयोजकत्वमा तीन सदस्यीय उच्चस्तरीय समन्वय समितिसमेत गठन गरेको छ। सरकारले कर्मचारी समायोजन गर्नकै लागि २९ असोज ०७४ मा कर्मचारी समायोजन ऐन पारित गरे पनि समायोजन नियमावली अभावमा सो ऐन कार्यान्वयनमा आउन सकेको थिएन। मुलुकमा संघीयता लागू भएको साढे २ वर्षसम्म पनि केन्द्रीकृत शासन प्रणालीअन्तर्गत भर्ना भएका ८६ हजार कर्मचारीको कुनै पनि निकायमा समायोजन हुन सकेको छैन। कार्यालय सहयोगीदेखि सचिवसहित सबै कर्मचारी हाल नेपाल सरकारको पुल दरबन्दीमा रहेका छन्। अब समायोजन नियमावली स्वीकृत भएसँगै ओ एन्ड एम सर्वेक्षण गरी ती कर्मचारीलाई संघ, प्रदेश र स्थानीय तहमा समायोजन गरिनेछ। सरकारले कर्मचारी समायोजन ऐन २०७४ को दफा १५ ले दिएको अधिकार प्रयोग गर्दै कर्मचारी समायोजन नियमावली बनाएर कार्यान्वयनमा ल्याइएको जनाएको छ। ०७४ साल ३ असोजमा संघीय शासनअनुसार संविधान जारी भएसँगै कर्मचारी समायोजन प्रक्रिया थाल्नुपर्नेमा सरकारले त्यसो गर्न नसक्दा अहिले कर्मचारी प्रदेश तथा स्थानीय तहमा खटिन आनाकानी गर्दै आइरहेका छन्। अब भने नियमावलीमार्फत समायोजन ऐन कार्यान्वयनमा आएर कर्मचारी खटाएको ठाउँमा नगए बर्खास्त गर्ने कानुनी प्रावधान लागू भएको हो। उच्चस्तरीय ओ एन्ड एम सर्वेक्षण समिति गठन सरकारले कर्मचारी समायोजन नियमावली स्वीकृत गर्दै संघ, प्रदेश र स्थानीय तीनै तहका सबै सरकारी निकायको संगठन संरचना र दरबन्दी निक्र्योल गर्न सामान्य प्रशासन मन्त्रालयका सचिवको संयोजकत्वमा ६ सदस्यीय संगठन तथा व्यवस्थापन सर्वेक्षण समिति गठन गरेको छ। सो समितिका सदस्यमा प्रधानमन्त्री तथा मन्त्रिपरिषद् कार्यालय, अर्थ मन्त्रालय, कानुन मन्त्रालय, सम्बन्धित मन्त्रालयका सहसचिव छन् भने सदस्य सचिवमा सामान्य प्रशासन मन्त्रालयका सहसचिव रहनेछन्। सर्वेक्षण समितिले यी काम गर्नेछ सामान्य प्रशासन मन्त्रालयका सचिवको संयोजकत्वमा गठन भएको ओ एन्ड एम कमिटीले संघ र प्रदेशमा रहने मन्त्रालयको संगठन संरचना, संघमा रहने सचिवालय, आयोग, विभाग, कार्यालय वा इकाइ, प्रदेशमा रहने कार्यालय, स्थानीय तहमा रहने कार्यालय इकाइ वा सेवाकेन्द्रको संगठन संरचना बनाउनुका साथै सबै तहका कार्यालयमा रहने कर्मचारीको सेवा, समूह उपसमूह, श्रेणी, तह वा स्तर निर्धारण गरी नेपाल सरकारसमक्ष सिफारिस गर्नेछ।"
राष्ट्रिय सभा बैठक : अध्यक्षमा तिमिल्सिना निर्वाचित,काठमाडौं : राष्ट्रिय सभाको बैठक बुधबार दिउँसो पाँच मिनेट बसेर सकिएको छ । बैठकले एमाले उम्मेदवार गणेशप्रसाद तिमिल्सिानालाई निर्विरोध निर्वाचित गरेको छ । तिमिल्सिनाको प्रस्तावकमा एमालेका खिमलाल भट्टराई र समर्थकमा माओवादीका दीनानाथ शर्मा र एमालेका सुमनराज प्याकुरेल थिए । कांग्रेसले उम्मेदवार नदिएपछि उनी निर्विरोध निर्वाचित भएका हुन् । नवनिर्विचत अध्यक्षलाई बधाई दिनका लागि आउँदो शुक्रबार बैठक बस्ने भएको छ । पर्वत जिल्लामा तिमिल्सिना प्रदेश ४ बाट राष्ट्रिय सभा सदस्यमा निर्वाचित भएका हुन्। तिमल्सिना एमाले पोलिटब्यूरो सदस्य एवं प्रदेश ४ का सहसंयोजक हुन्।
"विवादमा प्रधानन्यायाधीश, राष्ट्रपतिको शपथ कोबाट?","काठमाडौं : दोस्रो कार्यकालका लागि राष्ट्रपतिमा निर्वाचित विद्यादेवी भण्डारीको शपथ बुधबार दिउँसो ४ बजेका लागि तय गरिएको छ। राष्ट्रपति कार्यालयले त्यसको सम्पूर्ण तयारी पूरा गर्दै विशिष्ट व्यक्तित्व, कूटनीतिक नियोगका प्रतिनिधिलगायतलाई शपथग्रहण समारोहमा सहभागिताका लागि आमन्त्रण गरिसकेको छ। राष्ट्रपतिको शपथ सर्वाेच्च अदालतका प्रधानन्यायाधीशले गराउने संवैधानिक व्यवस्था छ। तर, प्रधानन्यायाधीश गोपाल पराजुलीको वैधता को विषयमा सर्वोच्च आफैंमा विभाजित भएपछि नवनिर्वाचित राष्ट्रपतिलाई कसले शपथ खुवाउने भन्ने गम्भीर प्रश्न उठेको छ। प्रधानन्यायाधीशमाथि अदालतमै प्रश्न उठेपछि प्रधानमन्त्री केपी ओलीले पराजुलीसँग मंगलबार बिहान बालुवाटारमा ब्रेक फास्ट मिटिङ गर्दै पछिल्ला घटनाका सन्दर्भमा सरोकार व्यक्त गरे। पछिल्ला घटना निरुपण गर्ने उपायको खोजीमा पराजुली स्वयं पनि सोमबार साँझैबाट लागेका छन्। कानुन मन्त्रालयको समेत जिम्मेवारी सम्हालेका प्रधानमन्त्रीले सर्वाेच्चमा घटेका पछिल्ला घटना दुःखद भएको भन्दै न्यायालयको गरिमा र साख जोगाउने विषयमा प्रधानन्यायाधीशसँग परामर्श गरेको एमाले नेता सुवास नेम्बाङले पुष्टि गरे। अदालतमा देखिएका पछिल्ला घटनापछि स्वाभाविक रूपमा कानुन मन्त्रालयसमेत सम्हालिरहनुभएका प्रधानमन्त्रीले प्रधानन्यायाधीशसँग छलफल गर्नुभयो, नेता नेम्बाङले अन्नपूर्णसँग भने, अदालतमा घटेका घटनाका विषयमा प्रधानमन्त्रीले चिन्ता र सरोकार व्यक्त गर्नुभयो। पराजुलीका तीन विकल्प बिदामा बस्ने महाभियोग सामना गर्ने राष्ट्रपतिलाई शपथ खुवाउने माओवादी अध्यक्ष पुष्पकमल दाहालसहितको छलफलका आधारमा प्रधानमन्त्री ओलीले प्रधानन्यायाधीश पराजुलीसँग छलफल गरेका थिए। छलफलमा प्रधानमन्त्रीले निर्वाचित राष्ट्रपतिको शपथ ग्रहणलाई विवादरहित बनाउन सहयोग गरिदिन पराजुलीसँग आग्रह गरेको स्रोतले बतायो। स्रोतका अनुसार प्रधानमन्त्री ओलीले अदालतमा घटेका घटनाका सन्दर्भमा आफू टुलुटुलु हेरेर बस्न नसक्ने जानकारी गराउँदै समस्याको उपायबारे सबैभन्दा उपयुक्त विधि प्रधानन्यायाधीश पराजुली बिदामा बस्नु भएको बताएका थिए। ओलीको त्यस्तो धारणा बुझेपछि प्रधानन्यायाधीश छलफलमा मौन रहेर निवास फर्केका थिए। पराजुलीको सेवा १६ वैशाखमा सकिँदै छ। उनको नागरिकताका आधारमा साउनमै पदावधि सकिएको तर्क गर्दै सर्वाेच्चकै न्यायाधीश चोलेन्द्रशमशेर राणाले सोमबार बेन्च बहिष्कार गरेका थिए। मंगलबार थप ६ न्यायाधीशले पनि न्यायसम्पादन प्रक्रियामा सहभागी नभएपछि अदालतभित्र न्यायाधीशबीचको विवाद थप पेचिलो बनेको छ। सोमबार साँझ पराजुलीले राष्ट्रपति भण्डारीसँग पौने घण्टा भेट गरी अदालतको चेन अफ कमान्ड देखि न्यायसम्पादन र गरिमामा आँच ल्याउने काम न्यायाधीश राणाले गरेको जिकिर गर्दै राष्ट्रपतिसँग आफ्नो कुरा राखेका थिए। स्रोतका अनुसार अब प्रधानन्यायाधीशका अगाडि तीन विकल्प देखा परेका छन्। पहिलो, उनले बिदामा बस्ने, दोस्रो संसद्मा महाभियोग सामना गर्ने र तेस्रो आफैं अडानमा अडिएर राष्ट्रपति भण्डारीको शपथ खुवाउने। सबैभन्दा राम्रो भनेकै प्रधानन्यायाधीश पराजुलीले बिदा बस्दा नै हुने देखिन्छ, माओवादी केन्द्रका एक शीर्ष नेताले भने, तर उहाँ (पराजुली) बिदामा बस्नु भएन भने अदालतभित्र जतिसुकै अन्तरविरोध, जटिलता, दुविधा, संघर्ष देखा परे पनि राष्ट्रपतिको निर्वाचन परिणामलाई उपादेयता दिने कुरा हुन्छ, शपथको प्रक्रिया अगाडि बढ्छ। मंगलबार बिहान प्रधानमन्त्री ओलीसँग छलफल गरेका प्रधानन्यायाधीशले बेलुकीसम्म बिदामा भने बसेका छैनन्। पराजुली बिदामा समेत नबसेपछि प्रधानमन्त्री ओली र माओवादी अध्यक्ष दाहालले यस विषयमा शपथ अगाडिसम्म थप छलफल गर्ने तयारी गरेका छन्। उहाँ (प्रधानन्यायाधीश) ले अब के गर्नुहुन्छ, त्यो उहाँकै स्वविवेकीय निर्णय हो, माओवादीका ती नेताले भने, तर अझै शपथ अगाडिसम्म पनि छलफल होला। उनका अनुसार प्रधानन्यायाधीश पराजुली बिदामा पनि नबस्ने, राजीनामा पनि नदिने र यथा अवस्थामै रहने अवस्था आयो भने उहाँ (पराजुली) बाटै राष्ट्रपतिको शपथ ग्रहण हुनेछ। बिदामा नबस्ने, राजीनामा पनि नदिने अवस्थामा अदालतका न्यायाधीशहरूले विद्रोह नै गरे पनि शपथ प्रक्रिया रोकिँदैन, माओवादीका ती नेताले थपे, बिदा, राजीनामा, महाभियोगजस्ता विषय केही अगाडि आएन भने राष्ट्रपतिलाई निर्वाचित भइसकेपछि त्यत्तिकै राख्न पनि मिलेन, शपथग्रहण प्रक्रिया अगाडि बढ्छ। तर, प्रधानन्यायाधीश पराजुलीनिकट स्रोतका अनुसार उनले बिदामा बस्ने अहिले नै सोचेको देखिँदैन। नवनिर्वाचित राष्ट्रपति भण्डारीले पराजुलीबाट शपथ लिन अस्वीकार गरेको खण्डमा भने प्रधानन्यायाधीशले बिदामा बस्ने वा के गर्ने भन्ने निर्णयमा पुनर्विचार गर्ने योजना बनाएको पराजुलीनिकट स्रोतले बतायो।"
प्रदेश ३ को नाम पशुपति कि नेपालमण्डल ?,"काठमाडौं : मुलुकको राजधानी काठमाडौँ जिल्लासमेत रहेको प्रदेश नं ३ को नामाकरणका सम्बन्धमा विभिन्न विकल्पबारे बहस सुरु भएको छ। प्रदेशको नाम र स्थायी राजधानी तोक्न प्रदेशसभामा औपचारिक प्रस्ताव पुगिनसके भएपनि सम्बन्धित दल र प्रदेश सदस्यबीच यी विषयमा अनौपचारिक छलफल सुरु भएको हो। प्रदेशसभामध्येकै पहिलो बैठक आयोजना गरेको प्रदेश नं ३ को प्रदेशसभामा काठमाडौँबाट निर्वाचित नेकपा (एमाले) का सांसद डा अजयक्रान्ति शाक्यले प्रदेशको नाम नेपालमण्डल राख्न उपयुक्त हुने अवधारणा सार्वजनिक गरेपछि बहस तातेको देखिन्छ। यस प्रदेशको नामका लागि बाग्मती प्रदेश, नेवाताम्सालिङ प्रदेश, काष्ठमण्डप प्रदेश, पशुपति प्रदेश, देवपत्तन प्रदेश, मञ्जुश्रीपत्तन प्रदेश, नारायणी प्रदेशजस्ता नाम चर्चामा आए पनि ऐतिहासिकता, भूगोल, जाति, संस्कृति र साझा पहिचानका लागि नेपालमण्डल उपयुक्त हुने डा शाक्यको मत छ। आफूले विस्तृत अध्ययनका आधारमा सो अवधारणा ल्याएको बताउँदै उहाँले यसमा एमाले र अन्य दलका सदस्यले समर्थन गर्ने विश्वास व्यक्त गर्नुभयो। डा शाक्यले एकल जातीय नाम स्वीकार्य नहुने बताए। नेपालमण्डल शब्दको ऐतिहासिकता अध्ययन गर्दा इश्वीको करिब तेस्रो शताब्दीदेखि उल्लेख भएको पाइन्छ। इश्वीको तेस्रो शताब्दीतिरको मानिने आर्यमहामञ्जुश्री मूलकल्प भन्ने बौद्धग्रन्थको श्लोक नं ५०२५०३ मा नेपालमण्डल भन्ने शब्द उल्लेख छ। नेपालमण्डल लिच्छवी राजामानदेव अघिदेखि नै उल्लेख भएको र पृथ्वीनारायण शाहले स्थापना गरेको बाइसेचौबिसे, सेन र नेपालमण्डल गरी तीन राज्य खडा गरेको सन्दर्भमा तत्कालीन जिल्लानै हालको १३ जिल्लाको नेपालमण्डल रहेको डा शाक्यको भनाइ छ। देशको नाम र शहरको नाम उस्तै खालको रहेको नेपाल मात्र नभई अन्य मुलुकमा पनि अभ्यासमा देखिन्छ। हालसम्म प्रदेश नं ६ कर्णाली प्रदेशको नामाकरण गरिसकेको छ भने अन्य प्रदेश सरकारले औपचारिक प्रस्ताव प्रदेशसभामा लगेका छैनन्। यसबारे प्रदेश नं ३ को प्रदेशसभामा बहुमतमा रहेका एमालेले भने पार्टीगत धारणा सार्वजनिक गरेको छैन। यस प्रदेशमा एमालेका ५८, नेकपा ९माओवादी केन्द्र० २३, नेपाली काँग्रेस २१, विवेकशील साझा पार्टी तीन, नेपाल मजदूर पार्टी दुई, राष्ट्रिय प्रजातन्त्र पार्टी, राष्ट्रिय प्रजातन्त्र पार्टी ९प्रजातान्त्रिक० र स्वतन्त्र ९नयाँ शक्ति नेपाल०एकएक सदस्य छन्। नेपाली काँग्रेसतर्फबाट प्रदेशसभा सदस्य रहेका नरोत्तम वैद्यले नाम र राजधानीबारे आफूहरुबीच ठूलो मतभेद नभएको बताए। उनले प्रदेशको नाम पशुपति राख्दा थप गरिमा बढ्ने आफ्नो धारणा रहेको बताए। माओवादी केन्द्रबाट निर्वाचित भई हाल प्रदेशका आन्तरिक मामिलामन्त्री शालिकराम जम्मरकटेलले आफ्नो पार्टीले पहिला नेवाताम्सालिङ नाम प्रस्ताव गरेको र अहिलेको सन्दर्भमा छलफल गरेर निर्णयमा पुगिने बताए। उनले नेपालमण्डलमा आफ्नो आपत्ति नरहेको पनि स्पष्ट पारे। कूल २० हजार ३०० वर्गकिलोमिटर क्षेत्रफल (नेपालको कूल भूभागको १४ प्रतिशत) ओगटेको यस प्रदेशमा ५५ लाख २९ हजार ४५२ जनसंख्या र ३० लाख ७४ हजार ४१२ मतदाता छन्। यो प्रदेशमा दोलखा, रामेछाप, सिन्धुली, काभ्रेपलाञ्चोक, सिन्धुपाल्चोक, रसुवा, नुवाकोट, धादिङ, चितवन, मकवानपुर, भक्तपुर, ललितपुर र काठमाडौँ गरी १३ जिल्ला छन्। यहाँका बोलिने मुख्य भाषा नेपाली, नेपाल भाषा, तामाङ, मगर, गुरुङ र थारु हो। उत्तरी छिमेकी चीनको केरुङ नाकासँग यस प्रदेशको भूगोल जोडिएको छ। राष्ट्रिय योजना आयोगको मल्टिडायमेन्सनल पोभर्टी इन्डेक्स २०१८ अनुसार यस प्रदेशमा गरिबीदर २० दशमलव ६ प्रतिशत छ। अन्य प्रदेशको तुलनामा यो धेरै अत्याशलाग्दो नभए पनि सबैभन्दा कम गरिबी दर प्रदेश नं १ मा १६ दशमलव ७ प्रतिशत र सबैभन्दा बढी प्रदेश नं ७ मा ४५ दशमलव ७ प्रतिशत रहेको तथ्यांक छ। रासस"
