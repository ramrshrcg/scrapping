शीर्षक,विवरण
वैज्ञानिक ब्रेन ड्रेन,"दक्ष जनशक्ति बाहिरिने प्रवृत्ति हाम्रो सन्दर्भमा बढी नै छ। त्यसमा पनि विज्ञान क्षेत्रमा त दक्ष जनशक्ति पाउनु त शिला खोजेजस्तै भएको छ। विदेशका विभिन्न विज्ञान र प्रविधिसँग जोडिएका संस्थामा नेपाली वैज्ञानिकहरू कार्यरत छन्। तर देशमै त्यो जनशक्ति उपलब्ध छैन। सरकारले गत वर्ष विदेशमा रहेका नेपाली वैज्ञानिक फर्काउन पहल गर्दा सकेन। नेपाल विज्ञान तथा प्रविधि प्रज्ञा प्रतिष्ठान (नास्ट) ले फर्क है फर्क वैज्ञानिक, तिमीलाई डाक्छ नेपाल अभियान चलाउदा जम्मा दुईजना वैज्ञानिक नेपाल फर्के। विदेशी भूमिमा काम गरिरहेका वैज्ञानिकलाई नेपाल सरकारले आकर्षित गर्न नसक्नुको पहिलो कारण थियो, त्यस्तो अभियान प्रचारमूलक उद्देश्यबाट बढी प्रेरित थियो। त्यसमाथि विज्ञानको क्षेत्रमा अध्ययनअनुसन्धानका लागि आवश्यक बजेट र अरू साधनस्रोतको अभावले पनि आकर्षित गर्न सकेको छैन। त्यसकारण वैज्ञानिकहरूलाई काम गर्न उत्प्रेरित र आकर्षण गर्न सरकारले यो क्षेत्रलाई प्राथमिकतामा राख्नुपर्छ। आवश्यक स्रोतसाधनको उचित प्रबन्ध गर्न सक्नुपर्छ। निश्चय पनि विश्वका ठूलाठूला वैज्ञानिक संस्थाहरूले गरेजस्तो अध्ययन अनुसन्धानका लागि खर्चिने हैसियत राज्यसँग नहोला, तर यसको अर्थ विज्ञान र प्रविधि क्षेत्रलाई उपेक्षित गरिनु न्यायसंगत होइन। नेपालमा विज्ञानप्रविधिको गहिरो ज्ञान र सीप वर्षौं पहिलो भएको कुरा नेपाली इतिहास पल्टाउँदा प्रस्टिन्छ। गेहेन्द्रशमशेर राणाले जापान गएर कतिपय यन्त्रका तस्बिरहरू हेरेकै भरमा नेपाल फर्केर त्यस्तै यन्त्र बनाए। चीनमा गएर गुम्बाहरू बनाएका नेपाली कलाकार अरनिकोले दुरबिनजस्तै यन्त्र बनाएको विषय चिनियाँ इतिहासमा अंकित छ। काठमाडौं, ललितपुर र भक्तपुरमा प्रचलित सुनको जलप लगाउने प्रविधि हाम्रै मौलिक प्रविधि हो। अहिले पनि नेपालबाहिर गएर हाम्रै नेपाली दिमागले थुप्रै अनुसन्धान गरिरहेका छन्। मंगलग्रहमा पानी रहेको तथ्य पत्ता लगाउने अमेरिकी अन्तरिक्ष अनुसन्धान केन्द्र (नासा) को टोलीमा नेपाली युवा वैज्ञानिक लुजेन्द्र ओझा रहेको तथ्य दुई वर्षअघि सार्वजनिक भएको थियो। यी दृष्टान्तका आधारमा भन्न सकिन्छ स्रोत, साधन र वातावरण हुने हो भने विज्ञान र प्रविधिको क्षेत्रमा उल्लेखनीय काम हुन सक्छ। कृषि, रसायनशास्त्र र न्यानो प्रविधिलगायत क्षेत्रमा केही विश्वविद्यालय, नेपाल विज्ञान तथा प्रविधि प्रतिष्ठान र अन्य निजी संस्थाले केही अनुसन्धान त गरिरहेका छन् तर ती पर्याप्त छैनन्। जैविक विविधतायुक्त हाम्रो मुलुकमा अनेका प्रकारका कृषि उत्पादन र अनुसन्धानमार्फत त्यसको वृद्धि सम्भव छ। योग, ध्यान, जडीबुटी, औषधीमुलो र हस्तकलालाई विज्ञान प्रविधिमा जोड्ने हो भने त्यसबाट मुलुकले फड्को मार्ने सम्भावना छ। यहाँ विश्वका दुर्लभ जडीबुटी पाइने र हिमाली जडीबुटीप्रति संसारको रुचि भएकाले त्यसलाई महँगा औषधि बनाएर बेच्न सम्भव छ। त्यसबाहेक आधुनिक प्रविधिको क्षेत्रमा हामीले लगानी गर्ने हो भने त्यसबाट नाफा कमाउन सकिन्छ भन्ने उदाहरण नजिकैका जापान, चीन र कोरिया हुन्। तर त्यसका लागि विज्ञान क्षेत्रमा रुचि भएका तर कमाउन बिदेसिएका तेजिला वैज्ञानिक युवायुवतीलाई देश फर्काउन आवश्यक छ। देश फर्काएर मात्रै हुँदैन, उनीहरूको रुचि र ज्ञानका आधारमा क्षेत्र तोकिदिने र उनीहरूले चाहेको अनुसन्धानमा पर्याप्त लगानीसमेत गर्नुपर्छ। विदेशबाट ज्ञान र सीप हाँसिल गरेर आएकाहरूलाई स्थायी रूपमा आकर्षक सेवा सुविधा र काम गर्ने वातावरण दिन सक्नुपर्छ। व्यवस्थित रूपमा विज्ञानमा गरिएको लगानीको देशलाई प्रतिफल प्राप्त हुन्छ। इन्जिनियरिङ, विज्ञान, कृषि, वन, वनौषधि र खाद्य प्रविधि क्षेत्रमा नेपाललाई ठूलो जनशक्ति आवश्यक छ र त्यसलाई पूर्ति गर्ने गरी सरकारले बिदेसिएका नेपाली वैज्ञानिक घर फर्काउन पहल गर्नुपर्छ। नेपाली युवा आफैंले जन्मभूमिमा फर्केर अनुसन्धान गर्न या अनुसन्धानमूलक संस्था बनाएर विज्ञानको उत्थानमा लाग्ने प्रेरणा लिनु पनि आवश्यक छ।"
शेरबहादुरलाई योगेशले किताब लेख्न सुझाव दिएपछि घरमै खाना खाने निम्तो,"काठमाडौ : प्रधानमन्त्री शेरबहादुर देउवाले प्रधानमन्त्रीबाट हटेपछि एमाले सचिव योगेश भट्टराईलाई खाना खान निम्तो गरेका छन्। नेपाल टेलिभिजनको ३३ औ स्थापना दिवसको अवसरमा बुधबार प्रधानमन्त्री देउवासँग मन्तव्यपछि भएको छोटा सम्वादमा खानाका लागि योगेशलाई निम्तो दिएका हुन्। देउवासँगको आफ्नो छाटो सम्वादको बारेमा योगेशले फेसबुस स्टाटसमा लेखेका छन् मैले वहाँलाई सोधे,अर्को महिनापछि त तपाईंलाई धेरै नै फुर्सद हुने भयो हजुर के गरेर समय बिताउनुहुन्छ , पार्टी काम अनि आरम' उहाँले तु जवाफ दिनुभयो। उनले स्टाटसमा थप लेखेका छन् : अनि मैले भने , त्यतिले मात्र हुँदैन, कठोर पञ्चायतीकालमा राजनीतिमा लाग्नु भयो, धेरै दुख पाउनु भयो, बहुदल आएपछि प्रायः सरकारमै रहनुभयो, गिरीजाबाबुसँग मिल्नु भयो अनि लड्नु पनि भयो, एमालेसँग लड्नु भयो अनि मिल्नु पनि भयो, माओवादीसँग पनि त्यस्तै, राजाको हुनुभयो, राजासंगै लड्नु भयो, भारत, चीन, अमेरिका लगायत धेरै अन्तरराष्ट्रिय शक्तिहरुसँग कुरा गर्नु भयो, पार्टीमा गुटका बिरुद्ध लड्नुभयो अनि आँफै गुट पनि बनाउनुभयो आदी आदी अब त राजनीतिबाट रिटायर्ड् पनि हुने होला। अब यि सबै बिषयलाई समेटेर् किताब लेख्नु पर्यो। हजुरको अनुभब हामी र् आउने पुस्तालाई खुब काम लाग्छ, नढांटी लेख्ने हो भने बजारमा पनि खुब बिक्छ, पैसा पनि आउँछ। योगेशकाे लागो गन्थन सुनेपछि देउवाले प्रधानमन्त्रीबाट हटेपछि घर आएर खाना खाई थप कुरा गर्न आउनु भन्दै बोलाए। प्रधानमन्त्री देउवाले भने, प्रमबाट हटेपछि घरमा आएर खाना साना खाएर थप कुरा गरौ है। योगेशले स्टाट्समा लेखेका छन् : प्रधानमन्त्री हुन्जेल भेटिएन, प्रधानमन्त्रीबाट हटेपछि चै बुढासँग भेटघाट हुने पक्का भयो।भाषणमा अलि अलि छेडछाड पनि भएको पनि फेसबुक स्टाट्समा योगेशले लेखेका छन्।"
प्रदेश २ को सरकार गठन : फोरमराजपा प्याकेजमा सहमति प्रयास,"काठमाडौं : प्रदेश २ मा बहुमत जितेको मधेसी गठबन्धनका संघीय फोरम र राजपा दुवैले सरकार गठनको प्रयास तीव्र पारेका छन् । गठबन्धनले प्रदेश २ मा सरकार गठन गर्न सक्ने पूर्ण बहुमत अर्थात ५४ सिट जितेका छन् । प्रतिनिधिसभा र प्रदेससभा निर्वाचनमा संघीय फोरम र राजपाले संयुक्त मधेसी गठबन्धन बनाएका थिए । राजपा अध्यक्ष मण्डलका एक सदस्य राजेन्द्र महतोले प्रदेश २ मा सरकार गठनबारे संघीय फोरमसँग पछिल्लो समय संवाद भइरहेको स्विकारे । उनले भने, औपचारिक संवाद पनि अब चाँडै सुरु हुनेछ । उनले संघीय फोरमका अध्यक्ष उपेन्द्र यादवसँग पछिल्लो समय भइरहेको अनौपचारिक संवादबारे विस्तृत जानकारी दिन चाहेनन् । उनले भने, हामीबीच कुनै विवाद छैन, सबै कुरा समयमै गर्छौं । संघीय फोरमका अध्यक्ष उपेन्द्र यादवले पनि महतोकोजस्तै धारणा व्यक्त गरे । उनले भने, प्रदेश २ का गर्भनरले सरकार गठनका लागि आह्वान गरेपछि औपचारिक बैठक गरी दुईपक्षीय सहमतिमा प्याकेज सार्वजनिक गर्नेछौं । पार्टी तहमा संघीय फोरमले आन्तरिक तयारी गरिरहेको उनको भनाइ छ । मधेसी पार्टीसंबद्ध स्रोतका अनुसार अघिल्लो सातादेखि राजपाका केही शीर्ष नेता र संघीय फोरमका अध्यक्ष यादवबीच संवाद बाक्लिएको छ । अघिल्लो साता राजपा नेता महतोले पनि यादवसँग अनौपचारिक संवाद गरेका थिए । त्यसयता राजपा अध्यक्ष मण्डल संयोजक महन्थ ठाकुर र यादवबीच दुईपल्ट भेटवार्ता भएको संबद्ध नेताहरूले बताए । राजपा अध्यक्ष मण्डलका अर्का सदस्य राजकिशोर यादवका अनुसार प्रदेश २ मा सरकार गठन गर्न दुवै पार्टीबीच प्याकेजमै सहमतिको प्रयास भइरहेको छ । उनले भने, १२ दिनभित्रै हुने औपचारिक संवादले प्याकेजलाई मूर्त रूप दिनेछ । फागुनको पहिलो सातासम्म संघीय फोरमराजपा गठबन्धनले प्रदेश २ को मुख्यमन्त्री चयन गरिसक्नु पर्ने हुन्छ । मुख्यमन्त्रीमा संघीय फोरमका कोषाध्यक्ष विजय यादव र उपाध्यक्ष लालबाबु राउतमध्ये एक जना निश्चितजस्तै रहेको पार्टीका नेताहरूले बताएका छन् । अनौपचारिक संवादमा सक्रिया एक शीर्ष मधेसी नेताका अनुसार संघीय फोरम र राजपाबीच सहमतिको खाका बनाउन सुरु भइसकेको छ । प्रदेशसभामा राजपाभन्दा संघीय फोरमले ४ सिट धेरै जितेकाले प्रदेश सरकारको मुख्यमन्त्री संघीय फोरमले पाउने भएको छ । त्यसपछि सभामुखसहित प्रमुख मन्त्रालयको भागबन्डा मिलाउन बाक्लिएको अनौपचारिक संवादले खाका बनाइरहेको नेताहरू बताउँछन् । मुख्यमन्त्रीमा पार्टीका कोषाध्यक्ष विजय यादव र उपाध्यक्ष लालबाबु राउतमध्ये एक जना निश्चितजस्तै रहेको संघीय फोरमका नेताहरूले बताएका छन् । पार्टी अध्यक्ष यादव यी दुई जनामध्ये एक जनालाई मुख्यमन्त्री र अर्कोलाई संसदीय दलको नेता बनाउने पक्षमा छन् । राजपाबाट नवलकिशोर शाहलाई संसदीय दलको नेता बनाउने र जितेन्द्र सोनललाई सभामुख बनाउने तयारी भइरहेको छ । संवैधानिक व्यवस्थाअनुसार प्रदेशसभाका कुल सदस्य संख्याको २० प्रतिशतसम्म मन्त्रीमण्डलमा सहभागी गराउन सकिने भए पनि मुख्यमन्त्रीसहित ७ सदस्यीय मन्त्रिपरिषद्को सिफारिस प्रशासन आयोगले गरेको छ । प्रदेश २ मा १ सय ७ सदस्यीय प्रदेशसभाका झण्डै २० देखि २१ जना सांसद्ले मन्त्रिपरिषद्मा स्थान पाउन सक्छन् । मधेसी गठबन्धनले चुस्तदुरुस्त प्रदेश सरकार गठन गर्न चाहेकाले पहिलो चरणमा ७ सदस्यीय मन्त्रिमण्डलको गृहकार्य गरिरहेका छन् । माघ २१ गते प्रदेश २ को प्रदेशसभा बैठक बोलाइएको छ । मुख्यमन्त्री पाउने निश्चित भएकाले संघीय फोरमले पार्टी बैठक २० गते बोलाएको छ । बैठकमा मुख्य गरी प्रदेश सरकार गठनबारे छलफल हुने संघीय फोरमका अध्यक्ष यादवले बताए । उनले भने, हामी पार्टीभित्र सल्लाह गरिरहेका छौं र छलफल गर्न २० गते बैठक डाकेका छौं । बैठकले मुख्यमन्त्रीसहित अन्य प्रमुख पदमा कसलाई पठाउने टुंगो लगाउने छ । दुवै पार्टीभित्र प्रमुख पदसहित मन्त्रिपरिषद्मा जान निर्वाचित सासंद्हरूको दौडधुप तीव्र देखिएको छ । दुई वर्षअघि संविधान संशोधनका लागि ६ महिना लामो आन्दोलन गरेका दुवै मधेसी पार्टी संशोधनको मुद्दा थाँती राख्दै स्थानीय तहदेखि प्रदेश र केन्द्रको निर्वाचनमा सहभागी भएका थिए । स्थानीय तह निर्वाचनमा खासै राम्रो नतिजा नल्याए पनि प्रदेश २ मा सरकार गठन गर्ने बहुमत पाएको छ । पर्सादेखि सप्तरीसम्म ८ जिल्ला समावेश प्रदेश २ आन्दोलनताका पनि मधेसी पार्टीहरूको आधार क्षेत्र थियो ।"
लुरुक्क सरकार छाडिँदैन,"कुस्मा : वाणिज्यमन्त्री मीन विश्वकर्माले अरू पार्टीले भन्दैमा लुरुक्क सरकार नछाड्ने बताएका छन् । सरकारमा कसैले नियुक्त गरेर नगएको तर्क गर्दै मन्त्री विश्वकर्माले संविधानको प्रक्रियाअनुसार सरकार छाड्ने जानकारी दिए । पर्वतको कुस्मा बजारमा सञ्चालित सहिद स्मारक आवासीय माविले सहिद दिवसको अवसरमा आयोजना गरेको कार्यक्रममा मन्त्री विश्वकर्माले सरकारमा बसेर गरेका सबै निर्णय वैधानिक भएको दाबी गरे । अन्य दल सरकारमा हुँदा गरेका निर्णय वैधानिक हुने तर कांग्रेसको सरकारले गरेका निर्णय अवैधानिक हुने भन्ने तर्क हास्यास्पद हुने उनको दाबी थियो । प्रतिनिधिसभा निर्वाचनमा बहुमत हासिल गरेको एमालेलगायत दलले सरकारले पछिल्लो समय गरेका निर्णय अवैधानिक भएको र खारेज गर्ने बताइरहेका बेला मन्त्री विश्वकर्माले सरकारको निर्णयको बचाउ गरे । सिंहदरबारमा बसेर सरकारले गरेका सबै निर्णय वैधानिक हुन्, वाणिज्यमन्त्री विश्वकर्माले भने, यसबाट कोही आत्तिनुपर्ने अवस्था छैन । सरकार छाडेर हिँडेपछि निर्णय गरेको भए अवैधानिक हुने उनले जिकिर गरे । निर्वाचनमा पराजित भएर कामचलाउ हालतमा पुगेको सरकारले मुलुकमा दीर्घकालीन महत्व राख्ने निर्णय गरेको भन्दै आलोचना भइरहेका बेला मन्त्री विश्वकर्माले सरकारसँग गोल हान्ने अवसर रहेकाले अझै धेरै महत्वपूर्ण निर्णय गर्न सक्ने संकेत पनि गरे । खेलमा पसेपछि अन्तिम समयसम्म गोल गर्ने चाहना हुन्छ, उनले भने, सरकारमा बसुन्जेल गोल हान्ने अवसर कत्ति पनि छाडिन्न, गोल गर्ने अवसर कसैले गुमाउँदैन । फागुन पहिलो साता मात्रै प्रधानमन्त्रीले राजीनामा दिने उनले बताए । राष्ट्रियसभाको निर्वाचनपछि मात्रै सत्ता हस्तान्तरण प्रक्रिया थालनी हुन्छ, उनले भने । प्रधानमन्त्री शेरबहादुर देउवा निर्णय गर्ने कुरामा नडराउने बताउँदै सरकारमा पुगेका बेला धेरै सकारात्मक निर्णय गरेको मन्त्री विश्वकर्माले दाबी गरे । पछिल्लो चुनावमा पनि कांग्रेसले लोकप्रिय मत पाएको दाबी गर्दै चुनाव जितेर नमात्तिन एमाले र माओवादी केन्द्रलाई आग्रह गरे । आफू मन्त्री भएपछि वाणिज्य क्षेत्रमा सकारात्मक प्रभाव पार्ने खालका दूरगामी काम गरेको पनि उनले दाबी गरे । जति समय सत्तामा रहेँ मैले दूरगामी र मुलुकको हित हुने मात्र काम गरेको छु, मन्त्री विश्वकर्माले भने ।"
सभास्थल निर्माणमा ढिलाइ,"बुटवल : संसद् बैठकस्थल तयार भइरहँदा पहिलो बैठकमा के हुन्छ ? भन्ने चर्चा हुन थालेको छ। प्रदेश ५ को संसद् सचिवालयमा सांसद पहिलो बैठकमा हुने तयारीबारे चासो राख्ने गरेका छन्। संसदको पहिलो बैठकको कार्यसूची बनाउन सर्वदलीय बैठक बस्ने तयारी छ। पहिलो बैठकको सुरु कसरी हुने भन्ने प्रारम्भिक खाका भने तयार भइसकेको छ। पहिलो बैठकमा तीनचार वटा काम हुन्छन्, संघीय संसद् सचिवालयका सहसचिव सुरेन्द्र अर्यालले भने, प्रदेश प्रमुखले संसद् बैठक आह्वानका लागि दिएको पत्र पढेर बैठक सुरु हुन्छ। पहिलो बैठकको अध्यक्षता गर्ने ज्येष्ठ सदस्य बलदेव शर्मा पोखरेलले शुभकामना मन्तव्य व्यक्त गर्दै संसद्मा प्रतिनिधित्व गर्ने ६ दलका नेतालाई शुभकामना दिने समय दिनेछन्। संसद् सञ्चालन गर्न नियमावली नबन्दासम्म अन्तरिक कार्यविधि बनाइनेछ। पहिलो बैठकले त्यो कार्यविधि अनुमोदन गर्नेछ। कार्यविधिको मस्यौदा संघीय संसद्ले नै खाका बनाएर पठाइसकेको छ। सो मस्यौदालाई सर्वदलीय बैठकमा छलफल गराई संसदमा पेस गर्ने तयारी सचिवालयको छ। पहिलो बैठक सभामुखको निर्वाचन मिति तोकेर सकिने सम्भावनाबारे दलभित्र छलफल गरी टुंगो लाग्ने सहसचिव अर्यालले बताए। पहिलो बैठकले संसद् नियमावली निर्माण गर्न समिति बनाउनेछ। नियमावली बनेपछि मात्रै प्रदेश संसद्मा कति वटा संसदीय समिति बन्ने टुंगो लाग्नेछ। मुख्यमन्त्री चयन गर्न संसद्मा काम नहुने भएकाले त्यो प्रक्रिया प्रदेश प्रमुखको कार्यालयले गर्नेछ। संविधानअनुसार फागुन ३ गतेभित्रै मुख्यमन्त्री चयन गर्र्नुपर्छ। संसद्ले फागुन ६ गतेभित्रै सभामुख चयन गर्नेछ। सर्वदलीय छलफलअनुसार बैठकको काम कारबाही तय हुनेछ, ज्येष्ठ सदस्य बलदेव शर्मा पोखरेलले भने। माघ २१ गते बिहान ११ बजे संसद् बैठक बोलाइएको छ। बैठक सञ्चालन गर्न परामर्श लिन प्रदेश प्रमुख उमाकान्त झा काठमाडौं पुगेका छन्। सांसद र कर्मचारीलाई संघीय संसद्को टोलीले बैठकको विषयमा परामर्श दिनेछ। बैठकस्थल तयारी हँदै पूर्वाधार निर्माणको जिम्मा पाएको स्थानीय समितिले समयमै काम सुरु नगरेपछि प्रदेश ५ को बैठकस्थल निर्माणमा चुनौती देखिएको छ। बुधबारबाट सभाकक्षा निर्माण सुरु हँदै छ। बैठकस्थल संघीय संसद्को ढाँचामा बनाउने तयारी गरिएको छ। समयले भ्याएसम्म संघीय संसद्कै ढाँचामा पूर्वाधार व्यवस्थापन हुन्छ, सहसचिव अर्यालले भने। प्राथमिकताको आधार पूर्वाधार निर्माण सुरु भएको उनले बताए। सहसचिव अर्याल नेतृत्वको चार सदस्यीय टोली सोमबार बुटवल आएको छ। प्रदेशका लागि खटिएका कर्मचारी भने अझै आइपुगेका छैनन्। संसद् बैठक कक्षको ड्यासमा सभामुख, संसद् सचिव, कार्यव्यवस्थाका लागि कर्मचारी टेबल, रोस्टम, श्रव्यदृश्य रेकर्डसहितको कन्ट्रोल रुम रहनेछ। सभामुखको अघिल्तिर दायाँतर्फ सत्ता पक्ष, बायाँतर्फ विपक्षी दलका सांसद राखिनेछ। पहिलो बैठकमा सत्तापक्ष र विपक्षी नहुने भएकाले दलगत आधारमा बस्ने व्यवस्था हुने सहसचिव अर्यालले जानकारी दिए। संसद् पछाडि कर्मचारी, दर्शक र पत्रकार बस्ने कुर्सी रहनेछ। संसद्का लागि करिब ९५ कुर्सी राख्ने तयारी गरिएको छ भने दर्शकका लागि बढीमा ५५ कुर्सी राखिनेछन्। प्रदेश ५ मा ८७ जना सांसद छन्। प्रदेश ५ को संसद् सचिवालयका लागि तोकिएको बुटवल उद्योग वाणिज्य संघको भवन साँघुरो हुने देखिएको छ। संसदीय समिति, संसदीय दलका लागि बैठकस्थल व्यवस्थापन गर्न ससाना हल बनाउनुपर्ने भएकाले भवन साँघुरो हुने भएको हो। दुईवटा तला सांसद सचिवालयका लागि प्रयोग गर्ने सहमति भएको छ। बुटवल उद्योग वाणिज्य संघको भवन साँघुरो भए संसद् सचिवालयका कर्मचारीका लागि नजिकैको खाली भवन खोज्नुपर्ने हुन्छ। पहिलो बैठकपपछि मात्रै अन्य संरचनाको तयारी गरिने सचिवालयले जनाएको छ।"
यस्तो छ नयाँ मर्यादाक्रम,"काठमाडौं : सरकारले संघीय शासन लागू भएपछि स्थापित संघ, प्रदेश र स्थानीय तहका पदाधिकारी तथा कर्मचारीलाई समेटेर नयाँ मर्यादाक्रम तोकेको छ । पुरानो मर्यादाक्रम खारेज गर्दै सोमबारको मन्त्रिपरिषद् बैठकले संघीय शासन अनुरुप नयाँ मर्यादाक्रम निर्धारण गरेको हो । मर्यादाक्रममा राष्ट्रपतिदेखि गाउँपालिका उपाध्यक्षसम्म समेटिएको छ । नयाँ शासकीय स्वरूपमा आएका प्रदेश प्रमुख, मुख्यमन्त्री, प्रदेशमन्त्री, महानगरपालिकाका प्रमुखउपप्रमुख, नगरपालिकाका प्रमुखउपप्रमुख, तथा गाउँपालिका अध्यक्षउपाध्यक्षसहितको मर्यादाक्रम निर्धारण गरिएको हो । मर्यादाक्रमको सूची १ देखि ३४ नम्बरसम्म छ । सरकारका प्रवक्ता तथा सञ्चारमन्त्री मोहनबहादुर बस्नेतले पुरानो मर्यादाक्रम खारेज गरी नयाँ मर्यादाक्रम लागू गरिएको अन्नपूर्णलाई जानकारी दिए । प्रवक्ता बस्नेतले संघ, प्रदेश र स्थानीय तहसहितको नयाँ शासन प्रणाली लागू भइसकेकाले परिवर्तित अवस्थाअनुसार नयाँ मर्यादाक्रम निर्धारण गरिएको बताए । सरकारले लागू गरेको मर्यादाक्रमको पहिलो नम्बरमा राष्ट्रपति छन् भने सबैभन्दा तल ३४ औं नम्बरमा नेपाली सेनाका सहायक सेनानी छन् ।नयाँ मर्यादाक्रम दोस्रो नम्बरमा उपराष्ट्रपति र तेस्रोमा प्रधानमन्त्री, चौथोमा प्रधानन्यायधीश, पाँचौंमा प्रतिनिधिसभाका सभामुख, राष्ट्रियसभाका अध्यक्षलाई राखिएको छ । यस्तै, मर्यादाक्रमको छैटांै नम्बरमा पूर्वराष्ट्रपति र उपप्रधानमन्त्रीलाई राखिएको छ । प्रदेशमा राष्ट्रपति सरहको भूमिकामा रहने प्रदेश प्रमुखलाई मर्यादाक्रममा सातौं स्थानमा राखिएको छ भने आठौं स्थानमा पूर्वउपराष्ट्रपति र पूर्वप्रधानमन्त्रीलाई राखिएको छ । शुक्रबारको मन्त्रिपरिषद् बैठकमा केही मन्त्रीले प्रदेश प्रमुख र पूर्वउपराष्ट्रपति तथा पूर्वप्रधानमन्त्रीलाई एकै मर्यादाक्रममा राख्नुपर्ने सुझाव दिएपछि सातौं र आठौं मर्यादाक्रमलाई भने मर्ज हुन सक्ने सम्भावना रहेको एक मन्त्रीले जानकारी दिए । यस्तै, मर्यादाक्रममा प्रदेश सरकारका मुख्यमन्त्री र पूर्वप्रधानन्यायधीश, संसद्का पूर्वअध्यक्षलाई, उपप्रधानमन्त्री, उपसभामुख, र उपाध्यक्षलाई नवौं स्थानमा राखिएको छ । परिवर्तित मर्यादाक्रममा मुख्यसचिवलाई १४ औं नम्बरमा राखिएको छ । प्रधानसेनापति, संघीय संसद्का महासचिव, सर्वोच्च अदालतका मुख्य रजिस्टारलाई १४ नम्बरमै राखिएको भए पनि यीमध्ये सबैभन्दा अघि मुख्यसचिवलाई राखिएको छ । यसैगरी, प्रदेश सभामुख र प्रादेशिक मन्त्रीलाई १५ औं स्थानमा राखिएको छ । प्रदेशसभाका उपसभामुख र प्रदेश राज्यमन्त्रीलाई १६ औं स्थानमा राखिएको छ । उच्च अदालतका मुख्य न्यायाधीश, राष्ट्र बैंकका गभर्नरलाई प्रदेश सरकारभन्दा तल राखिएको छ । मर्यादाक्रममा प्रदेशसभा सदस्य, पूर्वमन्त्री, सरकारका सचिव, सर्वोच्चका रजिस्टार, प्रदेश सरकारका प्रमुख सचिवलाई समान १९ औं स्थानमा राखिएको छ । जनपद र सशस्त्र प्रहरीका दुवै महानिरीक्षकलाई २० औं स्थानममा राखिएको छ । महानगरपालिकाका प्रमुखलाई २१ औं स्थानमा, जिल्ला समन्वय समितिका प्रमुख र प्रदेश लोकसेवा आयोगका सदस्यलाई २३ औं स्थानमा, उपमहानगरपालिकाका प्रमुख र महानगरपालिकाका उपप्रमुखलाई २४ औं स्थानमा राखिएको छ । यस्तै, नगरपालिकाका प्रमुखलाई २५ औं स्थानमा र गाउँपालिकाका प्रमुखलाई २७ औं स्थानमा राखिएको छ । मर्यादाक्रममा धेरै काम हुने नगरपालिका र गाउँपालिका वडा अध्यक्षहरूलाई मर्यादाक्रममा समावेश गरिएको छैन ।"
आगामी युग दक्षिण एशियाको युग : उपराष्ट्रपति पुन,"काठमाडौँ : उपराष्ट्रपति नन्दबहादुर पुनले २१ औं शताब्दीलाई दक्षिण एशियाली क्षेत्रीय सहयोग संगठन (सार्क)को युग बनाउनुपर्नेमा जोड दिए । नेपाल चार्टर्ड एकाउन्टेन्ट्स संस्थाद्वारा काठमाडौँमा आयोजित दक्षिण एशियाली लेखा व्यवसायी सम्मेलनको बुधबार उद्घाटन गर्दै उपराष्ट्रपति पुनले सार्क क्षेत्रका देशको आर्थिक समृद्धिका लागि सामूहिक प्रयत्नको खाँचो रहेको बताए । उनले भने, 'यस क्षेत्रका राष्ट्र जलस्रोत तथा प्राकृतिक स्रोतमा विश्वमा नै धनी रहेका छन्, यसलाई अधिकतम उपयोग गर्दै आगामी युग दक्षिण एशियाली युग बनाउनुपर्छ।' यस क्षेत्रमा गरिबी, अशिक्षा, बेरोजगारी समस्या रहेको उल्लेख गर्दै पुनले यस्ता समस्यालाई सम्बोधन गर्न क्षेत्रीय सहकार्य र एकतालाई अझ बलियो बनाउनुपर्छ बताए । उनले भ्रष्टाचार नियन्त्रण र आर्थिक सुशासन कायम गर्न लेखा व्यवसायीको भूमिका अहम् रहने भनी उपराष्ट्रपति पुनले जोड दिए। सम्मेलनमा सार्क क्षेत्रका लेखा व्यवसायी संस्थाका प्रमुखको सहभागिता रहेको छ । वित्तीय प्रणालीका विविध आयाम, आर्थिक समृद्धि, लेखा व्यवसायीको क्षमता अभिवृद्धि माथि छलफल हुनेछ । आयोजक संस्थाका अध्यक्ष प्रकाशजङ्ग थापाले आर्थिक सुशासन, वित्तीय प्रणालीमा सुधारका लागि सरकारी तथा निजी क्षेत्रको सहकार्य आवश्यक रहेकामा जोड दिँदै भ्रष्टाचार न्यूनीकरण गर्न लेखा व्यवसायीको भूमिका महत्वपूर्ण हुने बताए । सम्मेलनको उद्घाटन सत्रमा दक्षिण एशियाली लेखा व्यवसायी संस्थाका प्रमुख डा सुवोधकुमार कर्णले सम्मेलनमा आर्थिक समृद्धि र दिगो विकासका लागि वित्तीय प्रणालीमा सुधार पर्ने अभिव्यक्ति दिए । रासस"
देउवालाई कुर्सी छाड्न गगन थापाको चेतावनी,"बुटवल : नेपाली कांग्रेसका केन्द्रीय सदस्य गगनकुमार थापाले तत्काल महासमिति बैठक बोलाउन पार्टी सभापति शेरबहादुर देउवालाई आग्रह गरेका छन्। महाधिवेशन नभए पार्टीका प्रदेशसम्मका संरचना व्यवस्थापनमा जटिलता आउने उनले बताए। नेपाली कांगे्रस बुटवल नगर समितिले गरेको अगुवा कार्यकर्ता भेलामा बोल्दै थापाले पार्टीको भावी रणनीति र महाधिवेशनको मिति तय गर्न महासमिति बैठक बोलाउनुपर्ने माग गरे। कांग्रेसको छवि बचाइ राख्नका लागि हालको नेतृत्वले विश्राम लिने बेला आएको भन्दै उनले नयाँ युगको नेतृत्व गर्न पुरानो नेतृत्वले विश्राम लिनुपर्ने बताए। तपाईंहरुले अहिलेसम्म गाडी हाँकेर यहाँसम्म आउनुभयो, अब तपाई्रहरु पछाडि बसेर यात्रा गर्नुहोस् हामी चालक बनेर पार्टी अघि बढाउछौँ, उनले भने। उनले अहिलेको युग युवाको भएकाले पुरानो युगको पुरुषले नयाँ युगको पनि नेतृत्व गर्न सान्दर्भिक नहुने बताए। प्रतिनिधि सभा सदस्यसमेत रहेका थापाले नेपाली कांग्रेसले अबलम्वन गरेको सिद्धान्तमा देश अगाडि बढ्दै गर्दा हारको कारण सम्बन्धमा समीक्षा हुनुपर्ने बताए। कम्युनिष्ट पार्टीहरु मिलेर कांग्रेस हार्यो भन्नु तर्कसंगत नहुने भन्दै उनले पाँच वर्षपछिको निर्वाचनमा कम्युनिस्ट फुटिसक्ने दाबी गरे । अहिलको सन्दर्भमा कांग्रेसले प्रतिपक्षको भूमिकामै बसेर काम गर्नुपर्ने उनको भनाइ छ। कालो धनलाई सेतो धन बनाउन सबैलाई ठाउँ दिनुपर्छ भन्ने भावी प्रधानममन्त्री केपी ओलीको भनाइलाई उनले अल्पबुद्धिको संज्ञा दिए। कालो धनलाई सेतो बनाउन दिनु भन्नु खतरनाक षड्यन्त्र भएको भन्दै यसले देशकै भविष्य अन्योलमा पर्ने दाबी थापाको छ।"
एमालेका मुख्यमन्त्री राष्ट्रियसभा चुनावपछि,"काठमाडौं : एमालेले राष्ट्रियसभा चुनावपछि मात्रै मुख्यमन्त्रीको टुंगो लगाउने भएको छ। संसदीय दल नेता चयन हुन बाँकी प्रदेशमा राष्ट्रियसभा चुनावलगत्तै ज्येष्ठ सदस्यको अध्यक्षतामा प्रदेशसभा संसदीय दलको बैठक बस्ने र मतदानबाट दलको नेता चयन गरिनेछ। केपी ओलीको अध्यक्षतामा मंगलबार बसेको स्थायी समितिको बैठकले सर्वसम्मत नभएका प्रदेशमा मतदानबाटै मुख्यमन्त्री छनोट गर्ने निर्णय गरेको हो। मुख्यमन्त्रीमा आकांक्षी धेरै हुँदा मतदानबाटै छनोट गर्ने निर्णयमा एमाले पुगेको छ। प्रदेश कमिटीबाट सर्वसम्मत हुन नसकेको ठाउँमा मतदानबाट टुंगो लगाइने सचिव गोकर्ण विष्टले बताए। ज्येष्ठ सदस्यको अध्यक्षतामा बस्ने प्रदेशसभा संसदीय दलको बैठकले दल नेताको चयनसम्बन्धी विधि र प्रक्रिया तय गर्नेछ। त्यसका लागि तीन सदस्यी निर्वाचन कमिटी गठन गरिने उपाध्यक्ष वामदेव गौतमले बताए। एमाले र माओवादीबीचको भागबन्डाअनुसार एमालेले प्रदेश १, ३, ४ र ५ मा मुख्यमन्त्रीको नेतृत्व गर्दै छ। प्रदेश ५ मा संसदीय दलको नेतामा सर्वसम्मत रूपमा शंकर पोखरेल घोषित भइसकेकाले बाँकी १, ३ र ४ प्रदेशमा मुख्यमन्त्रीका लागि निर्वाचन हुनेछ। प्रदेशसभा बैठक भने माघ तेस्रो साताका लागि आह्वान भएको छ। एमालेले प्रदेशसभा बैठकअगावै प्रदेशसभामा संसदीय दलको बैठक आयोजना गर्ने भएको छ। दलको नेताको निर्वाचन भएको प्रदेशमा दल नेताको अध्यक्षतामा र दल नेताको निर्वाचन सम्पन्न हुन बाँकी प्रदेशमा ज्येष्ठ सदस्यको अध्यक्षतामा प्रदेशसभामा संसदीय दलको बैठक बस्ने निर्णय गरेको गौतमले बताए। एमालेले एक सातापछि हुन गइरहेको राष्ट्रियसभा चुनावमा मतदाता रहेका प्रदेशसभा सदस्य र स्थानीय निकायका प्रमुखउपप्रमुख र अध्यक्ष र उपाध्यक्षलाई निर्वाचन सम्पन्न नभएसम्मका लागि देशबाहिर र प्रदेशबाहिर नजान निर्देशन जारी गरेको छ। बैठकले एकल संक्रमणीय निर्वाचन प्रणालीमा तालिमको आवश्यकता ठहर गर्दै सबै मतदातालाई अनिवार्य मतदानसम्बन्धी तालिम दिने निर्णय पनि गरेको छ। वाम गठबन्धनका उम्मेदवारलाई विजयी बनाउन संयुक्त रूपमा मतदाता शिक्षा तथा प्रचार प्रसारका कार्यक्रम अघि बढाउने निर्णय गरेको छ। मुख्यमन्त्री छान्ने जिम्मा तीन नेतालाई काठमाडौं : एमालेसँगको सहकार्यमा दुई प्रदेशमा सरकार गठनको तयारीमा लागेको माओवादी केन्द्रले प्रदेश मुख्यमन्त्री छनोटको जिम्मा शीर्ष तीन नेतालाई दिने तयारी गरेको छ। अध्यक्ष पुष्पकमल दाहाल, वरिष्ठ नेता नारायणकाजी श्रेष्ठ र रामबहादुर थापाले अन्तिम टुंगो लगाउनेछन्। प्रदेश ६ र ७ मा माओवादीले एमालेसँगको सहकार्यमा सरकार गठन गर्नेछ। ती दुवै प्रदेशमा दुईदुई जना नेताले मुख्यमन्त्रीको दाबी गर्दै आएका छन्। प्रदेश ६ मा नरेश भण्डारी र महेन्द्रबहादुर शाही तथा प्रदेश ७ मा वीरमान चौधरी र झपट बोहराले दाबी गरेका छन्। मुख्यमन्त्री दाबी गरेका नेता सहमतिमा आउने नदेखिएपछि माओवादीले पार्टीको सम्बन्धित प्रदेश कमिटी, प्रदेश सभासद् र केन्द्रीय सचिवालय सम्मको सुझावका आधारमा मुख्य तीन नेतालाई मुख्यमन्त्री चयनको जिम्मेवारी दिने तयारी भएको प्रवक्ता पम्फा भुसालले बताइन्। २४ माघमा राष्ट्रियसभा चुनाव भएका कारण प्रदेश प्रमुख चुनावअगाडि छानिने सम्भावना न्यून देखिन्छ। माओवादीले प्रदेश ६ र ७ मा मुख्यमन्त्री, प्रदेश ४ र ५ मा सभामुख र प्रदेश १, ३, ६ र ७ मा उपसभामुख लिएर प्रदेश सरकारमा सहकार्य गर्ने समझदारी एमालेसँग टुंग्याएको छ।"
