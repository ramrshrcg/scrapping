शीर्षक,विवरण
निरर्थक बैठक,"केन्द्रीय प्रशासनिक निकाय सिंहदरबारमा रहेका विभिन्न मन्त्रालयका सचिव र सहसचिवहरू कति धेरै मिटिङ बस्छन् भने सेवाग्राहीहरू भेट्नै नपाएको गुनासो गर्न थालेका छन्। ऐन, कानुन बनाउने, नीतिनिर्माण गर्ने र देश विकासको योजना कोर्ने मुलुककै मुख्य थलो मन्त्रालयमा मिटिङहरू हुनु स्वाभाविक हो, तर ती उत्पादक र अर्थपूर्ण हुनुपर्छ। मिटिङ बसेर बनाइएका प्रतिवेदनहरू लागू नहुने तर तिनै विषयमा बारम्बार मिटिङ बस्नुको उपादेयता के हुन्छ ? मिटिङमा भएका निर्णयमध्ये ७० प्रतिशतभन्दा बढी निर्णय कार्यान्वयनमा नआउने तथ्यसमेत प्रधानमन्त्री तथा मन्त्रिपरिषद् कार्यालयकै अधिकारीहरूले उजागर गरेका छन्। यसले पनि सिंहदरबारमा हुने धेरैजसो मिटिङको औचित्यमा प्रश्न उठ्छ। अनावश्यक बैठक गर्ने प्रवृत्तिले प्रशासकहरूको कार्यक्षमता र दायित्वमाथि थप प्रश्न उठाउँछ। कर्मचारीहरूले निजामती सेवामा प्रवेश गर्दा जनहितमा इमानदारीपूर्वक काम गर्ने शपथ खाएका हुन्छन्, तर काम गर्दै जाँदा त्यो प्रतिबद्धता झल्किँदैन। स्वयं कर्मचारीहरूसमेत धेरै बैठक अनुत्पादक हुँदै गएकोमा निराशा व्यक्त गर्छन्। खासगरी सिंहदरबारमा भेटिने तल्लो तहका कर्मचारीहरू हाकिमहरूको बैठकबाट आजित हँुदै गएका छन्। मन्त्रालयमा सचिव र सहसचिवको मिटिङ कति धेरै हुन्छ भने त्यहाँ कार्यरत उपसचिव, शाखा अधिकृत र तल्लो तहका कर्मचारीहरू हाकिम हरूको व्यस्तता देखेर निकै रुस्ट हुने गरेको पाइन्छ। धेरै मिटिङ बसेर फजुल खर्च बढ्ने र सेवाग्राहीले समय नपाउने प्रवृत्ति बढ्दै जानु चिन्ताको विषय हो। अन्नपूर्णले केही दिनदेखि गरेको निगरानीमा गृह, सामान्य प्रशासन, उद्योग, वन तथा भूसंरक्षण, जनसंख्या तथा वातावरण, भौतिक पूर्वाधार तथा यातायात, सूचना तथा सञ्चार, खानेपानी तथा सरसफाइ, शान्ति तथा पुनर्निर्माण र आपूर्ति मन्त्रालयमा दिनहुँ पुग्दा ती मन्त्रालयका सचिव र सहसचिवहरू अधिकांश समय मिटिङमै व्यस्त रहेको पाइयो। सिंहदरबार बाहिर रहेको एक मात्र स्वास्थ्य मन्त्रालयमा पनि यस्तै प्रवृत्ति छ। कतिपय सचिव, सहसचिव भने नगरकोटलगायत मन्त्रालयबाहिर हुने मिटिङका लागि निस्किएको पनि पाइयो। दूरदराजबाट विकास निर्माणका लागि अनुरोध गर्न आएकाहरू कार्यालयका वरिष्ठ अधिकारीहरूलाई भेट्नै नपाई फर्कनुपर्ने अवस्था आउनुले पनि प्रशासनयन्त्रको प्रभावकारितामा प्रश्न उठेको छ। मुलुक अहिले संघीय शासन प्रणालीको कार्यान्वयनको चरणमा छ। यो शासन व्यवस्थाले अंगीकार गरेका मूल्य र मान्यतालाई जनताका घरदैलोमा पुर्याउने हो भने अहिलेको कर्मचारीतन्त्रमा आमूल सुधार जरुरी छ। कामचोर प्रवृत्तिले संघीय शासन प्रणालीलाई सफल बनाउन कठिन हुन सक्छ। त्यसैले संघीय शासन प्रणालीलाई सफल बनाउन पनि अब आम कर्मचारीले कोठे मिटिङ र बैठकलाई पूर्णरूपमा निस्तेज गराई जनताका काममा समर्पित हुने पद्धतिको विकास गर्न सक्नुपर्छ। सर्वसाधारण सेवाग्राहीको भावनाको कदर गर्दै आफ्ना स्वार्थपूर्ण खालको मिटिङमा भन्दा जनताका काममा ध्यान दिने बानीको विकास गर्न जरुरी छ। कार्यान्यवनमा जान सक्ने नीति र योजना बनाउन मिटिङ बस्ने कुरामा विरोध गर्नु हुँदैन, तर उच्च तहका कर्मचारीमा सेवाग्राहीलाई सहयोग गनुपर्ने कार्यलाई प्राथमिकतामा नराखी भत्ताको लागि आन्तरिक मिटिङमा बस्नु शोभनीय हुँदै होइन। कर्मचारीहरू सेवाग्राहीलाई कुराएर मन्त्रालय बाहिर गैरसरकारी र अन्तर्राष्ट्रिय गैरसरकारी संस्थाले बोलाएका आकर्षक कार्यक्रम र मिटिङमा लोभिएर जानु पनि उनीहरूको पदीय मर्यादालाई सुहाउने र उचित व्यवहार होइन। सचिव र सहसचिव जस्ता उच्च तहका कर्मचारीले कार्यालय समयलाई प्राथमिकताका आधारमा छुट्याउन जरुरी छ। अब प्रशासकहरूले मन्त्रालयका अत्यावश्यक मिटिङहरूलाई दिने, सेवाग्राहीलाई दिने र मन्त्रालयबाहिरका संस्थाहरूलाई दिने समय प्राथमिकताका आधारमा छुट्याउनुपर्छ। सेवाग्राहीलाई समय नदिएर मिटिङमा मात्रै व्यस्त हुने परिपाटी अन्त्य हुनुपर्छ।"
अध्यक्षसँग झगडा गर्दा मन्त्री पद खुस्कियो,"काठमाडौं : सहरी विकासमन्त्री दिलनाथ गिरीले पार्टी अध्यक्ष कमल थापाको निरंकुश सोचका कारण आफू बर्खास्तीमा परेको बताएका छन्। बिहीबारको मन्त्रीपरिषद् बैठकमा जुहारी चलेको २४ घन्टा बित्न नपाउँदै बर्खास्त भएका गिरीले अन्नपूर्ण अनलाइनसँग भने, बर्खास्त गरेको कुरा मिडियाबाट थाहा पाएको छु, मलाई पार्टीले आधिकारीक जानकारी गराएको छैन। यो सब पार्टी अध्यक्ष कमल थापाको निरंकुशता र सामन्त सोचको उपज हो। पार्टीगत निर्णय नगरी अध्यक्ष थापाले आफूलाई बर्खास्त गरेको आरोप गिरीको छ। प्रजातन्त्रमा सबैले आआफ्नो विचार र गुनासा राख्न पाउने अधिकार छ। तर, राष्ट्रिय प्रजातन्त्र पार्टी (राप्रपा)का अध्यक्ष कमल थापा चरम निरंकुश बनिसक्नु भएको छ। यो सब त्यसकै परिणाम हो। बिहीबारको मन्त्रिपरिषद् बैठकमा मन्त्री गिरीले सचिव परिवर्तनको प्रस्ताव पेश गरेपछि उपप्रधानमन्त्री समेत रहेका अध्यक्ष थापाले आपत्ति जनाएका थिए। थापाले पार्टी निर्णय विपरित मन्त्री गिरीले सचिव परिवर्तनको प्रस्ताव राखेको भन्दै तत्काल मन्त्रिपरिषद् बैठकमै राजीनामा दिन निर्देशन दिएका थिए। मन्त्री गिरीले राजीनामा दिन आफूलाई आपत्ति नभएको तर, राजीनामा प्रधानमन्त्रीलाई दिने जवाफ फर्काएका थिए। मन्त्री गिरीले आफ्नो प्रस्तावप्रति आपत्ति जनाएपछि पार्टी अध्यक्ष कमल थापालाई झोक्किएर भनेका थिए, मलाई राजीनामा दिन आपत्ति छैन। तर, राजीनामा तपाईंलाई होइन प्रधानमन्त्रीलाई बुझाउने हो। के तपाईंलाई चाहिँ मन्त्री बनिराख्नका निम्ति चुनावमा जनताले जनादेश दिएका छन् ? यही विवादमा रुष्ट बनेका थापाले मन्त्री गिरीलाई शुक्रबार नै बर्खास्त गर्न प्रधानमन्त्री शेरबहादुर देउवालाई पत्र पठाएका हुन्। देउवा मन्त्रिपरिषद्मा अध्यक्ष थापा उपप्रधान तथा स्थानीय विकास मन्त्रालयको जिम्मेवारीमा छन्। पार्टी अध्यक्षले बर्खास्त गर्न पत्र पठाएको खबर मिडियाबाट थाहा पाएका गिरी शुक्रबार मन्त्रालय नगई घरमै बसेका छन्। आज कता हुनुहुन्छ भन्ने अन्नपूर्णको जिज्ञासामा बर्खास्तीमा परेका मन्त्री गिरीले भने, घरमै बसेको छु। आज मन्त्रालय जानु भएन ? म गइनँ, गिरीले छोटो जवाफ दिए। गिरीले पार्टीको कामकारबाहीबारे असन्तुष्टि जनाउँदै नाम प्रजातान्त्रिक भएपनि पार्टीभित्र प्रजातन्त्रको अभ्यास हुन नसकेको आरोप लगाए। पार्टीभित्र कुनै आधिकारीक निर्णय हुँदै हुँदैन। प्रजातान्त्रिक पार्टीमा बहस हुन्छ। तर, राप्रपामा छलफल पनि हुँदैन, गिरीले भने, राप्रपा भनेको कमल थापाको निरंकुशताको पराकाष्ट हो। सहरी विकासमन्त्री दिलनाथ गिरी बर्खास्त"
सहरी विकासमन्त्री दिलनाथ गिरी बर्खास्त,काठमाडौं : राष्ट्रिय प्रजातन्त्र पार्टी (राप्रपा)ले पार्टीको तर्फबाट सरकारमा सहभागी सहरी विकासमन्त्री दिलनाथ गिरीलाई फिर्ता बोलाएको छ । उपप्रधानमन्त्री समेत रहेका राप्रपाका अध्यक्ष कमल थापाले सहरी विकासमन्त्री गिरीलाई बर्खास्त गर्न प्रधानमन्त्रीलाई पत्र पठाएका हुन् । पार्टी निर्णय विपरित मन्त्रीको पदीय मर्यादालाई भुलेको भन्दै अध्यक्ष थापाले गिरीलाई बर्खास्त गर्न प्रधानमन्त्री शेरबहादुर देउवालाई शुक्रबार पत्र पठाएको राप्रपा नेता मोहन श्रेष्ठले अन्नपूर्ण अनलाइनलाई जानकारी दिए । मन्त्री गिरीले मन्त्रालयमा सचिव परिवर्तनका लागि अनावश्यक चलखेल गरेको आरोप छ । यस्तो प्रस्ताव विहीबारको मन्त्रिपरिषद् बैठकमा लगेपछि अध्यक्ष थापाले बैठकमै राजीनामा दिन निर्देशन दिएका थिए । यद्यपी मन्त्री गिरीले भने राजीनामा प्रधानमन्त्रीलाई दिने हो भन्दै जवाफ फर्काएका थिए । पार्टी अध्यक्षलाई जवाफ फर्काएको २४ घन्टा नबित्तै मन्त्री गिरी बर्खास्त भएका हुन् ।
'सहमतिबाटै अध्यादेश',"काठमाडौं : माओवादीले प्रमुख दलबीच राजनीतिक सहमति गरी राष्ट्रियसभा अध्यादेशको गाँठो फुकाएर नयाँ सरकार गठनमा जुट्नुपर्ने प्रस्ताव अघि सारेको छ। माओवादी केन्द्रीय कार्यालयको बिहीबार बसेको बैठकमा नेताहरूले जनताले वाम गठबन्धनप्रति गरेको विश्वास र भरोसालाई निराशा र अविश्वासमा परिणत हुन नदिन तत्काल सरकार गठन गर्नुपर्ने बताएका हुन्। माओवादी अध्यक्ष पुष्पकमल दाहालले बिहीबारै राष्ट्रपति विद्यादेवी भण्डारीसँग भेटी राष्ट्रियसभा अध्यादेश लामो समय अल्झिराख्दा जनतामा निराशा बढेको बताएका थिए। शीतल निवासमा बिहान करिब डेढ घन्टा लामो भेटमा दाहालले मुख्य पाँच दलबीच परामर्श गरी राष्ट्रियसभा अध्यादेशलगायत विवादलाई निकास दिन पहल गर्ने प्रतिबद्धतासमेत जनाएका थिए। दाहालले निर्वाचन आयोगले प्रतिनिधिसभाको समानुपातिकतर्फ दलहरूले पाएको सिट सार्वजनिक नगर्नु आश्चर्यजनक भएको बताउँदै यसका लागि राष्ट्रियसभा अध्यादेश किन र केका लागि आवश्यक परेको हो भन्ने कुरा स्पष्ट नभएको धारणा राष्ट्रपतिसँग राखेका थिए। राष्ट्रपति विद्यादेवी भण्डारीले यथाशीघ्र साझा विन्दु पहिचान गरेर आउन दाहाललाई आग्रह गरिन्। अध्यादेशमा यथाशीघ्र साझा विन्दु पहिचान गरेर आउनुहोस्। राष्ट्र र जनताको जनमत प्राप्त दलहरूले यस्तो अध्यादेशमा अल्झनु राम्रो हुँदैन', राष्ट्रपतिको भनाइ उद्धृत गर्दै राष्ट्रपतिका प्रमुख स्वकीय सचिव डा भेषराज अधिकारीले भने। जवाफमा दाहालले मुख्य दलबीच बैठक बोलाएर निर्णायक पाइला चाल्न राष्ट्रपतिलाई सुझाव दिएको माओवादी सचिवालय सदस्य मणि थापाले जानकारी दिए। बहुमतीयमा जाँदा सरकारले अस्वीकार गर्ने र एकल संक्रमणीयमा एमाले नमान्ने स्थिति छ। यस्तो अवस्थामा बीचको बाटो खोजौं।' पुष्पकमल दाहाल, अध्यक्ष, माओवादी केन्द्र दाहालले राष्ट्रपतिसँग भएका वार्ताको बारेमा माओवादी बैठकमा समेत जानकारी गराएका थिए। एकल संक्रमणीय र बहुमतीय प्रणालीबीचको बाटो खोजौं। बहुमतीयमा जाने कुरालाई सरकारले अस्वीकार गर्ने र एकल संक्रमणीयमा एमाले नमान्ने स्थिति छ', दाहालले भने, यस्तो अवस्थामा मध्यमार्गी धारलाई नै ठीक ठान्छु।' दाहालले मध्यमार्गी धार के हो भन्नेबारे भने बैठकमा नखुलाएको नेता थापाले बताए। संविधानले संघीय संसद् भन्नाले प्रतिनिधिसभा र राष्ट्रियसभालाई मानेकाले अहिलेको अनिर्णयको अवस्थामा एकल संक्रमणीयमा जानु ठीक हुने थापाको तर्क छ। आगामी माघ ७ गतेभित्र तीनै तहको निर्वाचन गर्नुपर्ने संविधानको प्रावधानलाई मिस गर्न नहुने थापाले बताए। माघ ७ भित्र वामपन्थी गठबन्धनको सरकारले राज्य सञ्चालन गरिसक्नुपर्छ। त्यसका लागि अध्यादेशमा सहमति जनाउन ढिलो हुन लागिसक्यो', उनले भने, निर्वाचन भइसकेकाले अवस्थामा खासै केही त हुँदैन तर जनमतको सम्मान नगरेको जस्तो देखिने र विदेशी चलखेलले पाइला टेक्नसक्ने अवस्थाप्रति दलहरू गम्भीर हुनैपर्छ।' राजनीतिक सम्झौता भएको अवस्थामा राष्ट्रियसभा निर्वाचनसम्बन्धी अध्यादेश र प्रदेश प्रमुखको नियुक्तिको काम पनि सहज हुने दाहालले बैठकमा बताएका थिए। वाम गठबन्धनका दुई शीर्ष नेता केपी ओली र दाहालबीच बुधबार मात्रै राजनीतिक सहमति खोज्ने विषयमा छलफल भएको थियो।"
०३८ सालदेखि एउटै वडाध्यक्ष,"ललितपुर : ०३८ सालमा पहिलोपटक वडाध्यक्ष भएका चापागाउँ ११ का ५९ वर्षीय नीलबहादुर देसार मुलुक गणतन्त्रमा गएपछि पनि वडाध्यक्षकै रूपमा काम गरिरहेका छन्। २०३८ देखि २०४९ सालसम्म वडाध्यक्षको कार्यभार सम्हालेका उनी ०५४ को स्थानीय चुनावबाट पुनः निर्वाचित भए। ०५९ सालमा ललितपुर जिल्ला विकास समितिको १० नम्बर इकाइ सदस्य बने। शाही सरकारको पालामा जिल्ला सदस्य थिए। अहिलेसम्ममा उनले थुप्रै शासन व्यवस्था परिवर्तन भएको देखे तर पनि ललितपुरमा हुनुपर्ने विकास गर्न नसकेकोमा उनको गुनासो छ। जिल्लाको दक्षिणी भेगमा सरकार पुगेकै छैन', उनले भने। गाउँफर्क राष्ट्रिय अभियानदेखि गणतन्त्रकालसम्म वडाध्यक्ष बन्दा कस्तो अनुभूति भयो भन्ने जिज्ञासामा देसार भन्छन्, व्यवस्था र पार्टी नराम्रा होइनन्, नराम्रो त हामी र हाम्रो मानसिकता हो। चुनौती र अवसर उत्तिकै छन्।' ललितपुर जिल्ला अस्पताल चापागाउँमा ल्याउनुपर्ने स्थानीयको अर्को माग छ। उनी निर्वाचित वडा ११ का लागि सरकारले ८० लाख बजेट छुट्याएको छ। पहिला वडा सानो ठाउँ थियो, अहिले साविकका ६ वडा गाभिएको छ। सरकारमा कुरा पुर्याउँदै विकासका प्याकेज ल्याउने क्षमताका नेताहरू आजसम्म देखिएका छैनन्। संघीयताको अर्थ सिंहदरबारको अधिकार गाउँगाउँमा भन्ने पाठ घोकाइन्छ तर कार्यान्वयन नहुँदा स्थानीय तह अधिकारविहीन अवस्थाको अनुभव गरिरहेका छन्', उनी भन्छन्। उनको बुझाइमा सबैभन्दा प्राथमिकतामा परेका काम सडक निर्माण हो। ११ नम्बरमा मात्रै सडक निर्माण क्रममा दुई सय घर भत्काउनुपर्ने भएकाले अप्ठ्यारो परेको उनी बताउँछन्। सरकारले चलनचल्तीको मुआब्जा नदिएकाले यो काम फलामको चिउरा बनेको छ', उनले भने। ललितपुर जिल्ला अस्पताल चापागाउँमा ल्याउनुपर्ने स्थानीयको अर्को माग छ। जनताको मागलाई सिंहदरबारबाटै पहल गराउने कार्यमा सक्रिय रहेको र यो काम सम्पन्न गराइछाड्ने प्रतिबद्धता पनि उनले जनाएका छन्।"
"अन्ततः फुक्यो राजनीतिक गाँठो, एमाले पछि हट्दा कांग्रेसलाई फाइदा","काठमाडौं: राष्ट्रपति विद्यादेवी भण्डारीले राष्ट्रिय सभा गठन सम्बन्धी अध्यादेश प्रमाणीकरण गरेपछि अवरुद्ध राजनीतिक गाँठो फुकेको छ । दुई महिना बढी राष्ट्रपति कार्यालयमा थन्किएको अध्यादेश प्रमुख दलहरुको सहमतिमा राष्ट्रपति भण्डारीले प्रमाणीकरण गरेकी छन् । प्रधानमन्त्री शेरबहादुर देउवा, एमाले अध्यक्ष केपी शर्मा ओली र माओवादी अध्यक्ष पुष्पकमल दाहालप्रचण्ड सँगको परामर्शपछि राष्ट्रपति भण्डारीले अध्यादेश अनुमोदन गरेपछि राजनीतिक गाँठो फुकेको हो । यो विधेयक पारितका लागि माओवादी अध्यक्ष प्रचण्डले एमालेकांग्रेस दुवैले आफ्नो अडानबाट पछि हट्नुपर्ने भन्दै बिहीबार मात्रै मध्यमार्गी बाटो खोज्नुपर्ने बताएका थिए । उनले एकल संक्रमणीयबाट गएर केही सीट कांग्रेसलाई दिने कुरामा मन सानो बनाउन नहुने बताएका थिए । नयाँ सरकारको बाटो खुल्यो अध्यादेश प्रमाणाीकरणसँगै राष्ट्रिय सभा र सरकार गठनसम्मको बाटो खुलेको छ । नेपाल बार एसोसियनका अध्यक्ष शेरबहादुर केसीले राष्ट्रिय सभासम्बन्धी अध्यादेश प्रमाणीकरणपछि राजनीतिक डेडलक समाप्त भएको बताए । उनले राष्ट्रपतिको कार्यालयमा लामो समय रोकिएको अध्यादेश जारी गर्न कुरा सकारात्मक र स्वागतयोग्य कदम भएको बताए । अधिवक्ता केसीले भने, अब सबै कन्फ्युजन सकियो, राजनीतिक डेडलक हट्यो । उनले संविधान कार्यान्वयन अन्तिम चरणमा पुगेको बताए । तीनै तहको निर्वाचन सकिएपछि संविधान पूर्णरुपमा कार्यान्वयन हुन्छ र मुलुकले नयाँ बाटो तय गर्छ अधिवक्ता केसीले भने । यसरी बन्छ राष्ट्रिय सभा संविधानको धारा ६ अनुसार वर्तमान शेरबहादुर देउवा नेतृत्वको सरकारले राष्ट्रिय सभा चुनावको मिति तय गर्छ , निर्वाचन आयोगले ७ वटै प्रदेशबाट कम्तिमा ३ महिला, १ दलित, १ अपाङगता भएका व्यक्ति वा अल्पसख्यक गरी ८ जनाको दरले जम्मा ५६ जनाको चुनाव गर्छ , तीन जना सरकारले मनोनित गर्छ । राष्ट्रिय सभामा ५९ जना सदस्यीय रहने छ । धारा ८४(४) अनुसार संघीय संसद(प्रतिनिधि सभा र राष्ट्रिय सभा) मा प्रत्येक राजनीतिक दलले कम्तिमा ३३ प्रतिशत महिलाको प्रतिनिधित्वको सुनिश्चिता गर्नु पर्ने व्यवस्था गरेका छ । निर्वाचन आयोगले महिलाको ३३ प्रतिशत प्रतिनिधित्वको प्रमाणीकरण गरी अन्तिम नतिजा सार्वजनिक गरेपछि नयाँ सरकारको निर्माणको बाटो खुल्ने अधिवक्ता केसीले बताए । अध्यादेश अनुमोदन नहुँदा निर्वाचन आयोगले प्रतिनिधि सभाको समानुपातिकतर्फको नतिजा दिन समस्या भएको बताउदै आएको थियो । गाँठो फुकेसँगै केही दिन भित्र आयोगले समानुपातिकको नतिजा दिन सक्ने भएको छ । सरकारले मन्त्रिपरिषदले गत कार्तिक १ गते राष्ट्रिय सभा गठनसम्बन्धी अध्यादेश प्रमाणिकरणका लागि राष्ट्रपति कार्यालयमा अनुमोदनका लागि पठाएको थियो । निर्वाचनका कारण थन्किएको अध्यादेशमा सत्तारुढ नेपाली कांगेस र निर्वाचनपछि सबैभन्दा ठूलो बनेको एमालेबीचको आआफ्नै अडानका कारण दुई महिनादेखि राष्ट्रपति कार्यालयमा थन्किएको थियो । एमाले पछि हट्दा कांग्रेसलाई फाइदा एमालेले दुई बर्षपछि लागू हुन नसक्ने भन्दै राष्ट्रिय सभा गठनसम्बन्धी अध्यादेशमा भएको एकल संक्रमणीय प्रणालीलाई विरोध गर्दै आएको थियो । अध्यादेशका कारण राजनीतिक गतिरोध लम्बिने देखेर बिहीबार भएको स्थायी समितिको बैठकले एकल संक्रमणीयमा लचिलो हुने निर्णय गरेपछि एमालेले अडानमा पछाडि हटेको हो । उता नेपाली कांगे्रसले बहुमतीय प्रणालीको आधारमा राष्ट्रिय सभा गठन गर्ने गरी राष्ट्रिय सभा गठनसम्बन्धी विधेयक मस्यौदा गरेको थियो । संसदमा मस्यौदा गरेको सो विधेयक केही समय सांसदमा विचाराधीन अवस्था रह्यो । स्थानीय निर्वाचनमा परिणाम कांग्रेसको पक्षमा नभएपछि आफैँले मस्यौदा गरेका विधेयकबाट ब्याक भएको थियो । अध्यादेश पारित भएपछि हुने एकलसंक्रमणीय प्रणाली लागू हुँदा कांग्रेसलाई फाइदा हुने भएका छ । वाम गठबन्धनलाई भने घाटा हुने भएको छ । राष्ट्रिय सभामा कांग्रेसको कम्तिमा प्रत्येक प्रदेशबाट १ जना प्रतिनिधित्व हुनेछ भने सरकारले मनोनयन गर्ने ३ जना कांग्रेसले आफ्ना मान्छे चुन्न पाउने भएको छ । बहुमतीय प्रणालीमा हुने कांग्रेसको राष्ट्रिय प्रतिनिधित्व नहुने अवस्था रहेको थियो । १,३,४,५,६ र ७ गरी ६ वटा प्रदेशमा वामगठबन्धनको बहुमत छ भने २ नम्बरमा मधेसवादी दलको बहुमत छ । उता वाम एकता देखिएको गतिरोध समेत एमाले अध्यक्ष ओली र माओवादी अध्यक्ष प्रचण्डको लगातारको भेट र सम्पर्कले समाप्त पारिसकेको छ । एकता संयोजन समितिको बैठकको गृहकार्य भइरहेको छ ।"
तुलसी गिरीलाई २५ लाख !,"काठमाडौं : सरकारले तत्कालीन राजा ज्ञानेन्द्र नेतृत्वको मन्त्रिपरिषद्का उपाध्यक्ष डा तुलसी गिरीलाई आर्थिक सहायताबापत २५ लाख रुपैयाँ दिने भएको छ। मन्त्रिपरिषद् बैठकले बिहीबार डा गिरीलाई उपचारका लागि २५ लाख आर्थिक सहायता उपलब्ध गराउने निर्णय गरेको हो। सरकारको यो निर्णयलाई गोप्य राखिएको छ। प्रधानमन्त्रीनिकट स्रोतका अनुसार डा गिरीलाई २५ लाख दिने उपप्रधानमन्त्री तथा ऊर्जामन्त्री कमल थापाको प्रस्ताव बैठकले स्वीकृत गरेको हो। यसअघि पुष्पकमल दाहाल नेतृत्वको सरकारकै पालामा डा गिरीले उपचारका लागि आर्थिक सहायता माग गर्दै प्रधानमन्त्री कार्यालयमा निवेदन दिएका थिए। यसैगरी मन्त्रिपरिषद्ले गृह मन्त्रालयको प्रस्तावमा सयभन्दा बढीलाई आर्थिक सहायता दिने निर्णय गरेको जनाइएको छ। मिर्गौला, क्यान्सरपीडितलाई ५ हजार सरकारले दुवै मिर्गौला बिग्रिएर ट्रान्सप्लान्ट गरेका पीडित, क्यान्सरपीडित र स्पाइनल कर्ड इन्जुरीका बिरामीलाई पनि मासिक पाँच हजार जीवीकोपार्जन भत्ता दिने निर्णय गरेको छ। बैठकले व्यावसायिक शिक्षा तथा तालिम अभिवृद्धि परियोजनाका लागि विश्व बैंकले दिने ६० मिलियन डलर (करिब ६ अर्ब २१ करोड) ऋण सहायता लिन स्वीकृति प्रदान गरेको अर्थमन्त्री ज्ञानेन्द्रबहादुर कार्कीले जानकारी दिए। सरकारले कोरिया सरकारले काठमाडौं विश्वविद्यालयको अनुसन्धान तथा तालिम विकास केन्द्र स्थापनाका लागि उपलब्ध गराउने एक अर्ब चार करोड अनुदान सहायता पनि स्वीकृत गरेको छ। बैठकले स्वास्थ्य मन्त्रालयको सचिवमा डा पुष्पा चौधरीलाई बढुवा गर्ने निर्णय गरेको छ। यसैगरी राष्ट्रिय प्राकृतिक स्रोत तथा वित्त आयोगको कामु सचिवमा अर्थ मन्त्रालयका सहसचिव वैकुण्ठ अर्याललाई जिम्मेवारी दिने निर्णय गरिएको छ। बैठकले दुई सचिवको सरुवा गरेको छ। खानेपानी तथा सरसफाई मन्त्रालयका सचिव कृष्णराज बिसीलाई शान्ति तथा पुनर्निर्माण मन्त्रालय र शान्ति तथा पुनर्निर्माण सचिव गजेन्द्रकुमार ठाकुरलाई खानेपानी मन्त्रालयको सचिवमा सरुवा गरेको छ।"
नगरसभा देख्न पाउँदा खुसी,"जनकपुरधाम : ८९ वर्षीय सुदर्शन झा शुक्रबार बिहान ११ बजेदेखि नै बघचौडास्थित मावि परिसरमा आएर बसेका थिए। चिसो मौसममा पनि उनी उत्साहित देखिन्थे। यो उत्साह उनमा प्रथम नगरसभा उद्घाटन समारोहले थपेको थियो। यो दिन यसै जीवनमा हेर्न पाएँ, निकै खुसी लागेको छ, उनले भने। शुक्रबार हंसपुर नगरपालिकाको प्रथम नगरसभास्थल भरिभराउ थियो। जनप्रतिनिधिले गाउँठाउँको विकासका लागि के कस्ता नयाँ योजना ल्याउँछन् भन्ने जिज्ञासा सबैमा थियो। २० वर्षको अन्तरालपछि जनप्रतिनिधिले गाउँको विकासका लागि यसरी बजेट प्रस्तुत गर्दा सबैको चासो भने भ्रष्टाचार न्यूनीकरणमा देखिन्थ्यो। सहभागीबीच अब विकास बजेटको सदुपयोग हुनुपर्छ, भ्रष्टाचारमुक्त समाज हुनुपर्छ भन्ने चर्चा चलिरहेको थियो। धनुषाका १८ स्थानीय तहमध्ये सबैभन्दा पहिला परिषद् सम्पन्न गर्न लागेको हंसपुर नगरपालिकाका जनप्रतिनिधिले पनि विकासको प्रतिबद्धता जनाए। विगतमा कोठामा परिषद् गरेर कर्मचारी अनि दलीय प्रतिनिधिको मिलेमतोमा बजेट कुम्ल्याउँदै आएकाले आधारभूत सेवासुविधाबाट पनि वञ्चित हुनुपर्ने स्थानीयको भनाइ छ। यस क्षेत्रका बासिन्दाले स्थानीय सरकारबाट भेदभावरहित विकासको अपेक्षा गरेको हंसपुरका कांग्रेस नेता प्रदीप यादवले बताए। बजेट वितवरण सबैभन्दा पहिला गाउँघरका जनतालाई आधारभूत सुविधा उपलब्ध गराउनमा केन्द्रित हुनुपर्ने उनको भनाइ छ। यस क्षेत्रमा पक्की सडक निर्माण र सिँचाइ अत्यावश्यक भएकाले यसमा जनप्रतिनिधिले बजेट विनियोजन गर्नुपर्ने स्थानीय सुशीलकुमार साहले बताए। स्थानीय निकाय जनप्रतिनिधिविहीन हुँदा कर्मचारीले जेनतेन चलाएका थिए। भ्रष्टाचार मौलाएको थियो तर अबका दिनमा सबै अधिकार गाउँमै आएको हुनाले यसको सदुपयोग होस् भन्ने चाहना छ, उनले भने। हंसपुर नगरपालिकाकी उपमेयर रेणु झाले विकासको मुद्दा नबिर्सने बताइन्। नौ वडा र ३२ टोल रहेको यो नगरपालिकाको नगरसभा उद्घाटनमा विभिन्न योजनाका लागि करिब २० करोडको बजेट प्रस्तुत गरिएको छ।"
विजय गच्छदारलाई सर्वोच्च अदालतले बोलायो,"काठमाडौं : सर्वोच्च अदालतले सुनसरी ३ को पुनःमतगणनाको मुद्दामा सो क्षेत्रका नेपाली कांग्रेसका विजयी उम्मेदवार विजयकुमार गच्छदार र निर्वाचन आयोग दुवैलाई छलफलका लागि बोलाउने भएको छ । प्रधानन्यायाधीश गोपाल पराजुली तथा न्यायाधीश दीपकराज जोशी, ओमप्रकाश मिश्र, चोलेन्द्रशम्शेर जबरा र दीपककुमार कार्कीको संवैधानिक इजलासले आज अन्तरिम आदेश जारी गर्ने वा नगर्ने विषयमा छलफल गर्न गच्छदार र आयोग दुवै पक्षलाई बोलाउने आदेश गरेको हो । क्षेत्रमा वाम गठबन्धनतर्फबाट नेकपा (एमाले) की भगवती चौधरीले गच्छदारले निर्वाचन आचारसंहिताविपरीत कर्मचारीलाई लतपतिएको र बदर मतसमेत रुख चिह्नमा गणना गर्न लगाएको जनाउँदै पुनःमतगणना गर्नुपर्ने मागको मुद्दाको सुनुवाइपछि सो आदेश दिएको हो । चौधरीले यही पुस ११ गते सो क्षेत्रमा मंसिर २१ गतेको मतगणनामा १९औँ लटमा निर्वाचनको मतगणनाका क्रममा नौ वटा अर्धकट्टीसहितको मतपत्र पाइएको तर निर्वाचन अधिकृतले सिरियल नम्बर हेर्नसमेत नदिएको जिकिर गर्नुभएको छ । पाँच मतदान केन्द्रमा रुख चिह्नमा स्वस्तिक छाप फरक रहेको मतपत्र भेटिएको र त्यसलाई पनि सदर गरिएको तथा सूर्य चिह्नमा लागेको स्वस्तिक छापको घेरा स्पष्ट रहँदा रहँदै बदरमा गणना गरिएको जनाइएको छ । सुनसरी ३ को मतगणनाबाट गच्छदारले ३८ हजार ९७२ र चौधरीले ३८ हजार ६५१ प्राप्त गर्नुभएको थियो । गच्छदार र चौधरीको मतअन्तर ३२१ छ ।रासस"
कांग्रेसको केन्द्रीय कार्यसम्पादन समितिको बैठक जारी,"काठमाडौं : प्रतिनिधिसभा र प्रदेशसभाको निर्वाचनमा नराम्ररी पराजित कांग्रेसको केन्द्रीय कार्यसम्पादन समितिको बैठक शुक्रबार बस्दैछ। प्रधानमन्त्री निवास वालुवाटारमा कांग्रेसको २९ सदस्यीय कार्यसम्पादन समितिको बैठकले समानुपातिक सूचीका साथै आगामी केन्द्रीय कार्यसमिति बैठकबारे समेत छलफल गर्नेछ। कांग्रेस सभापति तथा प्रधानमन्त्री शेरबहादुर देउवाले महामन्त्री शशांक कोइराला, वरिष्ठ नेता रामचन्द्र पौडैलसँग छलफल गरेपछि शुक्रबार बैठक बोलाएका थिए। निर्वाचन आयोगले प्रदेशसभाको समानुपातिक सूचीबाट विजेता उम्मेदवारको सूची पठाउन दलहरूलाई पत्र पठाएपछि कांग्रेस सभापति देउवाले समितिको बैठक बोलाएको कांग्रेस नेताहरूले बताएका छन्। बैठकमा घनिभुत छलफल भइरहेको छ । निर्वाचनमा पार्टीको लज्जास्पद पराजयसँगै कांग्रेसभित्र केन्द्रीय कार्यसमिति बैठक बोलाउनेदेखि विशेष महाधिवेशन गर्नुपर्नेसम्मका आवाज उठिरहेका छन्। सभापति देउवा प्रतिनिधिसभाको समानुपातिकतर्फ निर्वाचित हुने उम्मेदवारको सूची टुंगो लगाइसकेपछि केन्द्रीय कार्यसमिति बैठक बोलाउने मनस्थितिमा रहेको कांग्रेस नेताहरूले बताएका छन्। कांग्रेस पार्टी कार्यालयका मुख्यसचिव कृष्णप्रसाद पौडेलका अनुसार शुक्रबार बस्ने कार्यसम्पादन समितिको बैठकमा समानुपातिकतर्फको विजेता सूची, राष्ट्रियसभा गठनसम्बन्धी अध्यादेश र समसामयिक राजनीतिक अवस्थामाथि छलफल हुनेछ। प्रतिनिधिसभा र राष्ट्रियसभा चुनावमा कांग्रेसले प्रत्यक्षतर्फका १ सय ६५ सिट मध्ये २३ सिट मात्र जितेको छ। कांग्रेसको कार्यसम्पादन समितिमा रहेका अधिकांश नेताहरू चुनावमा पराजित भएका छन्। समितिमा रहेका प्रकाशमान सिंहदेखि शेखर कोइरालासम्म केन्द्रीय नेताहरूले समेत पार्टी नेतृत्वको आलोचना गर्दै सार्वजनिक रूपमा तत्काल केन्द्रीय कार्यसमिति बैठक बोलाउन माग गरेका थिए। शुक्रबार बस्ने कार्यसम्पादन समिति बैठकमा प्रकाशमान सिंह, अर्जुननरसिंह केसीलगायत नेताहरूले तत्काल केन्द्रिय कार्यसमिति बैठक बोलाउन माग गर्ने कांग्रेस स्रोतले बताएको छ।"
माओवादीले छान्यो प्रदेशसभाका समानुपातिक सांसद (सूचीसहित),काठमाडौं : नेकपा माओवादी केन्द्रले प्रदेशसभा सदस्यको समानुपातिक सांसदको टुंगो लगाएको छ । नेकपा माओवादीले प्रदेश सभामा समानुपातिकतर्फ जम्मा ३५ सिट पाएको छ । माओवादी केन्द्रको शुक्रबार बसेको केन्द्रीय कार्यालय बैठकले प्रदेश सांसदको नाम टुंगो लगाएको हो । निर्वाचन आयोगले दलहरुलाई शुक्रबार कार्यालय समयभित्र समानुपातिक तर्फ प्राप्त गरेको सिटमा सदस्यको नाम पठाउन भनेको थियो । प्रदेश नं१ १ सीता थेवे २  कुशुमकुमारी श्रेष्ठ ३ शौभाग्य राई ४ सरस्वती पोखरेल ५ उमिता बिश्वकर्मा प्रदेश नं२ १ जगतप्रसाद यादव २  महम्मद समीर ३ रुबीकुमारी कर्ण ४ प्रमिला कुमारी यादव ५ फुलियादेवी सदा प्रदेश नं ३ १ दिनेश महर्जन २ आाङ्देण्डी लामा ३ ओेम घलान ४ हिमाली गोले ५ प्रतिमा श्रेष्ठ ६ सीता अधिकारी ७ भावना सुवेदी ८ कञ्चन खनाल प्रदेश नं४ १ गायत्री गुरुङ २ मधु अधिकारी (गुरुङ) ३ दिलमाया रोकामगर (गौतम) प्रदेश नं५ १ गीता थापा २ दामाकुमारी शर्मा ३ पार्वती पुन (गहतराज) ४ लौटी थारु ५ दीपा बिक ६ सुष्मा यादव प्रदेश नं६ १ पुष्पा घर्ती बिष्ट २ सीताकुमारी नेपाली ३ बिमला केसी ४ कृष्णा शाह प्रदेश नं७ १ निर्मला बडाल (जोशी) २ कुन्ती जैशी ३ बिनिता चौधरी ४ शान्ति नेपाली
बहस : प्रदेश ३ को राजधानी कहाँ ?,"काठमाडौं : सरकारले प्रदेश राजधानी तोक्न नसक्दा बहस पेचिलो बन्दै गएको छ। चिया पसलदेखि उच्च राजनीतिक नेतृत्व प्रदेश राजधानीको बहसमा जुटेका छन्। नेताले आफ्नो राजनीतिक स्वार्थ केन्द्रमा राखेर विभिन्न सहरको नाम चर्चामा ल्याएका छन्। देशकै राजधानी समेटिएको प्रदेश ३ को राजधानी कहाँ ? प्रश्न अनुत्तरित छ। प्रदेश राजधानीको बहस पेचिलो बन्दै गर्दा सरकारले राजधानी तोक्ने गरी सम्भाव्यता अध्ययन सुरु गरेको छ। प्रदेश ३ को राजधानीका लागि अहिले काठमाडौं, भक्तपुर, बनेपा, ललितपुर, हेटौंडा चर्चामा छन्। प्रदेश ३ को राजधानी कहाँ ? फरकफरक विचार आएका छन्। प्रदेश राजधानीबारे अष्टलक्ष्मी शाक्य, रत्नप्रसाद ढकाल, महेश बस्नेत र डोरमणि पौडेलको विचार : प्रदेश राजधानीमा विवाद नगरौँ : अष्टलक्ष्मी शाक्य एमाले उपाध्यक्षसमेत रहेकी अष्टलक्ष्मी शाक्यको नाम प्रदेश नम्बर ३ को मुख्यमन्त्रीको रुपमा चर्चामा छ। काठमाडौं क्षेत्र नम्बर ८ (ख) बाट निर्वाचित प्रदेशसभा सदस्य शाक्य प्रदेश राजधानी सबैको चासो भए पनि विवाद गर्नु नहुने धारणा राख्छिन्। राजधानी कहाँ राख्ने भन्ने चासो सबैको छ, हुनु पनि पर्छ। आआफ्नै माग पनि छन्, शाक्य भन्छिन्, प्रदेश ३ मा १३ जिल्ला छन्। सबै जिल्लालाई अनुकुल हुनेगरी केन्द्र तोक्नुपर्छ। सबैलाई अनुकुल हुनेगरी प्रदेश राजधानी तोक्न सकिने भए पनि काठमाडौं केन्द्रीय राजधानी भएकाले यहाँ राख्न नहुने शाक्यको तर्क छ। सुरुमा पूर्वाधार हेरेर अस्थायी राजधानी तोक्नुपर्ने र पछि प्रदेसभामा बहस गरेर राजधानी बनाउनुपर्ने उनको भनाइ छ। प्रदेश राजधानीका लागि पूर्वाधार पनि हुनुपर्छ। अहिले अस्थायी तोक्न सकिएला तर, यसको पूर्ण निर्णयको अधिकार प्रदेश सभामा हुने भएकाले प्रदेश सभालाई निर्णय गर्न दिनुपर्छ , शाक्य भन्छिन्, प्रदेश राजधानीका रुपमा चितवन, मकवानपुर, काभ्रे, बनेपा, भक्तपुर, ललितपुरको नाम चर्चामा सुन्छु। जति चर्चा भए पनि मलाई अहिले पूर्वाधारको हिसाबले भक्तपुर उपयुक्त लाग्छ। सरकारले पनि भक्तपुरलाई नै अस्थायी राजधानी बनाउने पहल थालेको छ। प्रदेश राजधानीका नाममा विवाद नगरी प्रशासनिक दृष्टिले उपयुक्त स्थानमा राख्नुपर्ने उनको भनाइ छ। समानुपातिकको नतिजा सार्वजनिक भएपछि प्रदेशसभाको प्रक्रिया अगाडि बढ्छ। अन्य सहरलाई औद्योगिक, पर्यटकीयलगायत दृष्टिकोणबाट विकास गरेर भक्तपुरलाई तत्काल राजधानी तोक्नु राम्रो होला भन्ने लाग्छ। थप निर्णय त प्रदेशसभाले आफैँ गर्छ। उपत्यका ठीक छैन, काभ्रे उचित विकल्प : रत्न ढकाल माओवादी केन्द्रका युवा नेता एवम् अखिल क्रान्तिकारीका पूर्व अध्यक्ष रत्नप्रसाद ढकाल प्रदेश ३ को राजधानी काभ्रेलाई बनाउनुपर्ने तर्क राख्छन्। काभ्रेपलान्चोक निर्वाचन क्षेत्र १ (क) का प्रदेशसभा सदस्य ढकाल देशको राजधानी भएकाले उपत्यका (काठमाडौं, भक्तपुर र ललितपुर) मा प्रदेश ३ को राजधानी राख्नु उपयुक्त नहुने बताउँछन्। संघीयता भनेकै केन्द्रको सुविधा वितरण गर्ने संरचना भएकाले प्रदेश ३ को राजधानी काभ्रे हुनुपर्ने दाबी उनको छ। काठमाडौं भक्तपुर, ललितपुर उपयुक्त हुनै सक्दैन। उपत्यका भनेको देशको राजधानी हो। सबैभन्दा उपयुक्त काभ्रे हो। राजधानीबाट नजिक भएर पनि पछाडि परेको छ, राजधानी तोकेर काभ्रेको विकास गर्न सकिन्छ, ढकाल भन्छन्, भौगोलिक हिसाबले पनि उपत्यकाबाहेक काभ्रे नै उपयुक्त छ। उपत्यकामै प्रदेश राजधानी बनाउनु भनेको एकात्मक प्रणालीलाई स्वीकार गर्नु हो। काभ्रे राजधानी हुँदा बीपी राजमार्गलाई प्रयोग गरेर उपत्यका नपसी प्रदेश राजधानीमा पुग्न सक्ने अवस्था छ, प्रदेश ३ का दुई तीन जिल्लाका लागि काभ्रे टाढा भए पनि अधिकांश जिल्लाका लागि उपयुक्त छ। नेता ढकाल व्यवस्थापकीय हिसाबले समेत काभ्रे सक्षम भएको दाबी गर्छन्। राजधानीका लागि साधन स्रोत जुटाउन काभ्रे तयार छ। सरकारलाई प्रस्ताव पनि पठाएका छौँ, ढकालले भने। काभ्रेमा राजधानी भए शैक्षिक तालिम केन्द्र र बनेपाको आईटी पार्कजस्ता क्षेत्रको उपयोग गर्न सकिने धारणा उनको छ। भक्तपुरको विकल्प छैन : महेश बस्नेत एमाले युवा नेता तथा भक्तपुर क्षेत्र नम्बर २ का प्रतिनिधिसभा सदस्य महेश बस्नेत प्रदेश ३ को राजधानी भक्तपुर नै बनाउनुपर्ने अडानमा छन्। प्रदेश ३ को राजधानी भक्तपुरबाहेक अन्य क्षेत्र उपयुक्त नभएको उनको तर्क छ। प्रदेश ३ को राजधानी भक्तपुर उपयुक्त छ। भक्तपुरबाहेक बाहिर जहाँ लगे पनि कोल्टे पर्छ। काभ्रे बनाउँदा हेटौंडालाई कोल्टेपर्छ, हेटौंडा बनाउँदा सिन्धुपाल्चोक, नुवाकोटलाई कोल्टेपर्छ, बस्नेत भन्छन्, राजधानी भनेको जनताको पहुँच सेवा र सुविधा पुग्ने ठाउँमा राख्नुपर्छ। बस्नेत हेटौंडालाई त्यहाँको विशेषतामा आधारित औद्योगिक सहर बनाउन सकिने धारणा राख्छन्। बस्नेतले भक्तपुरलाई राजधानी बनाउँदा कार्यालय व्यवस्थापनको विकल्प समेत दिएका छन्। भक्तपुर शिक्षा अफिसलाई मुख्यमन्त्रीको कार्यालय, कृषि विकास तालिम केन्द्र सानोठिमी मन्त्रालय, बोडेमा प्रदेशसभा, खरिपाटीको तालिम केन्द्र अन्य मन्त्रालय राख्न सकिन्छ, पूर्वाधार व्यवस्थापनको विकल्प दिँदै बस्नेतले भने, नगरकोट खानेपानी अफिसलाई गभर्नरको कार्यालय बनाएर व्यवस्थापन गर्न सकिन्छ। भक्तपुरमा अधिकांश क्षेत्र खाली भएकाले आधुनिक सहर बनाउन सकिने तर्क बस्नेतको छ। सल्लाघारीमा ९९ सय रोपनी, जगातीमा दुई सय ५० रोपनी, गठ्ठाघरमा रहेको हवाई विभागको चार सय रोपनी जग्गालाई उपयोग गर्न सकिन्छ, बस्नेत थप्छन्, चाँगुनारायण र सूर्यविनायक नगरपालिकाको अधिकांश क्षेत्र खाली छ। यी सबै क्षेत्र समेटेर आधुनिक सहर बनाउन सकिन्छ। उपत्यका बाहिर लानुपर्छ : रोरमणि पौडेल मवानपुर क्षेत्र नम्बर १ (ख) का प्रदेश सांसद सदस्य डोरमणि पौडेल भने प्रदेश ३ को राजधानी उपत्यका (काठमाडौं, भक्तपुर र ललितपुर) बाट बाहिर लानुपर्ने धारणा राख्छन्। प्रदेश ३ को राजधानी काठमाडौं उपत्यका बाहिर हुनुपर्छ। एउटा विकासोन्मुख मान्छेको भनाइ विकेन्द्रिकरण हुनुपर्छ भन्ने हुन्छ। काठमाडौंको चाप घटाउन नसकिरहेको अवस्था छ। त्यो भीडभाडमाथि राजधानी बनाएर अर्को भीड थप्नु हुँदैन, पौडेल भन्छन्, काठमाडौं बाहिर सिन्धुपाल्चोक वा काभ्रेमा लगे पनि मलाई आपत्ति छैन। तर, जहाँ लगे पनि त्यहाँ प्रदेश राजधानी हुन न्यूनतम पूर्वाधार हुनुपर्छ। प्रदेश ३ को राजधानीका लागि उपयुक्त सहर हेटौंडा र चितवन हुनसक्ने पौडेलको भनाइ छ। तत्कालका लागि हेटौंडामा राजधानी बनाएर अगाडि बढ्न सक्ने थुप्रै आधार भएको उनले बताए। त्यो चित्त नबुझे प्रदेशसभाले दुईतिहाइबाट निर्णय गर्न सकिने उनको तर्क छ। अस्थायी राजधानीका निम्ति हेटौंडालाई उपयोग गर्न सकिन्छ। त्यो नभए चितवन हुनसक्छ। त्यो पनि अन्य सहर भन्दा राम्रो छ। हेटौंडाको कुरा गर्नुहुन्छ भने यहाँ राम्रो र आधुनिक सहर बनाउन सकिने जमिन छ। आधुनिक सहर बनाउन सक्ने आधार छन्, पौडेल भन्छन्, हामीसँग धेरै राजमार्ग जोडिएका छन्, धरानचतरा, कान्ति राजमार्ग मात्र होइन, काठमाडौंलाई जोड्ने मात्र चारवटा राजमार्ग छन्। प्रदेश ३ को रुपमा चर्चामा रहेको भक्तपुरबारे भने पौडेलले कडा टिप्पणी गरे। भक्तपुर र काठमाडौं एउटै हो। भक्तपुर आफैंमा हेटौंडा उपमहानगरपालिकाको एउटा वडा जत्रो मात्र छ, पौडेल भन्छन्, त्यही वडा जत्रो क्षेत्रफलमा सिंगो जिल्ला छ। काठमाडौंसँग जोडिएकाले भक्तपुरलाई फरक ढंगले हेर्नै हुँदैन।"
कसले रोक्दैछ केपी ओलीलाई ?,"काठमाडौँ : नेकपा एमालेका अध्यक्ष केपी शर्मा ओलीले आफूलाई प्रधानमन्त्री बन्न नदिन देशी विदेशी शक्तिहरुले अन्तिम प्रयास गरिरहेको बताएका छन् । नेपाल पर्वतारोहण संघको दशौँ साधरणसभालाई शुक्रबार राजधानीमा सम्बोधन गर्दै अध्यक्ष ओलीले विभिन्न बहानामा आफूलाई प्रम बन्न नदिने षड्यन्त्र भइरहेको बताएका हुन् । कुनै कारणबिना सरकार बनाउन विलम्व गर्ने किन ? कुनै हालतमा केपी ओलीलाई प्रधानमन्त्री बन्न नदिने प्रयास भइरहेको छ, उनले भने, अहिले भारतले नाकाबन्दी लगायो भन्ने ? नाकाबन्दीविरुद्ध उभिने ? रेल ल्याउँछु भन्ने ? भन्दै केही मानिस सरकार बनाउने बाटोमा तगारो हाल्दैछन् । उनले आफूलाई प्रधानमन्त्री बन्न नदिनैका लागि शेरबहादुर देउवा नेतृत्वको सरकारले पनि विभिन्न बहाना बनाएर सत्ता ओगटिरहेको बताए । सरकार बनाउन नदिन र मलाई प्रधानमन्त्री बन्न नदिन देशी विदेशी खेल भइरहेको छ, ओलीले भने, यी कुनै पनि प्रयास काम लाग्ने छैनन् । एमालेमाओवादी केन्द्रसमेतको चुनावी तालमेलबाट सरकार बन्छ । सुशासन कायम हुन्छ, आर्थिक समृद्धि आउँछ । मागेको भए कांग्रेसलाई दिन्थ्यौँ अध्यक्ष ओलीले राष्ट्रपति विद्यादेवी भण्डारीलाई अनुचित दबाव दिएर राष्ट्रिय सभ गठनसम्बन्धी एकल संक्रमणीय प्रणालीसहितको अध्यादेश पारित गराउन बाध्य पारिएको बताए । वामको बहमुत आएपछि केही मान्छेलाई आतंक छ । अध्यादेश जारी भयो भन्ने सुनेको छु, यसरी अध्यादेश जारी हुनु संवैधानिक हो, तर असाधारण दबाबका कारण राष्ट्रपतिले पारित गरिन्, उनले भने, सरकार बनाउने कुरा प्रतिनिधि सभाको स्वतन्त्र बिजनेस हो । अनुचित ढंगबाट दबाव दिएर अध्यादेश जारी गराइएको छ । तर अध्यादेश आफैँ असंवैधानिक र अनुचित छ । अध्यक्ष ओलीले कांग्रेसले राष्ट्रिय सभामा केही सीट मागेको भए आफूहरु दिन तयार रहेको बताउँदै राष्ट्रपतिलाई असंवैधानिक कदम चाल्न बाध्य पारिनु गलत भएको जिकिर गरे ।"
मुख्यसचिवमाथि खनिए मन्त्री,"काठमाडौं : सरकारका अधिकांश मन्त्रीहरूले मुख्यसचिव लोकदर्शन रेग्मीलाई सरकारको काममा बाधक नबन्न चेतावनी दिएका छन्। झन्डै तीन सातापछि बिहीबार बसेको मन्त्रिपरिषद् बैठकमा अधिकांश मन्त्रीले मुख्यसचिव रेग्मीले सचिवहरूलाई उक्साएर मन्त्रालयका काम रोक्न प्रमुख भूमिका खेलेको भन्दै त्यसो नगर्न सचेत' गराएका हुन्। उनीहरूले निर्वाचनपछि ठूलो दल बनेको एमालेको कुरा सुनेर रेग्मीले सरकारको काममा अड्चन गरिरहेको आरोपसमेत लगाए। मंसिर २५ यता मन्त्रिपरिषद् बैठक बस्न नसक्नुको दोष पनि मन्त्रीहरूले मुख्यसचिव रेग्मीमाथि नै थोपरेका थिए। मुख्यसचिव रेग्मीले भने आफूमाथि लगाइएका आरोप निराधार भएको भन्दै बैठकमा प्रतिवाद गरेका थिए। सरकारको निर्णयविरुद्ध आफू जानै नसक्ने भन्दै उनले मन्त्रीहरूलाई भ्रममा नपर्न आग्रह गरेका थिए। प्रधानमन्त्री तथा मन्त्रिपरिषद् कार्यालय स्रोतका अनुसार बुधबार बिहान ९ः३० मा सिंहदरबारमा बैठक सुरु हुनासाथ अधिकांश मन्त्रीले मुख्यसचिव रेग्मीमाथि आक्रोश पोखेका थिए। उनीहरूले सरकारलाई असहयोग गर्ने मुख्यसचिवमाथि कारबाही गर्नसमेत माग गरे। बैठकमा सहभागी महिला बालबालिका तथा समाजकल्याणमन्त्री विक्रमबहादुर थापाले मुख्यसचिवबाट असहयोग भएको भन्दै केही मन्त्रीले सामान्य असन्तुष्टि पोखेको बताए। मन्त्रीहरूको केही असन्तुष्टि रहेछ तर मुख्यसचिवज्यूले स्पष्ट पार्नुभएपछि उहाँहरूको गुनासो साम्य भएको छ', थापाले अन्नपूर्णसँग भने। मुख्यसचिव रेग्मीले आफू सरकारप्रति प्रतिबद्ध रहेको र सरकार रहँदासम्म पूर्ण सहयोग गर्ने बताएको उनले जानकारी दिए। बैठकमा मन्त्रीहरूले एक घन्टाभन्दा बढी समय मुख्यसचिवको आलोचनामै खर्चिएका थिए। मुख्यसचिवले मन्त्रालयका सचिवहरूलाई कुनै पनि काम नगर्न उक्साएकाले सचिवले हामीलाई सहयोग गरेनन्, हाम्रा निर्देशन पालना गर्न छोडेका छन्', मन्त्रीहरूको भनाइ उद्धृत गर्दै स्रोतले भन्यो, त्यसैले मुख्यसचिवले यसरी सचिवलाई उक्साउने काम बन्द गर्नुपर्छ। नगरेमा उनीमाथि कारबाही गर्नुपर्छ।' निर्वाचनपछि ठूलो दल बनेको एमालेको कुरा सुनेर रेग्मीले सरकारको काममा अड्चन गरिरहेको मन्त्रीहरूको आरोप। स्रोतका अनुसार कृषि विकासमन्त्री रामकृष्ण यादव, संस्कृति पर्यटन तथा नागरिक उड्ययनमन्त्री जितेन्द्रनारायण देव, भूमिसुधार तथा व्यवस्थामन्त्री गोपाल दहितले मुख्यसचिव रेग्मीसँग सबैभन्दा बढी आक्रोश पोखेका थिए। तीन जना मन्त्रीले लगातार आक्रोश पोखिरहँदा अन्य मन्त्रीले समेत समर्थन जनाउँदै मुख्यसचिव रेग्मी सरकारविरुद्ध उत्रन थालेको आरोप लगाएका थिए। स्रोतका अनुसार मन्त्रीहरू एकपछि अर्को मुख्यसचिवमाथि खनिन थालेपछि उपप्रधानमन्त्री विजयकुमार गच्छदारले सहजीकरण गर्ने प्रयास गरेका थिए। तैपनि उनीहरू नथामिएपछि प्रधानमन्त्री शेरबहादुर देउवाले हस्तक्षेप गर्नुपरेको थियो। प्रधानमन्त्री देउवाले मन्त्रीहरूलाई चुप लाग्न निर्देशन दिँदै मुख्यसचिवलाई आरोपबारे प्रस्ट पार्न समय दिएको बताइन्छ। मुख्यसचिवले बोलेलगत्तै प्रधानमन्त्री देउवाले सबै मन्त्रालयबाट हुने विभिन्न निर्णयसम्बन्धी प्रस्ताव नियमित रूपमा मन्त्रिपरिषद् बैठकमा पेस गर्न मुख्यसचिवलाई निर्देशन दिए। अर्को सरकार नआउँदासम्म यो सरकारले सबै प्रकारको निर्णय गर्ने सहमति बैठकमा भएको महिला बालबालिका तथा समाजकल्याणमन्त्री थापाले जानकारी दिए। ५८ वटा निर्णय मन्त्रिपरिषद् बैठकले बिहीबार २५ वटा ठाडो र ३३ वटा नियमित गरी ५८ वटाभन्दा बढी प्रस्तावमा निर्णय गरेको छ। २५ वटा प्रस्ताव मन्त्रीको गोजीबाट ठाडो रूपमा निकालिएका थिए।"
प्रधानमन्त्री देउवा र निर्वाचन आयोगका प्रमुख आयुक्त यादवबीच भेटवार्ता,"काठमाडौं : प्रधानमन्त्री शेरबहादुर देउवाले निर्वाचन आयोगको परामर्शमा केही दिनभित्रै राष्ट्रियसभा सदस्य निर्वाचनको मिति घोषणा गर्ने बताएका छन् । प्रमुख निर्वाचन आयुक्त डा अयोधीप्रसाद यादव र आयोगका पदाधिकारीसँग शुक्रबार भएको भेटमा उक्त जानकारी गराएको आयोगका प्रवक्ता दिनेशकुमार घिमिरेले बताए । राष्ट्रपति विद्यादेवी भण्डारीले पनि शुक्रबार राष्ट्रियसभा सदस्य निर्वाचन अध्यादेश प्रमाणीकरण गरेपछि आयोगका तर्फबाट निर्वाचनको मिति घोषणा गर्न सल्लाह दिएकी थिइन् । डा यादवले प्रदेश प्रमुख नियुक्ति र प्रदेशसभा सदस्यको शपथ नलिएसम्म राष्ट्रियसभा सदस्यको निर्वाचनमा मतदाता हुन नसक्ने व्यहोरा प्रधानमन्त्री समक्ष अवगत गराएको घिमिरेले बताए । प्रधानमन्त्रीले प्रतिनिधिसभा तथा प्रदेशसभा सदस्य निर्वाचन निष्पक्ष, स्वतन्त्र र विश्वसनीय रूपमा सम्पन्न गराउन सफल भएकामा आयोग र यसका पदाधिकारीलाई धन्यवाद तथा बधाई ज्ञापन गरेका थिए । डा यादवले पनि निर्वाचन सफल बनाउन सरकारले पुयाएको सहयोगको प्रशंसा गर्दै प्रधानमन्त्रीसमक्ष बधाई ज्ञापन गरेको आयोगले बताएको छ । भेटका अवसरमा निर्वाचन आयुक्त इला शर्मा, नरेन्द्र दाहाल, ईश्वरीप्रसाद पौड्याल र सुधीरकुमार शाह पनि उपस्थित थियो । रासस"
"गृहमन्त्री बनाउनुस्, ५० प्रतिशत अपराध घटाउँछुः लालबाबु","भक्तपुरः नेकपा एमालेका नेता एवम् पुर्वमन्त्री लालबाबु पण्डितले आफूले गृह मन्त्रालयको जिम्मेवारी पाए अहिले भइरहेका ५० प्रतिशत अपराध घटाउने दाबी गरेका छन् । रफत सञ्चार क्लबमा शुक्रबार आयोजित साक्षात्कार कार्यक्रममा बोल्दै नेता पण्डितले राजनीति र अपराधको साँठगाँठकै कारण हुने अपराध न्यूनीकरणको उपाय आफूसँग भएको दाबी गरे । मसँग भएको योजनालाई कार्यान्वयन गरेर अघि बढे अपराध न्यूनीकरण जुनसुकै मन्त्रीले गर्न सक्छन्, पण्डितले भने । हरेक मन्त्रीले पाएको जिम्मेवारी इमान्दारीका साथ निर्वाह गर्न सके देशले १० वर्षमै बिकासको फड्को मार्न सक्ने लालबाबुले बताए । मन्त्रीले इमान्दार भएर काम गरे विदेशमा भएका युवाहरुलाई स्वदेशमै काम दिएर बिदेशबाट आएको रेमिट्न्यासले देश चलाउने कामको अन्त्य हुन्छ, उनले भने, यस भएमा २० वर्षमै नेपाललाई दातृ राष्ट्रका रुपमा समेत विकास गर्न सकिन्छ । प्रदेशको राजधानीका विषयमा बृहत छलफल भइरहेका जनताको भावना अनुसार नै राजधानी तोकिने जानकारी दिँदै उनले प्रदेश राजधानी बनाउनु पहिला ब्यापक छलफल हुनुपर्ने स्पष्टिकरण दिए । वाम गठबन्धनको एकीकरण पदको कारणले नभएर दुवै पार्टीको नेतृत्वको सहमति अनुसार सबै पद बाँडफाँडपछि एकीकरण हुने भन्दै उनले माघ ७ गतेभित्रै नयाँ सरकार गठन हुने र त्यसको नेतृत्व एमालेका अध्यक्ष केपी शर्मा ओलीले गर्ने बताए ।"
समानुपातिकमा नपरेपछि राजपा नेपालको पार्टी कार्यालय तोडफोड,"काठमाडौं: एकजना नेतालाई समानुपातिकबाट सांसद नबनाएको भन्दै राष्ट्रिय जनता पार्टी नेपालको काठमाडौँस्थित कार्यालयमा तोडफोड गरिएको छ । राजपा नेपालले निर्वाचन आयोगलाई बुझाएको समानुपातिकको सूचीमा नेपाल मधेशी कर्मचारी मञ्चका पूर्वअध्यक्ष विनोद सिंहको नाम नपरेको भन्दै उनका समर्थकले राजपाको कार्यालय तोडफोड गरेका हुन् । आफूले दिएको लामो योगदानको बेवस्ता गर्दै पार्टीले समानुपातिक सांसद नबनाएर अन्याय गरेको गुनासो सिंहले गरेका छन् । जागिर अझै १० वर्ष बाँकी रहेकै अवस्थामा राजपाले संसदको टिकट दिने भनेपछि राजीनामा दिएको बताउँदै उनले समानुपातिकको उम्मेद्वार बनाएर अहिले नाम काटिएको भन्दै दु:ख जनाएका छन् । राजपाले सिंहको नाम अल्पसंख्यकतर्फ एक नम्बरमा राखेको थियो । तर उनले आफूलाई हटाएर अर्कैलाई समानुपातिक सांसद बनाएको गुनासो गरे । तर सिंहले पार्टी कार्यालय तोडफोडमा आफ्नो संलग्नता नरहेको बताएका छन् । पार्टी कार्यालयका कर्मचारी प्रदीप पाठकले तोडफोड भएको बताउँदै क्षतिको एकीन नभएको उल्लेख गरे । सिंहका समर्थकहरुले पार्टी कार्यालयको बोर्ड, फर्निचर र अन्य सामान तोडफोड गरेका छन् । राजपा नेपालबाट निर्वाचन आयोगमा बुझाइएको समानुपातिकको अन्तिम सूचीमा निलम देवी भुमिहारनी, रामप्रवेश बैठा, अन्जुकुमारी, पुनम यादव, बबिता चौधरी, डिम्पल झा, रामनरेश राय यादव, विभा ठाकुर, जानकीशरण साह र लैला खातुन अटेका छन् ।"
