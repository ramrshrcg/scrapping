शीर्षक,विवरण
हिंसा र निर्वाचन,"स्थानीय तह दोस्रो चरणको निर्वाचन प्रचारप्रसारका क्रममा अहिलेसम्म आधा दर्जनभन्दा बढी विस्फोट र हिंसाका घटना सार्वजनिक भएका छन् । मंगलबार धनगढीमा एकजना व्यक्ति आफैंले राखेको बम विस्फोट भएपछि ठहरै भएका छन् । प्रहरीले ती व्यक्ति निर्वाचन बहिष्कार गर्ने विप्लव समूहका कार्यकर्ता भएको दाबी गरेको छ भने विभिन्न विस्फोटहरू स्वयं नै निर्वाचनमा सहभागी दलहरूले गराएको र त्यसको लागि दोष आफूलाई दिएको तर्क विप्लवले गरेका छन् । के धनगढीमा विस्फोटमा परी मर्ने व्यक्ति कुनै आपराधिक समूहका 'आत्मघाती' दस्ताका सदस्य त हैनन् ? या उनी केवल एकजना असावधान र अपरिपक्क 'आदेशपाल' हुन् कुनै भूमिगत संगठनका ? तत्काल स्पष्ट नहोला, तर यो घटनाले खतरनाक मनोविज्ञान पैदा गरेको छ । त्यस्तै केही अन्य ठाउँमा माओवादी र कांग्रेसका उम्मेदवारहरूका घर तथा कार्यक्रमस्थलमा विस्फोटक पदार्थ राखिएको घटनाहरूले भयको वातावरण सिर्जना गरेको छ । निर्वाचन आयोगले ढुक्क भएर मतदान गर्न सबैसँग आग्रह गरे पनि खासगरी धनगढी विस्फोटनबाट भएको मृत्यु र त्यसले जनमानसलाई आतंकित पारेको घटनालाई तत्काल बिर्सन सहज हुने छैन । हिंसाको पृष्ठभूमि बोकका दलहरू निर्वाचन बहिष्कारमा लागेकाले थप असहज बनेको छ, वातावरण । यसैबीच सरकारले निर्वाचनमा परिआएमा सेना परिचालन गर्ने संकेत दिएर आम मतदातालाई आश्वस्त पार्ने कोसिस गरे पनि त्यति सहजै विद्यमान वातावरणलाई बेवास्ता गर्न कठिन हुनेछ आम जनताको लागि । प्रधानसेनापति राजेन्द्र छेत्रीको हालै एक सार्वजनिक कार्यक्रममा बोल्दै नेपाली सेना मुलुकको अखण्डता र एकता अक्षुष्ण राख्न सक्षम भएको आश्वासन दिनुभएको छ । तर मुलुकको एकता र अखण्डतामा भूगोलसँगै आम नागरिकको जीवन्त प्रतिबद्धता पनि अपरिहार्य तत्व हो । जीवन्त प्रतिबद्धताको लागि राष्ट्रिय पहिचानमा संलग्नता, अवसरमा समानता, राज्यद्वारा सम्मानजनक व्यवहार, संविधानमा वर्णित अधिकारको निर्वाध उपभोग आदि सर्तहरू अनिवार्य हुन्छन् । भयरहित वातावरणमा र आस्थाका आधारमा मतदाताको अधिकार कुण्ठित हुँदा या त्यो अधिकार उपभोगको उचित वातावरण नबन्दा जनताले चोटअनुसार आफ्ना प्रतिनिधिहरू चुन्न पाउने छैनन् । पहिलो र दोस्रो चरण गरी ७४४ मध्ये ६१३ मा निर्वाचन सम्पन्न गर्ने लक्ष्य राखिए पनि आतंक र विस्फोटको वातावरणमा हुने चुनावको वैधानिकतासमेत विवादित हुन सक्छ । वितग केही वर्षयता जनताले बन्दको संस्कृतिलाई अवज्ञा गर्दै आएका छन्, यद्यपि सरकार र राजनीतिक दलहरूले परिआउँदा त्यस्ता बन्दबारे दोहोरो मापदण्ड अपनाएका छन् । जनताको मतधिकार बलपूर्वक खोस्ने या बिथोल्ने कुनै पनि बन्द र बहिष्कारलाई सम्भवतः आपराधिक गतिविधि घोषित गरी तदनुसारको दण्डको लागि कानुन बनाउनु एउटा उपयुक्त र चेतावनीमूलक व्यवस्था हुन सक्थ्यो । त्यो नहुँदा जनताको उत्साहलाई अवमूल्यन गर्ने यस्ता गतिविधिलाई प्रशासनिक र कानुनी रूपमा कसरी नियन्त्रित गर्न सकिन्छ, त्यो अझै पनि निर्वाचन आयोग र सरकारको मुख्य चासो बन्नु आवश्यक छ ।"
राजपाको बन्दको चौतर्फी विरोध,"वीरगन्ज : राष्ट्रिय जनता पार्टी (राजपा) ले चुनाव नै नभएको प्रदेश नम्बर २ मा बुधबार आह्वान गरेको बन्द हडतालको चौतर्फी आलोचना भएको छ । प्रदेश नम्बर १, ५ र ७ मा बुधबार भइरहेको चुनावको विरोधमा राजपाले बुधबार मधेस र थरुहट क्षेत्रमा बन्द हडतालको आह्वान गरेको हो तर चुनाव नै नभएको प्रदेश नम्बर २ मा पनि राजपाले बन्द हडताल गरेकाले यसको आलोचना भएको हो । चुनाव नै नभएको प्रदेश नम्बर २ मा बन्द हडताल गरेर राजपाले जनतालाई सास्ती मात्र दिएको प्रदेश नम्बर २ का अन्य राजनीतिक दल, उद्योगी व्यपारी र युवा अगुवाहरुले बताएका छन् । बुधबार राजपाले गरेको बन्द हडतालको कुनै तुक नै नभएको वीरगन्ज उद्योग वाणिज्य संघका अध्यक्ष ओम प्रकाश शर्माले बताउनुभयो । जुन क्षेत्रमा चुनाव नै छैन, त्यहाँ चुनावको विरोध गरेर बन्द गर्नुको कुनै अर्थ छैन, वन्द केवल यहाँका उद्योगी व्यपारी र जनतालाई प्रताडित गर्ने काम मात्रै हो, उहाँले भन्नुभयो, कमसेकम राजपाका नेताहरुले यस बारेमा सोचिदिनुपथ्र्यो, तर दुर्भाग्य नै भन्नुपर्छ उनीहरुले सोचेनन्, त्यसैले राजपाको आजको बन्द हडताल निराधार छ।' राजपाले बुधबार गरेको चुनाव विरोधी बन्द हडतालको प्रदेश नम्बर २ मा प्रभाव परेपनि त्यसको कुनै तुक नभएको युवा अभियन्ता सरोज चौरसीयाले बताउनुभयो । बन्द हडताल गरेरै अरु प्रदेशको चुनाव रोकिएको भए शायद राजपाको बन्दको औचित्य देखिन्थ्यो होला तर तीनवटा प्रदेशमा सजह रुपमा चुनाव भइरहेको छ,' उहाले भन्नुभयो, प्रदेश नम्बर २ मा त चुनाव पनि छैन, त्यसैले राजपाको बन्द हडतालले अनाहकमा यहाँका जनता र उद्योगी व्यपारी पिल्सिएका छन् । बुधबार राजपाले गरेको बन्द हडताल बेमौसमको बाजा भएको संघीय समाजवादी फोरम नेपाल पर्साका अध्यक्ष प्रदीप यादवले टिप्पणी गर्नु भयो । जहाँ चुनाव नै छैन त्यहाँ बन्द हडताल गर्नु भनेको जनता र व्यपारीलाइ दुख दिन काम मात्र भएको उहाको भनाइ छ । प्रदेश नम्बर २ मा असोजमा चुनाव छ , तर राजपाले चुनावको विरोधमा यहाँ पनि बन्द हडताल गरेको छ, उहाले भन्नुभयो, यदि हिम्मत छद भने राजपाले चुनाव भएको प्रदेशमा बन्द हडताल गरेर चुनाव रोक्न सक्नुपथ्र्यो, जहाँ चुनाव नै छैन त्यहाँ के का लागि बन्द ? कसका लागि बन्द ? यसको जवाफ दिनुपर्छ राजपाका नेताहरुले ।' बन्दकर्ता राजपाका नगर अध्यक्ष ओम प्रकाश सर्राफले भने बुधबार भइरहेको मधेस विरोधी निर्वाचन बहिष्कार गर्दै निर्वाचन भएका तीनै वटा प्रदेशमा आन्दोलनमा रहेको राजपालाई दुई नम्बर प्रदेशको पनि साथ र समर्थन रहेको सन्देश दिन नै मधेस बन्द गरिएको बताउनुभयो । यसैबीच राजपाले आह्वान गरेको बन्दका कारण बुधबार विहानैदेखि वीरगन्ज लगायत यस क्षेत्रको जनजीवन प्रभावित बनेको छ । आन्दोलनकारीले बिहानैबाट वीरगंजको विभिन्न ठाउँमा टायर बालेर प्रदर्शन गरेका कारण बजार पसल बन्द रहेको छ भने वीरगन्जबाट छुट्ने लामो तथा छोटो दूरीका सार्वजनिक यातायातका सवारी साधनहरु पनि ठप्प भएका छन् । प्रदर्शनकारीले वीरगन्जका घण्टाघर, माइस्थान, मुर्लि, बसपार्क, नगवा, गण्डक लगायतका स्थानमा टायर बालेर प्रदर्शन गरेका थिए । बन्दका कारण विद्यालय नखुल्दा विद्यार्थीको पठन पाठन पनि अवरुद्ध हुन पुगेको छ । यस्तै बाराको कलैया, परवानीपुर, नितनपुर , जितपुर लगायतका स्थानमा पनि बुधबार राजपाको बन्दको प्रभाव परेको छ । बाराका विभिन्न स्थानमा राजपाका कार्यकर्ताहरु बिहानैदेखि प्रदर्शनमा उत्रिएका कारण बजार , यातायात, शिक्षणसंस्था, कलकारखाना बन्द रहेको राजपाका विधार्थी नेता सन्तोष यादवले बताउनुभयो। संविधान संसोधन, जनसंख्याको आधारमा स्थानीय तहको संख्या थप गर्नुपर्ने लगायतका माग सम्बोधन नगरी सरकारले तीनवटा प्रदेशमा जबरजस्ति चुनाव गरेको भन्दै राजपाले बुधबार मधेस र थरुहट क्षेत्रमा बन्दको आह्वान गरेको हो ।"
पहिलो निर्वाचनमा ८५३ बालबालिका प्रयोग,"काठमाडौं : राजनीतिक गतिविधिमा बालबालिका प्रयोग गर्न नपाइने भए पनि वैशाख ३१ गते सम्पन्न पहिलो चरण निर्वाचनक्रममा विभिन्न दलले आठ सय ५३ जना बालबालिका प्रयोग गरेको पाइएको छ । केन्द्रीय बालकल्याण समितिले गरेको अनुगमनमा निर्वाचनमा त्यति धेरै बालबालिका प्रयोग भएको पाइएको हो । अनुगमनमा विभिन्न राजनीतिक दलले कार्यक्रम गर्न सातवटा विद्यालयको कक्षाकोठा र प्रांगण प्रयोग गरेको पाइयो । त्यसैगरी, चुनाव प्रचारप्रसारका लागि एउटा विद्यालयको बससमेत प्रयोग भएको समितिले जनाएको छ। समितिका अनुसार विद्यालय र बस मात्रै नभई बालबालिका स्वयंलाई समेत चुनाव प्रचार गर्न लगिएको भेटियो । त्यसैगरी, बालबालिकालाई परम्परागत भेषभूषा लगाइदिएर सांस्कृतिक कार्यक्रममा प्रयोग गरिएको, चुनावी र्याली, आमसभालगायत घरदैलो अभियान क्रममा १६ वटा घटनामा ६ सय ९४ जना बालबालिका प्रयोग भएका थिए । राजनीतिक क्रियाकलापमा बालबालिका प्रयोग गरिनु बालअधिकार र निर्वाचन आचारसंहिताविरुद्ध हुन्छ । यद्यपि, र्याली, आमसभा तथा कार्यक्रममा बालबालिकालाई बाजा बजाउने काममा समेत प्रयोग गरिएको समितिले जनाएको छ । यस्तो काममा सात जना बालबालिका प्रयोग भएका थिए । निर्वाचन आचारसंहिताले बालबालिकासम्बन्धी व्यवस्था गरेका प्रावधान कार्यान्वयनबारे अनुगमन गर्ने, स्थानीय तह निर्वाचन २०७४ मा भएगरेका बालअधिकार उल्लंघनका घटनाको अभिलेखीकरण गर्ने, बालबालिकाको दुरुपयोगविरुद्ध सम्बन्धित दल, उम्मेदवार, निर्वाचन आयोगको ध्यानाकर्षण गर्नेलगायत उद्देश्यले समितिले अनुगमन गरेको थियो । उम्मेदवार मनोनयन क्रममा समेत चारवटा घटनामा ३० जना बालबालिका प्रयोग भएको अनुगमनले देखाएको छ । त्यसैगरी, निर्वाचनको दिन २० जना बालबालिकालाई स्वयंसेवकका रूपमा र ९२ जनालाई विजय जुलुसमा समेत प्रयोग गरिएको समितिले जनाएको छ ।यी घटनाका बाबजुद पनि निर्वाचनमा बालबालिका र विद्यालयको प्रयोग नगर्नेबारे स्थानीय तहमै राजनीतिक दलको लिखत प्रतिबद्धता आउनु सकारात्मक भएको समितिका कार्यकारी निर्देशक तारक धितालले बताउनुभयो । उहाँले दोस्रो चरण निर्वाचनक्रममा पनि विभिन्न जिल्लामा अनुगमन भइरहेको जानकारी दिनुभयो ।"
वीरगन्ज मेयरको टिकट नपाएपछि एमाले छोडेर फोरम नेपालमा,"वीरगन्ज : आसन्न स्थानीय तहको निर्वाचनमा वीरगन्ज महानगरपालिकाको मेयरका लागि एमालेबाट चर्चामा रहेका सुन्दर कुर्मीले पार्टी परित्याग गरी संघीय समाजवादी फोरम नेपालमा प्रवेश गर्ने घोषणा गर्नु भएको छ। वीरगन्जमा बुधबार पत्रकार सम्मेलन गरेर एमालेको भातृ संगठन लोकतान्त्रिक मधेसी संगठनको पर्सा जिल्ला अध्यक्ष समेत रहेका कुर्मीले एमालेले पैसा लिएर मेयरको टिकट बेचेको भन्दै एमालेको साधरण सदस्यता समेत परित्याग गरी फोरम नेपालमा प्रवेश गर्ने घोषणा गर्नु भएको हो। आसन्न स्थानीय तहको निर्वाचनमा वीरगन्ज महानगरपालिकाको मेयरका लागि एमाले जिल्ला कार्य समिति पर्साले कुर्मीको नाम केन्द्रीय कार्य समितिमा सिफारिस गरेको थियो। तर दुई साता पहिले नेशनल मेडिकल कलेज वीरगन्जका प्रबन्ध निर्देशक एवम् नेकपा माओवादी केन्द्रका तत्कालीन नेता बसरद्धिन अन्सारीलाई एमालेले वीरगन्ज महानगरको मेयरमा टिकट दिने शर्तमा पार्टीमा भित्रयाए पछि रुष्ट बनेका कुर्मीले बुधबार एमाले परित्याग गरी फोरम नेपालमा प्रवेश गर्ने घोषणा गर्नु भएको हो। पत्रकार सम्मेलनमा बोल्दै कुर्मीले तीन दशकदेखि एमाले पार्टीमा आफूले दिएको योगदान र निष्ठालाई लत्याउदै एमाले नेतृत्वले रकम लिएर नव प्रवेशीलाई वीरगन्ज महानगरको मेयरको टिकट बेच्ने निर्णय गरेपछि अब एमाले भित्र रहनुको कुनै अर्थ नभएको निष्कर्ष निकाल्दै आफूले एमाले परित्याग गरेको बताउनु भयो। उहाँले निकट भविष्यमै आफू फोरम नेपालमा प्रवेश गर्ने घोषणा पनि गर्नु भयो। दोश्रो संविधानसभाको चुनाव ताका एमाले नेतृत्वले वीरगन्ज महानगरको मेयरका लागि आफूलाई आश्वासन दिएको र त्यही बेलादेखि आफूले तयारी गर्दै आफनो पक्षमा माहौल बनाइसकेको अवस्थामा अहिले आएर अन्तिम समयमा एमाले नेतृत्वले आफुलाई धोका दिँदै रकम लिएर नव्रप्रवेशीलाई मेयरको टिकट बेचेको भन्दै कुर्मीले भन्नु भयो, ३० वर्षसम्म एमालेका लागि मैले गरेको योगदान अहिले आएर बालुवामा पानी खन्याएको जस्तै भएको छ, एमाले अब पुँजीपति र पैसा लिएर टिकट दिने पार्टी भएको छ, एमालेकै कारण मधेसको माग सम्बोधन हुन सकेको छैन। पत्रकार सम्मेलनमा फोरम नेपालका केन्द्रीय उपाध्यक्ष लालबाबु राउत गद्र्धीले निष्ठा र मूल्य मान्यताको राजनीति गर्ने कुर्मीलाई पार्टीमा स्वागत गर्दै उहाँलाई पार्टी नेतृत्वले उचित मूल्यांकन गर्ने बताउनु भयो। मधेस मुद्दाको समर्थनमा ढिलो चाडो सबै आउनै पर्ने भन्दै उपाध्यक्ष गद्धीले एमालेकै कारण मुलुकले राजनीतिक स्थिरता पाउन नसकेको बताउनु भयो। उहाँले मुलुकलाई निकास दिन र मुलुकमा राजनीतिक स्थायीत्व कायम गर्न मधेसको मुद्दा सम्बोधन हुनै पर्ने बताउनु भयो। पत्रकार सम्मेलनमा फोरम नेपाल पर्साका अध्यक्ष प्रदीप यादवले एमाले परित्याग गर फोरम नेपालमा प्रवेश गर्ने कुर्मीको निर्णयको स्वागत गर्दै पार्टीका शीर्ष नेतृत्वसंग परामर्श गरेर छिट्टै कुर्मीलाई फोरम नेपालमा प्रवेश गराउने बताउनु भयो। फोरम नेपाल पर्साका अध्यक्ष यादवकै अध्यक्षतामा भएको पत्रकार सम्मेलनमा फोरम नेपालका केन्द्रिय सदस्य वीरेन्द्र यादव, प्रहलाद गिरी र मोहनलाल चौधरी, मधेस प्रदेश कोषाध्यक्ष विजय सरावगी, प्रवक्ता रामनरेश प्रसाद यादव लगायतको पनि उपस्थिती रहेको थियो।"
के भन्छन् मतदानबाट वञ्चित २ नम्बर प्रदेशका जनता ?,"बर्दिबास : महोत्तरीको बर्दिबास नगरपालिका१ की ८४ वर्षीया रतनदेवी असार १४ कै चुनावमा भोट हाल्न नपाउँदा दुःखी हुनुभएको छ। २० बर्षपछि स्थानीय तहको निर्वाचन हुने भनेपछि उहाँ खुशी हुनुहुन्थ्यो। चुनावले आफ्नै घर आगनमा सिंहदरबारको अधिकार आउने कुराले उहाँमा निर्वाचनप्रति निकै उत्साह थियो तर राजपाको आन्दोलनले असार १४ मा गर्ने भनिएको प्रदेश नम्बर २ को चुनाव सरकारले असोज २ का लागि सार्यो। चुनाव सरेपछि उहाँ निकै दुःखी हुनुभयो। उहाँ जस्तै बर्दिबासका पृथ्वी बहादुर कटुवालको पनि असार १४ मै भोट खसाल्ने इच्छा पुरा भएन। यस कुराले उहाँलाई पनि निकै दुखी बनाएको छ । उहाँले भन्नुभयो, 'नेताहरु आफै कुर्सीको लागि झगडा गरेर बस्छन्, उनीहरुले जनता र देशलाई कहिले विकास दिने हो ?' प्रदेश नं १, ५ र ७ का ३५ जिल्लामा मतदानको उत्साह देखिइरहँदा त्यसको विरोधमा राजपाले बुधबार प्रदेश नं२ का ८ जिल्लामा र बन्दको आह्वान गरेको थियो। 'वृद्धभत्ता बढाएर महिनाको ५ हजार गरिदिए हुन्थ्यो। हामी बुढाबुढीलाई चियाखाजा, औषधी उपचार गर्न सजिलो हुन्थ्यो। हाम्रो तिर सरकारले चुनावै सारिदियो।' रतन देवीले भन्नुभयो। स्थानीय तहलाई अधिकार सम्पन्न बनाएर गाउँघरको विकास स्थानीय सरकारबाटै गर्न तीन वटा प्रदेशमा बुधबार निर्वाचन भइरहँदा महोत्तरी, धनुषा, सिरहा, सप्तरी, सर्लाही, रोत्तहट, बारा र पर्सा गरी ८ जिल्लाका सडकमा टायर बालेर आन्दोलन गर्दै सडक बन्द गरियो। प्रदेश नं२ को स्थानीय तहको निर्वाचन तेश्रो चरणमा धकेलिएपछि मधेसका मतदाता अन्यौलमा परेका छन्। प्रदेश नम्बर २ का ८ जिल्लाका १२७ स्थानीय तहमा २६ लाख ६४ हजार ७९२ मतदाता रहेका छन्। ३, ४ र ६ नम्बर प्रदेशमा बैशाख ३१ मै स्थानीय तहको निर्वाचन सम्पन्न भई स्थानीय सरकारले गाउँको विकासबारे आफ्ना गतिविधि गरिरहेका छन्। बुधबार १, ५ र ७ नम्बर प्रदेशको चुनाव पनि भएको छ। केही दिनमा त्यहाँका स्थानीय तहले पनि जनप्रतिनिधि पाउने छ। प्रदेश नं २ का स्थानीय तह भने लामो समय जनप्रतिनिधि विहीन नै रहने भएका छन्। 'प्रदेश नम्बर २ मा चुनाव नहुनु यहाँका जनताका लागि निकै दुर्भाग्यपूर्ण हो' बर्दिबास जनता बहुमुखी क्याम्पसका अध्यक्ष गुञ्जबहादुर खड्काले भन्नुभयो' एक तरिकाले भन्ने हो भने प्रदेश नम्बर २ घेरा बन्दीको चपेटामा पर्यो। जुन ठाउँ विकासले पछाडी छ, त्यहीँको स्थानीय तह नेतृत्व नेतृत्व बिहीन छ। यसले हाम्रो प्रदेश अरु प्रदेशको तुलनामा चुनावको दृष्टिकोणले मात्र हैन सबै खाले विकासको पूर्वधारको हिसावले पनि पछाडी पर्नेनै भयो।' असोज २ सम्म सबै पक्षलाई मिलाएर सरकारले प्रदेश नम्बर २ मा पनि चुनाव गराउनु पर्नेमा उहाँले जोड दिनुभयो। घरको दैलोमा अग्लो बासको भाँटा गाडेर आफू समर्थित दलका चुनावी झण्डा फहराइरहेका महोत्तरीको गौरीबासका ६५ बर्षीय कृष्णप्रसाद चौलागाईले भन्नुभयो ,' अब फेरी सरकारले असोज २ को चुनाव नसारोस्। ' चुनाव सारेर असोज २ मा पुर्याएपछि धनुषाको मिथिला नगरपालिकाको तुलसीका गमबहादुर विश्वकर्माले असन्तुष्टि व्यक्त गर्नुभयो। '२४ दिनपछि धकेलेर चुनाव गराएको भए राम्रो हुन्थ्यो। प्रदेश नम्बर २ फरक खालका भएकाले फेिर पनि असोज २ मै चुनाव हुनेमा आशंका छ' बर्दिबास खानेपानी तथा सरसफाई उपभोक्ता समितिका पूर्व अध्यक्ष चुडामणी पोखरेलले भन्नुभयो। सरकारले मधेसको समस्या समाधान नगरेको र मधेस केन्द्रित दल राजपाको आन्दोलनको कारण मिति सर्दा जनतामा व्यापक असन्तुष्टि बढेको छ। 'पटकपटक चुनाव सर्दा हामीलाई अन्यौल भयो। कहिले चुनाव आउँला ?, भोट खसाउला र जनप्रतिनिधि छनोट गरी अफ्नो गाउँको विकासलाई अगाडि बढाउँला भनेर चुनाव कुरेर हामी बसेका छौं,' पशुपतिनगरका नागरिक समाजका कार्यकर्ता भिमबहादुर आलेले भन्नुभयो' पटकपटक चुनाव सारेपछि जनतामा सरकारप्रतिको विश्वास घट्दै गएको छ।' गौशालाका रामबाबु यादवले भन्नुभयो, 'मधेशको समस्यालाई समयमै सुल्झाएर तुरुन्तै गरि चुनाव गर्नु आवश्यक छ।' 'अन्य प्रदेशहरुमा चुनाव भइसक्यो। जहाँजहाँ जनप्रतिनिधि निर्वाचित हुन्छन्, त्यहाँ विकास हुन्छ। तर प्रदेश नं २ को निर्वाचन अन्यौलमा राखेर सरकारले विभेद गर्न खोजेको छ,' बिजलपुरा २९ बर्षीय सन्तोष पासवानले भन्नुभयो, 'मधेसको मुद्दाको बिषयमा पहिलेदेखि नै आन्दोलन भईरहँदा पनि सरकारले त्यसलाई समाधान गर्न ध्यान नदिनु प्रदेश नं २ लाई सरकारले गरेको एक किसिमको विभेद नै भएको पासवानको ठहर छ।"
"१३ वर्षमा बिधवा, १०८ बर्षमा नाति नातिनीलाई मतदान","नेपालगन्ज : अघिपछि बिहानैदेखि चर्किने नेपालगन्जको घाम बुधबार निकै शितल भएको छ । बादल लागेजस्तो भएपछि हल्का हावा चलिरहेको छ । बिहानै ५ बजेदेखि मतदाताहरु मतदान केन्द्रमा लाइनमा देखिन्थे । मौसमले पनि साथ दिएपछि बाँकेमा मतदाताहरु निकै उत्साहित भएर मतदान गरिरहेका छन् । नेपालगन्जस्थि जिल्ला बन कार्यालय परिसरमा रहेको मतदान केन्द्रमा एकजना एक सय आठ वर्षकी वृद्धाले मतदान गर्नुभएको छ । सानैमा १३ वर्षको उमेरमै विधवा भएकी १सय ८ वर्षकी ओभीकुमारी पन्थले २० वर्षपछि स्थानीय निकायको निर्वाचनमा मतदान गर्नुभयो । अरु सब्बै चुनावमा भोट हालेँ उहाँले भन्नुभयो, यत्तिका बुढी भएसी फेरि आफ्नै नाती उमेदवारहरुलाई भोट हाल्न पाइयो खुसी लाग्या छ । यो उमेरमा पनि निकै ह्रष्टपुस्ट र तन्दुरुस्त उहाँ आफैँ घरबाट हिँडेर मतदान केन्द्रसम्म आउनुभएको थियो । सानैमा बिधवा भएपछि बालबिवाह विरुद्ध उहाँले आन्दोलन गर्नुभएको थियो । त्यो बेला नै आन्दोलनमा हिँडे, बिहे पनि गरिनँ, २०११ सालमा बालबिवाह रोक्न भन्यो सरकारले उहाँले भन्नुभयो अहिले दिदीबहिनीहरुसँग बसेकी छु, सबैले माया गरेका छन् र त, बाँचेकी छु । जिल्लाभरका २ सय ९५ मतदान केन्द्रमा बिहानैदेखि मतदाताहरु पुगिसकेका छन् । जिल्लामा करिब दुई लाख ४६ हजार १ सय ४ मतदाता छन् । जिल्लाका ८१ स्थानीय तहका लागि यहाँ २३ सय ५० जनाको उमेदवारी छ । एक उपमहानगरपालिका, एक नगरपालिका र ६ गाउँपालिकामा कडा सुरक्षाका साथ शान्तिपूर्ण निर्वाचन भइरहेको प्रमुख जिल्लाअधिकारी रबिलाल पन्थले जानकारी दिनुभयो । निर्वाचन केन्द्र बाहिर घामबाट बच्नका लागि टेन्ट तथा पालहरु टाँगिएका छन् । मतदाताका लागि ठाउँठाउँमा चिसो पानीको समेत स्थानीयस्तरबाटै वयवस्था गरिएको छ ।"
बम फाल्ने हवल्दारलाई गृहमन्त्रीको बधाई : सम्मान गर्ने घोषणा,"काठमाडौं : बम हातले समातेर फाल्ने प्रहरी हवल्दार दुर्गाबहादुर रानालाई गृहमन्त्री जनार्दन शर्माले फोन गरेर बधाई दिनु भएको छ । अन्नपूर्ण पोस्ट्डटकममा पहिलो पटक समाचार सार्वजनिक भएपछि गृहमन्त्रीले रानालाई फोन गरेर बधाई दिनु भएको हो। गृहमन्त्री शर्माले हवल्दार रानालाई सम्मान गर्ने समेत घोषणा गर्नु भएको छ। यसैबीच बुधबार नै रानालाई स्थानीयले नागरिक अभिनन्दन समेत गरेका छन्। आफूलाई जोखिममा राखेर मानवीय क्षति जोगाएको तथा स्थानीयको सुरक्षा गरेको भन्दै नागरिकले अभिनन्दन गरेका हुन्। यी हुन् बम हातले समातेर फाल्ने प्रहरी हवल्दार राना गृहमन्त्रीको बधाई खाने भाग्यमानी प्रहरी हवल्दार दुर्गाबहादुर राना संगठन भित्रका गुमनाम पात्र हुन्। तर, उनी बुधबार एकाएक चर्चाको शिखरमा पुगे। कारण, ज्यानको बाजी लगाएर मतदान स्थलमा अज्ञात समूहले फालेको बम भूइँमा खस्न नपाउँदै हातले समातेर बाहिर फालेर धेरैको ज्यान मात्र जोगाएनन् प्रहरीको उपस्थित भएपछि मतदान स्थल सुरक्षित हुन्छ भन्ने प्रमाण समेत प्रस्तुत गरे। उनी चुनावमा थप मद्दतका लागि काठमाडौंको पहरागणबाट सात दिन अगाडि मात्रै तुल्सीपुर खटिएका हुन्। राना जहाँ थप मद्दका लागि पुगे त्यो संगठन प्रमुख प्रहरी महानिरीक्षक प्रकाश अर्याललको गृह जिल्ला हो। बुधबार स्थानीय तहको दोस्रो चरणको निर्वाचनमा दाङको तुल्सीपुरस्थित अम्वास मतदान केन्द्रमा भएको घटनाले राना चर्चाको शिखरमा छन्। सामाजिक सञ्जालदेखि आम सञ्चारमाध्यममा राना स्याब्बासीको पात्र बनेका छन्। संगठन भित्रै एउटै दर्जाका अन्य सदस्यको मानसपटलमा समेत नभएका रानाले देखाएको बहादुरीका कारण उनी धेरैका स्याब्बासीका पात्र बनेका हुन्। सुन्दै फिल्मी जस्तो लाग्ने यो घटना राना र उनका परिवारका लागि अभिशाप पनि बन्न सक्थ्यो। तर, रानाको साहसले बमलाई जितिदियो। उनले फालेको बमले कुनै मानवीय क्षति गरेन तर भूइँमा फालेको दुई सेकेण्डमै पड्कियो। रानाको यो बहादुरी सुनेर संगठनकै पूर्व प्रमुखदेखि बहालवाला उच्च अधिकृतले समेत सामाजिक सञ्जालमा प्रशंसा गरेका छन्। पूर्व प्रहरी महानिरीक्षक रविन्द्र प्रताप शाह फेसबुकमा लेख्नुहुन्छ, यस्तो पो साहस। नेपाल प्रहरीकै प्रहरी नायव महानरीक्षक विजयलाल कायस्थले पनि रानाको साहसलाई उच्च सम्मान गर्नुभएको छ। अ विग स्यालुट अफ दि हिरो कायस्थ लेख्नुहुन्छ। दुवईमा बसेर काम गरेका नेपाली कामदारहरुले समेत रानाको प्रशंसा गरेका छन्। अर्घाखाँची घर भएर दुवैमा काम गरिरहनुभएका राजु खड्का लेख्नुहुन्छ, मानिसहरुले उनलाई मूर्ख भन्लान् तर रानाको बहादुरीको उच्च सम्मान हुनुपर्छ भन्ने नेपाल सरकार समक्ष हाम्रो माग हो। राना लाई उक्त प्रशंसनीय कामको लागि धेरै धेरै धन्यवाद। जिल्ला प्रहरी कार्यालय दाङका प्रमुख एसपी धिरजप्रताप सिंहका अनुसार रानाले समातेको बम सुतली बम हो। मतदानस्थल भित्रै पड्कीएको भए केहीको ज्यान जानसक्थ्यो र केही घाइते हुन्थे, ज्यानको बाजी लगाएर रानाले गरेको काम ज्यादै प्रशंसनीय हो, एसपी सिंह भन्नुहुन्छ। अज्ञात समूहले फालेको बम भूँइमा नखस्दै हवल्दारले समातेपछि को हुन् राना ? सल्यान घर भएका राना २०६० पुस नौ गते प्रहरी जवानमा भर्ना भएका हुन्। प्रहरीमा प्रवेश गरेको १३ वर्षपछि हवल्दारमा बढुवा भएपछि उहाँको बढुवा भएको छैन। प्रहरी प्रवेशसँगै उनी निरन्तर पहरा गणमै दरबन्दी रहेर काम गर्दै आएका छन्। उनले हालसम्म न कुनै कारबाही भोगेका छन् न पुरस्कारै पाएका छन्। भिड नियन्त्रण र आधारभूत तालिम लिएका रानाले हालसम्म २०६० पछिका काठमाडौंका ठूला राजनीतिक आन्दोलनमा ड्युटी गर्दै आएका छन्। उनले एसएलसीसम्मको अध्ययन गरेका छन्। याे पनी पढ्नुहाेस् हातले बम फाल्ने हवल्दारलाई पूर्व आइजीपीको बिग स्यालुट"
मतपत्रमा एसिड राखेर मतपेटिकामा खसालेपछि आगजनी (अपडेट),"रोल्पा : रोल्पा नगरपालिका १० भनभने मतदान केन्द्रमा आगजनी भएको छ। मतदान केन्द्रकै एक मतदाताले मतपत्रमा एसिड राखेर मतपेटिका भित्र खसालेपछि आगलागी भएको प्रहरीले जानकारी दिएको छ । उक्त मतपेटिका भित्रका केही मतपत्र जलेको प्रहरीको भनाइ छ । अहिलेसम्म उक्त मतदान केन्द्रमा १ सय ५० मत खसेको थियो। उक्त घटनापछि मतदान स्थगित भएपछि स्थानीय राजनीतिक दलका नेताले खसेको १ सय ५० मत बदर गरेर पुनः मतदान सञ्चालन गर्न माग गरेका छन् । रोल्पाका प्रमुख निर्वाचन अधिकृत कमलप्रसाद ज्ञवालीले सुरक्षामा लापरबाही भएकाले आगजनी भएको आरोप लगाउनु भएको छ । लाइटर वा कुनै पनि विस्फोटक पदार्थ मतदान केन्द्रमा लैजान नपाउने भनेर खानतलासी लिन भनिएको थियो तर प्रभावकारी सुरक्षा निगरानी नहुँदा यो घटना हुनु दुभाग्र्यपूर्ण छ, ज्ञवालीले भन्नुभयो । प्रमुख निर्वाचन अधिकृत ज्ञवाली सदरमुकामबाट घटनास्थलतर्फ प्रस्थान गर्नु भएको छ । उहाँका अनुसार घटनास्थल पुगेपछि मात्र के गर्ने भन्ने निर्णय हुने छ । घटनास्थल सदरमुकामबाट अढाइ घन्टाको पैदल दुरीमा पर्छ । नेत्रविक्रम चन्द विप्लव नेतृत्वको नेपाल कम्युनिस्ट पार्टीले मतदान बहिष्कार गरे पनि केही कार्यकर्तालाई निर्वाचन बिथोल्न मतदान केन्द्रसम्म पठाएको हुनसक्ने अनुमान सुरक्षाकर्मीले गरेका छन्।"
वैतडीको न्वादयौ मतदान केन्द्र नजिक बिष्फोट,वैतडी : वैतडीको न्वादयौ मतदान केन्द्र नजिक बम बिष्फोट भएको छ । मतदानकेन्द्रदेखि एक सय ५० मिटर नजिक बम बिष्फोट गराएर मतदातालाई आतंकित बनाउन खोजिएको छ । डिएसपी हेरम्ब शर्माका अनुसार बिष्फोटबाट कुनै क्षति भएको छैन । शर्माले अन्नपूर्णसँग भन्नुभयो मतदान कार्य सुचारु अवस्थामा छ । हामीले सुरक्षा व्यवस्था कडा पारेका छौ । थप सुरक्षाकर्मी पनि पठाउँदैछौ ।
बम आतंकबीच सुनसरीमा मतदान : ज्येष्ठ नागरिकलाई सास्ती,"इटहरी : बम आतंक र मौसमको प्रतिकुलताका बीचमा सुनसरीमा मतदाता उत्साह देखिएको छ। विभिन्न निर्वाचन केन्द्रमा बिहानैदेखि मतदाताको उत्साह उत्तिकै रहेको छ। निर्वाचन उत्साहजनक भइरहँदा ज्येष्ठ नागरिकले भने सास्ती खेपेका छन्। सवारी सञ्चालनलाई प्रशासनले रोक लगाएपछि जेष्ठ नागरिकलाई समस्या भएको हो। हिँडेरै मतदान केन्द्रसम्म पुग्नुपर्ने बाध्यताले वृद्धवृद्धामा समस्या परेको हो। इटहरीकी ७७ वर्षीया वृद्धा मायादेवी गौतमले हिँडेर मतदान केन्द्रमा पुग्न समस्या भएको जानकारी दिनुभयो। गाडीपनि छैन, बिस्तारै हिड्दै आएर भोट हालेँ, उहाँले भन्नुभयो। इटहरीस्थित मतदान केन्द्रका अधिकृत भरतमणि रिजालले पार्टीसँगको समन्वयमा केही ठाउँबाट ज्येष्ठ नागरिकलाई मतदान स्थलसम्म ल्याइएको जानकारी दिनुभयो। रिजालका अनुसार मतदान केन्द्रमा भने ज्येष्ठ नागरिकलाई पहिलो प्राथमिकता दिइएको जानकारी दिनुभयो। झापामा एक जना ८२ वर्षीया वृद्धको चुनावमा लाइन लागेकै अवस्थामा मृत्यु भएको छ। सुनसरीमा १६६ वटा मतदान स्थलहरु र ४८५ वटा मतदान केन्द्रहरु छन्। चार लाख २१ हजार १५९ मतदाता रहेकोमा तीन हजार ५२४ जनाले उम्मेदवारी दिएका छन्। त्यसमध्येबाट सुनसरीमा ६४४ जनाप्रतिनिधि चुनिने छन्।"
सभामुख ओनसरी घर्तीद्वारा रोल्पाको मतदान उद्घाटन,रोल्पा : सभामुख ओनसरी घर्तीले रोल्पामा बिहान सात बजे मतदान गरि उद्घाटन गर्नु गर्नुभएको छ । रोल्पा नगरपालिका ७ माडिचौर स्थित बाल उदय मावि मतदान केन्द्रबाट सभामुख घर्तीले मतदान गर्नु भएको हो । सोहि केन्द्रमा १०३ बर्षिय बिजय ओलिले समेत मतदान गर्नु भयो ।
विराटनगर महानगरको मतगणना सीसी क्यामेराको निगरानीमा,"विराटनगर : विराटनगर महानगरपालिकामा सीसी क्यामेराको निगरानी रहेको स्थलमा मतगणना गर्ने तय भएको छ। विराटनगरको आदर्श विद्यालयमा महानगरपालिकाको मत गणना गर्ने तयारी गरिए सँगै गणनास्थलमा सीसी क्यामेराबाट निगरानी गरिने भएको हो। पहिलो चरणको निर्वाचनको मतगणनाका क्रममा चितवनको भरतपुर महानगरको मतपत्र च्यातिएसँगै विराटनगरमा सावधानी अपनाउन राजनीतिक दलहरु पनि सहमत भएका हुन्। विद्यालयमा सीसी क्यामेरा जडान गरिएको कक्षाकोठामा मत गणना गर्न लागिएको मोरङका मुख्य निर्वाचन अधिकृत विनोदकुमार पोखरेलले जानकारी दिनुभयो। उहाँले भन्नुभयो, विद्यालयमा सीसी क्यामेरा जडान गरिएकाले गणनाका बेला कुनै घटना नहोस भन्न सावधानी अपनाएको हो। आदर्श विद्यालयमा बिहीबार बिहानबाट मत गणना गर्ने विषयमा राजनीतिक दलहरु समेत सकारात्मक देखिएका छन्। मत गणना बिहीबार नै गर्ने तयारी गरिएको पोखरेलले जानकारी दिनुभयो। विराटनगरसहित मोरङमा ७० प्रतिशतमत खसेको निर्वाचन कार्यालयले जनाएको छ।"
अज्ञात समूहले फालेको बम भूँइमा नखस्दै हवल्दारले समातेपछि,दाङ : अज्ञात समूहले मतदान केन्द्रमा लक्षित गरी फालेको बम एक प्रहरी हवल्दारले भूँइमा नखस्दै मतदान केन्द्र भन्दा बाहिर फालिदिएका छन् । सुन्दा अचम्म लाग्ने साहस प्रहरी हवल्दार दुर्गाबहादुर रानाले गर्नु भएको हो । मतदान केन्द्रलाई लक्षित गरी अज्ञात समूहले फालेको बम रानाले भूँइमा खस्न नपाउँदै मतदान केन्द्रभन्दा बाहिर फालेका हुन् । अज्ञात समूहले फालेको उक्त बम हवल्दारले समातेर फालको दुई सेकेण्डमै पड्किएको थियो । हवल्दारले समातेर मतदान केन्द्रभन्दा बाहिर फालेकाले बम पड्किए पनि कुनै क्षति नभएको प्रहरीले जानकारी दिएको छ । हवल्दार रानाले बम समातेर मतदान केन्द्र भन्दा बाहिर नफालेको भए मतदान स्थलमा क्षति पुग्ने भए पनि उहाँको साहसले कुनै क्षति नभएको प्रहरीको भनाइ छ । सुरक्षाकर्मीले उक्त मतदान केन्द्रका मतदातालाई निधक्क मतदान गर्न आग्रह गरेको छ । बम पड्किएपछि केही समय तनाव भएको भए पनि अहिले सामान्य अवस्थामा मतदान प्रक्रिया अगाडि बढेको छ ।
परासीमा उत्साहजनक रुपमा मतदाता सहभागी,"नवलपरासी : प्रदेश नम्बर ५ को परासी क्षेत्रका मतदाता बिहानैदेखि उत्साहजनक रुपमा मतदान कार्यमा सहभागी भएका छन् । तराई क्षेत्रका परासीमा दिउँसोको समयमा अत्याधिक गर्मी हुने भएकाले बिहान ६ बजेदेखि नै मतदाता आआफ्ना मतदान केन्द्रमा पुगेका थिए । परासी क्षेत्रका तीन नगरपालिका र चार गाउँपालिकामा बिहान ७ बजेदेखि शान्तिपूर्ण रुपमा मतदान कार्य सुरु भएको प्रमुख जिल्ला अधिकारी उदयबहादुर राना मगरले बताउनुभयो । २ सय ४० मतदान केन्द्र र १ सय २० मतदान स्थलको सुरक्षाका लागि ४ हजार बढी सय सुरक्षाकर्मी खटाइएको छ । जसमा १ हजार २ सय नेपाल प्रहरी, १ हजार ८ सय म्यादी प्रहरी, ७ सय शसस्त्र र ४ सय ५० नेपाली सेना छन् । रामग्राम, सुनवल र बर्दघाट नगरपालिकासहित सरावल, प्रतापपुर, सुस्ता र पाल्हीनन्द गाउँपालिकामा कुल १ लाख ८३ हजार १३ जना मतदाताहरु छन् ।"
राजपाविरुद्ध मधेसी जनताको आक्रोश,"जनकपुरधाम : संविधान संशोधन नभएसम्म मधेसमा निर्वाचन हुन नदिने चेतावनी दिएका राष्ट्रिय जनता पार्टीको विरोध मधेसका आठ जिल्लामा मात्र सिमित भई अन्य तीनवटा प्रदेशमा निर्वाधरुपमा मतदान भइरहेको छ । प्रदेश नं१, ५ र ७ का ३५ जिल्लामा केही हिंसात्मक गतिविधिबाहेक मतदान उत्साहपूर्वक रुपमा भइरहँदा राजपाले निर्वाचनको विरोधमा बुधबार मधेस बन्दको आह्वान गरेको हो । निर्वाचनको सम्पूर्ण तयारी पूरा भइसकेको अवस्थामा दोस्रो चरणको निर्वाचनलाई मधेसका आठ जिल्लामा मात्र तेस्रो चरणमा सारिएको अवस्थामा राजपाले चुनावनै नभइरहेको ठाउँमा औचित्यहीनरुपमा बन्दी गर्दा स्थानीयवासीमा आक्रोश उत्पन्न भएको छ । राजपालाई चुनावमा सहभागी गराउने उद्देश्यले तेस्रो चरणमा निर्वाचन सारिएपनि समर्थनमै रहेका जनतालाई पटकपटक दुःख दिन बन्द आह्वान गरिने गरिएको आरोप सर्वसाधारणले सामाजिक सञ्जालमा टिक्काटिप्पणी गरी पोखेका छन् । सामाजिक सञ्जालमा अत्याधिक मात्रामा बन्दको औचित्य र आवश्यकता विषयमा राजपा नेताहरुसँग प्रश्न गरिएको छ भने कतिपयले त आक्रोशित हुँदै राजपाका बन्दकर्तालाई गाली समेत गरेका छन् । सामाजिक सञ्जाल प्रयोगकर्ताले एकातर्फ राजपा कार्यकर्ता स्वतन्त्र रुपमा निर्वाचनमा उम्मेदवारी दिने र अर्कोतर्फ जनतालाई मुर्ख बनाउन बन्द आह्वान गरेको भन्दै आक्रोश पोखेका छन् । जनतालाई दुःख दिन अनाहक रुपमा बन्द आह्वान गरिएको आरोप समेत उनीहरुको छ । राजपाले आह्वान गरेको बन्दले धनुषा, महोत्तरी, सर्लाही, सिरहा, बारा, पर्सा, रौतहट र सप्तरीमा जनजीवन मात्र प्रभावित भएको छ । बन्द आह्वानकर्ताले बुधबार बिहानैदेखि जनकपुरको प्रमुख प्रवेशद्धार रामानन्द चोकलगायत विभिन्न स्थानमा टायर बालेर विरोध प्रर्दशन गरेका छन् । हड्तालका कारण यस क्षेत्रको यातायात, करकारखाना, उद्योग, विद्यालय बन्द भएको हो । सरकारी कार्यालयहरुमा पनि बन्दका कारण सेवाग्राहीहरुको चाप कमै देखिएको छ ।"
दोस्रो चरणमा ७० प्रतिशत मत खस्यो : सात दिनमा परिणाम,"काठमाडौं : स्थानीय तहको दोस्रो चरण अन्तर्गत प्रदेश नम्बर १, ५ र ७ मा बुधबार भएको निर्वाचनमा ७० प्रतिशत मत खसेको छ। निर्वाचन आयोगले मतदान कार्य उत्साहजनक र शान्तिपूर्ण रुपमा सम्पन्न भएको जनाएको छ। यो मत वैशाख ३१ मा सम्पन्न पहिलो चरणको निर्वाचनकै हाराहारीको हो। आयोगले पछिल्लो विवरण आउन बाँकी रहेकाले मतदानको प्रतिशत बढ्ने बताएको छ। निर्वाचन आयोगका निमित्त सचिव महेश्वर न्यौपानेले केही जिल्लाका मतदान केन्द्रमा साँझ आठ बजेसम्म मतदान कार्य भएकाले खसेको मत प्रतिशत ७४ प्रतिशत पुग्ने अनुमान भएको बताउनुभयो। बिहान ७ बजेदेखि सुरु भएको मतदान साँझ ५ बजेसम्म जारी थियो। वर्षाको कारण केही समयमा ढिलो मतदान भएको र केही स्थानमा बम राखेर निर्वाचन विथोल्न प्रयास गरिए पनि सुरक्षाको राम्रो प्रबन्ध भएकाले शान्तिपूर्ण र उत्साहपूर्ण रूपमा मतदान कार्य सम्पन्न भएको प्रमुख निर्वाचन आयुक्त डाअयोधीप्रसाद यादवले जानकारी दिनुभयो। पहिलो चरणको निर्वाचनका क्रममा ६ जनाको ज्यान गएको थियो। वर्षात्को समय भएपनि व्यवस्थापन राम्रो भएकाले मतदान कार्य सहज भएको आयोगले बताएको छ। बुधबारको मतदानमा सबै भन्दा बढी बाजुरामा ८० प्रतिशत मत खसेको छ भने सबै भन्दा कम भोजपुरमा ६१ प्रतिशत मत खसेको आयोगले जनाएको छ। ३५ जिल्लाका १ महानगरपालिका ७ वटा उपमहानगरपालिका १११ नगरपालिका २१५ गाउँपालिका गरी ३३४ स्थानका लागि भएका निर्वाचनबाट निर्वाचनबाट १५ हजार ३ प्रतिनिधि छनोट हुँदैछन्। सरागल६ मा दुई मत आयोगका अनुसार नवलपरासीको सरावल गाउँपालिका वडा नं ६ मा जम्मा दुई मत खसेको छ। बुधबारको मतदानमा केही रमाइला र अनौठा घटना पनि भए। यद्यपी निर्वाचन आयोगले शान्तिपूर्ण रुपमा मतदान सकिएको बताएको छ।"
हिमालदेखि तराईसम्म मतदाताको उत्साह (फोटोफिचर),"काठमाडौं : बुधबार बिहान ७ बजेदेखि साँझ ५ बजेसम्म प्रदेश नम्बर १, ५ र ७ मा स्थानीय तहको दोस्रो चरणको निर्वाचन उत्साहपूर्ण ढंगले सम्पन्न भएको छ। छिटफुट घटना बाहेक तीन वटा प्रदेशमा कूल ३ सय ३४ स्थानीय तहका २८ सय ७४ वडाका ४ हजार ५ सय ८१ मतदान स्थलमा उत्साहका साथ मतदान भएको हो। बुधबार दिनभरमा ६४ लाख ३२ हजार ६५ मतदाताले १५ हजार ३८ पदाधिकारीका लागि मतदान गरेका हुन्। ३५ जिल्लामा भएको मतदानमा १ महानगरपालिका, ७ उपमहानगरपालिका १ सय ११ नगरपालिका र २ सय १५ गाउँपालिका रहेका छन्। सबै स्थानीय तहमा ६२ हजार ४ सय ८ उम्मेदवार चुनावी मैदानमा छन्। मतदानमा वृद्धवृद्धादेखि युवा पुस्ताको समेत सहभागीता उत्साहका साथ देखिएको छ। सबै धर्मावलम्बीहरुले मतदान गरेका छन्। पहिलो चरणको निर्वाचन प्रदेश नम्बर ३, ४, ६ मा वैशाख ३१ गते सम्पन्न भइसकेको छ भने तेस्रो चरणको निर्वाचन भने असोज २ गते गर्ने तयारी भइराखेको छ।"
"दोस्रो चरणको निर्वाचन अन्तर्गत मतदान सुरु, विहान पाँच बजे देखि नै मतदाता लाईनमा","काठमाडौं: दोस्रो चरणको स्थानीय तहको निर्वाचन अन्तर्गत तीन वटा प्रदेशमा मतदान सुरु भएको छ । विहान ७ बजेदेखि मतदान सुरु भएको हो । मतदान गर्न विहान ५ बजे देखि नै मतदाता लाईनमा बसेको हाम्रा प्रतिनिधिले जनाएका छन् । विभिन्न ठाउँमा बर्षातका कारण निर्वाचन केही प्रभावित हुने देखिएपनि मतदाता बर्षाको पर्वाह नै नगरी मतदानका लागि लाईनमा बसेका छन । आज प्रदेश नं १, ५ र ७ मा निर्वाचन हुँदैछ । ६२ हजार ४०८ उम्मेदवार चुनावी प्रतिस्पर्धामा रहेको निर्वाचन आयोगले जनाएको छ । निर्वाचनमा ६४ लाख ३२ हजार ७६५ मतदाताले मतदानमा सहभागी भई १५ हजार ३८ प्रतिनिधि निर्वाचित गर्नेछन् । यसका लागि देशभर चार हजार ५८१ मतदानस्थलमा आठ हजार ३६४ मतदान केन्द्रको व्यबस्था गरिएको छ । मतदान बिहान ७ बजेदेखि अपराह्न ५ बजेसम्म मतदानस्थलमा प्रवेश गरी मतदान गर्नसक्ने आयोगले व्यवस्था मिलाएको छ । स्थानीय तहको निर्वाचन गाउँपालिकाका अध्यक्ष, उपाध्यक्ष र वडाध्यक्ष, नगरपालिका प्रमुख, उपप्रमुख र वडाध्यक्ष, वडा सदस्य, महिला वडा सदस्य र दलित महिला वडा सदस्यका लागि हुन लागेको हो । स्थानीय तह दोस्रो चरणको निर्वाचनमा एक महानगरपालिका, सात उपमहानगरपालिका, एक सय ११ नगरपालिका र २१५ गाउँपालिकामा निर्वाचन हुँदैछ ।"
बामदेव गौतमले गर्नुभयो बर्दियाबाट मतदान,"बर्दिया : नेकपा एमालेका उपाध्यक्ष वामदेव गौतमले बर्दियाबाट मतदान गर्नुभएको छ । बर्दियाको बासगढी नगरपालिका वडा नम्वर ८ स्थित त्रिभुवन माध्यमिक विद्यालय ककौराको केन्द्र ग बाट मतदान गर्नुभएको हो । मतदाता क्रमसंख्या २३९५ रहेका गौतमले बुधवार बिहान ७ बजे मतदान गर्नुभएको हो । मतदानका क्रममा उपाध्यक्ष गौतमले मतदान गर्नु जनताको अधिकार भएकाले जनताले निर्धक्कसँग मतदान गर्न पाउनु पर्ने बताउनु भयो । बर्दियाका ३ सय १४ मतदान स्थलमा मतदान सुरु भएको छ । मतदान स्थल महिला, अपाङ्ग लगायत बृद्धमैत्री रहेका छन् । लामो समय पछि स्थानीय तहमा मतदान भएपछि मतदाता उत्साहित भएर मतदान गर्न लाइन लागेका छन् । बर्दियाको आकास खुला रहेकाले अहिले पानी पर्ने कुनै सम्भावना देखिएको छैन ।"
अब जनता सिंहदरवार धाउनु पर्दैन: प्रधानमन्त्री,"डडेल्धुरा: प्रधानमन्त्री शेरबहादुर देउवाले आज स्थानीय तहको निर्वाचनमा गन्यापधुरा गाउँपालिका१ रुवाखोलाको असिग्राम उच्च मावि मतदान केन्द्रमा मतदान गर्नुभएको छ । बिहान ८ः०७ बजे प्रधानमन्त्री देउवाले सो केन्द्रबाट मतदान गर्नुभएको हो । प्रधानमन्त्रीसँगै उहाँकी धर्मपत्नी डा आरजु राणा देउवाले पनि सोही मतदान केन्द्रबाट मतदान गर्नुभयो । मतदानपछि प्रधानमन्त्री देउवाले सङ्क्षिप्त प्रतिक्रिया दिनुहुँदै गाउँको सरकार गाउँकै जनताबाट स्थापना गर्नका लागि स्थानीय तहको निर्वाचन भइरहेको बताउनुभयो । स्थानीय सरकार निर्माण भइसकेपछि संविधानको पूर्ण कार्यान्वयन हुने र विकास निर्माणका कामहरु चुस्त, दुरुस्त र पारदर्शी रुपमा अगाडि बढ्ने उहाँले विश्वास व्यक्त गर्नुभयो । प्रधानमन्त्री देउवाले मतदान गर्नुभएको असिग्राम उच्च माविको मतदान केन्द्र सदरमुकामदेखि २१ किमी दक्षिण पूर्वमा रहेको छ । उहाँले स्थानीय बासिन्दासँग कुरा गर्नुहुँदै मतदाता नामावली यहीँ भएकाले भोट हाल्न आएको बताउनुभयो । निर्वाचनलाई उत्सवका रुपमा लिनुपर्छ, त्यसैले मतदानमा सबैजना सहभागी हुनुपर्छ, प्रधानमन्त्री देउवाले मतदान गरेर फर्कने क्रममा भन्नुभयो । प्रधानमन्त्री देउवाले असिग्राम उच्च माविबाटै कक्षा ५ सम्म अध्ययन गर्नुभएको हो । उहाँकै पहलमा पछि यहाँ माध्यमिक तह स्थापना भएको हो ।"
दोस्रो चरणको स्थानीय चुनावमा मतदाताहरुको उत्साहजनक सहभागीता,"काठमाडौं : स्थानीय तहको दोस्रो चरणको निर्वाचनबाट १५ हजार ३८ जना जनप्रतिनिधि निर्वाचित हुने प्रदेश नम्बर १,५,७ मा मतदान भइरहेको छ । निर्वाचनका लागि ६४ लाख ३२ हजार सात सय ६५ जना मतदाता छन । तीन वटा प्रदेशमा चार हजार पाँच सय ८१ वटा मतदान केन्द्रमा मतदाताहरु बिहान ५ बजेदेखि नै लाइनमा बसेका छन् । स्थानीय तहको निर्वाचन गाउँपालिकाका अध्यक्ष, उपाध्यक्ष र वडाध्यक्ष, नगरपालिका प्रमुख, उपप्रमुख र वडाध्यक्ष, वडा सदस्य, महिला वडा सदस्य र दलित महिला वडा सदस्यका लागि हुन लागेको हो । स्थानीय तह दोस्रो चरणको निर्वाचनमा एक महानगरपालिका, सात उपमहानगरपालिका, एक सय ११ नगरपालिका र २१५ गाउँपालिकामा निर्वाचन हुँदैछ । छाता ओढेर मतदाता मतदान गर्न प्रतिक्षारत छन् । अछाममा मध्यरातदेखि मुसलधारे पानी परेको छ । अहिले पनि पानी पर्नेक्रम नरोकिए पनि पानीको मात्रा भने घट्दै गएको छ ।"
