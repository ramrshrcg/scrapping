शीर्षक,विवरण
कडा पारिँदै सुरक्षा : चारवटै निकाय एकीकृत र समन्वयात्मक रूपमा परिचालन,"काठमाडौं : प्रतिनिधिसभा र प्रदेशसभाको दोस्रो चरण निर्वाचनलाई लक्ष्य गरी हिंसात्मक घटना बढिरहेका बेला केन्द्रीय सुरक्षा समितिले चारवटै सुरक्षा निकायलाई सशक्त रूपमा परिचालन गर्ने निर्णय गरेको छ। प्रधानमन्त्री तथा गृहमन्त्री शेरबहादुर देउवाको अध्यक्षतामा बिहीबार बसेको बैठकले आवश्यक सुरक्षा रणनीति बनाउँदै चारवटै निकायलाई एकीकृत र समन्वयात्मक रूपमा परिचालन गर्ने निर्णय गरेको हो। दोस्रो चरणअन्तर्गत ४५ जिल्लामा मंसिर २१ गते निर्वाचन हुँदै छ। गृह मन्त्रालयका प्रवक्ता नारायणप्रसाद शर्मा दुवाडीले केन्द्रीय सुरक्षा समिति बैठकको निर्णयअनुसार चारवटै सुरक्षा निकायलाई एकीकृत रूपमा परिचालन गरिएको जानकारी दिए। निर्वाचन हुने जिल्लाका सबै मतदान केन्द्रमा सुरक्षाकर्मीलाई परिचालन गरेर आवश्यक सुरक्षा व्यवस्था मिलाइसकिएको उनले बताए। पहिलो चरण निर्वाचनपछि केन्द्रीय सुरक्षा समितिको बैठक पहिलोपटक बसेको हो। बैठकले पहिलो चरण निर्वाचन र त्यसपछि घटेका हिंसात्मक घटनाको समीक्षा गरेको थियो। बैठकमा प्रधानमन्त्री देउवाले निर्वाचनक्रममा कुनै पनि घटना हुन नदिन उच्च सतर्कता अपनाउन निर्देशन दिएका थिए। उनले मुलुकका विभिन्न स्थानमा शृंखलाबद्ध रूपमा भइरहेका विस्फोटका घटनाको कारक पत्ता लगाएर त्यस्ता घटना रोक्न सुरक्षा प्रमुखलाई निर्देशन दिएको गृहप्रवक्ता दुवाडीले जानकारी दिए। केही दिनअघि दाङको तुलसीपुरमा प्रधानमन्त्री संलग्न कार्यक्रमस्थल नजिकै बम विस्फोट हुँदा एक म्यादी प्रहरीको मृत्यु भएको थियो। प्रवक्ता दुवाडीले दोस्रो चरण निर्वाचनलाई शान्तिपूर्ण र भयरहित बनाउन सुरक्षा निकाय उच्च मनोबलसाथ खटिएको दाबी गरे। सबै मतदान केन्द्रमा सुरक्षा निकाय पठाउने काम भइरहेको छ। मतदान केन्द्रको पूर्ण सुरक्षा हुनेछ', उनले भने। पहिलो चरणभन्दा सुरक्षा व्यवस्था मजबुत बनाएको दाबी गर्दै उनले मतदातालाई ढुक्क भएर मतदान गर्न आग्रहसमेत गरे। पहिलो चरण निर्वाचनमा नेकपा समूहको चुनौती बढी रहे पनि दोस्रो चरणमा तराईका कतिपय जिल्लामा सिके राउत र जयकृष्ण गोइतको गतिविधि पनि सुरक्षा चुनौतीका रूपमा रहेको रिपोर्टिङका आधारमा सुरक्षा व्यवस्था मिलाइएको उनले जानकारी दिए। गृह मन्त्रालयले सम्भाव्य चुनौतीलाई लक्ष्य गरी आवश्यक रणनीति तयार गर्न केन्द्रीय कमान्ड पोस्ट र केन्द्रीय संयुक्त निर्वाचन सेलको बैठकलाई निरन्तरता दिएको जनाएको छ। गृहसचिव मोहनकृष्ण सापकोटाको अध्यक्षतामा रहने केन्द्रीय कमान्ड सेल र गृह मन्त्रालयका शान्ति सुरक्षा महाशाखा प्रमुखको नेतृत्वमा रहने केन्द्रीय संयुक्त निर्वाचन सेलको नियमित बैठकले देशभरको शान्ति सुरक्षाबारे दैनिक विश्लेषण गरिरहेको गृह प्रवक्ता दुवाडीले जानकारी दिए। विशेषगरी दोस्रो चरण निर्वाचन हुने ४५ जिल्ला र अन्य स्थानको समेत दैनिक सुरक्षा विश्लेषण गर्दै शान्ति सुरक्षालाई मजबुत बनाउने रणनीति बनाइरहेका छौं', गृहप्रवक्ता दुवाडीले भने।"
चुनावको मुखमा राज्यमन्त्रीको पद खुस्कियो,काठमाडौं : पहिलो चरणको चुनाव सम्पन्न भएको र दोस्रो चरणको चुनावको मुखमा उद्योग राज्यमन्त्री रेशमबहादुर लामाको पद खुस्किएको छ । राष्ट्रिय प्रजातन्त्र पार्टी (प्रजातान्त्रिक) का अध्यक्ष पशुपति शम्शेर राणाले पार्टी महामन्त्रीसमेत रहेका लामालाई पार्टीबाट निष्कासन गर्दै राज्यमन्त्री पदबाट समेत मुक्त गर्न सरकारलाई सिफारिस गरेका छन् । उद्योग राज्यमन्त्री लामाले पार्टी हित र लोकतान्त्रिक गठबन्धन विपरित काम गरेकोको भन्दै अध्यक्ष राणाले लामालाई कारबाही गरेका हुन् । राणाले नेपालको संविधान २०७२ को धारा २९८ को उपधारा ९ बमोजिम उद्योग राज्यमन्त्रीको पदबाट समेत मुक्त गर्न सरकारलाई सिफारिस गरेका छन् ।
मध्यरातमा उम्मेदवारको घरमा बम विस्फोट,तौलिहवा : कपिलवस्तुमा शुक्रबार राति संघीय लोकतान्त्रिक राष्ट्रिय मञ्च (थरुहट) प्रतिनिधिसभा १ प्रदेसभा (१) का उम्मेदवार दिनेश जयसवालको घरमा बम विस्फोट भएको छ। बम प्रहारबाट जस्तापातामा प्वाल परेको छ। वाणगंगा नगरपालिका वडा नम्बर १० कोरिया चोकमा अज्ञात समूहले दुई पटक सम्म बम विष्फोट गराएको स्थानीयले बताएका छन्। घरमा लक्षित गरी प्रहार गरिएको बमबाट कुनै मानवीय क्षति नभए पनि जस्तापातामा प्वाल परेको उम्मेदवारका दाजु शिवगुलाम कलवारले बताए। राथि करिब १ बजेको समयमा तीन चार जनाको समूहमा आएका अज्ञात समूहले घर तोडफोड गर्न थालेपछि आफूहरुले रोक्न खोज्दा बम प्रहार गरेको कलवारले दाबी गरे। जिल्ला प्रहरी कार्यालय कपिलवस्तुका प्रहरी नायव उपरीक्षक प्रल्हाद अधिकारले उम्मेदवार घरमा विस्फोट गराइएको बम तर्साउनका लागि हुन सक्ने बताए। आफूहरुले उक्त विषयमा अनुसन्धान गरिरहेको उनले जनाए। उम्मेदवार कलवारलाई संघीय समाजवादी फोरम नेपालले प्रदेसभामा सघाएको छ। शुक्रबार दिउँसो मात्र शिवराज नगरपालिका ९ भगवानपुरमा नयाँ शक्ति नेपाल पार्टीका प्रतिनिधिसभा ३ का उम्मेदवारलाई लक्षित गरि रिमोट बम प्रहार भएको थियो।
कुन दलका कति केन्द्रीय नेता चुनावमा ? १३२ रिङ आउट,"काठमाडौं : प्रमुख तीन दल (कांग्रेस, एमाले र माओवादी केन्द्र) का एक सय ३२ केन्द्रीय नेता प्रतिनिधिसभा र प्रदेशसभाको चुनावी दौड बाहिर छन्। कांग्रेसका ७५ सदस्यीय केन्द्रीय समितिका १३, एमालेका २०१ जनाको केन्द्रीय समितिका ८८ र माओवादी केन्द्रको ९५ सदस्यीय सचिवालय सदस्यका २९ जना नेता यसपटकको चुनावमा कतै पनि उम्मेदवार छैनन्। राजनीतिक दलको सबैभन्दा सर्वोच्च निकाय केन्द्रीय समितिलाई मानिन्छ। केन्द्रीय समितिमा रहेका सबैभन्दा बढी एमालेका नेता चुनाव लडेका छैनन्। एमालेका ८८ नेता (४३ दशमलव ७८ प्रतिशत) चुनावमा उम्मेदवार छैनन्। एमालेको केन्द्रीय अनुशासन आयोगका अध्यक्ष अमृत बोहोरा, सल्लाहकार परिषद्का अध्यक्ष केशव बडाल, पोलिटब्यूरो सदस्य अग्नि खरेल, काशीनाथ अधिकारी, गंगालाल तुलाधर, प्रदीप नेपाल, वेदुराम भुषाल, महेन्द्र पाण्डे, रघुजी पन्त, श्रीमाया थकाली, विष्णु रिमाललगायत नेता चुनावी दौडबाट बाहिर छन्। माओवादी केन्द्रको भने केन्द्रीय समिति नै चार हजार बढीको जम्बो रहेका कारण सचिवालय सदस्य नेतामध्ये ३० दशमलव ५२ प्रतिशत नेता चुनावी दौड बाहिर छन्। सचिवालय सदस्यसम्म माओवादीका ९५ सदस्यीय सचिवालय सदस्यमा २९ नेता चुनाव बाहिर छन्। रामबहादुर थापा, अमिक शेरचन, गोपाल किराँती, नारायण शर्मा पौडेल, लीलामणि पोखरेल, श्रीराम ढकाल, मायाप्रसाद शर्मालगायत नेता चुनाव लडेका छैनन्। कांग्रेसका भने १३ नेता मात्रै चुनावी प्रतिस्पर्धाबाट बाहिर छन्। कुल ७५ मध्ये १७ दशमलव ३३ प्रतिशत नेता चुनाव भन्दा बाहिर परेका हुन्। केन्द्रीय सदस्य कुलबहादुर गुरुङ, खुमबहादुर खडका, नरहरी आचार्य, कमला पन्त, धनराज गुरुङ, बद्रीप्रसाद पाण्डेलगायत नेता निर्वाचनमा कतै पनि उम्मेदवार छैनन्। निर्वाचन सम्बन्धी कानुनले खड्कालाई पार्टी सदस्यसम्म बन्नबाट रोकलाए पनि उनी कांग्रेसको केन्द्रीय समितिमा अझै छन्। उनलाई जिल्लाले उम्मेदवार बन्न सिफारिस गरेर केन्द्रीय समितिमा पठाएको थियो। तर, उनको उम्मेदवारी खारेज हुने निर्वाचन कानुन बनेका कारण कांग्रेसले उम्मेदवार नबनाएको हो। उता नरहरि भने गत निर्वाचनमा काठमाडौं क्षेत्र नम्बर ५ वाट जितेका सांसद हुन्। यस पटक उनी शारीरिक अस्वस्थताका कारण चुनावी मैदानमा छैनन्। प्रत्यक्षमा भने सबैभन्दा धेरै कांग्रेसका पार्टी केन्द्रीय समितिबाट मुख्य तीन दलमध्ये कांग्रेसले सबैभन्दा बढी उम्मेदवार पठाएको छ। कांग्रेसका ५० केन्द्रीय नेता प्रत्यक्षतर्फको चुनावी दौडमा छन्। यो कांग्रेसको केन्द्रीय समितिकै ६६ दशमलव ६६ प्रतिशत हो। पार्टी सभापतिदेखि केन्द्रीय समितिका अधिकांश नेता प्रत्यक्षतर्फ मैदानमा छन्। केन्द्रीय सचिवालयबाट माओवादीले भने ४१ नेतालाई प्रत्यक्षतर्फ उम्मेदवार बनाएको छ। यो माओवादीको केन्द्रीय सचिवालयको ४३ दशमलव १५ प्रतिशत हो। एमालेले पार्टी केन्द्रीय समितिका ३४ दशमलव ८२ प्रतिशत नेतालाई मात्रै प्रत्यक्षमा चुनाव लडाएको छ। उसका ७० जना नेता प्रत्यक्षमा चुनाव लडेका छन्। त्यस्तै समानुपातिक तर्फ केन्द्रीय समितिबाट सबैभन्दा बढी माओवादी केन्द्रले उम्मेदवार बनाएको छ। माओवादीका २६ दशमलव ३१ प्रतिशत अर्थात् २५ नेता समानुपातिक तर्फका प्रदेश तथा प्रतिनिधीसभाका उम्मेदवार छन्। माओवादीका सचिवालय सदस्य मणि थापा, जयपुरी घर्ती, तिलक परियार, हितराज पाण्डे, पूर्वसभामुख ओनसरी घर्तीलगायतका नेता समानुपातिक तर्फका उम्मेदवार छन्। दोश्रोमा एमालेले कुल केन्द्रीय समितिको २१ दशमलव ३९ प्रतिशत अर्थात् ४३ नेतालाई समानुपातिक तर्फका उम्मेदवार बनाएको छ। एमालेले मुकुन्द न्यौपाने केन्द्रीय लेखा परीक्षण आयोग अध्यक्ष डा पुष्प कँडेल, सोमनाथ प्यासी पोलिटब्यूरो सदस्य थममाया थापा, विन्दा पाण्डे, राधा ज्ञावाली, रामप्रित पासवानलगायतका नेतालाई समानुपातिक उम्मेदवार बनाएको छ। कांग्रेसले भने १२ केन्द्रीय नेतालाई मात्रै समानुपातिक तर्फ उम्मेदवार बनाएको छ। यो कांग्रेसको केन्द्रीय समितिको १६ प्रतिशत हो। कांग्रेसले पार्टी कोषाध्यक्ष सीतादेवी यादव , केन्द्रीय सदस्य बलकृष्ण खाँण, मानबहादुर विश्वकर्मा, सुजाता कोइराला, मीन विश्वकर्मा, पर्वता डिसी चौधरी, बाहादुर सिंह तामाङलगायतका नेतालाई समानुपातिकमा राखेको छ।"
उम्मेदवारको घरमा प्रेसर कुकर बम,अछाम : अछाम जिल्ला क्षेत्र नं २ क प्रदेशसभाका उम्मेदवार सुरतबहादुर बिष्टको घरमा प्रेसर कुकर बम फेला परेको छ। सेनाको बम डिस्पोजल टोलीले डिस्पोज गराउदा कुकरभित्र माटो भरेको अवस्थामा भेटिएको उम्मेदवारका छोरा लब बिष्टले जानकारी दिए । कांग्रेस उम्मेद्धार बिष्टको घरको सिडीमा बिहान ३ बजे तिर बम फेला परेको थियाे । निर्वाचनलाई लक्षित गरी अज्ञात समूहले बिष्टको घरमा बम राखेको हुन सक्ने प्रहरीले जनाएको छ। जिल्ला प्रहरी प्रमुख प्रहरी नायव उपरीक्षक दधीराम न्यौपानेले थप अनुसन्धान भइरहेको जानकारी दिए।
अब हामी ५० वर्ष सरकार चलाउँछौँ : प्रचण्ड,"काठमाडौं : माओवादी केन्द्रका अध्यक्ष पुष्पकमल दाहाल प्रचण्डले वाम गठबन्धनले अब ५० वर्ष सरकार चलाउने दाबी गरेका छन्। शनिबार ललितपुर क्षेत्र नम्बर ३ सुनाकोठीमा आयोजित वाम गठबन्धनको चुनावी सभालाई सम्बोधन गर्दै प्रचण्डले यस्तो दाबी गरेका हुन्। पहिलो चरणको चुनावपछि एमाले अध्यक्ष केपी ओलीजी र म सँगै बस्यौँ र छलफल गर्यौँ। ३२ जिल्लामा दुई तिहाई स्पष्ट रुपमा आइसक्यो। दोस्रो चरणको चुनावमा पनि दुई तिहाई आउछ। पाँच वर्ष राम्रो काम गरेर सरकार चलाउँछौँ, प्रचण्डले भने, पाँच वर्ष राम्रो काम गरेपछि हामीले भोट माग्न यसरी ठूला आमसभा गर्नुपर्ने आवश्यकता हुँदैन। हामी टेलिभिजनमा बोलेकै आधारमा जनताले ह्वारह्वारी भोट दिन्छन्। त्यही जनताको भोटकै आधारमा हामी ५० वर्ष सरकार चलाउँछौँ। प्रचण्डले ललितपुरका तीन निर्वाचन क्षेत्र वाम गठबन्धको लालकिल्ला भएको समेत प्रष्ट पारे। ललितपुरलाई चीनको बेइजिङको संज्ञा दिँदै प्रचण्डले भने, नेपालका लागि ललितपुर चिनियाँ कम्युनिस्टका लागि बेइजिङ जस्तै हो। एउटा सानो भुलचुकले एकपटक पराजित हुनुपरे पनि यो हाम्रो लालकिल्लै हो। उनले चुनावी सभाबाट ललितपुरका गठबन्धन उम्मेदवारलाई अग्रिम बधाई समेत दिए। सँगै प्रचण्डले पार्टी एकताको संकल्प गरेर चुनावी तालमेल भएको स्पष्ट पारेका छन्। उनले पार्टी एकता नभए केपी ओली, माधव नेपाल र नारायणकाजीसँगै आफ्नो पनि राजनीतिक भविष्य सकिने बताए। चुनावी घोषणापत्र पनि एउटै भएकाले दुई पार्टी (एमालेमाओवादी) मिल्छन् भन्ने कुरामा शंका नगर्नुहोस्, प्रचण्डले भने, केपी ओली, म, माधव नेपाल र नारायणकाजी श्रेष्ठ पार्टी एकताबाट पछि हट्यौँ भने हाम्रो राजनीतिक भविष्य सकिन्छ। पार्टी एकताको विषयमा हामी पछाडि फर्किदैनौँ, अघि बढ्छौँ। सँगै प्रचण्डले वाम एकता हुँदा देश विकास भएको हेर्न चाहने कांग्रेसका केही नेता समेत खुशी भएको दाबी समेत गरे। वाम एकताको विषयलाई लिएर देशको विकास चाहने कांग्रेसका केही नेता पनि खुशी छन्, प्रचण्डले भने। कार्यक्रममा बोल्दै ललितपुर क्षेत्र नम्बर ३ की वाम गठबन्धनकी प्रतिनिधिसभा उम्मेदवार पम्फा भुसालले ललितपुरलाई सांस्कृतिक राजधानी बनाउने आफ्नो योजना रहेको बताइन्। ललितपुरलाई देशकै नमुना सहरको रुपमा विकास गर्नका निम्ति सांस्कृतिक राजधानी बनाउछौँ, भुसालले भनिन्,पाँच वर्षभित्रमा ललितपुरका सबै सडक पिच भइसक्छन्। माओवादी केन्द्रकी प्रवक्ता समेत रहेकी भुसालले ललितपुरको विकास र समृद्धिका लागि आफू सदैव लागि पर्ने उद्घोष समेत गरेकी छिन्।"
शिथिल बन्दै जातीय ज्वरो,"सिरहा : विगतका निर्वाचनमा राजनीतिक दलका उम्मेदवारका लागि जातीय मुद्दा बलियो एजेन्डा बने पनि यसपटक सिरहाका अधिकांश मतदाता यसप्रति आकर्षित देखिएका छैनन् । चुनाव नजिकिँदै गर्दा जातीय नारा चर्काउन खोजेपछि यसलाई केटाकेटी लोभ्याउने गुलियो ललिपप' मात्र भएको मतदाताको बुझाइ छ । यसअघिका निर्वाचनमा उम्मेदवारका लागि जातीय नारा मत तान्ने गतिलो हतियार बन्थ्यो तर यसपटक अधिकांश मतदाता यसप्रति आकर्षित छैनन्', रामप्रताप रामप्रसाद तामाङ बहुमुखी क्याम्पसका सहायक प्राध्यापक प्रदीप शाह भन्छन्, उम्मेदवारले जातीय नारालाई आफू माथि उक्लने राजनीतिक भर्याङ मात्र बनाएका हुन् भन्ने कुरा मतदाताले बुझ्न थालेका छन् ।' सहायक प्राध्यापक शाहका अनुसार ०६४ र ०७० सालको निर्वाचनमा उम्मेदवारका लागि जातीय नारा गतिलो हतियार बने पनि ०७४ सालमा भएको स्थानीय निकायको निर्वाचनमा यो नारा कमजोर सावित भयो । स्थानीय निकायको निर्वाचनमा पनि उम्मेदवारले उठाएको जातीय मुद्दा प्रभावकारी देखिएन । मंसिर २१ मा हुने प्रतिनिधिसभा र प्रदेशसभा निर्वाचनमा पनि यो नाराले उम्मेदवारलाई खासै फलिफाप होलाजस्तो लाग्दैन', उनी भन्छन् । जातीय नारालाई विभिन्न दलका उम्मेदवारले सार्वजनिक रूपमै नउठाए पनि आफ्नो जातको बाहुल्य रहेको स्थानमा भने उम्मेदवारले यो नारालाई गोप्य रूपमा आफ्नो पक्षमा मत तान्ने हतियार बनाउने गरेको शाहको विश्लेषण छ । सिरहा क्षेत्र नम्बर ३ मा अहिले पनि केही उम्मेदवारले जातीय नारालाई चर्काउने प्रयास गरेको उनको भनाइ छ । विगतको तुलनामा अहिले जनता निकै सचेत छन्, जातीय नाराभन्दा पनि पछिल्लो समय विकास निर्माणका मुद्दातिर मतदाताले आफ्नो ध्यान केन्द्रित गरेका छन्', उनी भन्छन् । यति हुँदाहुँदै देशको राजनीति र निर्वाचन मनी' र मसल्स' को परम्परागत सोचबाट अझ मुक्त हुन नसकेको उनको गुनासो छ। सिरहा निर्वाचन क्षेत्र ३ अन्तर्गत पर्ने विष्णुपुर५ लक्ष्मीपुरका रामचन्द्रसिंह अहिले पनि उम्मेदवारहरू आफ्नो जातको प्रभाव रहेको स्थानमा जातीय नारा बोकेर मतदाताको घरदैलोमा पुग्ने गरेको बताउँछन् । विगतदेखि नै समाजमा जरो गाडेर बसेको जातीय नारा सजिलै अन्त्य हुँदैन । नागरिकको चेतनास्तर र आर्थिक अवस्थाले पनि यसलाई प्रभाव पारेको हुन्छ', उनी भन्छन्, व्यक्तिगत रूपमा म जातीयताको पछाडि लाग्ने मान्छै होइन । अरूलाई पनि म जातीयताको पछाडि नलाग्न आग्रह गर्छु ।' सिरहा राजपुरका मतदाता धर्मनाथ यादव जातीय नारा र रकम खाएर भोट दिने समय सकिएको दाबी गर्छन् । पहिले गाउँघरमा, खासगरी दलित बस्तीमा उम्मेदवार महिलालाई साडी बाँड्थे । अब त्यो समय रहेन, कुनै उम्मेदवारले जातीय नारा लगाए पनि जनता तिनको पछि लाग्न छाडे', उनी भन्छन्, जनतालाई विकास चाहिएको छ । गाउँमा कालोपत्रे सडक, अस्पताल, विद्युत् चाहिएको छ । निजी स्कुलजस्तो पठनपाठन हुने सरकारी स्कुल चाहिएको छ । उम्मेदवार अब यस्तै एजेन्डा बोकेर आउनुपर्छ ।' उम्मेदवारले जातीय नारालाई आफू उक्लने भयाङ मात्र बनाएको मतदाताले बल्ल बुझ्न थालेका छन् । प्रदीप शाह, सहायक प्रध्यापक सिरहास्थित नरहा गाउँपालिका४ का जगदेव यादवको बुझाइ पनि यस्तै छ । उनको विचारमा सूचनाको सहज पहुँच भएकाले जनतालाई मूर्ख सम्झने उम्मेदवारले मात्र जातीय नारालाई आफ्नो जितको आधार बनाउने प्रयास गर्छ । जनतालाई मूर्ख सम्झने दिन गए । म ग्यारेन्टी गर्न सक्छु जातीय नारा लगाउने नेताले अब भोट पाउँदैन', उनी भन्छन्, हामीलाई विकास चाहिएको छ । जोसँग विकासको एजेन्डा हुँदैन, विकास कसरी हुन्छ भन्ने ज्ञान पनि हुँदैन । यो कुरा सबै मतदाताले बुझेका छन् ।' सिरहा क्षेत्र नम्बर ३ मा वाम गठबन्धनका तर्फबाट एमालेका प्रतिनिधिसभा उम्मेदवार लीला श्रेष्ठ निर्वाचनमा जातीय नारा पुरानो भइसकेको बताउँछन् । करिब ८४ हजार मतदाता रहेको क्षेत्र नम्बर ३ बाट प्रतिनिधिसभा निर्वाचनका लागि फोरमबाट अशेश्वर यादव र कांग्रेसबाट अमर रेग्मी चुनावी मैदानमा छन् । राजपाफोरम नेपाल गठबन्धनका उम्मेदवार यादव आफू मधेस र मधेसी समुदायको पहिचानका लागि उम्मेदवार बने पनि जातीयताका आधारमा मत माग्ने परम्पराको विरोधी रहेको बताउँछन् । जनताको विश्वास जितको आधार लीला श्रेष्ठ, वाम गठबन्धनका उम्मेदवार मप्रति जनताको विश्वास आगामी निर्वाचनमा मेरो जितको मुख्य आधार हो । ०५४ सालमा जिल्ला विकास समितिको उपसभापति थिएँ । त्यतिबेला मैले विकास निर्माण क्षेत्रमा गरेको कामलाई जनताले नजिकबाट हेरेका छन् । त्यो जिम्मेवारीबाट मुक्त भइसकेपछि पनि निरन्तर रूपमा यस क्षेत्रका जनताको घरदैलोमै छु । सिरहा जिल्लामा सशस्त्र द्वन्द्वको समयमा दुई सय ५० भन्दा बढीको हत्या भयो । मधेसमा विभिन्न समूहले चलाएको सशस्त्र द्वन्द्वमा एक सय बढी मारिए । सामान्य नागरिकदेखि समाजका होनहार व्यक्तिको पनि हत्या भयो । त्यस्तो अवस्थामा अन्य दलका ठूला नेता डरले जिल्ला छाडेर काठमाडौं गए । तर, म विचलित नभई जिल्लामै जनताको काममा सक्रिय रहेँ । त्यसैले अहिले जनताले मलाई बढी माया गरेका छन् । म आफ्नो जितप्रति विश्वस्त छु । मधेसको विकास र पहिचानका लागि उम्मेदवारी अशेश्वर यादव, राजपाफोरम गठबन्धनका उम्मेदवार मेरो उम्मेदवारी सिंगो मधेसको पहिचान र विकासका लागि भएकाले जितप्रति विश्वस्त छु । जिल्लामा गरिबी, अशिक्षा, गुणस्तरीय स्वास्थ्य सेवाको अभाव छन् तर त्योभन्दा पनि ठूलो कुरा मधेसी जनताको अधिकार र पहिचानको मुद्दा हो । सिंगो मधेस हेपिएको छ, विकास निर्माणको सवालमा पनि हामी पछि परेका छौं तर यो विषयमा कोही बोल्न चाहँदैन । मेरो उम्मेदवारी अपहेलित मधेस अनि हेपिएका र आवाजविहीन मधेसीको पक्षमा हो । हामीले कहिले पनि जातीय कुरा गरेका छैनौं । मधेसमा बस्ने सबै मधेसी हुन्, चाहे त्यो दलित, राई, लिम्बू, तामाङ नै किन नहोस् ।"
