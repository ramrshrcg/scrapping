शीर्षक,विवरण
प्रधानमन्त्री भ्रमणका अपेक्षा,"नेपालमा नयाँ प्रधानमन्त्री नियुक्त हुनासाथ प्रायः बधाइ सन्देशका साथसाथै आउने भारत भ्रमणको निम्तो मान्दै प्रधानमन्त्रीले भारतलाई आफ्नो विदेश भ्रमणको पहिलो मुलुक बनाउने अघोषित नै भए पनि प्रचलन बसेको छ । यही प्रचलनलाई निरन्तरता दिँदै प्रधानमन्त्री शेरबहादुर देउवा भदौ ७ देखि ११ गतेसम्म भारतको राजकीय भ्रमणमा जाँदैछन् । यस भ्रमणमा देउवाले भारतका नवनिर्वाचित राष्ट्रपति र उपराष्ट्रपतिका साथै प्रधानमन्त्री, परराष्ट्रमन्त्री र अन्य मन्त्रीहरूलाई पनि भेट्नेछन् । यो सद्भावना भ्रमण भएकोले दुई मुलुकबीचका आधारभूत संरचनामा पुनरावलोकन हुने र महत्वपूर्ण एजेन्डामा छलफल र सहमति हुने अपेक्षा यसबाट गर्न सकिँदैन । सद्भावना भ्रमणले विश्वासको वातावरण सिर्जना गर्न महत्वपूर्ण मानिन्छ । भारत नेपालका लागि ऐतिहासिक र भूराजनीतिक दृष्टिकोणले महत्वपूर्ण राष्ट्र भएकाले यो सद्भावना भ्रमणलाई केही हदसम्म जायज भन्न सकिए पनि यस भ्रमणलाई लाभदायी बनाउनेतर्फ देउवा सचेत हुनुपर्छ । हालै विकसित केही घटनाक्रमले पनि प्रधानमन्त्रीको भारत भ्रमणलाई चासोपूर्वक हेरिएको छ । नेपालको तराई बाढीको प्रकोपले ग्रस्त छ र तराईका भूभाग डुबानमा पर्नुमा भारतले सीमाक्षेत्रमा नेपालको सहमति नलिई अन्तर्राष्ट्रिय कानुनविपरीत हुनेगरी बनाएका बाँध जिम्मेवार रहेका बताइएको छ । प्रधानमन्त्रीले यस विषयमा भारतसँग स्पष्टसँग कुरा राख्न सक्नुपर्छ । हालसालै राष्ट्रपति विद्यादेवी भण्डारीले पनि मुख्य राजनीतिक दलका नेताहरूलाई शीतलनिवासमा बोलाएर नेपाली भूमि डुबाउने भारतले सीमाक्षेत्रमा बनाएका बाँधका बारेमा कुरा गर्न र दलहरूबीच साझा सहमतिको विदेश नीति बनाउन पनि निर्देशन दिएकी छन् । राष्ट्रकी अभिभावकले असल नियतले दिएको यस्तो सुझाव पनि प्रधानमन्त्री देउवाले मनन गर्नु आवश्यक छ । भारत र चीनबीच भुटान र चीनको विवादित भूभाग डोक्लामका विषयमा विवाद उत्कर्षमा पुगेको छ । सन् १९६२ को सीमा युद्धपछि सबैभन्दा लामो समय भारतीय र चिनियाँ सेना आमनेसामने भएको यो समयमा नेपालका प्रधानमन्त्रीको भ्रमणका क्रममा भारतले डोक्लामका विषयमा नेपालको समर्थन खोज्न सक्छ । सन् १९६२ मा समेत तटस्थ रहन सफल भएको नेपाल यो विवादमा तटस्थ रहनुपर्छ । यसमा अलिकति मात्रै तलमाथि भएमा अर्को शक्तिशाली, महत्वपूर्ण र भरपर्दो मित्र चीन चिढिन सक्छ भन्नेतर्फ पनि देउवा सचेत हुनुपर्छ । नेपाल स्थानीय निर्वाचनको दुई चरण सम्पन्न गरेर भारतको चासो रहेको भनिएको प्रदेश २ मा समेत असोज २ मा स्थानीय निर्वाचन सम्पन्न गर्ने प्रक्रियामा छ । प्रधानमन्त्रीको दिल्ली भ्रमणको पूर्वसन्ध्यामा सरकारले मंसिर १० गतेका लागि प्रदेश सभा र संघीय संसद् निर्वाचनको मितिसमेत तोकेको छ । यी निर्वाचन नेपालको संविधानको कार्यान्वयनका लागि महत्वपूर्ण कोशेढुंगा हुन् । २०७२ असोज ३ मा नेपालको संविधान जारी हुँदा भारतले सो संविधानको स्वागत नगरेकोमात्र होइन त्यसको विरोधमा मधेसकेन्द्रित दलहरूको आन्दोलनलाई समर्थन गर्दै नेपालविरुद्ध अघोषित नाकाबन्दी समेत गरेको थियो । भारत जसरी हुन्छ नेपालको संविधान असफल बनाउनतर्फ लाग्ने अनुमान गरिएका थिए, भारतका गतिविधि त्यस्ता आशंकालाई पुष्टि गर्ने खालका थिए । नेपालको महत्वपूर्ण छिमेकीको रूपमा नेपालको आन्तरिक राजनीतिलाई स्थायित्व दिन भारतको योगदान रहन सक्छ । नेपालको संविधान कार्यान्वयनका लागि यी निर्वाचन सम्पन्न गर्न भारतकोे शुभेच्छा र समर्थन जुटाउन मात्रै होइन नेपालको संविधानका बारेमा भारतमा रहेका भ्रम निवारण गर्न थप प्रयत्न गर्नेतर्फ देउवा केन्द्रित हुनुपर्छ । नेपालको आन्तरिक राजनीतिमा भूमिका खोजेर सुक्ष्म व्यवस्थापन (माइक्रोम्यानेजमेन्ट)को तहसम्म ओर्लिएको आरोप लागेको भारतको समेत शुभेच्छामा प्रधानमन्त्री बनेका भनिएका देउवाले भारतलार्ई अप्रिय लाग्ने र चिढ्याउने विषय उठाउलान् भन्ने अपेक्षा गर्न गाह्रो छ । विगतमा प्रधानमन्त्रीका भ्रमणपूर्व नेपालमा राम्रोसँग छलफल नगरिएका विषयमा विवादास्पद सम्झौता हुने गरेका नजिर पनि छन् । देउवाले नेपाललाई भविष्यमा अप्ठेरोमा पार्ने यस्ता विवादास्पद सहमति गर्न नहुनेतर्फ सबैभन्दा बढी सचेतता आवश्यक छ ।"
राष्ट्रपति भण्डारी र प्रधानमन्त्री देउवाबीच भेट,काठमाडौँ : राष्ट्रपति विद्यादेवी भण्डारीसँग प्रधानमन्त्री शेरबहादुर देउवाले मंगलबार साँझ राष्ट्रपति कार्यालयमा शिष्टाचार भेट गरेका छन्। भेटमा राष्ट्रपति र प्रधानमन्त्रीबचि प्रधानमन्त्रीको बुधबारदेखि हुने एक साता लामो भारतको राजकीय भ्रमण तथा समसामयिक विषयमा छलफल भएको राष्ट्रपति कार्यालयले जनाएको छ। प्रधानमन्त्री देउवा बुधबार भारत भ्रमणमा जाँदै छन्। रासस
"बाँध बनाउँदै युवा, पुत्ला जलाउँदै राजपा","राजविराज : लगातारको वर्षाले सप्तरीको राजविराज पसेको खाँडो खोलाको वाढीले क्षति पुर्याएको भलुवाही खोलाको डिललाई मर्मत गर्न युवा संघ नेपालले मंगलबार सुरु गरेको छ । राजविराज ४ स्थित भलुवाही खोलाको पुलनजिक बाढीले बनाएको खाल्डो पुर्ने काममा युवा संघ, नेपालका अध्यक्ष राजीव पहारीको नेतृत्वमा ४० जनाको टोलीले काम सुरु गरेको नेकपा (एमाले) का उपसचिव प्रतापनारायण चौधरीले जानकारी दिए । युवा संघको टोली बालुवा, बोरासहित बेल्चा, कोदालो लिएर कटान स्थल पुगेपछि स्थानीयवासी समेत मर्मत कार्यमा जुटेको स्थानीय हजरत अलीले बताए । राहत सामाग्री वितरणपछि युवा संघको टोली कटान गरेको स्थलमा मर्मतको काममा जुटेको हो । त्यस्तै, सो टोली सिरहा रोडको मुतनी नदीले क्षति पुर्याएका विभिन्न स्थानमा समेत मर्मत कार्यमा जुटने संघका उपाध्यक्ष रमेश पौडेलले जनाए । साउन २६ गतेदेखि खाँडो, महुली, जीता, मुतनीलगायतका खोलामा आएको बाढीले सदरमुकाम राजविराजसहित दर्जनौ गाउँ डुबानमा परेका थिए। । राजविराज वडा नम्बर २ र वडा नम्बर ४ जोडने भलुवाही खोलाको पुलमा पुर्याएको क्षतिले आवतजावत अवरुद्ध भएको र खोलाको डिल कटानले आसपासको वस्ती जोखिममा परेको स्थानीय नागेश्वर यादवले बताए । युवा संघले बाढीले निधन भएका चार जनाको परिवारलाई राहत स्वरुप नगद ११ हजार र लत्ताकपडा, खाद्यान्न सामाग्री प्रदान गरेको छ । अध्यक्ष पहारीले राहत नपुगेको प्रभावित स्थानमा चामल, दाल, कपडा, जस्तापाता र औषधि वितरणलाई निरन्तरता दिने बताए। टोलीमा अध्यक्ष पहारी उपाध्यक्षद्वय रमेश पौडेल र चन्द्र लामा, सचिवद्वय मन्जु यादव र राजेश साह, सचिवालय सदस्य प्रभातविक्रम कटुवाल, निरेशलाल सिंह, केन्द्रीय सदस्य सीता सुवेदीलगायत छन्। ओली र थापाको पुतला जलाए युवा संघका नेताले बाढीले भत्काएको पुल निर्माण गर्दै गर्दा मधेसी युवा भने व्यवस्थापिका संसदबाट संविधानको दोस्रो संशोधन प्रस्ताव अस्वीकृत भएपछि आक्रोशित छन् । राष्ट्रिय जनता पार्टी (राजपा) का कार्यकर्ताहरुले राजविराजमा मंगलबार एमाले अध्यक्ष केपी ओली र राप्रपाका अध्यक्ष कमल थापाको पुतला जलाएका छन् । संसदमा सोमबार भएको मतदानमा संशोधनको विपक्षमा मतदान गरेको एमाले र राप्रपाविरुद्ध नाराबाजी गर्दै उत्रिएका राजपाका कार्यकर्ताले सहिद दशन चोकमा पुतला जलाउनुका साथै कोणसभा गरेका हुन्। संविधान संशोधनको पक्षमा तीन सय ४७ र विपक्षमा दुई सय ६ मत परेपछि दोस्रो संशोधन प्रस्ताव दुई तिहाई बहुमत नपुगेका कारण अस्वीकृत भएको थियो। युवा संघमा संलग्न हिमाल, पहाड र तराईकै युवा बाढीले भत्काएको पुल निर्माणमा लाग्दा स्थानीय राजपा कार्यकर्ता पुतला जलाउन सक्रिय भएका हुन् ।"
बक्यौता असुल उपर गर्न ऊर्जामन्त्रीको निर्देशन,"काठमाडौँ: ऊर्जामन्त्री महेन्द्रबहादुर शाहीले लामो समयदेखि बाँकी रहेको विद्युत् महसुलको बक्यौता महसुल उठाउन विद्युत् प्राधिकरणलाई निर्देशन दिभएका छन्। लामो समयदेखि विद्युत् महसुलको बक्यौता उठाउन बाँकी रहँदा प्राधिकरणलाई ठूलो आर्थिक भार परेको भन्दै तत्काल बक्यौता असुल उपर गर्न र तिर्न अटेर गर्नेको लाइन काट्नसमेत निर्देशन दिए। प्राधिकरणका कार्यकारी निर्देशक कुलमान घिसिङ लगायत उच्च पदस्थ कर्मचारीलाई आज ऊर्जा मन्त्रालयमा बोलाएर मन्त्री शाहीले महसुल नतिर्नेलाई छुट नदिन निर्देशन दिएका हुन्। प्राधिकरणलाई आर्थिक भार कम गर्न र बक्यौता नतिर्ने प्रवृत्तिको अन्त्य गर्न जरुरी रहेको भन्दै उहाँले कुनै पनि बहानामा संस्थालाई घाटामा पार्ने काम कोही कसैबाट पनि गर्न नहुने बताउनुभयो । ऊर्जामन्त्री शाहीले निश्चित समयसीमा तोकेर सूचना जारी गर्न र तोकिएको समयसीमाभित्र बक्यौता रकम नबुझाउने, रकम बुझाउन आनाकानी गर्नेलाई आवश्यक कारबाही प्रक्रिया अगाडि बढाउनसमेत कार्यकारी निर्देशक घिसिङलाई निर्देशन दिएका हुन्। प्राधिकरणका अनुसार मुलुकभर करिब रु दुई अर्ब बराबरको बक्यौता छ। लामो समयदेखिको बक्यौता नतिर्नेमा सरकारी निकाय पनि अग्रपङ्क्तिमा छन्। यस्तै, केही औद्योगिक तथा घरायसी ग्राहकले समेत महसुल तिरेका छैनन्। प्राधिकरणले महसुल नतिरेका केही ग्राहकलाई कालोसूचीमा राखेर कारबाही प्रक्रिया अगाडि बढाएको छ। तर कतिपय स्थानमा त्यसो गर्दासमेत महसुल उठ्न सकेको छैन। प्राधिकरणले भने बक्यौता असुल उपर गर्ने कार्य नियमित प्रक्रिया नै भए पनि अटेर गरेर बसेका केही ग्राहकलाई थप समय दिएर उठाउने बताएको छ। कार्यकारी निर्देशक घिसिङले महसुल उठाउने र चुहावट नियन्त्रण गर्ने कार्यलाई अभियान र निरन्तरताको कार्यका रुपमा अगाडि बढाउने जानकारी दिए। रासस"
निजगढ विमानस्थल र पूर्व पश्चिम रेलवे निर्माणमा भारतीय सहयोग जुटाउने योजना,"काठमाडौं : प्रधानमन्त्री शेरबहादुर देउवाको आसन्न भ्रमणमा नेपालभारतबीच विभिन्न क्षेत्रका सातवटा समझदारीपत्रमा हस्ताक्षर हुने भएको छ । मन्त्रिपरिषद् बैठकले देउवाको भारत भ्रमणका एजेन्डा, समझदारीपत्र तथा टोलीको टुंगो लगाएको हो । नेपालको पुनर्निर्माणका लागि भारतले प्रतिबद्धता जनाएको २५ करोड अमेरिकी डलर (करिब २५ अर्ब रुपैयाँ) अनुदान सहयोग परिचालनका लागि चार विधामा समझदारीपत्रमा हस्ताक्षर हुनेछ । समझदारीअनुसार स्वास्थ्य, सांस्कृतिक सम्पदा र शिक्षा क्षेत्र क्रमशः पाँच, पाँच करोड अमेरिकी डलर र भूकम्पपीडितका घर निर्माणका लागि १० करोड अमेरिकी डलर (१० अर्ब रुपैयाँ) खर्च हुने अर्थ मन्त्रालयले जनाएको छ । यसैगरी, गुणस्तर तथा नापतौलसम्बन्धी, एसियाली विकास बैंकको सहयोगमा सञ्चालित दक्षिण एसिया उपक्षेत्रीय आर्थिक सहयोग (सासेक) कार्यक्रमअन्तर्गत मेची पुल निर्माण र लागुऔषध ओसारपसार नियन्त्रण समझदारीका थप विषय हुन् । दुई मुलुकका गुणस्तर तथा नापतौल निकायबीच हुने समझदारीले नेपालले गुणस्तर चिह्न दिएका वस्तुलाई भारतले मान्यता दिने र भारतले गुणस्तर चिह्न दिएका वस्तुलाई नेपालले मान्यता दिने परिपाटी निर्माण हुने अपेक्षा छ । समझदारीबाट दुई देश जोड्ने मेची पुलको विस्तार हुनेछ । यता, भारतले पशुपति क्षेत्र पुनर्निर्माणका लागि सहयोग गर्नेसम्बन्धी समझदारीपत्रमा पनि हस्ताक्षर हुने भनिए पनि टुंगो भएको छैन । 'यस विषयमा पछि हस्ताक्षर गर्नेगरी अहिले मौखिक सहमति हुनेछ', जानकार सरकारी अधिकारीले भने 'पशुपतिको मुख्य मन्दिर पुनर्निर्माण गर्न भारतलाई नदिने हाम्रो अडान हो ।' यसैगरी, लुम्बिनीको बृहत्तर विकासअन्तर्गत लुम्बिनीमा भारतले सभागृह बनाउन सहयोग गर्नेसम्बन्धी समझदारी पत्रमा हस्ताक्षर गर्ने भनिए पनि सोमबार अबेरसम्म टुंगो हुन भने सकेको छैन । निजगढ विमानस्थल र पूर्वपश्चिम रेलवे प्रस्ताव भ्रमणमा नेपालले भारतलाई निजगढ विमानस्थल, पूर्वपश्चिम रेल परियोजना निर्माण र पूर्वपश्चिम राजमार्ग विस्तारमा सहयोग गरिदिन मौखिक प्रस्ताव गर्ने भएको छ । नेपालका लागि असमान भनिएको शान्ति तथा मैत्री सन्धि पुनरवलोकन (सन् १९५०) का विषयमा पनि यसपटक छलफल हुनेछ । तर, प्रधानमन्त्रीले भारतले अतिक्रमण गरेका कालापानी र सुस्तालगायत नेपाली भूभागका विषयमा चाहिँ भारतीय पक्षसँग छलफल नगर्ने स्रोतले जनाएको छ । समझदारी हुने विषय :  स्वास्थ, सांस्कृतिक सम्पदा र शिक्षासम्बन्धी  पुनर्निर्माणमा सहयोगसम्बन्धी  गुणस्तर तथा नापतौलसम्बन्धी  मेची पुल निर्माण र लागुऔषध ओसारपसार नियन्त्रणसम्बन्धी  पशुपति क्षेत्र पुनर्निर्माणमा सहयोग गर्नेसम्बन्धी 'भारतले प्रस्ताव गर्दै आएको सुपुर्दगी सन्धिलगायत विवादित विषयमा भारतसँग छलफल होला तर त्यसबारे भ्रमणमा ठोस निर्णय हुनेछैन', भ्रमण तयारीमा संलग्न एक सरकारी अधिकारीले भने, 'प्रधानमन्त्रीले विवादमा पर्नेगरी आफूले कुनै विषयमा भारतसँग वार्ता नगर्ने बताउनुभएको छ ।' प्रधानमन्त्रीले भारत भ्रमणक्रममा भारतले सीमा क्षेत्रमा बनाएका लक्ष्मणपुर, कोसी, गण्डक बाँधका कारण लामो समयदेखि तराईमा नेपाली भूभाग डुबानमा परेको, त्यसका कारण नेपालले भोग्नुपरेको नोक्सानीका विषयमा भारतीय पक्षसँग छलफल हुने सञ्चारमन्त्री मोहनबहादुर बस्नेतले बताए । सन् २००८ को अगस्ट १८ मा कोसी बाँध भत्किँदा पीडित बनेका नेपालीलाई भारतले क्षतिपूर्तिबापत ५० करोड दिने भने पनि हालसम्म दिएको छैन । यस विषयमा पनि भ्रमणमा छलफल हुनेछ । उनका अनुसार भारतले भूकम्पपछिको पुनर्निर्माणका लागि नेपाललाई उपलब्ध गराएको सहयोग परिचालन तथा विगतमा भएका सहमति र सम्झौता कार्यान्वयन, पञ्चेश्वर बहुउद्देश्यीय परियोजनाको विस्तृत परियोजना प्रतिवेदन अन्तिम रूप दिनेबारे पनि भारतसँग छलफल हुनेछ । दुवैतिरबाट कार्यतालिका घोषणा नेपाल र भारत दुवैले प्रधानमन्त्री देउवाको आसन्न भारत भ्रमणको औपचारिक कार्यतालिका घोषणा गरेका छन् । देउवा पाँचदिने भारत भ्रमणका लागि भोलि त्यसतर्फ प्रस्थान गर्दै छन् । गत जेठ अन्तिम साता चौथोपटक सरकार प्रमुख बनेयता उनी पहिलो विदेश यात्रामा निस्कन लागेका हुन् । देउवाले बिहीबार नयाँदिल्लीमा उच्चस्तरीय भेटवार्ता गर्नेछन् । परराष्ट्र मन्त्रालयका अनुसार उनले राष्ट्रपति रामनाथ कोविन्द, उपराष्ट्रपति वैंकैया नायडुसँग शिष्टाचार भेट गर्नेछन् । देउवाले भारतीय समकक्षी नरेन्द्र मोदीसँग हैदरावाद हाउसमा सरकारी प्रतिनिधिमण्डल स्तरमा वार्ता तथा मोदीसँग आधा घन्टा एकल भेट गर्नेछन् । देउवालाई सोहीदिन विदेशमन्त्री सुष्मा स्वराज, गृहमन्त्री राजनाथ सिंहलगायतले भेट्नेछन् । डोक्लामबारे संयुक्त वक्तव्यमा उल्लेख नहुने देउवाको भ्रमणमा हुने वार्तामा भारतचीनबीच डोक्लाम सीमा क्षेत्रबारे देखिएको विवादबारे छलफल नहुने र संयुक्त वक्तव्यमा उल्लेख नहुने सरकारी अधिकारीले बताए । 'यो सीमा तनाव चीन, भुटान र भारत बीचको हो । यसमा नेपालले भारतसँग छलफल गर्नु उचित होइन । प्रधानमन्त्रीले मोदीसँग एकल भेटमा डोक्लाम विवादबारे छलफल गर्नुहुन्छ या गर्नुहुन्न हामीलाई थाहा भएन', उनले भने । सोमबार बसेको मन्त्रिपरिषद् बैठकले देउवाको भारत जाने टोली र एजेन्डा स्वीकृत गरेको छ । सोमबार साँझ अबेरसम्म भारत जाने टोलीको संख्या थपिँदै गएको सरकारी अधिकारीले बताए । 'सरकारी प्रतिनिधिमण्डल ५० जनासम्म हुने अपेक्षा गरिए पनि संख्या बढेको बढ्यै छ । जाने दिनसम्म कति पुग्छन् भन्न सकिन्न', परराष्ट्र अधिकारीले भने । भ्रमण दलमा देउवापत्नी आरजु देउवा, उपप्रधान तथा परराष्ट्रमन्त्री कृष्णबहादुर महरा, अर्थमन्त्री ज्ञानेन्द्र कार्की, पर्यटनमन्त्री जितेन्द्र देव, उद्योगमन्त्री मीन विश्वकर्मा, परराष्ट्र सचिव शंकरदास बैरागी, अर्थ सचिव शान्तराज सुवेदी, परराष्ट्रमा भारत महाशाखा प्रमुख भृगु ढुंगाना, सांसद, सरकारका सचिव, सरकारी सञ्चारमाध्यमका पत्रकारलगायत ४७ जना छन् । त्यसबाहेक निजी सञ्चारमाध्यमका पत्रकार, व्यापारीसमेत टोलीमा छन् । प्रधानमन्त्री देउवालगायत मन्त्री १५ जना नयाँ दिल्लीस्थित राष्ट्रपति भवनमा राजकीय सम्मानसहित बस्नेछन् । दुवै प्रधानमन्त्रीले स्विच थिच्ने देउवा र मोदी हैदरावाद हाउसमा वार्ता सम्पन्न गरेपछि संयुक्त पत्रकार सम्मेलन गर्नुअघि कटैयाकुसाहा १३२ केभी प्रसारण लाइनबाट नेपाललाई दिने बिजुलीको स्विच थिचेर शुभारम्भ गरिने कार्यक्रम छ । नेपालको आगामी हिउँदयामको लोडसेडिङ उल्लेखनीय रूपमा कम गर्न उक्त प्रसारण लाइनबाट थप ५० मेगावाट बिजुली ल्याउने योजना छ । यसै वर्षको हिउँदयाममा सुदृढीकरण भएको उक्त प्रसारण लाइनबाट नेपालले ल्याउने बिजुलीको भाउ दुई साताअघि तय भइसकेको छ । यसअघि तत्कालीन प्रधानमन्त्री केपी शर्मा ओली र उनका समकक्षीले पनि ढल्केबरमुजफ्फपुर प्रसारण लाइन (४०० केभी) मार्फत ८० मेगावाट बिजुली नेपाल पठाउन संयुक्त रूपमा स्विच थिचेर सुरु गरेका थिए ।"
"देवेन्द्रलाई स्वागत गर्दै प्रचण्डले भने वैद्य, बाबुराम र विप्लव असफल भए","काठमाडौं : नेकपा (माओवादी केन्द्र) का अध्यक्ष पुष्पकमल दाहाल प्रचण्डले विभाजित माओवादी घटक मध्ये माओवादी केन्द बाहेक अन्य पार्टी असफल भएको दाबी गरेका छन् । सिद्दान्त जोगाउने, क्रान्ति अझै जारी राख्ने जस्ता नारा दिँदै पार्टी छोडेर हिडेका मोहन वैद्य, बाबुराम भट्टराई र नेत्रविक्रम चन्द राजनीतिमा असफल भएको प्रचण्डले बताए । वैद्यजी, बाबुराम र विप्लवजी असफल भइसक्नु भएको छ, अब उहाँहरुको सिद्धान्त र क्रान्तिको गफले मात्र केही हुदैन, प्रचण्डले भने । उनले वैद्यले सिद्धान्त बचाउन नसकेको बताए । किरणजी सिद्धान्त बचाउने कुरा गर्नुहुन्थ्यो, त्यो पनि देखिएन, बाबुरारामजी चमत्कारै गर्छु भनेर केजरीवालको सपना देख्दै हिडनु भएको थियो, भएन, विप्लवजीमा भने महत्वकांक्षा छ, त्यो पनि पुरा हुन सकेन, प्रचण्डले भने । उनले अब विभाजित माओवादी पार्टीमा रहेका बहुसंख्यक नेता माओवादी केन्द्रमै फर्किसकेको जिकिर गदै अन्तत अन्य नेता पनि माओवादीमै फर्किने बताए । मंगलबारको कार्यक्रममा नयाँ शक्ति छोडेर नेता देवेन्द्र पौडेललगायतका नेताहरु, नेत्रविक्रम चन्द छोडेर नेकपा (माओवादी) पूर्नगठन गरेका गगन खड्का लगायतका नेताहरु माओवादी केन्द्रमा समाहित हुन आएका थिए । ध्रुवीकरण कार्यक्रममा नयाँ शक्ति, ध्रुवीकरण अभियानका संयोजक देवेन्द्र पौडेलले क्रान्तिकारी शक्तिहरु विभाजित हुँदा प्रतिक्रियावादी शक्तिले फाइदा लिएकाले परिवर्तन चाहने सबै शक्तिहरुको एकता आवश्यक रहेको बताए । नेता पौडेलले भने हामी क्रान्तिकारी, परिवर्तनकारी शक्तिहरु विभाजित भयौं, त्यसको प्रतिक्रियावादीहरुले फाइदा उठाए । हामीले लडेर ल्याएको परिवर्तन उल्टाउने खतरा बढ्यो, हामीले बाबुरामजीलाई पनि एकतामा ल्याउने अन्तिमसम्म कोशिस गर्याैं । तर, उहाँ आउनु भएन, अनि हामी आयौं । बाबुरामजी लगायतका सबै क्रान्तिकारी र परिवर्तनकारी शक्तिहरु एक हुनुको कुनै बिकल्प छैन । कार्यक्रममा बोल्दै नयाँ शक्तिका नेताहरु परशुराम तामाङ, पासाङ शेर्पाले वर्गीय र जातीय मुद्धालाई वैज्ञानिक ढंगले समात्ने पार्टी माओवादी भएको र परिवर्तनको रक्षाका लागि सम्पूर्ण परिवर्तनकारी शक्तिहरु एक हुनुपर्ने आवश्यकता महशुस गरी आफूहरु माओवादी केन्द्रमा ध्रुवीकृत भएको बताए । त्यस्तै विप्लव नेतृत्वको नेकपाबाट विद्रोह गरेका नेता गगन खड्का जीवनले विप्लव माओवादीले एकीकृत जनक्रान्तिका नाममा आर्थिक आतंक मच्चाएको र क्रान्तिको कुनै पनि सोच नभएकाले आफूहरु माओवादी केन्द्रमा आएको बताए । कार्यक्रममा नयाँ शक्ति नेपालका १६ जना केन्द्रीय सदस्य र २७० भन्दा बढी केन्द्रीय परिषद सदस्य माओवादी केन्द्रमा समाहित भएका छन् । त्यसैगरी गगन खड्का जीवनको नेतृत्वमा विप्लव नेतृत्वको नेकपाका ३५० जना नेताकार्यकर्ता माओवादी केन्द्रमा फर्किएका छन् । कार्यक्रममा नेपाली कांग्रेस लगायतका पार्टी परित्याग गरी दर्जनौं युवाहरु समेत माओवादी केन्द्रमा प्रवेश गरेका छन् । ध्रुवीकरणपछि एकतालाई तल्लो तहसम्म पुर्याउन केन्द्र र प्रदेश स्तरमा एकता कार्यदल गठन गरिएको छ । कार्यदलले ध्रुवीकरणमा आएका सबै नेताकार्यकर्ताहरुको संगठनात्मक व्यवस्थापन गर्नेछ । कार्यक्रममा माओवादी केन्द्रका नेताहरु नारायणकाजी श्रेष्ठ, रामबहादुर थापा बादल, टोपबहादुर रायमाझी, वर्षामान पुन, पम्फा भुसाल, शक्ति बस्नेत लगायतका नेताहरु उपस्थित थिए ।"
"निमुखालाई न्याय, विपन्नलाई आयस्रोतः पौडेल","काठमाडौं: नेपाली कांग्रेसका वरिष्ठ नेता रामचन्द्र पौडेलले निमुखालाई न्याय, विपन्नलाई आय दिनुपर्ने बताएका छन्। गणेशमान सिंह मेमोरियल स्वास्थ्य सहकारी संस्थाले आयोजना गरेको बधाई तथा शुभकामना कार्यक्रममा वरिष्ठ नेता पौडेलले जनप्रतिनिधिलाई प्रजातन्त्रको रक्षक बन्नका लागि भ्रष्ट्राचार निर्मुल पार्न निर्देशन दिए। सरकारले स्थानीय तहलाई कार्यपालिका, न्यायपालिका, व्यवस्थापिकाको अधिकार दिएको भन्दै पौडेलले स्थानीय तहले स्रोतसाधन उपयोग गरी नेपाली युवालाई रोजगारी दिन सक्नुपर्ने बताए। मंसिर १० गते हुने प्रदेश र केन्द्रको निर्वाचनपछि देश संमृद्विको बाटोमा अघि बढ्ने पौडेलले बताए । राजनीति धेरै विकृति भएको भन्दै जनप्रतिनिधिले त्यसलाई सुधार गर्नुपर्ने उनको धारणा थियो। उन्नत, विकसित र संमृद्व राष्ट्र बनाउन स्थानीय तहले स्रोतसाधन परिचालनमा जोड दिनुपर्छ' उनले भने। नेताको आचरण, व्यवहार राम्रो भएमात्र नेताको समाजमा सम्मान बढ्ने भएकाले नेता सजग हुनुपर्ने उनको भनाई थियो। सहकारीले स्वास्थ्य सेवालाई गुणस्तरीय र भरपर्दो बनाई देशैभरी सेवा दिनुपर्ने उनले बताए। ललितपुर पर्यटकीय क्षेत्र भएकाले महानगरले पर्यटनलाई प्राथमिकतामा राखेर योजना बनाउन र कार्यान्वयन गर्न उनले आग्रह गरे। यहाँ पर्यटनको आकर्षण छ, पर्यटक भित्र्याउन महानगरले ध्यान दिनुपर्छ' उनले भने। कार्यक्रममा सांसद सिंद्विलाल सिंहले स्वास्थ्य सहकारीले गुणस्तरीय सेवा दिनुपर्नेमा जोड दिए। जिल्ला समन्वय समिति ललितपुरका प्रमुख अमरबहादुर खड्काले कानुनको अभावका कारण गाउँमा गएर काम गर्न अवरोध भएको बताए। छिटो कानुनको व्यवस्था गरियोस्' उनले भने। ललितपुर महानगरपालिका प्रमुख चिरीबाबु महर्जनले जनप्रतिनिधिले कुनै पार्टीको उम्मेदवार भएर चुनाव जितेपनि अब साझा जनताको उम्मेदवार भएर काम गर्ने बताए। कुनै पनि काम गर्दा पार्टीगत राजनीति गर्न हुन्न' उनले भने। ऐन नहुँदा काम गर्न समस्या भएको उनको भनाई थियो। कुनै काम गर्दा ऐनले समर्थन नगर्ला भन्ने डर भएकाले काम गर्न सकिएको छैन' उनले भने। गणेशमान सिंह मेमोरियल स्वास्थ्य सहकारी संस्थाका अध्यक्ष दिपकप्रकाश बास्कोटाले अरु तबरबाट सञ्चालन भएका अस्पताल भन्दा सहकारीबाट सञ्चालित अस्पतालले गुणस्तरीय सेवा दिएको बताए। उनले स्थानीय तहसँग सहकार्य गरेर स्वास्थ्य क्षेत्रमा रचनात्मक काम गर्न चाहेको बताए। संस्थाले ललितपुर महानगरका प्रमुख चिरीबाबु महर्जन, उपप्रमुख गीता सत्याललगायत प्रत्येक वडाबाट निर्वाचित जनप्रतिनिधिलाई सम्मान गरेको थियो। अन्य स्थानीय तहबाट निर्वाचित जनप्रतिनिधिलाई पनि संस्थाले बुधबार बिहान बधाई तथा शुभकामना प्रदान गर्ने भएको छ।"
"चौथो पटक सरकार विस्तार हुँदै, १५ राज्यमन्त्री थपिदै","काठमाडौंः प्रधानमन्त्री शेरबहादुर देउवाले आज मन्त्रिपरिषद् विस्तार गर्दैछन्। भारत भ्रमण जानुअघि देउवाले चौथो पटक मन्त्रिपरिषद् विस्तार गर्न लागेका हुन्। सरकारमा नेपाली कांग्रेसबाट १२ जना राज्यमन्त्री र फोरम लोकतान्त्रिकबाट तीन जना राज्यमन्त्री थप हुन लागेका हुन्। कांग्रेसबाट सीता गुरुङ (भौतिक पूर्वाधार तथा यातायात), सरिता प्रसाई(कृषि), शेषनाथ अधिकारी(शिक्षा), नरबहादुर चन्द(बाणिज्य), अब्दुल रज्जाक(खानेपानी), तप्तबहादुर बिष्ट(सूचना तथा सञ्चार), अमरसिंह पुन(सिचाई) राज्यमन्त्रीको जिम्मेवारी दिइएको छ। यस्तै कांग्रेसबाटै दिलमान पाख्रिन(कानुन, न्याय तथा संसदीय), उदय शमशेर(अर्थ), डिल्लीबहादुर चौधरी(श्रम), तेजुलाल चौधरी(युवा तथा खेलकुद), चम्पादेवी खड्का(सहकारी तथा गरिवी निवारण)लाई राज्यमन्त्रीमा सिफारिस भएका छन्। सत्तारुढ दल फोरम लोकतान्त्रिकबाट जनकराज चौधरी( संघीय मामिला तथा स्थानीय विकास),सुमित्रा थरुनी(संस्कृति, पर्यटन तथा नागरिक उड्डयन) र यसोदा कुमारी लामा( भूमी सुधार) राज्यमन्त्रीको जिम्मेवारी दिइएको छ। राज्यमन्त्रीमा सिफारिस सबैको दिउँसो साढे तीन बजे प्रधानमन्त्री कार्यालय सिंहदरवारमा सपथ ग्रहणको कार्यक्रम रहेको प्रधानमन्त्री कार्यालयले जनाएको छ। यसअघि दुई दिन अघि मात्र माओवादी केन्द्रबाट आठ जना राज्यमन्त्री बनेका थिए।"
शीर्ष नेताले पार्टी छोडेपछि नयाँ शक्तिमा नयाँ नेतालाई जिम्मेवारी : यस्तो छ कार्यविभाजन,"काठमाडौं : केही शीर्ष नेताले पार्टी छोडेपछि नयाँ शक्ति पार्टी, नेपालले नयाँ नेतालाई जिम्मेवारी दिँदै कार्यविभाजन गरिएको छ। सोमबार काठमाडौंमा बसेको नयाँ शक्ति पार्टी, नेपालको प्रथम महाधिवेशन आयोजक समितिको विस्तारित बैठकले प्रदेशको नेतृत्व र केही विभागको नेतृत्वका बारेमा निर्णय गरेको हो। साथै साउन १११३ सम्म बसेको संघीय परिषद्को बैठकले तत्कालीन केन्द्रीय कार्यकारी समिति विघटन गरेपछि गठित महाधिवेशन आयोजक समिति अन्तरगत तीन वटा समान हैसियतका अंगहरु केन्द्रीय कार्यकारी समिति, विज्ञ परिषद् र संरक्षक परिषद् हुने निर्णय पनि बैठकले गरेको छ। तीन वटै अंगको संयोजक पार्टी संयोजक नै हुनेछन्। बैठकले तीनवटै अंगमा सदस्यहरु चयन पनि गरेको छ। बैठकले देशव्यापी रुपमा प्रशिक्षण कार्यक्रम सञ्चालन गर्ने निर्णय गरेको छ। जसअनुसार भदौ १० र ११ गते २ प्रदेशको जनकपुरमा, १२ र १३ गते ३ प्रदेशको काठमाडौंमा, १५ र १६ गते ४ प्रदेशको पोखरामा, १८ र १९ गते ५ प्रदेशको बुटवलमा, २१ र २२ गते ७ नं प्रदेशको धनगढीमा, २४ र २५ गते ६ नं प्रदेशमा र २८ र २९ गते १ नं प्रदेशको धरानमा प्रशिक्षण कार्यक्रम सञ्चालन हुनेछ। साथै असोज २ मा हुने २ नं प्रदेशको स्थानीय निर्वाचनका लागि रामरिझन यादवको संयोजकत्वमा निर्वाचन परिचालन समिति गठन गर्ने निर्णय पनि भएको छ। नयाँ कार्यविभाजन निम्नानुसार भएको छ: १ प्रदेशको कार्यविभाजन प्रदेश इञ्चार्ज संयोजक प्रदेश नं १ परशुराम खापुङ राजेन्द्र किराँती प्रदेश नं २ अरविन्द साह डा सुरेन्द्र यादव प्रदेश नं ३ हिसिला यमी सोनामसिं स्याङतान प्रदेश नं ४ देवेन्द्र पराजुली रुद्र गुरुङ प्रदेश नं ५ नवराज सुवेदी दानबहादुर चौधरी प्रदेश नं ६ भक्तबहादुर शाह शरुण वाठा मगर प्रदेश नं ७ भीमबहादुर कडायत कृष्णकुमार चौधरी प्रवास जनक शाह २ विभागसमितिसंयन्त्रआयोगहरुको कार्यविभाजन क) केन्द्रीय कार्यालय व्यवस्थापन तथा अनुगमन विभाग संयोजकगंगानारायण श्रेष्ठ ख) सूचना, सञ्चार, प्रचार तथा प्रकाशन विभाग संयोजकप्रशान्त सिंह सहसंयोजकअरुणा रायमाझी ग) स्रोत परिचालन तथा व्यवस्थापन समिति संयोजकनारायणराज पाण्डे सहसंयोजकसुनिल खँड्का घ) राजनीतिकसामाजिक अभियान परिचालन समिति संयोजकप्रेम तामाङ ङ) प्रशिक्षण विभाग संयोजकडम्बर खतिवडा च) संसदीय मामिला तथा सत्ता समन्वय विभाग संयोजककेशव दाहाल सहसंयोजकडा मुक्ति रिजाल बाँकी विभाग, समिति, संयन्त्र, आयोगहरुको कार्यविभाजन संयोजकले अन्य नेताहरुसँगको परामर्शमा तय गर्नेछन्।"
देउवाको दिल्ली भ्रमणअघि बाबुरामले बुझाए १० बुँदे ज्ञापनपत्र,"काठमाडौं : प्रधानमन्त्री शेरबहादुर देउवालाई पूर्वप्रधानमन्त्री एवम् नयाँ शक्ति, नेपालका संयोजक बाबुराम भट्टराईले १० बुँदे ज्ञापनपत्र बुझाएका छन्। देउवाको भारत भ्रमणको अघिल्लो दिन मंगलबार साँझ बाबुरामले प्रधानमन्त्री निवास बालुवाटार पुगेर ज्ञापनपत्र बुझाएका हुन्। बाबुरामले ज्ञापनपत्रमा प्रधानमन्त्री देउवालाई विभिन्न सुझाव समेत दिएका छन्। भट्टराईले कोशी बाँधको विषयलाई समेत प्राथमिकताका साथ उल्लेख गर्दै समस्या समाधानका निम्ति कूटनीतिक पहल गर्नुपर्नेमा जोड दिएका छन्। बाबुरामले भनेका छन्, कोशी बाँधको कारण उत्पन्न डुवान समस्या तुरुन्त उच्च संयन्त्र बनाई समाधान गर्न भारतीय पक्षसँग कुरा राख्नुपर्छ भने नेपालभारत दशगजा नजिक अन्तर्राष्ट्रिय कानून विपरीत भारतले बनाएको करीब डेढ दर्जन तटबन्ध, सडक तथा उच्च संरचनाहरु हटाउन अविलम्ब कुटनैतिक पहल गरिनुपर्छ। बाबुरामले देउवालाई बुझाएको ज्ञापनपत्र जस्ताको तस्तै सम्माननीय प्रधानमन्त्री श्री शेरबहादुर देउवा नेपाल सरकार काठमाडौं। विषय: ज्ञापनपत्र। महोदय, तपाईं यही भदौ ७ गते बाट नेपालको प्रधानमन्त्रीको रुपमा भारतको औपचारिक भ्रमणमा जान लाग्नु भएकोमा नयाँ शक्ति पार्टी, नेपाल तपाईंको भ्रमणको पूर्ण सफलताको कामना गर्दछ। भारत भ्रमणका अवसर तपाईंको भारतीेय समकक्षी तथा अन्य उच्च नेताहरुसँग भेटवार्ता हुँदा नेपालले अवलम्बन गर्दै आएको संयुक्त राष्ट्र संघको वडापत्र, पञ्चशील तथा असंलग्नताका सिद्धान्तहरुमा अन्तरनिहित मूल्यमान्यताहरु र सार्वभौमसत्तासम्पन्न नेपाल र नेपालीहरुको हित र राष्ट्रिय स्वार्थलाई सर्वेपरी राखी समानताको आधारमा आपसी हितको पक्षमा सार्थक एवं परिणाममुखी वार्ता सम्पन्न गर्नु हुनेछ भन्नेमा विश्वस्त छु। नेपालभारत बीच विद्यमान निकट सम्बन्धलाई विश्वास र समझदारीको अभिवृद्धि गर्दै अझ प्रगाढ बनाई बृहत आपसी हितको पक्षमा उपलब्धीमूलक बनाउन निम्न बुँदाहरुमा ध्यान दिन आग्रह गर्दछु। १) हालै यस क्षेत्रमा विकसित घटनाक्रम, खासगरी दोक्लम पठारमा उत्पन्न जटील परिस्थितिमा नेपालको धारणा जान्न कुनै पनि आग्रह हुन सक्ने सम्भावनालाई नकार्न सकिन्न। नेपाल एक स्वतन्त्र, सार्वभौमसत्तासम्पन्न असंलग्न मुलुकको हैसियतले भारत, चीन तथा भूटान विवादमा सतर्कतापूर्ण तटस्थ रहनु बाहेकको विकल्प छैन। छिमेकीहरुको विवाद विषयका कुरा उठे मौखिक () वा लिखित प्रतिवद्धता व्यक्त गर्न उपयुक्त नहुने व्यहोरा स्मरणार्थ अनुरोध गरेको छु। यद्दपि नेपाल र भुटान जस्ता साना भूपरिवेष्ठित मुलुकहरुको सुरक्षा र हकहितको पक्षमा दृढतापूर्वक उभिँदै त्यस्ता विवादको शान्तिपूर्ण वार्ताको माध्यमबाट समाधान हुनुपर्ने नेपालको दृष्टिकोण व्यक्त गर्नु हुनेनै छ। २) नेपालको दार्चुलाको त्रिदेशीय सीमाक्षेत्र लिपुलेक भूमिमा नेपालको दावी हुँदाहुँदै भारत र चीनले व्यापार सहयोग गर्न विसं २०७२ मा ४१ वुँदे सम्झौताको बुँदा २८ मा नेपालको दावीलाई वेवास्ता गरी सम्झौता गरेकोले लिपुलेकमा हाम्रो परापूर्व कालदेखिको हकदावी भारतीय पक्षसमक्ष स्पष्ट राख्नुहुन अनुरोध गर्दछु। (स्मरण रहोस भारतचीनबीच सन् २०१२ मा नै यस प्रकारको त्रिदेशीय विन्दू विवाद तीनै देशको समझदारीबाट समाधान गर्नुपर्ने सहमति भएको हालै भारतीय विदेश मन्त्रीद्वारा दोक्लमको सन्दर्भमा माथिल्लो सदनमा व्यक्त भएको थियो। सो सहमति दोक्लममा मात्र हैन लिपुलेकको सन्दर्भमा पनि यत्तिकै सान्दर्भिक छ।) ३) भर्खरै कोशी नदीमा बाढी आई उक्त बाँधको पूर्ण ढोकाहरु नखोलेको कारण नेपालको भूमि डुवानमा परी ठूलो धनजनको क्षति भएको कुरा आलै छ। त्यस्तै नेपालभारत सीमा नजिकदसगजा समेतमा भारतीय पक्षले एकतर्फी रुपमा बाँध तथा उच्च संरचना निर्माण गरेको कारण नेपालको दक्षिणको अधिकांश सीमाक्षेत्रहरु सालना डुवानमा परी ठूलो धनजनको क्षतिमात्र होइन डुवानको कारण त्यस क्षेत्रको जनताबीच तनावझडप हुने गरेको छ। तपाईंले सन् २००२ मार्चमा भारत भ्रमण गर्नुहुँदा डुवान समस्या सम्बोधन गर्न गठित प्राविधिक संयन्त्र हाल निष्क्रिय छ। कोशी बाँधको कारण उत्पन्न डुवान समस्या तुरुन्त उच्च संयन्त्र बनाई समाधान गर्न भारतीय पक्षसँग कुरा राख्नुपर्छ भने नेपालभारत दशगजा नजिक अन्तर्राष्ट्रिय कानून विपरीत भारतले बनाएको करीब डेढ दर्जन तटबन्ध, सडक तथा उच्च संरचनाहरु हटाउन अविलम्ब कुटनैतिक पहल गरिनुपर्छ। ४) महाकाली सन्धी अन्तर्गत पञ्चेश्वर बहुउद्देश्यीय परियोजना सम्झौता भएको दुई दशक वित्दा पनि डीपीआर सम्म तयार हुन सकेको छैन। यस परियोजना अन्तर्गत उच्च बाँध बनाउँदा तल्लो तटीय नेपाली भूभागमा हुन सक्ने वाढी र डुवानको व्यवस्थापनतर्फ ध्यान दिनु जरुरी छ। पञ्चेश्वर आयोजनाबाट प्रस्तावित शुरुको ६४८० मेगावाट, सन् २००० ताका ५५०० मेगावाट र हालको अध्ययनबाट ४८०० मेगावाट विद्युत उत्पादन भनिएको र पानीको बराबर बाँडफाँड गर्ने सम्झौता भएकोमा नेपालको हक कम पार्न भारततर्फ यदाकदा कुरा उठिरहेको छ। सम्झौता अनुसारको बराबर पानी र बिजुलीको सुनिश्चित गरेर मात्र शीघ्र डीपीआर गरी आयोजना कार्यान्वयन अघि बढाउन पहल गर्नु आवश्यक देख्दछु। ५) नेपालभारतबीचको सन् १९५० को शान्ति तथा मैत्री सन्धीसम्झौताहरु समयसापेक्ष पुनरावलोकन गरी सुझाव दिन सन् २०११ मा मेरो भारत भ्रमण अवसरमा सहमति भएको संयुक्त प्रवुद्ध समूह () ले विभिन्न क्लस्टरहरु बनाई आलोपालो भारत र नेपालमा बैठक गर्दै आइरहेको छ। उक्त समूहले अझै चुनौतिपूर्ण विषयमा प्रवेश गर्न नै बाँकी छ।  को २ वर्षे कार्यावधि नजिकिँदै गर्दा उक्त समूहलाई आफ्नो कार्य दू्रत गरी अहिले देखा परेको समस्या मात्र हैन भविष्यमा आउनसक्ने परिस्थितिलाई समेत सम्बोधन गर्ने गरी निष्पक्ष प्रतिवेदन दिन दुबै देशका उच्च नेतृत्वबाट निर्देशन हुनु आवश्यक देखेको छु। ६) नेपालभारत सम्बन्धको एउटा ठूलो समस्या भनेको वर्षेनी बढ्दो व्यापारघाटा हो। नेपालबाट भारत निकासी हुने बस्तुको दाँजोमा करिव १२ दोब्बर भारतबाट आयात गरिन्छ जसले नेपाललाई भयावह रुपमा परनिर्भरतातिर धकेलिरहेको छ। यसर्थ तपाईंको भ्रमणको अवसरमा नेपाली बस्तु भारत निकासीको लागि बाधक बनिरहेको भारतले लगाएको अतिरिक्त भन्सार, , , , क्वारेन्टाइनको बन्देज हटाउन पहल गर्नु आवश्यक छ। निर्यातमुखी तुलनात्मक लाभको सेवा तथा उद्योगहरुको प्रवर्द्धन गर्न र भारतीय लगानी आकर्षित गर्न मेरो प्रधानमन्त्रीत्व कालमा भारतसँग गरेको विप्पा सम्झौताको कार्यान्वयन गर्नतर्फ जोड दिनुपर्ने देख्दछु। ७) नेपालभारतबीच दस्तखत हुन बाँकी रहेका सुपुर्दगी तथा आपसी कानूनी सहायता सन्धी तथा नेपालभारत सीमा नक्सा (जसबारे भारत सुस्ताकालापानी विवादलाई यथास्थितिमा थाती राखेर सम्झौता सम्पन्न गर्न उत्सुक छ।) त्यस्ता सन्धीहरुको दीर्घकालीन असर र संवेदनशीलताको दृष्टिकोणले पर्याप्त गृहकार्य नगरी यस विषयमा प्रवेश वा कुनै प्रतिवद्वता जनाउनु उपयुक्त हुनेछैन। ८) सन् १९४७ नोभेम्वरमा भएको त्रिपक्षीय गोरखा भर्ती सम्झौता अन्तर्गत भारतले गोरखा सैनिकलाई छिमेकीहरुविरुद्व सैनिक कार्यवाहीमा अग्रपंक्ति ( ) मा प्रयोग गर्दै आएको छ। गोरखा सैनिकको प्रयोग विषयमा अन्तर्राष्ट्रिय चासो र विवाद उब्जन थालेको छ। यस सन्दर्भमा गोरखा सैनिक भारतीय वा नेपाली मूलका जत्था भएको ठाउँमा वा नेपालको निकट छिमेकी राष्ट्रविरुद्व प्रयोग नगर्न  बनाउन भारत समक्ष कुरा राख्नुपर्ने बेला आएको महसुस भएको छ। ९) भ्रमणको अवसरमा दुई देशबाट निकालिने संयुक्त प्रेसविज्ञप्ती बारे यसअघिका नेपालका प्रधानमन्त्रीज्यूको भ्रमण अवसरमा निस्केको विज्ञप्तीमा भारत र नेपाल क्षेत्रीय र अन्तर्राष्ट्रिय मामिलाहरुमा सहकार्य गर्ने भन्ने बुँदा विवादास्पद भएको थियो। यस्ता बुँदा अब पनि नराख्नुका साथै नेपालको संविधान संशोधन लगायतका आन्तरिक मामिलाका विषय वा अन्य मुलुकसँग सम्बन्धित दोक्लम, लद्दाख वा  जस्ता विषय संयुक्त विज्ञप्तीमा उल्लेख गर्नु उपयुक्त नहुने देख्दछु। १०) नेपालमा छिटो छिटो सत्ता परिवर्तन भैरहने र छोटो अन्तरकालमा नेपालको प्रधानमन्त्रीको भारत भ्रमण भैरहने हुँदा संयुक्त प्रेस विज्ञप्तीमा प्राय उही पुरानो सहमतिको पुनरावृत्ति भैरहने गरेको छ। भारतीय सहयोगबाट गरिने भनिएका योजनाहरु ओगटेर () राख्नु भन्दा कार्यान्वयन नभएको कार्यक्रम रद्द गर्ने र   लाई समय तोकी सम्पन्न गराउनेतर्फ जोड दिनु बेस हुनेछ। नयाँ आयोजनाहरुको लागि अनुदान माग्नु भन्दा क्रमश:   वा  बाट सम्पन्न गरी भारतसँग आर्थिक सहायताको निर्भरताबाट क्रमश: मुक्त हुन प्रयासरत हुनु राष्ट्रिय हितमा हुनेछ। धन्यवाद। (डा बाबुराम भट्टराई) संयोजक नयाँ शक्ति पार्टी, नेपाल"
महिला प्रतिनिधित्वमा नेपाल विश्वमै उदाहरणीयः राष्ट्रपति,"भक्तपुर: राष्ट्रपति विद्यादेवी भण्डारीले महिला प्रतिनिधित्वमा नेपाल विश्वमै अनुपम उदाहरणीय सावित भएको बताएकी छन् । जिल्लाको सूर्यविनायक नरपालिका ८ सिपाडोलस्थित डोलेश्वर महादेव मन्दिरमा साउन महिनाभर सञ्चालन भएको श्रावणी मेलाको मंगलबार भएको समापन समारोहलाई सम्बोधन गर्दै राष्ट्रपति भण्डारीले नेपालमा स्थानीय तहदेखि राज्य सञ्चालन तहसम्ममा बढेको महिला सहभागिता बढ्नु विश्वमै खुसीको कुरा भएको बताएकी हुन्। नीति निर्माण तथा कार्यान्वयन तहमा महिला प्रतिनिधि बढ्नु नेपाल, एसियाको लागिमात्रै होइन विश्वकै लागि खुसीको कुरा हो, उनले भनिन्, स्थानीय तहदेखि राज्य सञ्चालन तहसम्मको महिला प्रतिनिधित्व अनुपम उदाहरण सावित भएको छ । राष्ट्रपति भण्डारीले स्थानीय तहअन्तर्गत जिल्ला समन्वय समिति, नगरपालिका एवं गाउँपालिकाका प्रमुख एवं उपप्रमुखमा एकजना अनिवार्य महिला हुनु नै नेपालको लागि ठूलो उपलब्धि भएको बताइन् । पूर्वीय सभ्यता एवं दर्शनमा चलेको नेपाली समाजमा महिला अगाडि नै मानिन्छ तर व्यवहारमा थिएन', उनले थपिन्, अब साँच्चिकै लक्ष्मीनारायण स्थापित भएको छ। फराकिलो चित्त बनाए समाज र देश अघि बढ्छ र विकास प्राप्त हुन्छ।' डोलेश्वर महादेव मन्दिरलाई केदारनाथको शीर घोषणा गरिएको नवौं वर्ष पूरा भएको दिन पारेर मंगलबार मन्दिर परिसरमा भव्य समारोह आयोजना गरिएको थियो। मन्दिर परिसरमा राष्ट्रपतिको आगमनसँगै भारी वर्षा भएको थियो । जसलाई मन्दिर परिसरमा उपस्थित सर्वसाधारणले शुभसाइत अथ्र्याएका थिए। श्रावणी मेला समापन समारोहलाई सम्बोधन गर्नुअघि राष्ट्रपति भण्डारीले डोलेश्वर महादेव मन्दिरमा पञ्चामृत पूजासमेत गरेकी थिइन्। राष्ट्रपति कार्यालयबाट पूजाको कुनै व्यवस्थापनविनै मन्दिरका मुख्य पुजारी बच्चुराम जंगमले राष्ट्रपति भण्डारीलाई पञ्चामृत पूजा गराएका हुन् । राष्ट्रपति भण्डारीले पञ्चामृत पूजाअन्तर्गत दूध, दही, घ्यू, मह र सख्खर डोलेश्वर महादेवको शिव लिंगमा अर्पण गरेकी थिइन् । तर पूजापछि उनले महादेवको प्रसादस्वरुप रुद्राक्षको माला र चन्दनको टीका ग्रहण गरिनन् । गत वर्ष पनि राष्ट्रपति भण्डारी श्रावणी मेलाको समापन एवं डोलेश्वर महादेव मन्दिरलाई भारतको उत्तराखण्डस्थित केदारनाथको शीर घोषणा गरिएको दिन पारेर मंगलबारकै दिन डोलेश्वर महादेव मन्दिर पुगेकी थिइन् । यसअघिका राष्ट्रपति रामवरण यादवलाई मन्दिर ल्याउन डोलेश्वर महादेव मन्दिर संरक्षण तथा विकास समितिले लाख प्रयास गरे तर विवादित मन्दिरमा आफू नआउने भन्दै निमन्त्रणा लिएर गएका समितिका पदाधिकारीहरुलाई रित्तो हात फर्काएका थिए। एक करोड तीन लाख संकलन साउन महिनाभर लागेको मेलाबाट मन्दिरले यस वर्ष एक करोड तीन लाख ४० हजार रुपैयाँ संकलन गरेको छ। गत वर्ष एक करोड ५८ लाख ५७ हजार रुपैयाँ संकलन भएको डोलेश्वर महादेव मन्दिर संरक्षण तथा विकास समितिका अध्यक्ष विदुरमानसिंह बस्नेतले जानकारी दिए। उनका अनुसार साउन महिनाभर करिब दस लाख भक्तजन डोलेश्वर महादेव मन्दिर पुगेका थिए।विसं २०६६ भाद्र ६ गते भारत उत्तराखण्डस्थित केदारनाथका केदार वैराग्य पीठाधिश्वर भीमाशंकरलिङ्ग शिवाचार्यले भक्तपुरको डोलेश्वरलाई केदारनाथको शीर भएको घोषणा गरेका थिए। सोही दिनदेखि प्रत्येक वर्षको भाद्र ६ गते डोलेश्वरमा विशेष कार्यक्रम गरिँदै आएको छ । यस दिन मन्दिर सर्वसाधारणको लागि खुला गरिने भएकाले अरु दिनभन्दा यस दिन सबैभन्दा बढी भक्तजन मन्दिर पुग्दै आएका छन्।"
