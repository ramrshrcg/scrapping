शीर्षक,विवरण
विदेश भ्रमणको मोह,"सरकारी कर्मचारीले विदेश भ्रमणका नाममा हुने खर्च सधैँ विवादको विषय बन्दै आएको छ। अध्ययन, सेमिनार आदि विभिन्न कार्यक्रममा सहभागी हुन कर्मचारी विदेश जाने गरेका छन्। अध्ययन सेमिनारबाट फर्केपछि ती के कति उपलब्धिपूर्ण भए त्यसको लेखाजोखा खासै भएको पाइँदैन। बरु कर्मचारी वृत्तमा विदेश जानुलाई प्रतिष्ठाको विषय बनाइन्छ र धेरैजसो त्यसका लागि मरिहत्ते गर्छन्। घुम्न पाइने, सँगसँगै गतिलो भत्ता पनि उपलब्ध हुने भएपछि कर्मचारीमा विदेशमोह बढेको पाइन्छ। तालिम, गोष्ठी, अन्तर्क्रिया आदि उत्पादक प्रयोजनका लागि विदेश जानु नराम्रो होइन तर तालिमको विषयसँग असम्बद्ध व्यक्ति, एउटै व्यक्ति दोहोरिने, विदेश भनेपछि अरू महत्वपूर्ण कार्यसूची छाडेर दौडने जुन प्रवृत्ति छ, त्यसमा लगाम आवश्यक छ। विदेश भ्रमणबाट केही न केही अवश्य सिक्न सकिन्छ। आखिर अनुभवको ज्ञान कागजी ज्ञानभन्दा निश्चय पनि प्रभावकारी हुन्छ। र, यस्ता भ्रमणका फाइदा पनि हुन्छन्। सरकारी कर्मचारीले यस्ता भ्रमण कार्यक्रमको कार्यतालिका, विषय, अनुभव स्वदेश फर्केपछि व्यवहारमा उतार्ने अपेक्षा गरिन्छ। तर सम्पन्न, आधुनिक र प्रणाली भएका देश घुमेर आउँदा पनि व्यवहारमा सिकेका कुरा उतारिएको पाइँदैन। काम गर्ने शैली, सोचमा परिवर्तन भएको पाइँदैन। केही सीमित कर्मचारी विदेश जाने तर त्यसको उपलब्धि खासै नदेखिँदा प्रश्न उठ्नु अस्वाभाविक होइन। त्यसकारण सरकारले विदेश भ्रमणको आवश्यकता र औचित्य पुष्टि गर्ने गरी मापदण्ड बनाउनु आवश्यक छ। मापदण्ड बनाउन र विदेश भ्रमण गएपछि त्यसको सम्पूर्ण विवरण आफ्नो मन्त्रालयको वेबसाइटमा राख्न तत्कालीन स्वास्थ्य मन्त्रालयले एक वर्षअघि निर्देशनसमेत दिएको थियो। तर, त्यसको उचित कार्यान्वयन भएको पाइँदैन। विदेश भ्रमण मोहसँगै करोडौं अनियमितता हुने गरेको छ। बर्सेनि कम्तीमा दुई अर्ब विदेश भ्रमणका नाममा खर्च हुने गरेको अर्थ मन्त्रालयको तथ्यांकले बताउँछ। सरकारले विदेश भ्रमणको व्यवस्थापन जिम्मा विदेशी संस्थाहरूलाई दिने गर्छ। आउट सोर्सिङ गरिएका विदेशी संस्थाले खाने, बस्ने आदि प्रबन्ध गरे पनि कर्मचारीले सरकारबाट पनि खाने, बस्ने रकम भत्ताबापत लिने गरेको पाइएको छ। दोहोरो सुविधा लिने यो प्रवृत्ति रोकिनुपर्छ। यसका लागि नियमन आवश्यक छ। भ्रमण नियमावलीले कर्मचारीलाई दिइने दैनिक भ्रमण भत्ता र आवास भत्ताबाटै विदेश जाँदा लाग्ने सबै खर्च कर्मचारी स्वयंले व्यहोर्नुपर्ने व्यवस्था गरे पनि दोहोरो सुविधा लिने प्रवृत्ति हाबी हँुदै गएको छ। यसमा छानबिन आवश्यक छ। केही समयअघि अस्तित्वमा आएको स्थानीय तहका प्रतिनिधिले समेत विदेश भ्रमणमा आशक्ति देखाएका छन्। बेथितिको एउटै उदाहरण, भूकम्पपीडितहरू टहरामा बस्दै गर्दा पुनर्निर्माण प्राधिकरणका कर्मचारीले विदेश भ्रमणका नाममा करोडौं खर्च गरेका छन्। थाइल्यान्डमा सुनामी अध्ययन गर्न भनेर नेपाली कर्मचारी त्यसतर्फ गए जबकि नेपालमा सुनामीको सम्भावना नै छैन। अनेक शीर्षकमा विदेश जाने कर्मचारीको लर्को रोकिनु जरुरी छ। विदेश भ्रमणमा जान प्रायः सबै मन्त्रालयमा वार्षिक बजेट विनियोजन गरिएको हुन्छ। तर, करदाताको योगदानमा चलेको राज्यकोषबाट खर्च गर्दै मन्त्रालयका उच्चपदस्थ कर्मचारीको विदेश भ्रमणमोह नियन्त्रित गर्नुपर्छ। संघीयता कार्यान्वयनमा आउँदै गर्दा प्रशासनिक खर्च नै धान्न नसकिने चर्चा चल्दै छ। यस्तो अवस्थामा भ्रमणका नाममा अनावश्यक खर्च बन्द गरिनुपर्छ। स्थानीय, प्रदेश र संघीय सरकारका लागि विदेश भ्रमणसम्बन्धी निश्चित मापदण्ड ल्याएर त्यसको कडा कार्यान्वयन हुनुपर्छ।"
"'एमालेमाओवादी मिलिसके, औपचारिक घोषणा मात्रै बाँकी'","सुर्खेत: नेकपा माओवादी केन्द्रका नेता तथा पूर्वगृहमन्त्री जनार्दन शर्मा 'प्रभाकर'ले नेकपा एमाले र माओवादी केन्द्रबीच औपचारिकता बाहेक पार्टी एकता भइसकेको बताएका छन् । 'अब एकता घोषणा हुन मात्र बाँकी छ, त्यसका लागि सकारात्मक छलफल भइरहेको छ', प्रेस सेन्टर प्रदेश नं ६ सुर्खेतद्वारा आयोजित कार्यक्रममा उनले भने, 'दुवै पार्टीका नेताहरुको कार्य विभाजन भएपछि एकताको मिति घोषणा हुनेछ ।' नेता शर्माले एकताबाट बन्ने पार्टीको अध्यक्षको विषयमा दुवै पार्टीका अध्यक्षबीच सकारात्मक छलफल भइरहेको बताउँदै एकता प्रक्रिया जनअनुमोदित भइसकेकाले यसमा कुनै शंका नगर्न आग्रह गरे । 'पार्टीको एकताको विपक्षमा जाने छुट कसैलाई छैन', उनले भने 'भारतीय विदेशमन्त्री सुष्मा स्वराजको नेपाल भ्रमणले एकतामा कुनै प्रभाव पार्ने छैन् ।' मुख्यमन्त्रीको टुङ्गो चाँडै पत्रकार भेटघाटमा नेता शर्माले माओवादीको भागमा परेको प्रदेश नं ६ को मुख्यमन्त्रीको टुङ्गो माघ २५ गते निश्चित रुपमा लाग्ने बताए । यसको टुङ्गो लगाउन पार्टीको विधि पद्धतिअनुसार अघि बढ्ने उनले बताए । मुख्यमन्त्री छनोटका लागि सहजीकरण गर्न आफू सुर्खेत आइपुगेको पनि उनले बताए ।"
हिन्दीमा बोलेको विरोधमा राजपाफोरमका सांसद्को पुतला दहन,"जनकपुरधामः प्रदेश नम्बर २ को पहिलो प्रदेशसभा बैठकमा मधेसवादी दलका नेताहरूले आफ्नो मातृभाषा छाडेर हिन्दीमा भाषण गरेको भन्दै विरोधमा युवाहरूले सांसदहरूको पुतला दहन गरेका छन् । मङ्गलवार जनकपुरको जानकी चोकमा परिवर्तनका लागि युवा अभियानका अध्यक्ष बिट्टु पञ्जियारको अध्यक्षता र रोशन यादवको अगुवाईमा सङ्घीय समाजवादी फोरम र राजपा नेपालका प्रदेशसभा सांसदहरूको पुतला दहन गरिएको हो । संसद्मा मातृभाषामा शुभकामना मन्तव्य नदिई हिन्दी भाषालाई प्राथमिकता दिएको विरोधमा पुतला दहन गरिएको युवाहरूले बताएका छन् । युवाहरूले केहीबेर नाराजुलुस गर्दै मातृभाषाको प्रयोग र अन्तर्राष्टिय भाषाको सम्मान गर भन्ने नारा समेत लगाएका थिए । पुतला दहनका क्रममा प्रहरीले हस्तक्षेप गर्न खोज्दा केहीबेर तनाव भएको थियो । मातृभाषालाई भुलेर हिन्दीलाई प्राथमिकता दिएपछि आफ्नो भाषा संरक्षणको लागि विरोध गर्न बाध्य भएको अभियानका संयोजक सुशील कर्णले बताए । प्रदेश नम्बर दुईमा मैथिली, भोजपुरी, बज्जिका लगायतका भाषालाई प्राथमिकता दिनु पर्दछ, उनले भने, यी भाषाहरूलाई नै सरकारी कामकाजी भाषा बनाउनुपर्छ । प्रदेशसभाको पहिलो बैठकमा फोरमका तर्फबाट शुभकामना मन्तव्य राखेका मोहम्मद लालबाबु राउत, राजपाका जितेन्द्र सोनलले हिन्दी भाषाको प्रयोग गरेका थिए । त्यसै गरी नेपाली कांग्रेस, एमाले, माओवादी केन्द्रका नेताहरूले मैथिली भाषामा मन्तव्य दिएका थिए । फोटो क्यापसन ः पुतला दहन गर्दै युवाहरू ।"
प्रदेश १ मा प्रदेशसभा बैठक : 'जातभन्दा राष्ट्रियता ठूलो',"विराटनगर : शरीरमा बख्खु र शिरमा स्यमुङ (भुवादार चारकुने टोपी) लगाएर प्रदेशसभा भवन प्रवेश गरेका अग्ला कदका एक सांसद सञ्चारकर्मीको घेरामा परे। केही बेर उनको तस्बिर लिने र अन्तर्वार्ताको क्रम चल्यो। उनको पोसाकबाट आकर्षित भएर आगन्तुक र अन्य सांसदले पनि सेल्फी लिन भ्याए। यस्तो पोसाक लगाएर सोमबार प्रदेश १ को पहिलो प्रदेशसभा बैठकमा सहभागी हुन आएका उनी शेर्पा थिएनन्। उनी थिए, सोलुखुम्बुबाट निर्वाचित एमाले प्रदेशसभा सदस्य बुद्धिकुमार राजभण्डारी। भौगोलिक हिसाबले शेर्पा बहुल क्षेत्रबाट निर्वाचित भएको र त्यही जातिको प्रतिनिधित्वको झल्को दिन यस्तो पोसाक लगाएर आएको हुँ, उनले भने, यो प्रदेशले सगरमाथाको काखदेखि समथर तराईमधेसको फाँटको पनि प्रतिनिधित्व गर्छ, यही सन्देश दिन खोजेको हुँ। उनले प्रदेश १ विश्वकै अग्लो सगरमाथादेखि मुलुककै होचो भाग केचनाकवलका जनताको साझा धरोहर भएको पनि चर्चा गरे। यही क्रममा कुर्तापाइजामा लगाएर हँसिलो मुद्रामा मोरङबाट निर्वाचित जयराम यादव प्रदेशसभा भवनतर्फ लम्किए। यादवले लगाएको खैरो कुर्तामाथिको खरानी रङको जुहारी कोटले तराईमधेसको प्रतिनिधित्व गरेझैं लाग्थ्यो। सँगै रहेका सोलुका राजभण्डारी र मध्यपहाडका एमाले सांसद शेरधन राईलाई आफूतिर तान्दै यादवले भने, हिमाल, पहाड र तराई सँगै छ। यही हो हाम्रो प्रदेशको विशेषता। यादवले बैठकमा संघीय फोरमका तर्फबाट नेपालीमै शुभकामना मन्तव्य राखे। देश संघीयतामा गइसकेपछि पहिचान र राष्ट्रियता झल्किने पोसाक इच्छाअनुसार लगाउन पाउनुपर्छ, उनले भने, कुनै पनि पोसाक अनिवार्य गरिनु हुँदैन। ताप्लेजुङका कांग्रेस सांसद ६६ वर्षीय प्रतापप्रकाश हाङ्गाम दौरासुरुवालमै विराटनगर आइपुगेका थिए। पञ्चायतकालदेखि नै यही पोसाक लगाएँ, उनले भने, जातीय विविधताका लागि सबै समेटेको राम्रो तर मलाई चाहिँ यही सजिलो र राम्रो लाग्छ। एमाले सांसद बलबहादुर साम्सोहाङले जातभन्दा पनि राष्ट्रियता ठूलो भएको बताए। जातीय पोसाकमा नदेखिएका उनले कारण खोले, म लिम्बूको मात्र नेता होइन, सबैले भोट दिएका छन्। भोजपुरबाट निर्वाचित एमालेका शेरधन राई ढाका टोपी र दौरासुरुवाल लगाएर बैठकमा सहभागी भए। संविधान कार्यान्वयनले गति लिएको उल्लेख गर्दै उनले प्रदेश १ बहुल जाति, भाषा र धर्मको प्रतिनिधित्व गर्ने समुन्नत प्रदेश भएको बताए। हामीले यो प्रदेशलाई सहमतिका आधारमै समुन्नति र विकासको पथमा लग्ने हो, उनले भने। आर्थिक विकास नै अबको बाटो भएको उनको भनाइ थियो। देशकै होचो भूभाग केचनकवल रहेको झापाबाट निर्वाचित हिक्मत कार्की दौरासुरुवाल र ढाका टोपीमा प्रदेशसभा भवनभित्र छिरे। कार्कीले भने, जातीय विविधताले भरिपूर्ण यो प्रदेश मुलुककै एक नम्बर बन्न सक्छ, हामी बनाउन तत्पर छौं। उनले संघीयता सम्पूर्ण जातजातिको समान सम्पत्ति भएको बताए। प्रदेश १ का अधिकांश पुरुष सांसद दौरासुरुवाल लगाएर अधिवेशनमा सहभागी भए भने महिला सांसद सारीचोलो र कोटमा देखिए। कुर्तासलवारमा आएकी सांसद गुलेफुन खातुनले भनिन्, म अल्पसंख्यक मुस्लिम समुदायको प्रतिनिधित्व गर्दै प्रदेशसभासम्म आइपुगें। यो विविधताकै नमुना हो। स्वास्थ्य स्वयंसेविकाबाट प्रदेशसभासम्म आउन पाउँदा गर्व लागेको उनले बताइन्। पहिलो बैठक माघ २९ गते सभामुख निर्वाचन गर्ने निर्णय गर्दै सोमबार सम्पन्न भएको छ। सोमबारको बैठक दिउँसो १ बजे बस्ने भनिए पनि २० मिनेट ढिलो सुरु भई करिब पौने एक घन्टासम्म चलेको थियो। ज्येष्ठ सदस्य ओमप्रकाश सरागवीको अध्यक्षतामा विराटनगरस्थित जिसस भवन रहेको प्रदेशसभा हलमा बसेको बैठकले माघ २९ गते सभामुखको निर्वाचन गर्ने निर्णय गरेको हो। फागुन २ गते उपसभामुखको निर्वाचन हुनेछ। सुरुमा प्रदेश प्रमुख प्रा डा गोविन्दबहादुर तुम्बाहाङले अधिवेशन सुरु गर्न पठाएको पत्र ज्येष्ठ सदस्य सरागवीले पढेर सुनाएका थिए। बैठकले प्रदेशसभा कार्यसञ्चालन अन्तरिम कार्यविधि पनि पारित गरेको छ। समृद्धिमा एक नम्बर बनाउने अठोट प्रदेश १ को पहिलो प्रदेशसभा बैठकमा बोल्ने अधिकांश सांसदले यो प्रदेशलाई सबैले एकजुट भएर समृद्ध बनाउनुपर्ने बताए। सत्तापक्ष र प्रतिपक्ष नभनी प्रदेश १ लाई देशकै एक नम्बर र समृद्ध बनाउन सकिन्छ, एमालेका भीम आचार्यले भने, सबै मिलेर अघि बढ्नुपर्छ। कांग्रेसका चन्द्रप्रसाद श्रेष्ठले ऐतिहासिक रूपमा बैठक बसेको उल्लेख गर्दै देश संघीयता कार्यान्वयनतर्फ गएकोले अब आर्थिक विकासमा जोड दिइनुपर्ने बताए। भने, प्रदेश १ मा त अझ धेरै सम्भावना छ। माओवादीका इन्द्रबहादुर आङ्बोले जनतासँग गरिएका प्रतिबद्धता अब आफ्नै ठाउँबाट पूरा गर्न सकिने धारणा व्यक्त गरे। आफ्नै साधनस्रोतका हिसाबले यो प्रदेश सक्षम छ, उनले भने, स्थिर सरकार बनाई देशकै धनी प्रदेश बनाउनेछौं। संघीय फोरमका जयराम यादवले ठूलो संघर्षपछि संघीय गणतन्त्र प्राप्त भएकाले बहुमत र पूर्ण स्थायित्वको सरकार गठन गर्दै आर्थिक सबलीकरणको बाटोमा अघि बढ्नुपर्ने बताए। स्वतन्त्र सांसद नारायणबहादुर मगरले प्रदेश सरकारका धेरै चुनौती रहने उल्लेख गर्दै उपलब्ध स्रोतको समुचित व्यवस्थापन गर्दै विकासको पथमा अघि बढ्नुपर्नेमा जोड दिए। संघीय लिम्बुवान राष्ट्रिय मञ्चकी विष्णु तुम्बाहाम्फेले नेपालमा २४० वर्षअघि नै संघीयता रहे पनि एकीकरणका नाममा लिम्बुवान र खम्बुवानजस्ता राज्यको पहिचान नै ध्वस्त गर्ने काम भएको बताइन्। भनिन्, नेपाल त्यति खेरै ध्वस्त गरिएको हो। त्यही बेला संघीयता अपनाउने अमेरिकाले ठूलो विकास गरे पनि हामी २४० वर्षपछि फेरि संघीयतामा गएका छौं। उनले पहिचान पैसाले किन्न नसकिने बताइन्। पहिचानबेगरको सात प्रदेशलाई पुनः संख्या थपेर १० जोड एक बनाइनुपर्ने उनको माग थियो। प्रदेशमा मातृभाषालाई सरकारी कामकाजी भाषा बनाउनुपर्ने, आईएलओ १६९ लागू गर्नुपर्ने र प्रदेश १ को पुनः सीमांकन गरी लिम्बुवानखम्बुवान घोषणा गर्नुपर्नेलगायत मागसमेत गरिन्। राप्रपाकी इन्दिरा राईले हिन्दूराष्ट्र नेपाल, राष्ट्र निर्माता पृथ्वीनारायण शाह र राजसंस्थालाई स्मरण गर्दै विधिको शासनबाट चलेको देश विभेदतर्फ उन्मुख भएको आशंका गरिन्। संघीयता र गणतन्त्रले विभाजनको कालो बादल मडारिएको हो कि भन्ने शंका बढेको उनको भनाइ थियो।"
वाम एकता : गलाउने रणनीतिमा दुवै दल,"काठमाडौं : एमालेमाओवादी एकता एकीकृत पार्टीको मूल नेतृत्वमा पुगेर अड्किएको छ। एमाले अध्यक्ष केपी ओली र माओवादी केन्द्रका अध्यक्ष पुष्पकमल दाहाल एकअर्कोलाई गलाउने रणनीति मै केन्द्रित हुन थालेपछि एकता प्रक्रियामा विलम्ब हुन थालेको हो। नेतृत्वका सन्दर्भमा सहमति खोजी गर्न दुई अध्यक्षबीच पटकपटक छलफल भए पनि निष्कर्ष निस्कन नसक्दा एकता हुनेनहुने संशय देखा पर्न थालेको छ। एकीकृत पार्टीको नेतृत्व माओवादीलाई नदिने एमालेको अडान र अध्यक्ष पद नलिई एकतामै नजाने माओवादीको ढिपीका कारण एकता प्रक्रिया अड्किएको हो। नेतृत्वको विवाद मिलाउन दुई अध्यक्षबीच विभिन्न विकल्पमा छलफल भने चलिरहेको वाम नेताले बताएका छन्। एकीकृत पार्टी अध्यक्ष वा प्रधानमन्त्रीमध्ये एक एमाले र एक माओवादीले लिने गरी भागबन्डा गर्नुपर्ने माओवादीको अडानमा एमाले सहमत छैन। नेतृत्वको छलफलका सन्दर्भमा सुरुमा माओवादी अध्यक्ष दाहाललाई एकीकृत पार्टीको सहअध्यक्षसम्म दिएर पार्टी अध्यक्ष र प्रधानमन्त्री एमालेले आफंै राख्न चाहेको थियो। तर, पछिल्ला छलफलमा एमाले लचिलो बनेर दुई अध्यक्ष प्रणालीसम्मको छलफलमा आएको स्रोतले बताएको छ। एमालेको यो प्रस्तावमा पनि माओवादी मानेको छैन। एकीकृत पार्टी अध्यक्ष र प्रधानमन्त्रीमै दुई अध्यक्षको व्यवस्थापन मात्रै अहिलेको सन्दर्भमा सम्मानजनक पार्टी एकताको एउटा मात्रै विकल्प भएको मत राखिरहेको माओवादी केन्द्रका सचिवालय सदस्य नारायण दाहालले बताए। एकता रोकिएको यही भन्ने छैन, एमालेको तर्फबाट सलल बगेको छैन, एमालेले अलिअलि रोक्न खोजेको देखिन्छ, माओवादी अध्यक्ष दाहालका भाइसमेत रहेका उनले अन्नपूर्णसँग भने, विकल्प केही छैन, एकीकृत पार्टी अध्यक्ष हाम्रै अध्यक्ष प्रचण्ड हुने हो, प्रधानमन्त्री केपी ओली नै हुने गरी मात्र एकता हुन्छ, अन्य विकल्प नै छैन। अरूबाट हुँदैन, त्यो नमिल्दासम्म एकता हँुदैन। एमाले स्रोतले भने नेतृत्वको सन्दर्भमा आलोपालो नेतृत्व वा दुई अध्यक्षबीचको प्रणालीमा गएर भए पनि पार्टी एकता गर्नुपर्ने बताउन थालेको छ। एमालेका एक पदाधिकारीले भने, छलफल जारी नै छ, आलोपालो नेतृत्व गरेर जाने वा दुई अध्यक्ष प्रणाली बनाएर जाने कि भन्नेमा छलफल छ। एमालेको दुई अध्यक्ष प्रणालीको पछिल्लो प्रस्ताव भनेको ओली प्रधानमन्त्री र पार्टी अध्यक्ष र दाहाल पनि पार्टी अध्यक्ष हुने गरी दुई अध्यक्ष प्रणाली बनाउने भन्ने भएको नेता बताउँछन्। तर, माओवादीले भने दुई अध्यक्ष प्रणालीको पछिल्लो एमालेको प्रस्तावलाई पनि स्विकारेको छैन। पार्टी एकता भनेको दुई अध्यक्ष प्रणाली राखेर फेरि आआफ्नो पार्टी चलाउनेजस्तो कुरा हो, त्यो हामीलाई मान्य हुँदैन, अरू केही हुँदैन, एकीकृत पार्टीको अध्यक्ष प्रचण्ड, प्रधानमन्त्री ओली हुने कुरा मात्र माओवादीको एकता गर्ने लाइन हो, नत्र एकताको सम्भावना कम हुन्छ, दाहालले भने। दुई फरक विचार बोकेका पार्टी एक हुने विषय जटिल नै भएकाले पनि प्रक्रिया लम्बिएको एमाले नेताहरूको भनाइ छ। पदीय बाँडफाँटका विषयमा दुवै अध्यक्षलाई जिम्मा दिएकाले पनि विभिन्न विकल्पको विषयमा छलफल भएको छ, एमालेका ती पदाधिकारीले भने, दुवै अध्यक्ष बन्नेसम्मका विकल्पमा कुरा भएको छ। एमालेका अर्का नेता तथा प्रचार विभाग प्रमुख योगेश भट्टराईले एकताका लागि दुवै पार्टी लचिलो बन्न आवश्यक रहेको औंल्याए। उनले भने, प्रदेश प्रमुख तथा राष्ट्रियसभा निर्वाचनमा दुवै पार्टीले सिट बाँडफाँटमा उदारता देखाएझैं अब एकतामा पनि त्यस्तै खालको लचिलो व्यवहार प्रस्तुत गर्नुपर्छ। एकताका लागि दुवै पार्टीबीच आत्मविश्वास बढाउने काम भइरहेकाले पदका कारण मात्रै एकता रोकिएको होइन। राष्ट्रियसभा निर्वाचन तथा सरकार गठनका विषयमा दुवै पार्टी अहिले केन्द्रित भएकाले पनि एकताले चाहेजस्तो गति नलिएको उनको तर्क छ। पारस्परिक हित र सम्मानका आधारमा एकता चाहेकाले पनि त्यो मिलाउन समय लागेको उनको धारणा छ। नेतृत्वसम्बन्धी छलफलको वक्ररेखा  एकीकृत पार्टी अध्यक्ष र प्रधानमन्त्री दुई पार्टीका अध्यक्षले अलगअलग रुपमा गर्ने सैद्धान्तिक सहमति हुँदा नै भद्र सहमति भएको माओवादी दाबी।  एकीकृत पार्टी अध्यक्ष वा प्रधानमन्त्रीमध्ये एक एमाले र एक माओवादीले लिने गरी भागबन्डा गर्नुपर्ने। रोजी एमाले, छाडी माओवादीले लिने माओवादी अडान।  प्रधानमन्त्री र पार्टी अध्यक्ष ओली, दाहाललाई सहअध्यक्ष दिने एमालेको सुरुको प्रस्ताव। माओवादीद्वारा त्यस्तो प्रस्ताव अस्वीकार। पछिल्लो पटकका छलफलमा एमाले अलिक लचिलो बन्दै दुई अध्यक्ष प्रणालीमा जाने सम्मको प्रस्ताव।"
"प्रदेश ६ को मुख्यमन्त्रीमा शाहीभण्डारी टक्कर, माओवादीलाई सकस","सुर्खेत: नेकपा माओवादी केन्द्रलाई आफ्नो भागमा परेको प्रदेश नं ६ को मुख्यमन्त्री छान्न गर्न निकै सकस परेको छ । प्रदेशसभाको मुख्यमन्त्रीमा दाबी गरिरहेका जुम्ला (क) का सांसद नरेश भण्डारी र कालीकोट (ख) का सांसद महेन्द्रबहादुर शाहीबीच निकै रस्साकस्सी चलिरहेको छ । दुवै संसद्हरुले मुख्यमन्त्रीका लागि आफ्नो अडानबाट पछि नहटेपछि छनोट प्रक्रिया लम्बिएको पूर्व गृहमन्त्री तथा नेकपा माओवादी केन्द्र ६ नं प्रदेश इञ्चार्ज शक्तिबहादुर बस्नेतले बताए । 'राष्ट्रियसभाको निर्वाचन आउन एक दिनमात्रै बाँकी रहेकाले आजभोलि नै मुख्यमन्त्रीको टुङ्गो नलाग्ने र निर्वाचनलगत्तै छनोट प्रक्रिया अघि बढ्छ', उनले भने । मुख्यमन्त्रीको टुङ्गो सहमतिबाटै लगाउने र त्यसका लागि भरमग्दुर प्रयास भइरहेको उनको भनाइ छ । सांसद् भण्डारीले पार्टी नेतृत्वले नै मुख्यमन्त्री बनाउने वचन दिएकाले प्रदेशसभामा आएको बताउँदै यसमा शुरुदेखि नै आफ्नो दाबी रहेको उल्लेख गरे । पार्टी नेतृत्वले आफ्नै पक्षमा न्यायिक निर्णय गर्नेमा ढुक्क रहेको उनले बताए । अर्कातिर कालिकोट 'ख' बाट भारी मतसहित विजयी संसद् शाहीले पनि आफू मन्त्री भइसकेकाले अन्य पदमा बस्न नचाहेकाले पार्टीले नै मुख्यमन्त्री बनाउने आश्वासन दिएकाले प्रदेशसभामा आएको बताए । प्रतिस्पर्धाभन्दा पनि पार्टीले आफ्नो पक्षमा नै निर्णय गर्ने उनको भनाइ थियो । मुख्यमन्त्रीका लागि भने संसद्द्वय भण्डारी र शाहीले नेतृत्वसँग लविङ बढाइरहेका छन् । रासस"
प्रकाश ज्वालाले भने: मलाई प्रदेश सभामुखको लोभ छैन,"सुर्खेत : नेकपा एमालेका नेता तथा प्रदेश नं ६ का सांसद प्रकाश ज्वालाले आफू सभामुखको आकाङ्क्षी नभएको बताएका छन् । माघ २९ गते निर्वाचन हुने कार्य सूची तयार गरिएको यो प्रदेशको सभामुखको निर्वाचनका लागि आफ्नो उम्मेदवारी नरहने उनको भनाइ छ । 'मेरो दाबी सभामुखमा होइन, पार्टीको संसदीय दलको नेतामा हो', उनले भनेका छन्, 'म दलकै नेता भएर संसद्मा प्रभावकारी भूमिका निर्वाह गर्छु ।' राष्ट्रियसभाको चुनावलगत्तै बस्ने संसदीय दलको बैठकले सहमतिमै संसदीय दलको नेता चयन गर्ने तर सहमति नभए त्यसको विकल्पमा जान सकिने उनले बताए । नेकपा एमालेभित्र संसदीय दलको नेताका लागि पार्टीका ६ नं प्रदेश सहसंयोजक तथा सुर्खेतका संसद् यामलाल कँडेलले दाबी गर्दै आएका छन् । संसदीय दल तथा प्रदेशसभाको पहिलो बैठकमा दलका तर्फबाट उनले नै अगुवाइ गर्दै आएकाले दलको नेतामा उनकै बढी सम्भावना भएको पार्टी स्रोतले जनाएको छ । यो प्रदेशमा नेकपा माओवादी केन्द्रलाई मुख्यमन्त्री र एमालेलाई सभामुखको भाग परेको छ । सोहीअनुसारको प्रदेश सरकार गठनका लागि दुवै दल आन्तरिक गृहकार्यमा जुटेका छन् ।"
गाउँपालिका केन्द्र सार्ने निर्णयको विरोधमा एक सातादेखि आन्दोलन,"वीरगन्ज : ठोरी गाउँपालिकाको केन्द्र सार्ने निर्णयको विरोध गर्दै सुवर्णपुरवासी एक सातादेखि आन्दोलनरत छन्। बजार बन्द भई यातायातका साधन पनि सञ्चालन हुन नसक्दा जनजीवन कष्टकर बन्दै गएको छ। माघ १५ गते बसेको पहिलो गाउँ परिषद्ले सुवर्णपुरमा रहेको सेवा केन्द्र निर्मलबस्तीको घ्याङ डाँडामा सार्ने निर्णय गरेको थियो। त्यसको भोलिदेखि नै सुवर्णपुरवासीले स्थानीय बजार बन्द गरी वीरगन्जठोरी सडकमा गाडी गुड्न पनि दिएका छैनन्। सुर्वणपुरवासीको आन्दोलनका कारण हुलाकी सडकको कामसमेत रोकिएको छ। उनीहरूले गाउँपालिका कार्यालयमा तालाबन्दीसमेत गरेका छन्। एक सातादेखि गाडी नगुड्दा र बजार पनि बन्द हुँदा जनजीवन कष्टकर बन्दै गएको स्थानीय अर्जुन श्रेष्ठले बताए। संघर्ष समिति गठन गरी आन्दोलनरत स्थानीयले सेवा केन्द्र यथावत राख्नुपर्ने, सबै वडामा समान ढंगले बजेट विनियोजन गर्नपर्ने , १५ शय्याको अस्पताल पायक पर्ने ठाउँमा राख्नुपर्ने माग राखेका छन्। गाउँपालिका उपाध्यक्ष शान्तिमाया थिङसहित वडा नम्बर ५ र ३ का गरी १० जनप्रतिनिधिले असहमति जनाए पनि अध्यक्षले एकलौटी रूपमा सेवा केन्द्र सार्ने निर्णय गर्न लगाएको संघर्ष समितिका संयोजक जरी लामा थिङले बताए। आफ्नो माग सम्बोधन नभएसम्म आन्दोलन जारी रहने उनले सुनाए। गाउँपालिका अध्यक्ष पीएल श्रेष्ठले फेरि गाउँ परिषद बैठक बोलाउनुपर्ने माग उनले गरे। सुवर्णपुरका कांग्रेस नेता विश्वराज घिमिरेले स्थानीयलाई बेवास्ता गरी ठोरी गाउँपालिकाका जनप्रतिनिधि अगाडि बढ्न नसक्ने चेतावनी दिए। संघर्ष समितिले सोमबार युवा परिचालन, महिला परिचालन र बुद्धिजीवी परिचालन उपसमितिहरू गठनसमेत गरेको छ। आन्दोलनको विरोध निर्मलबस्तीको विजयबस्तीमा भने सुवर्णपुरमा भइरहेको आन्दोलनको विरोध र सेवा केन्द्र सार्ने निर्णयको समर्थनमा सोमबार प्रदर्शन भएको छ। सुर्वणपुरको आन्दोलन फिर्ता गर्न र गाउँ परिषद्ले गरेको सेवा केन्द्र सार्ने निर्णय कार्यान्वयन गर्न माग गर्दै ठोरी विजयबस्तीका युवाले मोटरसाइकल याली निकालेर प्रदर्शन गरेका हुन्। यसैबीच गाउँपालिकाले आन्दोलनमा उत्रिएको संघर्ष समितिलाई वार्तामा आउन आग्रह गरेको छ। संघर्ष समितिलाई वार्तामा आउन आग्रह गरिएको गाउँपालिकाका प्रवक्ता रामप्रकाश कुँवरले जानकारी दिए। उनका अनुसार सहजकर्तामार्फत वार्ता आह्वान गरिएको हो। जिसस पर्साका उपाध्यक्ष ठाकुर न्यौपानेमार्फत वार्तामा आउन आग्रह गरिएको र सम्भवतः मंगलबार बिहान ११ बजे विजयबस्तीमा वार्ता हुने उनले बताए। संघर्ष समितिका संयोजक थिङले भने वार्ताका लागि सहजकर्तामार्फत मौखिक जानकारी आएको उल्लेख गर्दै पत्र नपठाएसम्म वार्तामा नबस्ने बताए।"
"फेरि थपिए सहिद, सिंहदरबार छाडेर बालुवाटारमै मन्त्रिपरिषद् बैठक","काठमाडौं : सरकारले सशस्त्र द्वन्द्वका क्रममा तत्कालीन माओवादी विद्रोहीबाट मारिएका सबै कर्मचारीलाई एकमुष्ट सहिद घोषणा गर्ने निर्णय गरेको छ।बालुवाटारमा सोमबार साँझ बसेको मन्त्रिपरिषद् बैठकले सशस्त्र द्वन्द्वका क्रममा माओवादीबाट मारिएका नेपाली सेना, जनपद र सशस्त्र प्रहरी, अनुसन्धान विभागका कर्मचारी, निजामती कर्मचारी, शिक्षकलगायत सबै राष्ट्रसेवक कर्मचारीलाई सहिद घोषणा गर्ने निर्णय गरेको हो। कर्मचारी तहबाट माओवादी विद्रोहीबाट मारिएकालाई सहिद घोषणा गर्नुपर्ने माग उठिरहेको थियो। सञ्चारमन्त्री एवं सरकारका प्रवक्ता मोहनबहादुर बस्नेतले विद्रोहीबाट मारिएका सबै राष्ट्रसेवक कर्मचारीलाई सहिद घोषणा गर्ने निर्णय गरिएको जानकारी दिए। तत्कालीन विद्रोहीबाट मारिएका कर्मचारीको संख्या भने यकिन छैन। मन्त्रिपरिषद् बैठकले सबैको रेकर्ड खोज्ने र उनीहरूलाई स्वतः सहिदको सूचीमा राख्ने गरी नीतिगत निर्णय गरेको छ। विगतका सरकारले राज्यपक्षबाट मारिएका सबैलाई सहिद घोषणा गरेकाले हामीले पनि विद्रोहीबाट मारिएका सबै राष्ट्रसेवकलाई सहिद घोषणा गरी मृतकका परिवारलाई न्याय दिएका छौं, मन्त्री बस्नेतले अन्नपूर्णसग भने। सरकारको यो निर्णयसँगै अब गृह मन्त्रालयले द्वन्द्वमा मारिएका सबै कर्मचारीको तथ्यांक संकलन गर्नेछ। सहिद घोषणासँगै मृतकका परिवारले राहतस्वरूप १० लाख रुपैयाँ पाउनेछन्। यसैगरी, मन्त्रिपरिषद् बैठकले सत्यनिरुपण तथा मेलमिलाप आयोग र बेपत्ता छानबिन आयोगको समयावधि एक वर्ष थप गर्ने निर्णय गरेको छ। आयोगको म्याद २८ माघमा सकिँदै थियो। यस्तै, बैठकले उच्चस्तरीय शिक्षा आयोगको कार्यावधि ४ महिना थप गर्ने निर्णय गरेको छ। बालुवाटारबाटै निर्णय पछिल्ला तीन सातादेखि प्रधानमन्त्री शेरबहादुर देउवा सरकारी कार्यालय सिंहदरबार जानै छाडेका छन्। तीन साताको अवधिमा प्रधानमन्त्री देउवाले आफ्नो निवास बालुवाटारमा मन्त्रिपरिषद्का १० वटा बैठक राखेका छन्। सामान्यत सरकारका निर्णय प्रधानमन्त्री र मन्त्रीहरूको कार्यालय सिंहदरबारबाट गर्नुपर्ने मान्यता छ। बालुवाटार बैठकबारे कतिपय मन्त्रीले नै अनभिज्ञता जनाउन थालेका छन्। २१ पुसदेखि प्रधानमन्त्रीले लगातार मन्त्रिपरिषद्को बैठक बालुवाटारमै बस्दै आएको छ। पूर्वमुख्यसचिव डा विमल कोइराला सामान्यत प्रधानमन्त्री बिरामी हुँदा वा तत्काल निर्णय गर्नुपर्दा मात्रै निवासमा बैठक राख्न सकेन अन्य समयमा सिंहदरबारमा राख्नुपर्ने बताउँछन्। पूर्वमुख्यसचिव दामोदरप्रसाद गौतमले अन्तर्राष्ट्रिय अभ्यासमा पनि प्रधानमन्त्रीले निवासमा बैठक राख्ने गरेको उदाहरण कहीँ पनि नभएको दाबी गरे। विश्वमा यस्तो कहीँ पनि भएको छैन, हामीकहाँ यस्तो गाईजात्रा भइरहेको छ, पूर्वमुख्यसचिव गौतमले भने। सञ्चारमन्त्री बस्नेतले दिउँसो जनताको काम गर्नुपर्ने भएकाले साँझको समयमा आफूहरूकै सुझावअनुसार प्रधानमन्त्रीले बालुवाटारमा बैठक राख्ने गरेको बताए। बालुवाटारमा बैठकका शृंखला  १४ पुस  २१ पुस  २ माघ  ३ माघ  १० माघमा दुई पटक  ११ माघ  १५ माघ  १८ माघ  २२ माघ"
"स्थापना भए पाँच मन्त्रालय, आएनन् कर्मचारी","हेटौंडा : प्रदेश ३ मा पाँच मन्त्रालय स्थापना भएका छन्। मुख्यमन्त्री तथा मन्त्रिपरिषद् कार्यालय सञ्चालनमा आएलगत्तै अन्य चार मन्त्रालय मन्त्रालय पनि खुलेका हुन्। मुख्यमन्त्रीको कार्यालय जिल्ला समन्वय समितिको भवन, आन्तरिक मामिला तथा कानुन मन्त्रालय जिल्ला शिक्षा कार्यालयको भवन, सामाजिक विकास मन्त्रालय क्षेत्रीय स्वास्थ्य कार्यालयको भवन र उद्योग, पर्यटन वन तथा वातावरण मन्त्रालय क्षेत्रीय वन कार्यालयमा स्थापना गरिएको छ। भूमि व्यवस्था, कृषि तथा सहकारी मन्त्रालय डिभिजन सहकारी कार्यालयको भवनमा राखिएको छ। त्यस्तै आर्थिक मामिला तथा योजना मन्त्रालय र भौतिक पूर्वाधार मन्त्रालय श्रम कार्यालयको भवनमा राख्ने तयारी गरिएको मन्त्रिपरिषद् कार्यालयका सचिव रमेश शिवाकोटीले जानकारी दिए। मन्त्रालय खुले पनि आन्तरिक व्यवस्थापनको काम भने भएको छैन। मुख्यमन्त्री चयन भएपछि मात्र अन्य मन्त्रालयले काम पाउने भएकाले अहिले आन्तरिक व्यवस्थापनको मात्र काम भइरहेको छ, उनले भने, माघ अन्तिमसम्म हामी सबै मन्त्रालयको आन्तरिक तयारी सक्छौँ। मन्त्रालय स्थापना भए पनि कर्मचारी भने आएका छैनन्। भूमि व्यवस्था, कृषि तथा सहकारी र आन्तरिक मामिला मन्त्रालयका उपसचिव मात्र आइपुगेको मन्त्रिपरिषद् कार्यालयका सचिव शिवाकोटीले जानकारी दिए। अन्य मन्त्रालयका बोर्ड राखिए पनि कर्मचारी अभावका कारण आन्तरिक कामले पनि तीव्रता पाउन नसकेको उनको भनाइ छ। अहिलेसम्म भूमि व्यवस्था र आन्तरिक मामिला मन्त्रालयमा एकएक सहसचिवबाहेक अन्य कर्मचारी आएका छैनन्। मन्त्रिपरिषद्को माघ १० गतेको निर्णयअनुसार प्रदेश मन्त्रिपरिषद् कार्यालयमा २१, आन्तरिक मामिला मन्त्रालयमा २१, आर्थिक मामिला मन्त्रालयमा १८, भौतिक पूर्वाधार मन्त्रालयमा २४, सामाजिक विकास मन्त्रालयमा ३०, भूमि व्यवस्था मन्त्रालयमा ३८ र उद्योग मन्त्रालयमा ३८ जना कर्मचारी रहनेछन्। तर अहिलेसम्म भूमि व्यवस्था र आन्तरिक मामिला मन्त्रालयमा एकएक सहसचिवबाहेक अन्य कर्मचारी आएका छैनन्। स्थानीय कार्यालय व्यवस्थापनमा समस्या स्थानीय कार्यालय व्यवस्थापन नगरी प्रदेश मन्त्रालय स्थापना गरिँदा स्थानीय कार्यालयको सेवा प्रभावित भएको छ। मन्त्रालय राख्न भवन खाली गर्न भनेपछि जिल्ला वन कार्यालयका कर्मचारी सोमबार मध्याह्न कार्यालय परिसरमा तनावमा देखिए। विकल्प नदिई तत्काल कार्यालय खाली गर्न भनेकाले कहाँ सार्ने भन्ने अन्योल रहेको सहायक वन अधिकृत उत्तम कट्टवालले बताए। साविकका कार्यालय सञ्चालन तथा सरसामान राख्ने उपयुक्त स्थानको अभाव भएपछि सेवासमेत प्रभावित भएको छ। मुख्यमन्त्रीको कार्यालय स्थापना भएपछि जिल्ला समन्वय समितिका कर्मचारीले सोमबार कार्यालयका सामग्री पुरानो भवनमा सारेका छन्। उक्त भवनमै रहेको पुनर्निर्माण प्राधिकरण जिल्ला कार्यान्वय इकाइ सिँचाइटोलमा सारिएको छ। साविकको जिल्ला शिक्षा कार्यालय रहेको भवनमा आन्तरिक मामिला तथा कानुन मन्त्रालय स्थापना भएपछि जिल्ला शिक्षा कार्यालयका सामान राख्ने स्थान अभाव भएको छ। कार्यालयका केही सामग्री सिद्धार्थ माविको भवनमा सारिएको जिन्सी शाखा प्रमुख शान्ति खनालले बताए। कार्यालय सार्ने स्थान नपाइँदा महत्वपूर्ण कागजात तथा फर्निचर व्यवस्थापनमा समस्या भएको छ, उनले भने। मन्त्रालय स्थापनापछि शिक्षा कार्यालयको सेवा ठप्प भएको उनको भनाइ छ। डिभिजन सहकारी कार्यालय रहेको भवनमा भूमि व्यवस्था, कृषि तथा सहकारी मन्त्रालय स्थापना गरिएपछि डिभिजन सिँचाइका सामान कार्यालयको पुरानो घरमा सामान सारिँदै छ। क्षेत्रीय स्वास्थ्य निर्देशनालयमा सामाजिक विकास मन्त्रालय स्थापना भएपछि उक्त कार्यालय क्षेत्रीय मेडिकल स्टोरमा सारिँदै छ। क्षेत्रीय वन कार्यालय रहेको भवनमा उद्योग पर्यटन, वन तथा वातावरण मन्त्रालय स्थापना गरिएपछि उक्त कार्यालयका सामान सँगैको सानो भवनमा सार्ने तयारी छ।"
प्रदेशसभा सांसदका दुःख : डेरा पाउनै मुस्किल,"विराटनगर : पाँचथरबाट प्रदेशसभा सदस्य निर्वाचित आशारत्न जबेगू प्रदेश १ को पहिलो प्रदेशसभा बैठकमा सोमबार सहभागी भइन्। आइतबार प्रदेशको अस्थायी मुकाम (राजधानी) विराटनगर आएकी उनको बास भने होटलमा भयो। शपथ लिएको लामो समयसम्म पनि उनले डेराको टुंगो लगाउन सकिरहेकी छैनन्। होटलमा बसेर साध्य पनि हुँदैन, उनले भनिन्, अब डेरा खोज्ने तर्खरमा छु। विराटनगरमा आफन्त नभएकाले डेरा बस्नुको विकल्प नरहेको उनले सुनाइन्। भनिन्, उपयुक्त र पायक पर्ने ठाउँमा डेरा खोजेर बस्नुपर्नेछ। उनले होटलमा बस्दा आफूले सांसदको परिचय नदिएको खुलाइन्। भनिन्, मैले होटलमा बस्दा सांसद हुँ पनि भनिनँ। परिचयपत्र देखाएर सामान्य रुपमा बसें। उदयपुरकी सांसद अम्विका थापाको पनि समस्या उस्तै छ। उनले पनि विराटनगर आयल निगमनजिक रहेको नातिनीको घरमा बसेर बैठकमा सहभागी हुन आएको बताइन्। सधैं आफन्तकहाँ बसिरहन पनि सम्भव हुँदैन, उनले भनिन्, अब डेराको बन्दोबस्त मिलाउन लागेकी छु। संखुवासभाबाट प्रदेशसभा सदस्य निर्वाचित तुलसी न्यौपानेले इटहरीमा बसेर बैठकमा सहभागी हुन आएको बताए। इटहरीमा आफन्तकहाँ बसेर बैठकमा सहभागी हुन आएँ, उनले भने, इटहरीबाट धाउन सकिने रहेनछ। उनका अनुसार आउँदाजाँदा दिनको सय रुपैयाँ खर्च हुने रहेछ। भने, गाडी भाडा तिर्ने खर्च डेरामा खर्चने सोच बनाएको छु। संखुवासभाकै सांसद पूर्णप्रसाद राई पनि डेरा खोज्न लागिपरेका छन्। उनी पनि इटहरी बसेर पहिलो बैठकमा सहभागी हुन विराटनगर आए। न्यौपाने र राईले भने, सधैं त इटहरीबाट आउन गाह्रो हुने रहेछ। डेराको बन्दोबस्त मिलाएर विराटनगर नै बस्नुपर्ने भयो। उदयपुरकी अर्की सांसद सुनिता चौधरीले विराटनगरमा उपयुक्त डेरा नभेटेको सुनाइन्। विराटनगरकै होटल एसिया टेकमा बसेर बैठकमा सहभागी हुन आएँ, उनले भनिन्, डेरा खोजे पनि भेटिरहेको छैन। शपथलगत्तै डेरा खोज्न लागे पनि नभेट्टाएको उनको भनाइ छ। भनिन्, सधैं होटलमा बसेर साध्य पनि नहुने भयो। होटलमा भाडा पनि महँगो हुन्छ। उनीहरू मात्र होइन, अधिकांश प्रदेशसभा सदस्य डेराविहीन छन्। मोरङभन्दा बाहिरी जिल्लाबाट प्रतिनिधित्व गर्ने सांसद अहिले डेरा खोज्ने चक्करमा लागेका छन्। प्रत्येक बैठकमा सहभागी हुन विराटनगर धाउन सम्भव नहुने भएपछि डेरा खोज्ने चटारो रहेको मोरङका सांसद राजकुमार ओझाले बताए। उनका अनुसार पहिलो बैठकलगत्तै अधिकांश सांसद डेराको खोजीमा जुटेका छन्। संखुवासभाकी सांसद सरिता खड्काका अनुसार विराटनगर स्थायी राजधानी हुने हो कि हैन भन्ने विषय दोधारमा रहेका कारण पनि केहीले तत्काललाई होटल र आफन्तकहाँ बसेर एकदुईवटा बैठक भ्याउने योजना पनि बनाएका छन्। भनिन्, धेरैजसो त डेरा खोजीमा जुटिसकेका छन्। उनी बेलबारीस्थित घरबाट बैठकमा सहभागी हुन आएकी थिइन्। अलमलिए सांसद प्रदेशसभाको पहिलो बैठकमा बस्ने स्थानका विषयमा सांसदहरू केही बेर अलमलमा परेका थिए। हलमा दलका लागि अलगअलग लाइनमा कुर्सीको व्यवस्था थियो। तर, सांसदहरू आफू बस्ने ठाउँ पहिचान गर्न नसकेर अलमलमा परेका देखिन्थे। मोरङका सांसद उपेन्द्र घिमिरे माओवादी सांसद बस्ने लाइनमा गएर बसेपछि हाँसो उठेको थियो। उनी फेरि एमालेका सांसद बस्ने लाइनमा गएर बसेका थिए। घिमिरे मात्र होइन, अन्य धेरै सांसद पनि बस्ने ठाउँको व्यवस्थाका कारण अलमलमा परेका थिए। मोरङकै सांसद राजकुमार ओझाले पहिलो अभ्यास भएकाले अलमलिएको बताए। धेरै साथीहरूमा सांसदको अनुभव पनि छैन, उनले भने, त्यही भएकाले पनि अलमलमा पर्नुभएको हो।"
को को बन्दैछन् प्रदेश सभाका सभामुख ?,"काठमाडौं: फागुन ३ भित्र सातवटै प्रदेशमा सभामुख चयन गरिसक्नुपर्ने भएको छ । सातै प्रदेशमा सभामुख निर्वाचनको मिति तोकिएसँगै सभामुखका दाबेदारको पनि चर्चा चल्न थालेको छ । सबै प्रदेशमा को को बन्दैछन् त पहिलो प्रदेश सभामुख ? प्रदेश १ प्रदेश १ मा सभामुखको लागि माघ २९ गते निर्वाचन हुने भएको छ । मुख्यमन्त्रीको लागि रस्साकस्सी भइरहेको प्रदेश १ मा सभामुखको चर्चा भने कमै भएको छ । यहाँ पनि प्रदेश सभाको पहिलो बैठकसँगै सभामुखको चर्चा हुनु थालेको छ । एमालेको बहुमत रहेको प्रदेश सभामा मुख्यमन्त्रीसँगै सभामुख पनि एमालेले पाउने भएको छ । सभामुखका लागि पाँचथर क्षेत्र नम्बर १ कका गणेशकुमार काम्वाङ र समानुपातिक सांसद उषाकला राईले दाबेदारी गरेका छन् । सुनसरी क्षेत्र ४ खका सांसद जगदिश कुसियत र सर्वध्वज साँवाको नाम समेत सभामुखा चर्चामा छ । प्रदेश १ मा एमालेका सचिव भीम आचार्य र पोलिब्यूरो सदस्य शेरधन राईले मुख्यमन्त्रीको दाबी गरेको छन् । केन्द्रीय सदस्य जीवन घिमिरेको समेत मुख्यमन्त्रीमा दाबेदारी रहेको छ । प्रदेश २ प्रदेश २ मा मधेसवादी राष्ट्रिय जनता पार्टीले सभामुख पाउने भएको छ । प्रदेश दुईमा सबैभन्दा ठुलो दल संघीय समाजवादी फोरमले संसदीय दलको नेतामा मोहमद लालबाबु राउतलाई चयन गरेको छ । राउत प्रदेश २ को मुख्यमन्त्री हुने भएका छन् भने मधेसवादी दल राजपाले सभामुख पाउने छ । सभामुखमा राजपा महासचिव मनिषकुमार सुमन र वरिष्ठ उपाध्यक्ष नबल किशोर साहको चर्चा छ । मुख्यमन्त्रीकै दाबेदारी गरिरहेका सुमनलाई सभामुखको बलियो उम्मदवारको रुपमा हेरिएको छ । प्रदेश २ मा फागुन २ गते सभामुख चयन गरिनेछ । प्रदेश ३ प्रदेश ३ ले पहिलो सभामुख चयन गर्दैछ । माघ २७ गते प्रदेश ३ को सभामुख चयन हुनेछन् । एमालेको स्पष्ट बहुमत रहेको प्रदेश तीनमा मकवानपुर क्षेत्र नम्बर १ 'ख' का सांसद डोरमणि पौडेल सभामुखको लाइन अग्रपंतिमा छन् । जेष्ठ सांसदको हैसियतले पहिलो बैठकमा उनले सभामुखको भुमिका निर्वाह गरिसकेका छन् । पौडेल नभएमा मुख्यमन्त्रीको दाबेदारी गरेका अरुण नेपाल, पशुपति चौलागाईँ, केशव स्थापित र रामेश्वर फुयाँलमध्येबाट समेत सभामुख हुनसक्छन् । प्रदेश ३ मा पार्टी उपाध्यक्ष अष्ठलक्ष्मी शाक्य र पोलिब्यूरो सदस्य राजेन्द्रप्रसाद पाण्डेले मुख्यमन्त्री दाबेदारी गरेका छन् । प्रदेश ४ प्रदेश ४ मा माओवादीले सभामुख पाउने छ । प्रदेश ४ मा फागुन ३ गते प्रदेशको सभामुखको निर्वाचन हुनेछ । माओवादीबाट विजयी तनहुँ क्षेत्र २ 'क' की आशा कोइरालाले सभामुखमा दाबेदारी गरेकी छन् । कोइरालासँगै पर्वतका नेत्रनाथ अधिकारी र स्याङ्जाका दीपक थापा लगायतको पनि सभामुखमा चर्चा छ । प्रदेश ४ मा एमालेका सचिव पृथ्वी सुब्बा गुरुङ र प्रदेश संयोजक किरण गुरुङ मुख्यमन्त्रीका प्रतिस्पर्धी हुन् । प्रदेश ५ प्रदेश ५ मा माओवादीले सभामुख बनाउने छ । फागुन २ गते सभामुख चयन हुनेछ । पूर्वी रुकुमको क्षेत्र नम्बर १ खबाट निर्वाचित पूर्णबहादुर घर्तीमगरलाई प्रस्तावित गरिएको छ । बाँके क्षेत्र नं ३ कका सांसद एवम् माओवादीका पोलिब्यूरो सदस्य आइपी खरेलले पूर्णबहादुर घर्तीको नाम पार्टीले सिफारिस गरिसकेको जानकारी दिए । गुल्मीका सुर्दशन बरालको सभामुखका नाम चर्चामा छ । प्रदेश ५ मा एमाले स्थायी समिति सदस्य शंकर पोखरेल सर्वसम्मत एमाले संसदीय दलका नेता भइसकेका छन् । पोखरेल मुख्यमन्त्री हुने निश्चित भइसकेको छ । प्रदेश ६ प्रदेश ६ मा एमालेको भागमा सभामुख परेको छ । एमालेबाट मुख्यमन्त्रीको दाबेदारी गरेका प्रदेश इन्चार्ज यमलाल कँडेल र प्रकाश ज्वाला मध्ये एक सभामुख हुनेछन् । दुवैले मुख्यमन्त्री नपाउने भएपछि सभामुखमा दाबी गरेका छन् । कँडेल सुर्खेत क्षेत्र २ कबाट निर्वाचित भएका हुन् भने ज्वाला सल्यान क्षेत्र नम्बर १ 'ख'बाट निर्वाचित भएका हुन् । माघ २९ गते चुनाव हुँदैछ । प्रदेश ७ मा माओवादी नेता महेन्द्रबहादुर शाही र नरेश भण्डारीमध्ये एकजना मुख्यमन्त्री हुनेछन् । प्रदेश ७ प्रदेश ७ मा एमालेले पाउने भएको छ । प्रदेश ७ मा सभामुखका धेरै आँकाक्षी देखिएका छन् । कैलाली क्षेत्र नम्बर ४ ककादीर्घ सोडारी, डोटीकी समानुपतिक संसाद पूर्णा जोशी, कञ्चनपुर क्षेत्र नम्बर १ कका तारा लामा तामाङ र डडेधुरा क्षेत्र नम्बर १ कका पठानसिंह बोहरा र बजुरा क्षेत्र नम्बर ख प्रकाशबहादुर शाह सभामुखका दाबेदार हुन् । प्रदेश ७ मा माघ २९ गते सभामुखका निर्वाचन हुदैछ । यो प्रदेशमा माओवादीका त्रिलोचन भट्ट मुख्यमन्त्रीका लागि सिफारिस भएका छन् ।"
