शीर्षक,विवरण
वडासदस्यलाई पनि तलब,"पोखरा : प्रदेश ४ को प्रदेशसभा बैठकले स्थानीय तहका पदाधिकारी तथा सदस्यको सेवासुविधा सम्बन्धमा व्यवस्था गर्न बनेको विधेयक पारित गरेको छ । त्यससँगै यो प्रदेशका स्थानीय तहका जनप्रतिनिधिले तलब भत्तालगायत सुविधा पाउनेछन् । जेठमा निर्वाचित भए पनि विधेयकले साउनयता मात्रै तलब पाउने व्यवस्था गरेको छ । प्रदेशले गृहकार्य गरिरहेको कानुनमा वडासदस्यका लागि तलबको व्यवस्था छैन । तर, प्रदेश ४ का मुख्यमन्त्री पृथ्वीसुब्बा गुरुङको चाहनामा स्थानीय तहको वडासदस्यलाई पनि तलब उपलब्ध हुने कानुन तयार पारेको हो । स्थानीय तहका वडासदस्यले मासिक ९ हजार रुपैयाँ तलब पाउने व्यवस्था गरिएको छ । संघीय सरकारका प्रधानमन्त्री, मन्त्री र प्रदेशका पदाधिकारी र सदस्य अनि स्थानीय तहका पदाधिकारी र वडाध्यक्षसम्मले तलब पाउँदा जनतासँग सीधै जोडिने वडासदस्यलाई तलब नहुने कुरा आउँदैन, मुख्यमन्त्रीको तर्क रहेको स्रोत बताउँछ । महानगरका मेयरले मासिक ४३ हजार रुपैयाँ मासिक तलब पाउनेछन । यो प्रदेशमा यही एउटा मात्रै पोखरा महानगर छ । उपमेयरको तलब ३८ हजार रुपैयाँ तोकेको छ । नगरपालिका मेयरले ३५ हजार रुपैयाँ र गाउँपालिका प्रमुखले मासिक ३१ हजार रुपैयाँ तलब पाउनेछन् । शुक्रबारको प्रदेशसभा बैठकले प्रदेशस्तरका केही सार्वजनिक लिखत प्रमाणीकरण गर्न बनेको विधेयक पनि पारित गरेको छ । संघीय सरकारका प्रधानमन्त्री, मन्त्री र प्रदेशका पदाधिकारी र सदस्य अनि स्थानीय तहका पदाधिकारी र वडाध्यक्षसम्मले तलब पाउँदा जनतासँग सीधै जोडिने वडासदस्यलाई तलब नहुने कुरा आउँदैन । स्थानीय तहका जनप्रतिनिधिको तलबसुविधा दिन बनेको विधेयक प्रमाणीकरण भएर लागू हुने बाटो पनि खुलेको छ । प्रदेश प्रमुखले प्रमाणीकरण गरेपछि विधेयक ऐन बन्नेछ । आन्तरिक मामिला तथा कानुनमन्त्री हरिबहादुर चुमानले स्थानीय तहका जनप्रतिनिधिको पारि श्रमिक तथा सुविधासम्बन्धी विधेयक र प्रदेशस्तरका केही सार्वजनिक लिखत प्रमाणीकरण सम्बन्धमा व्यवस्था गर्न बनेको विधेयक पारित गरियोस् भन्ने प्रस्ताव पेस गरेका थिए । विधेयक सर्वसम्मत पारित भएको हो । प्रदेश सरकारले ती विधेयक चैत १२ गते संसद्मा पेस गरेको थियो । १३ गते बसेको संसद् बैठकमा सैद्धान्तिक सहमतिपछि विधायन समितिमा पठाइएको थियो । विधायन समितिमा दफावार छलफलपछि फेरि सभामा पेस भएको हो । समितिका ज्येष्ठ सदस्य कृष्णचन्द्र नेपालीले सामान्य परिमार्जनसहित संसद्मा २१ गते प्रतिवेदन बुझाएका थिए ।"
कांग्रेस बैठक बैशाख पहिलो साता,"काठमाडौ : नेता खुम बहादुर खडकाको निधन पछि स्थगीत भएको काग्रेस केन्द्रिय कार्यसमिती बैठक अव बैशाखको पहिलो हता मात्रै बस्ने भएको छ। गएको ९ चैत देखि निर्वाचन समिकक्षाका लागी सुरु भएको काग्रेस बैठक गएको १८ गते नेता खडकाको निधन प्रति शोक व्यक्त गर्दै स्थगीत भएको थियो। भारतको दिल्लीमा उपचार भइरहेको वेला १६ चैतको साझ खडकाको निधन भएको थियो। त्यस पछि बसेको १८ चैतको बैठकले शोक व्यक्त गर्दै ५ दिन सम्म पार्टी कार्यल्यहरु बन्द गर्नुको साथै १३ औ दिनमा केन्द्र देखि जिल्ला तह सम्ममा शोकसभाहरु गर्ने निर्णय गरेको थियो। त्यसको संगै बैठकले अर्को सुचना जारी नभए सम्म चलीरहेको केन्द्रिय कार्यसमिती बैठक समेत स्थगीत भएको निर्णय गरेको थियो। काग्रेसका मुख्य सचिव कृष्ण पसाद पौडौलका अनुसार खडको निधनको १३ दिन सम्म पार्टी बैठक गर्ने योजना छैन। २८ गते खडको १३ दिनको तीथी परेकाले अव बस्ने बैठक बैशाखको पहिला हप्ता तीर मात्रै सम्भव रहेको पौडैलले बताए। ९ चैत देखि सुरु भएको बैठक १८ चैत सम्ममा जम्मा सात दिन मात्रै बसेको थियो। निर्वाचन समिकक्षाका लागी सुरु भएको बैठकमा अहिले सम्म ४० जना जती केन्द्रिय सदस्यहरुले बोलीसकेका छन भने अझै पनि ३० जना जतीले वोल्न नाउ टिपाएका छन। गएको निर्वाचनमा काग्रेसले नराम्ररी पराजय व्योहोरे पछि समिकक्षामा जुटेको काग्रेसको जारी बैठकलाई चौतर्फी चासो पुर्वक हेरिएको थियो। बैठकको सुरु देखि नै सभापति शेरबाहुर देउवालाई नेताहरुले कडा आलोचना गर्दै आएका थिए। देउवा पक्षका नेताहरुले उनको बचाउमा जुटेको बैठक पक्ष र विपक्षमा वाडिएको थियो। देउवा इतर समुहका प्रभावशाली नेताहरु बैठकमा लिखित वक्तव्य राखेर सभापति देउवाको आलोचनामा उत्रन थाले पछि उनी अप्ठयारोमा परेको हुन। बैठकमा अहिले सम्म आधा दर्जन भन्द्या वढी शिर्षस्त नेताहरुले लिखित वक्तय दिएका छन। पार्टी भित्रका प्रभावशाली मानिने युवा नेताहरुले समेत लिखित वक्तव्य नै दिने तयारीमा छन। नेताहरुले बोलीसके पार्टीका पदाधिकारीहरुले बोल्ने र सबै भन्दा अन्तयमा सभापति देउवाले नेताहरुले उठाएको प्रश्नहरुको जवाफ दिने छन। महासमिती भेलाको मिती र स्थान देखि सभापतिले पदाधिकारी सम्म मनोयन गर्न आकंलन गरिएको जारी बैठक काग्रेसकै इतिहासमा सम्भवतह सबै भन्दा लामो केन्द्रिय कार्यसमिती बैठक हुने छ। सिन्डीकेट तोडने कार्यको प्रशंसा सरकारले काठमाडौ बनेपा सडक खण्डमा सिन्डीकेट तोडदै अन्य सार्वजनिक यातायात चल्ने व्यथा गरेको प्रति काग्रेस प्रवक्ता विश्वप्रकाश शर्माले प्रशंसा गरेको छ। शर्माले सरकारको राम्रो कामलाई स्वागत र खराव कामलाई आलोचना गर्ने काग्रेसको निती अनुसार पछिल्लो सडक सिन्डीकेट तोडने सम्बन्धी निर्णयलाई प्रशंसा गरेको शर्माले बताए। शर्माले काठमाडौ बनेपा झै मुलुकको अन्य सडकहरुको सन्दर्भहरुमा समेत यो सिन्डीकेड तोर्ने भनेको छ। उनले भनेको छ, यातायात सिन्डकेट तोडने सरकारको प्रयन्त जायज छ, लोकतन्त्र र प्रतिस्पर्धात्मक अर्थवयस्थामा कसैलाई पनि निषेधको व्यहवार गर्नु हुन्न।"
भारतीय राष्ट्रपति र प्रधानमन्त्री ओलीबीच भेटवार्ता,नयाँ दिल्ली : भारत भ्रमणमा रहेका प्रधानमन्त्री केपी शर्मा ओलीले भारतीय राष्ट्रपति रामनाथ कोविन्दसँग भेटघाट गरेका छन्। राष्ट्रपति भवनमा शनिबार बिहान राष्ट्रपति कोविन्द र प्रधानमन्त्री ओलीबीच भेटवार्ता भएको हो। त्यसअघि राष्ट्रपति भवनमा आयोजित विशेष समारोहमा प्रधानमन्त्री ओलीको सम्मानमा 'गार्ड अफ अनर' दिइएको थियो। विशेष समारोहमा प्रधानमन्त्री ओलीलाई उनका समकक्षी नरेन्द्र मोदीले स्वागत गरेका थिए। सम्मान दिइँदा नेपाल र भारतका राष्ट्रिय धून बजाइएका थिए। सम्मानपछि बोल्दै प्रधानमन्त्री ओली नेपाल र भारतबीचको सदियौँदेखिको सम्बन्ध अझै सुदृढ भएको बताए। उनले छिमेकीबीचको सम्बन्ध नवीकरण गरिरहुपर्ने बताउँदै आफू त्यसैका लागि भारत आएको पनि बताए। आफ्नो सम्मानमा भारतले दिएको सम्मानपछि पत्रकारसँग कुरा गर्दै प्रधानमन्त्रीले दक्षिण एसियाली क्षेत्रको गरिबी निवारणमा सहकार्य गर्नुपर्ने बताए।
सचिव सरुवामा माओवादी मन्त्रीहरुको असन्तुष्टि,"काठमाडौँ: सरकारले एकसाथ ३० जना सचिवहरुको सरुवा गरेको विषयमा माओवादी केन्द्रका मन्त्रीहरुले असन्तुष्टि जनाएका छन् । गृहमन्त्री रामबहादुर थापा बादलको सरकारी निवासमा शुक्रबार बसेको बैठकमा माओवादीका मन्त्रीहरुले प्रधानमन्त्री केपी शर्मा ओलीले पर्याप्त परामर्श नगरी सचिवहरुको सरुवा गरेको भन्दै असन्तुष्टि जनाएका हुन् । माओवादी केन्द्रका अध्यक्ष पुष्पकमल दाहाल प्रचण्डको निर्देशनमा हरेक १५ दिनमा बस्ने गरेको यो बैठकमा सचिव सरुवालाई लिएर केही मन्त्रीले रोष प्रकट गरेका हुन् । प्रचण्डको निर्देशन अनुसार दोस्रो पटक बसेको माओवादी मन्त्रीहरुको बैठमा प्रधानमन्त्रीको भ्रमण टोलीमा रहेकाले मातृका यादव भने सहभागी थिएनन् । बैठकमा अन्य सबै मन्त्री सहभागी थिए । सरकारको काम कारबाहीको समिक्षाका लागि बस्ने यो बैठकमा सचिव सरुवाको विषयमा केही आफूकहाँ राम्रै सचिव आएको बताएका थिए भने केहीले भने तीब्र असन्तुष्टि जनाएका थिए । 'बैठकमा सचिव सरुवा लगायत विषयमा छलफल भएको थियो', माओवादीका एक मन्त्रीले भने, 'केही मन्त्रीले ठीकै सचिव आएको बताए पनि केहीले भने असन्तुष्टि जनाएका थिए ।' ती मन्त्रीका अनुसार यसैका आधारमा पार्टीले प्रधानमन्त्रीसँग असन्तुष्टि पोख्नुपर्ने कुरामा कुनै चर्चा नभएको उनले बताए । 'छलफलका एजेण्डाका रुपमा भन्दा भैपरी आएका घटनाको समिक्षाका क्रममा यो विषय उठेको हो', ती मन्त्रीले भने, 'तर ओलीले जति परामर्श गर्नुपर्ने हो, त्यसो नगरी सचिव सरुवा गरिँदा केही मन्त्रीलाई असजिलो भएको छ ।' बैठकमा पनि सचिव सरुवामा परामर्श नगरेको धारणा केही मन्त्रीले राखेका थिए । 'यसबारे कुरा उठेको हो, तर प्रम ओलीसँग यो विाष्यमा आपत्ति जनाउनेबारे कुनै निर्णय भएको छैन', ती मन्त्रीले भने, 'छलफलमा कुरा मात्र उठेको हो । त्यो भन्दा धेरै अरु केही भएको होइन ।'"
मोदीको सरप्राइज भेट,"नयाँदिल्ली : तीनदिने राजकीय भ्रमणका लागि शुक्रबार नयाँदिल्ली आइपुगेका प्रधानमन्त्री केपी ओलीले उनका भारतीय समकक्षी नरेन्द्र मोदीसँग डेढ घण्टा लामो कुराकानी गरेका छन् । शुक्रबार साँझ दिल्लीमा ओली र मोदीबीच साढे ६ बजेदेखि ८ बजेसम्म वान टु वान वार्ता भएको हो । पूर्वनिर्धारित कार्यक्रमभन्दा अगाडि नै ओली र मोदीबीच दिल्लीको लोक कल्याणकारी मार्गस्थित सरकारी निवासमा भेटवार्ता भएको हो । भेटवार्तामा नेपाल र भारतको सम्बन्धलाई थप समृद्ध बनाउने विषयमा विस्तृत छलफल भएको प्रधानमन्त्री ओलीले जानकारी दिए। भारतीय प्रधानमन्त्री मोदीसँगको भेटपछि पत्रकारसँग ओलीले भने, नेपाल र भारतको सम्बन्धलाई थप समृद्ध बनाउने विषयमा विस्तृतमा छलफल भएको छ ।भारतसँगको असमझदारी हटेको हो भन्ने सञ्चारकर्मीको प्रश्नको जवाफमा प्रधानमन्त्री ओलीले असमझदारी यसअघि नै हटिसकेको बताए । नेपालभारतबीच त्यस्तो असमझदारी केही पनि थिएन, प्रधानमन्त्री ओलीले भने, भएका असमझदारी यसअघि नै घटिसकेका छन् ।ओली र मोदीको भेटवार्तामा जलविद्युत्मा लगानी, रेलमार्ग निर्माणको विषयमा समेत कुराकानी भएको छ । दुई प्रधानमन्त्रीबीच भएको कुराकानीको विस्तृत विवरण भने आउन बाँकी छ । ओली परराष्ट्रमन्त्री प्रदीप ज्ञवाली, सल्लाहकार विष्णु रिमालसमेत नलिई मोदीलाई भेट गर्न रेसकोर्स गएका थिए । भेट पूर्वनिर्धारित थिएन । प्रधानमन्त्री ओली दिल्लीमा पुगेपछि मात्र मोदीसँग वान टु वान भेट तय भएको थियो । नेपाल र भारतका दुई प्रधानमन्त्रीबीच शनिबार औपचारिक भेटवार्ता गर्ने तय भएको छ । यसअघि तत्कालीन प्रधानमन्त्री शेरबहादुर देउवाको भारत भ्रमणका क्रममा पनि मोदीले यसरी नै सरप्राइज भेट गरेका थिए । यसअघि नेपाल एयरलायन्सको विमानबाट बिहान १०४५ मा दिल्ली आइपुगेका ओलीलाई इन्दिरा गान्धी अन्तर्राष्ट्रिय विमानस्थलको अति विशिष्ट कक्षमा भारतीय गृहमन्त्री राजनाथ सिंहले स्वागत गरेका थिए । सिंह भारतीय जनता पार्टीका तेस्रो वरीयताका नेता तथा पार्टीका पूर्वअध्यक्ष हुन् । ओलीको स्वागतका लागि सिंहसँगै भारतीय वित्तीय राज्यमन्त्री शिवप्रताप शुक्ल पनि विमानस्थल पुगेका थिए । नेपाली दूतावासका तर्फबाट ओलीको स्वागतका लागि कार्यवाहक राजदूत भरतकुमार रेग्मी विमानस्थल पुगेका थिए । भारत सरकारले प्रधानमन्त्री ओलीलाई राष्ट्रपति भवनमा राख्ने व्यवस्था गरेको छ । विमानस्थलबाट सीधै राष्ट्रपति भवन पुगेका ओली केही बेरको आरामपछि धौलाकुँवास्थित ताज प्यालेसमा भारतीय व्यवसायी समुदायलाई सम्बोधन गरेका थिए । राजनीतिक भेटघाट भारत भ्रमणमा रहेका प्रधानमन्त्री ओलीले भारतीय वरिष्ठ राजनीतिज्ञ शरद यादवसँग भेट गरी राजनीतिक भेटघाट सुरु गरेका छन् । यादवसँगको भेटपछि ओलीले भारतीय प्रमुख प्रतिपक्ष दलका अध्यक्ष राहुल गान्धीसँग भेटेका छन् । डिसेम्बरमा कांग्रेस आई अध्यक्षको जिम्मेवारी सम्हालेका राहुलले नेपालका उच्च राजनीतिज्ञलाई भेटेको यो पहिलो हो । विपक्षी नेता गान्धीसँगको संक्षिप्त भेटपछि ओलीले भारतीय जनता पार्टीका नेतासँग अनौपचारिक भेट गरेका छन् । भारतका पूर्वप्रधानमन्त्री डा मनमोहन सिंहसहितको टोलीले प्रधानमन्त्री ओलीसँग भेट गरेको छ । प्रधानमन्त्री ओलीले शुक्रबार नै भारतीय राष्ट्रिय सुरक्षा सल्लाहकार अजित दोभालले भेट गरेका थिए । प्रधानमन्त्री मोदीको निवासमा हुने वार्ताको तयारीका लागि दोभालको भेट भएको हो । प्रधानमन्त्रीले शुक्रबार गरेको सबै शिष्टाचार भेटमा नेपालको वर्तमान राजनीतिक अवस्था र नेपालभारत सम्बन्धलगायत विषयमा छलफल भएको प्रधानमन्त्रीका प्रेस सल्लाहकार कुन्दन अर्यालले जानकारी दिए । नेपाली दूतावासमा साँझ प्रधानमन्त्री ओलीले प्रवासी नेपालीलाई सम्बोधन गरेका छन् ।प्रवासीसँगको छलफलपछि प्रधानमन्त्री ओली नेपाली दूतावासले उनको सम्मानमा दि इम्पेरियल होटलमा आयोजना गरेको रात्रिभोजमा सहभागी भएका छन् । भारतीय व्यापारीलाई लगानी गर्न आह्वान प्रधानमन्त्री ओलीले विश्वस्त भएर नेपालमा लगानी गर्न भारतीय लगानीकर्तालाई आह्वान गरेका छन् । भारतीय विदेश मन्त्रालयको आयोजना तथा भारतीय उद्योग परिसंघ, भारतीय उद्योग वाणिज्य महासंघ तथा एसोच्यामको सहआयोजना भएको कार्यक्रममा ओलीले भारतीय लगानीकर्ताको लगानी नेपालमा सुरक्षित रहेको भन्दै आश्वस्त पार्ने प्रयास गरे । हामी तपाईंहरूलाई सुन्न तयार छांै । आउनुस् नेपालमा लगानी गर्नुस् प्रधानमन्त्री ओलीले उद्योगी व्यवसायीलाई आह्वान गर्दै भने । नेपालमा वाम गठबन्धनको सरकार आएपछि उदार अर्थव्यवस्थाबाट पछाडि फर्कने हो कि भन्ने भारतीय लगानीकर्ताको आशंकातर्फ संकेत गर्दै ओलीले भने, तीन चौथाइभन्दा बढी संसद्को बहुमतबाट नेपालमा स्थिर सरकार बनेको छ । लगानीका लागि अनुकूल वातावरण छ । स्थिर सरकार भनेकै स्थिर नीतिनियम हो । हामी आर्थिक उदारीकरणलाई आत्मसात् गर्छौं । हामीकहाँ राजनीतिक परिवर्तन मात्र पूरा भएको छैन । युग नै परिवर्तन भएको छ । हामी देखिने परिवर्तन गर्न चाहन्छौं । आर्थिक, सामाजिक र सांस्कृतिक क्षेत्रमा पनि परिवर्तन चाहन्छौं । प्रधानमन्त्री ओलीले विश्वमा लगानी गरिरहेको भारतीय लगानीकर्तालाई प्रतिप्रश्न गर्दै भने, तपार्इंहरू विश्वका अन्य मुलुकमा लगानी विस्तार गरिरहनुभएको छ, नेपालमा किन नगर्ने ? लगानीको अनुकूल वातावरणको तर्क दिँदै ओलीले भने, कर्मचारीतन्त्र पारदर्शी छ । भ्रष्टाचारमा हामीले शून्य सहनशीलता अपनाएका छौं । स्वदेशी तथा विदेशी लगानीमा विभेद गरेका छैनौं । भ्रष्टाचारमुक्त प्रशासन संयन्त्रप्रति वर्तमान सरकार निकै संवेदनशील छ । जलविद्युत् पर्यटन तथा कृषि क्षेत्रको लगानी प्राथमिकतामा रहेको ओलीले बताए । उनले भने, नेपालभारतबीचको भौगोलिक, सांस्कृतिक समानताले भारतीय लगानीकर्तालाई सहज बनाउँछ । कार्यक्रममा नेपाल उद्योग परिसंघका अध्यक्ष हरिभक्त शर्माले नेपालका लागि भारत चीनभन्दा ठूलो व्यापारिक साझेदार रहेको भन्दै भारतीय लगानीकर्तालाई लगानीका लागि आग्रह गरे । उनले भने, हामी तपाईहरूसँग संयुक्त लगानीमा काम गर्न तयार छौं । लगानीका लागि थुप्रै ठूला परियोजनाको सम्भावना छ । उत्साहित छौं । तपार्इंहरूका लागि सही साझेदारको चुनावमा सहयोग गर्छौं । लगानी बोर्डका प्रमुख कार्यकारी अधिकृत महाप्रसाद अधिकारीले कार्यक्रममा नेपालको सन् २०३० सम्म १० हजार मेगावाट विद्युत् उत्पादन गर्ने नेपालको लक्ष्य प्रस्तुत गरेका थिए । त्यसैमा आधारित रहेर भारतीय पक्षका उद्योगी व्यवसायीले नेपालको जलविद्युत् क्षेत्रमा बढी चासो देखाएका थिए । उनीहरूले जलविद्युत्को लक्ष्य प्राप्तिका लागि नेपाल सरकारको नीतिनियमबारे चासो राखेका थिए । नेपालको जलविद्युत् क्षेत्रमा लगानी गरेका भारतीय ठूला कम्पनी जीएमआरलगायत अन्य कम्पनीको सहभागिता थियो । लगानीकर्तालाई आश्वासन  नेपाली र विदेशी कम्पनीबीच विभेद छैन  द्विपक्षीय व्यापारको नयाँ आयाम  भौतिक पूर्वाधार नेपाल सरकारको पहिलो प्राथमिकता  द्विपक्षीय मोटर एग्रिमेन्ट  जलविद्युत् उद्योग, आइटी, खानी तथा कृषिजन्य  नेपालले अफर गर्न सक्ने धेरै छ  पर्यटनको पूर्वाधार निर्माण प्राथमिकतामा  हाइड्रो कृषि, हर्बल क्षेत्रमा पनि लगानीको सम्भावना प्रवासीलाई स्वदेश फर्कने वातावरण बनाउँछु भारतमा रहेका प्रवासी नेपालीलाई सम्बोधन गर्दै प्रधानमन्त्री ओलीले प्रवासमा रहेका नेपालीलाई स्वदेश फर्किने वातावरण बनाउने आश्वासन दिएका छन्। उनले भने, मुलुकमा संक्रमणकाल अन्त्य भएर विकासका निम्ति अग्रसर भएको अवस्थामा तपाईंहरूलाई स्वदेश फर्किने वातावरण बनाउँछु । प्रवासी नेपालीलाई सम्बोधन गर्ने क्रममा अचानक हावाहुरी आएपछि बीचमै प्रधानमन्त्रीको सम्बोधन रोकेर दूतावास निवासमा सुरक्षाकर्मीले पुर्याएका थिए । संसद्मा ७८ प्रतिशत मत पाएका प्रधानमन्त्री ओलीले लोकतन्त्रको संरक्षणमा कुनै सम्झौता नगर्ने प्रतिबद्धता जनाए । प्रधानमन्त्रीको सम्बोधनपछि प्रवासमा क्रियाशील दलका भ्रातृ संगठनले ज्ञापनपत्र बुझाउने कार्यक्रम हावाहुरीका कारण बिथोलिएको थियो । दूतावासको विशेष कक्षमा कांग्रेसनिकट नेपाली जनसम्पर्क समिति, एमालेनिकट प्रवासी नेपाली संघ, अखिल नेपाली एकता मञ्च तथा मूल प्रवाह अखिल भारत नेपाल मूल प्रवाह समितिले संयुक्त रूपमा १६ बुँदे ज्ञापनपत्र बुझाएका थिए । पोखरेल कार्यवाहक प्रधानमन्त्री यसअघि प्रधानमन्त्री ओली तीनदिने राजकीय भ्रमणका लागि शुक्रबार बिहान काठमाडौंबाट दिल्लीतर्फ प्रस्थान गरेका हुन् । प्रधानमन्त्री ओलीलाई त्रिभुवन अन्तर्राष्ट्रिय विमानस्थलमा रक्षामन्त्री ईश्वर पोखरेल, श्रम, रोजगार तथा सामाजिक सुरक्षा मन्त्री गोकर्ण विष्ट, शिक्षामन्त्री गिरिराजमणि पोखरेल, एमाले उपाध्यक्ष वामदेव गौतमलगायतले बिदाइ गरेका थिए । प्रधानमन्त्री ओली आइतबार स्वदेश फर्किनेछन् । यसैबीच, प्रधानमन्त्री ओलीले कार्यवाहक प्रधानमन्त्रीको जिम्मा रक्षामन्त्री ईश्वर पोखरेललाई दिएका छन् । वरिष्ठताका आधारमा पोखरेललाई कार्यवाहक प्रधानमन्त्रीको जिम्मेवारी दिइएको हो ।"
काशीनाथ तिवारी हत्या प्रकरण : मेयरलार्ई जन्मकैद,"वीरगन्ज : रौतहटको कटहरिया नगरपालिकाका मेयर सियराम कुशवाहालाई अदालतले जन्मकैद फैसला सुनाएको छ । हिन्दू युवा संघका तत्कालीन केन्द्रीय अध्यक्ष काशीनाथ तिवारीको हत्या अभियोग लागेका मेयर कुशवाहाले जन्मकैद सजाय भोग्नुपर्ने भएको हो । जनकपुर उच्च अदालतको अस्थायी इजलास वीरगन्जले फागुन २८ गते नै कुशवाहालाई जन्मकैद फैसला सुनाए पनि सार्वजनिक भएको थिएन । तिवारी हत्या अभियोगमा चार वर्षअघि पक्राउ परेका कुशवाहा पर्सा जिल्ला अदालतले सफाइ दिएपछि रिहा भएका थिए । तर, जिल्ला अदालतको फैसला उल्ट्याउँदै उच्च अदालतले जन्मकैद सजाय तोकेको हो । न्यायाधीशद्वय लेखनाथ घिमिरे र नारायणप्रसाद श्रेष्ठको संयुक्त इजलासले उनीविरुद्ध जन्मकैद फैसला सुनाए पनि प्रहरीले अझै उनलाई पक्राउ गरेको छैन । अस्थायी इजलास वीरगन्जका रजिस्ट्रार बाबुराम दाहालले फैसला कार्यान्वयनका लागि फैसलाको लगत जिल्ला अदालतमा पठाएपछि प्रहरी कार्यालयमार्फत पक्राउ पुर्जी जारी गरिने बताए । २०६७ साल असार १२ गते साँझ वीरगन्जको अशोक वाटिकास्थित शिवपार्वती मन्दिर परिसरमा तिवारीको गोली हानी हत्या भएको थियो । प्रहरीका अनुसार बारा हरैयाका अमनप्रसाद कुशवाहासँग मोटरसाइकल चढेर मन्दिर पुगेका सियारामले पेस्तोलबाट गोली चलाएर तिवारीको हत्या गरेका थिए । त्यसपछि फरार रहेका उनलाई प्रहरीले २०७० पुस १ गते चितवनको भण्डराबाट पक्राउ गरेको थियो । तर, जिल्ला अदालतले सफाइ दिएपछि उनी एक महिनापछि नै रिहा भएका थिए । अमनलाई भने प्रहरीले २०६८ भदौ २२ गते पक्राउ गरेको थियो । उनी हाल वीरगन्ज कारागारमा छन् । अमनकै बयानका आधारमा प्रहरीले सियारामलाई पक्राउ गरेको थियो । सियारामले भने अदालतले जन्मकैद फैसला सुनाएको विषयमा आफूलाई जानकारी नभएको बताए । अहिलेसम्म मलाई यो फैसलाका बारेमा केही पनि जानकारी छैन, उनले भने, यदि यस्तो फैसला भएकै हो भने ममाथि अन्याय भएको छ । तर, न्यायालयप्रति मलाई पूरा भरोसा छ, अब म सर्वोच्चमा अपिल गर्छु । रौतहटका प्रहरी उपरीक्षक यज्ञविनोद पोख्रेलले पनि यसबारे आफूलाई खबर नभएको बताए ।"
"एकै पटक ३० सचिवको सरुवा, को कहाँ ?","काठमाडौं : सरकारले विभिन्न मन्त्रालय र निकायमा कार्यरत ३० जना सचिवको एकै पटक सरुवा गरेको छ । केपी ओली नेतृत्वको सरकार बनेयता सरकारले पहलो पटक यति ठूलो संख्यामा सरकारका सचिवको सरुवा गरेको हो । सञ्चार तथा सूचना प्रविधि राज्यमन्त्री एवं सरकारका प्रवक्ता गोकुल बास्कोटाले सरकारको नियमित कार्यअन्तर्गत मन्त्रालय व्यवस्थापन गर्ने क्रममा ३० जना सचिवको सरुवा गरिएको जानकारी दिए । मन्त्री बास्कोटाका अनुसार २० चैतमा बसेको मन्त्रिपरिषद् बैठकले मन्त्रालय व्यवस्थापन गर्ने क्रममा सचिवको सरुवा गर्ने सैद्धान्तिक निर्णय गरेको थियो । सोही निर्णयअनुसार शुक्रबार सचिव सरुवाको सूची सार्वजनिक गरिएको मन्त्री बास्कोटाले जानकारी दिए । प्रधानमन्त्री ओली शुक्रबार भारत भ्रमणमा गएलगत्तै सचिव सरुवाको सूची सार्वजनिक गरिएको थियो । सरकारले आकर्षक र शक्तिशाली मानिएको गृह मन्त्रालयको सचिवमा प्रधानमन्त्री कार्यालयका सचिव प्रेमकुमार राईलाई सरुवा गरेको छ । राई गृहकै अनुभवी हुन् । यसैगरी, सरकारले अर्को शक्तिशाली र आकर्षक मानिने अर्थ मन्त्रालयको सचिवमा अख्तियारका सचिव राजन खनाललाई सरुवा गरेको छ । यसअघि अर्थ मन्त्रालयकै राजस्वसचिव भइसकेका खनाल पनि अर्थकै अनुभवी हुन् । सरकारले गृहका सचिव मोहनकृष्ण सापकोटालाई युवा तथा खेलकुद मन्त्रालयमा सरुवा गरेको छ भने अर्थका सचिव शंकरप्रसाद अधिकारीलाई उपराष्ट्रपति कार्यालयमा सरुवा गरेको छ । यसैगरी, शिक्षाकै अनुभवी खगराज बराललाई शिक्षा, विज्ञान तथा प्रविधि मन्त्रालयमा सरुवा गरिएको छ भने वनका अनुभवी डाविश्वनाथ ओलीलाई वन तथा वातावरण मन्त्रालयमा सरुवा गरिएको छ । सार्वजनिक खरिद अनुगमन कार्यालयका सचिव महेश्वर न्यौपानेलाई अख्तियार दुरुपयोग अनुसन्धान आयोगमा सरुवा गरिएको छ । यसैगरी, प्रधानमन्त्री कार्यालयका सचिव महेन्द्रमान गुरुङलाई सञ्चार तथा सूचना प्रविधि मन्त्रालयमा, युवा तथा खेलकुदका महेश दाहाललाई श्रम, रोजगार तथा सामाजिक सुरक्षा मन्त्रालय, कृष्णराज विसीलाई खानेपानी मन्त्रालय, मधुसूदन अधिकारीलाई भौतिक पूर्वाधार तथा यातायात मन्त्रालय, सञ्जय शर्मालाई जलस्रोत, ऊर्जा तथा सिँचाइ मन्त्रालयमा सरुवा गरिएको छ । यसैगरी, वनका युवकध्वज जिसीलाई कृषि, भूमि व्यवस्था तथा सहकारी, वातावरणका प्रकाश माथेमालाई पशु विकास, नेपाल ट्रस्टका अर्जुन कार्कीलाई राष्ट्रिय पुनर्निर्माण प्राधिकरण, योजना आयोगका विष्णु लम्साललाई रक्षा मन्त्रालय, प्रधानमन्त्री कार्यालयका शरद्चन्द्र पौडेललाई राष्ट्रिय योजना आयोग, श्रमका लक्ष्मण मैनालीलाई प्रधानमन्त्री कार्यालय, जल तथा ऊर्जा आयोगका रमेशप्रसाद सिंहलाई नेपाल ट्रस्टमा सरुवा गरिएको छ । यसैगरी, राष्ट्रपति कार्यालयका भूपेन्द्र पौडेललाई प्रधानमन्त्री कार्यालय र आपूर्तिका अनीलकुमार ठाकुरलाई राष्ट्रिय महिला आयोगमा सरुवा गरिएको छ । उपराष्ट्रपति कार्यालयका लालशंकर घिमिरेलाई प्रधानमन्त्री कार्यालय, प्रम कार्यालयका कृष्णराज विसीलाई खानेपानी मन्त्रालय, खानेपानीका गजेन्द्रकुमार ठाकुरलाई शिक्षा, विज्ञान तथा प्रविधि, भौतिकका देवेन्द्र कार्कीलाई जल तथा ऊर्जा आयोग, विज्ञान तथा प्रविधिका सञ्जय शर्मालाई जलस्रोत ऊर्जा तथा सिँचाइ मन्त्रालय, प्रदेश १ का कामु प्रमुख सचिव यादवप्रसाद कोइरालालाई काठमाडौं महानगरपालिका र प्रदेश ६ का प्रमुख सचिव सुरेश प्रधानलाई प्रदेश १ को प्रमुख सचिवमा सरुवा गरिएको छ । ३ फागुनमा प्रधानमन्त्री बनेका ओलीले सचिवलाई सरुवाका लागि दौडधुप नगर्न र दौडधुप गरेको पाइए नम्बर कटौती गर्ने चेतावनी दिएका थिए । प्रधानमन्त्री बनेको डेढ महिनामै ठूलो संख्यामा सचिव सरुवा गरेपछि कतिपयले निजामती क्षेत्रमा हस्तक्षेप गरेको प्रतिक्रिया दिएका छन् । वरिष्ठ सचिवलाई पाखा सरकारले ३० जना सचिवको सरुवा गर्दा धेरैलाई विषय विज्ञताको आधारमा स्थान दिएको भए पनि केही वरिष्ठ सचिवलाई भने पाखा लगाएको छ । समकालीन सचिवमा सबैभन्दा वरिष्ठमध्येका अर्थसचिव शंकरप्रसाद अधिकारीलाई उपराष्ट्रपति कार्यालय र अर्का वरिष्ठ सचिव मधुप्रसाद रेग्मीलाई सार्वजनिक खरिद कार्यालयमा थन्क्याइएको छ । यसैगरी, सञ्चार मन्त्रालयबाट छोटो समयमै केदारबहादुर अधिकारीलाई हटाइएको छ भने रक्षाका विनोद केसीलाई पनि छोटो समयमै हटाइएको छ । सचिव सरुवामा राजनीतिक हस्तक्षेप गरिएको टिप्पणी केही प्रशासकले गरेका छन् । तर, सञ्चार राज्यमन्त्री बास्कोटाले भने सरकार परिवर्तन भएकाले सचिवलाई नै सहज हुने गरी व्यवस्थापन गरिएको दाबी गरे । दक्षता र विषयविज्ञतालाई स्थान गृह, अर्थ, अख्तियार, वन, शिक्षा, कृषि, भौतिक, राष्ट्रिय पुनर्निर्माण प्राधिकरण, खानेपानी, सूचना तथा सञ्चारलगायत मन्त्रालयमा लगिएका सचिव भने सम्बन्धित विषयका विज्ञ र अनुभवी भएको सञ्चार राज्यमन्त्री बास्कोटाले बताए । सकेसम्म विषयविद् र काविल सचिवको छनोट गरिएको उनले दाबी गरे । सहसचिव पनि सरुवा सरकारले १७ जना सहसचिव पनि सरुवा गरेको छ । संघीय मामिला तथा सामान्य प्रशासन मन्त्रालयका अनुसार १७ जना सहसचिवको काज सरुवा गरिएको हो । सरुवा गरिएकामा वन तथा वातावरण मन्त्रालयका रामेश्वर दंगाल र कृषि मन्त्रालयका काशीराज दाहाललाई अख्तियार दुरुपयोग अनुसन्धान आयोगमा सरुवा गरिएको छ । यसैगरी, सहसचिव जयनारायण आचार्यलाई संघीय मामिला, सूचना विभागका महानिर्देशक वीरबहादुर राईलाई महिला बालबालिका तथा ज्येष्ठ नागरिक मन्त्रालयमा, सामान्य प्रशासन मन्त्रालयका बलराम रिजाललाई रक्षा मन्त्रालयमा, अर्थ मन्त्रालयअन्तर्गत यज्ञराज कोइरालालाई सार्वजनिक खरिद अनुगमन कार्यालयमा, अख्तियारका बालकृष्ण घिमिरेलाई सञ्चार मन्त्रालयमा, काठमाडांै महानगरपालिकाका धनीराम शर्मालाई र महिला मन्त्रालयका तोयम रायलाई अर्थ मन्त्रालयमा सरुवा गरिएको छ । यस्तै, ठूला करदाता कार्यालय ललितपुरका गंगाराम गेलाललाई सामान्य प्रशासन मन्त्रालयको अतिरिक्त समूहमा, अख्तियारका यदुप्रसाद पन्थीलाई नेपाल ट्रस्टको कार्यालयमा, भन्सार विभागका जगदीश रेग्मीलाई सामान्य प्रशासनको अतिरिक्त समूहमा, कम्पनी रजिस्ट्रार कार्यालयकी गीता हुमागार्इंलाई सूचना आयोगमा आपूर्ति विभागका कुमार दाहाललाई सञ्चार मन्त्रालयमा र सूचना आयोगका ध्रुवहरि अर्याललाई उद्योग मन्त्रालयमा सरुवा गरिएको सामान्य प्रशासन मन्त्रालयले जानकारी दिएको छ ।"
उत्पादनमा लागत घटाउनु जरुरी : मुख्यमन्त्री पौडेल,"हेटौंडा : प्रदेश नम्बर ३ का मुख्यमन्त्री डोरमणि पौडेलले कृषि उत्पादनको लागत घटाई विदेशबाट आयात हुने कृषिजन्य सामानसँग मूल्यमा प्रतिस्पर्धा गर्न सक्ने बनाउनुपर्ने बताएका छन्। भूमि व्यवस्था, कृषि तथा सहकारी मन्त्रालयले शनिबार आयोजना गरेको आगामी वर्षको भिजन कार्यशालामा बोल्दै मुख्यमन्त्री पौडेलले सरकारले उत्पादनमा आधारित अनुदान दिनुपर्नेमा जोड दिए। कृषिमा युवालाई आकर्षण गर्न कृषि करमा छुट दिनुपर्ने पौडेलको भनाइ छ। किसानलाई सरकारले संरक्षण गर्दै वैदेशिक रोजगारीमा गएकालाई नेपालमै कृषि पेशामा आकर्षित गर्ने उत्पादनको मोडल पनि तयार गर्नुपर्ने उनको भनाइ छ। कार्यक्रममा बोल्दै भूमि व्यवस्था, कृषि तथा सहकारी मन्त्री दाबा दोर्जे लामाले भूमि संरक्षण गर्नु प्रदेश सरकारको पहिलो प्राथमिकता रहेको बताए। जग्गाको उर्वर क्षमता वृद्धि गर्दै जमिनको क्षमताअनुसारको कृषि उत्पादन गर्नुपर्नेमा लामाले जोड दिए। कार्यक्रममा कार्यपत्र प्रस्तुत गर्दै कृषि व्यवसायी तथा विज्ञ मित्रराज दवाडीले प्रतिईकाई उत्पादकत्व नबढे समृद्धि सम्भव नभएको धारणा राखे। प्रदेशलाई कम्तीमा धान, गहुँ र मकैमा आत्मनिर्भर बनाउनुुपर्ने उनको भनाइ थियो। कृषि विज्ञ अरुण केसीले उत्पादन तथा किसानको आम्दानीमा दोब्बर गर्नको लागि वातावरणमैत्री कृषि आवश्यक रहेको औंल्याए। कार्यक्रममा धान विज्ञ भोलामानसिंह बस्नेत र अन्तरजातीय मकै तथा गहुँ सुधार केन्द्रका डा अरुण केसीले कार्यपत्रमार्फत सरकारलाई सुझाव दिएका थिए। ३ नम्बर प्रदेशको भूमि व्यवस्था, कृषि तथा सहकारी मन्त्रालयले खाद्यान्नमा आत्मनिर्भर बन्ने गरी नीति तथा कार्यक्रम ल्याउने गरी तयारी भइरहेको मन्त्रालयका सचिव डा वंशी शर्माले जानकारी दिए। मन्त्रालयले दिगो भूमि व्यवस्थापन, कृषि र सहकारीको माध्यमबाट प्रदेशलाई खाद्यान्नमा आत्मनिर्भर बनाई उच्च र फराकिलो आर्थिक वृद्धिदर हाँसिल गर्ने उद्देश्य राखेको जनाएको छ। कृषिमा आधुनिकीकरण र व्यवसायीकरण गरी खाद्य र पोषण सुरक्षा गर्दै उद्योग प्रवद्र्धन गर्ने तथा निर्यात गर्ने अवस्था सिर्जना गर्ने गरी प्रमुख लक्ष्य निर्धारण गरिएको छ। मन्त्रालयको आगामी आर्थिक वर्षको नीति तथा कार्यक्रमको प्रारम्भीक खाकामा एकीकृत कृषि, पशु सेवा, भूमि र सहकारी क्षेत्रमा सेवा प्रवाह सुनिश्चित गरी बृहत्तर उत्पादन क्षेत्र बनाउने उद्देश्य राखिएको जानकारी गराइएको थियो।"
गृहमन्त्री थापा भन्छन् : आईजीपी नियुक्तिमा चलखेल हुदैँन,"भरतपुर : गृहमन्त्री रामबहादुर थापा बादल ले नेपाल प्रहरीको महानिरीक्षक नियुक्तिका लागी कुनै चलखेल नहुने बताएका छन् । न्यायसंगत र वैधानिक ढंगले आईजीपी नियुक्ति हुने स्पष्ट पारे । भरतपुर विमानस्थलमा प्रेस सेन्टर र प्रेस चौतारी नेपालले आयोजना गरेको संयुक्त पत्रकार सम्मेलनमा बोल्दै गृहमन्त्री थापाले एआईजीको सेवा अवधि सकिएपछि नियमित प्रकृयाबाट नियुक्ति गर्ने दावी गरे । अब हुने नियुक्ति बैधानिक र न्यायसंगत होस् भन्नेमा छौ थापाले भने, भविष्यमा पहिलाको जस्तो चलखेल नगरी निश्चित प्रकृया अनुसार नियुक्ति हुने छ । उनले विप्लब नेतृत्वको माओवादीले अतिवादी गतिविधि गरेको आरोप समेत लगाएका छन् । नेपालको संविधान र कानुन विपरित गैरराजनितिक काम गरेको भन्दै त्यसलाई नियन्त्रण गर्ने बताए । जनप्रतिनिधिलाई राजीनामा गर्न दबाब दिनेगरी पत्र पठाएर हिंसात्मक गतिविधि गर्न खोजेको भन्दै त्यस्तो अतिवादी गतिविधि नियन्त्रण गर्ने गृहमन्त्रालयको प्रमुख जिम्मेवारी भएको उनले बताए। जनप्रतिनिधिलाई पत्र लेखेर राजीनामा दिने पत्र पठाएर हिंसात्मक काम गरेका छन् थापाले भने ,यस्ता किसिमको अतिवादी काम रोक्ने गृह मन्त्रालयको प्रमुख जिम्मेवारी हो । मुलुकलाई फेरी द्वन्द्वद्धको स्थिती सिर्जना गरेर अस्थिरतातर्फ धकेल्न खोजे त्यसलाई विफल पार्ने उनले बताए । मन्त्री थापाले गैर राजनितिक गतिविधिमा सक्रिय रहेको भन्दै राजनैतिक मुद्धा भए राजनैतिक तवरले हल गर्न चुनौती समेत दिए । उनले सुशासन, समृद्धि र विकासको लागि गहृ मन्त्रालयले कार्ययोजना घोषणा गरिसकेको जानकारी गराउँदै जनताले अपेक्षा गरे अनुसार सुसासन र स्थायित्व दिने दावी गरे ।"
"यसरी भयो नयाँ दिल्लीमा प्रधानमन्त्रीको सम्मान, फोटो फिचर",नयाँ दिल्ली : भारतको राजकीय भ्रमणमा रहेका प्रधानमन्त्री केपी शर्मा ओलीले दुई देशबीचको मित्रवत् सम्बन्ध जनचाहनानुसार अगाडि बढ्ने बताएका छन्। आफ्नो सम्मानमा भारतले दिएको सम्मान गारत लगत्तै पत्रकारलाई संक्षिप्त प्रतिक्रिया दिँदै प्रधानमन्त्री ओलीले यस क्षेत्रको गरिबी निवारणमा मिलेर काम गर्नुपर्ने बताए। जनताको जीवनस्तर उकास्नका लागि मिलेर काम गर्नुपर्ने बताउँदै प्रधानमन्त्री ओलीले सरकार र जनस्तरमा विद्यमान दुई देशबीचको मित्रवत् सम्बन्ध विकास र विस्तारमा योगदान पुर्याउन आफू भारत भ्रमणमा आएको बताए। भ्रमणका अवसरमा भारत सरकार र निजी क्षेत्रसँग छलफल भइरहेको बताउँदै उनले आफ्नो भ्रमण फलदायी हुने विश्वास व्यक्त गरे। भारतको राष्ट्रपति भवनमा आयोजित विशेष समारोहमा भारत सरकारका तर्फबाट प्रधानमन्त्री ओलीलाई सम्मान दिइएको हो। हेर्नुस् फोटोहरू
पेट्रोलियम पाइपलाइन शिलान्यास : दिल्लीमा भूमि पूजा गरेर,"दिल्ली : भारतको राजकीय भ्रमणमा रहेका प्रधानमन्त्री केपी शर्मा ओली र भारतीय समकक्षी नरेन्द्र मोदीले आज (शनिबार) संयुक्त रुपमा नेपाल भारत पेट्रोलियम पाइपलाइनको शिलान्यास गर्दैछन्। दुई प्रधानमन्त्रीले भारतको राजधानी दिल्लीमा भूमि पूजा गरेर पाइपलाइन परियोजनाको शिलान्यास गर्न लागेका हुन्। भारतबाट नेपालमा पेट्रोलियनम पदार्थ आपूर्ति गर्न बिहारको मोतिहारीदेखि वाराको अमलेखगञ्जसम्म पाइपलाइन निर्माण गर्न लागिएको हो। इन्डियन आयल कर्पोरेसन र नेपाल आयल निगमले सार्वजनिक गरेको कार्यक्रमको विवरणमा भारतको विहारस्थित मोतिहारीमा उक्त परियोजनाको शिलान्यास गरिने र दुई देशका प्रधानमन्त्रीले उक्त कार्यक्रमको अवलोकन गर्ने उल्लेख छ। तर पछिल्लो पटक भारतको पेट्रोलियम एवं प्राकृतिक ग्यास मन्त्रालयले सार्वजनिक गरेको कार्यक्रमको विवरणमा भने दुई देशका प्रधानमन्त्रीले परियोजनाको शिलान्यास गर्ने उल्लेख छ। उच्च स्रोतकाअनुसार आज अपरान्ह १२ बजेर १५ मिनेटमा उक्त पेट्रोलियम पाइपलाइनको प्रधानमन्त्री ओली र मोदीले संयुक्त रुपमा शिलान्यास गर्दैछन्। र, भिडियो कन्फरेन्सबाट त्यसको प्रसारण तथा अवलोकन हुने व्यवस्था मिलाइएको छ। ६९ किलोमिटर दूरीको पाइपलाइनबाट प्रतिवर्ष २० लाख टन पेट्रोलियम पदार्थ आपूर्ति गर्न सकिने जनाइएको छ। पेट्रोलियम पाइपलाइन नेपालको राष्ट्रिय गौरव आयोजनामा पछिल्लो डेढ वर्षअघि सूचिकृत गरिएको थियो। मोतिहारीमा आईओसी र नेपाल आयल निगमको पेट्रोलियम पाइपलाइनसम्बद्ध प्राविधिक उच्च कर्मचारीको टोली बिहानैदेखि तयारी अवस्थामा तैनाथ भइसकेका छन्। भारतबाट सोझै नेपालको अमलेखगञ्जको डिपोसम्म कुनै अवरोध बिना नै इन्धन ओसार्न यो पाइपलाइन निर्माण गर्न लागिएको हो। आईओसीले अघि सारेको रक्सौलदेखि अमलेखगन्जको पाइपलाइनको योजना परिवर्तन गरेर अहिले मोतिहारीरक्सौलअमलेखगन्जको रुट तय भएको हो। आईओसी र निगमले संयुक्त रुपमा पहिलो चरणमा पथलैयापरवानीपुर सडक खण्डबाट पाइप लाइन ओछ्याउने काम सुरु गर्ने कार्यतालिका बनाएको छ। पथलैयापरवानीपुर सडक खण्डमा सबै बाधा क्लियर भइसकेकाले पहिलो चरणमा त्यही रुटबाट ओछ्याउने काम सुरु गर्ने भनेर तयारी गरिएको हो। भारतको रक्सौलस्थित नेपाल भारत सीमादेखि अमलेखगञ्ज डिपोसम्मको कूल दुरी ३६६ किलोमिटर छ। यही दुरीमा पाइपलाइन ओछ्याउने कार्यतालिका बनेको छ। उक्त पाइपलाइनबाट प्रति घण्टा दुई लाख लिटर इन्धन अमलेखगञ्जको डिपोमा खसाल्ने लक्ष्य छ। यसअन्तर्गत सुरुमा मट्टितेल, त्यसपछि पेट्रोल र अन्तिममा डिजेल उक्त पाइपलाइनबाट अमलेखगञ्जको डिपोमा झार्ने योजना छ। कूल खपतको ७० प्रतिशत इन्धन रक्सौल नाकाबाटै आयात हुन्छ। पाइप लाइन निर्माण ढुवानी र जनशक्तिमा खर्च हुने करिब वार्षिक एक अर्ब रुपैयाँ निगमलाई सोझै जोगिएर नाफा हुने जनाइएको छ। यसले गर्दा केही थोरै भएपनि इन्धनको मूल्य पनि घट्ने सम्भावना हुन्छ। यसरी पाइपलाइनबाट आउने इन्धन अमलेखगन्जको डिपोको ३९ लाख लिटर क्षमताको सात र सोही क्षमताको आठ नम्बरको ट्यांकीमा गरी ७८ लाख लिटर मौज्दात गर्ने लक्ष्य छ। यसैगरी ४१ लाख लिटर क्षमताको ९ र ११ नम्बरको ट्यांकीमा गरी ८२ लाख लिटर भण्डारण गर्ने योजना छ। दोस्रो चरणमा अमलेखगन्जको डिपोसँगै टाँसिएको वन क्षेत्रले ढाकिएको जग्गा अधिग्रहण गरी ३३ ६ हेक्टरमा अर्को भण्डारण गृह निर्माण गरिनेछ। डिपो विस्तार भएपछि दैनिक रुपमा उक्त स्थानबाट चार सयको संख्यामा ट्यांकरमा इन्धन लोड दिन सकिने निगमको ठहर छ। पाइप लाइन निर्माणका लागि करिब ४ अर्ब ४० करोड रुपैयाँ लाग्ने छ। यसमध्ये तीन अर्ब १९ करोड ४९ लाख ३२ हजार चार सय ६५ रुपैयाँ भारतले र नेपालले एक अर्ब १९ लाख ८० हजार ५९ हजार पाँच सय ८९ रुपैयाँ नेपाली पक्षले व्यहोर्नु पर्ने सम्झौतामा उल्लेख छ। गत २०७२ भदौ ७ गते तत्कालीन वाणिज्य तथा आपूर्तिमन्त्री सुनिलबहादुर थापा र भारतका तर्फबाट पेट्रोलियम तथा प्राकृतिक ग्यास मन्त्री धर्मेन्द्र प्रधानले सम्झौता पत्रमा हस्ताक्षर गरेका थिए। सम्बन्धित समाचार"
पार्टी एकतामा प्रतिशतको बिबाद छैन : पौडेल,"बुटवल : एमाले उपमहासचिव विष्णु पौडेलले दुई पार्टीको एकतामा प्रतिशतको भागबण्डा हल्ला मात्र भएको बताएका छन्। पार्टीको इतिहास, योगदान र योग्यताको आधारमा सबै नेता कार्याकर्ताको व्यवस्थापन हुने भन्दै उनले त्यसमा प्रतिशतको कुनै नहुने बताएका हुन्। इतिहास, योगदान र योग्यताको आधारमा नेता कार्यकर्ता व्यस्थापन हुने हो, यसो गर्दा माओवादीको ६० प्रतिशत पुग्यो भन्दैमा पार्टी एकता नहुने होइन, उनले भने। पारस्परिक सम्मान र समानताका साथ एकता हुने भएकाले यसमा कोही मिसिने र कोही मिसाउने नहुने बताए। प्रेस चौतारी रुपन्देहीले शनिबार बुटवलमा गरेको पत्रकार सम्मेलनमा बोल्दै उनले एकाध विषय टुंगिन बाँकी रहेको भन्दै चुनाव अघिबाट सुरु भएको गठबन्धन र एकताले वैशाख ९ गते मूर्त रुप पाउने बताए। पार्टीको चुनाव चिन्ह, जनयुद्ध शब्द राख्ने तथा नेतृत्वका विषयमा ठूलो विवाद छ भन्ने प्रचार भए पनि त्यसो नभएको उनको भनाइ छ। नेता पौडेलले केही दिनमै सबै कुरा मिलेर पार्टी एकता हुने दाबी गरे। कुनै बाधा अवरोध नआए वैशाख ९ गते कम्युनिष्ट पार्टीको स्थापना दिवसको दिन हालसम्मकै विशाल जनप्रदर्शनबाट पार्टी एकता घोषणा हुन्छ,, उनले भने।"
नेपाल  भारत संयुक्त पत्रकार सम्मेलन (लाइभ),काठमाडौं : प्रधानमन्त्री केपी शर्मा ओली र भारतीय समकक्षी नरेन्द्र मोदीले अहिले हैदराबाद हाउसमा संयुक्त पत्रकार सम्मेलन गर्दैछन्। हेर्नुस् पत्रकार सम्मेलनको लाइभ भिडियो
