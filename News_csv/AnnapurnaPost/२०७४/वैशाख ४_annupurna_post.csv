शीर्षक,विवरण
न्यायका नौ सिङ,"ढिलै भए पनि कसैलाई न्याय किन दिइयो भनेर प्रश्न गर्नु जायज हुँदैन । तर न्यायमा ढिलाइ किन भयो ? त्यो सोध्ने हक हरेक नागरिकसँग हुन्छ । न्यायिक प्रणालीमा दुइटा सिद्धान्त सामान्य व्यक्तिहरूले पनि दोहोर्याउने गर्छन् । पहिलो 'जस्टिस डिलेड इज जस्टिस डिनाइड (ढिलो न्याय दिनु नदिनुजस्तै हो) र दोस्रो 'जस्टिस हरिड इज जस्टिस बरिड' (हतारमा न्याय मार्नुसरह हो) । दुवै उक्तिहरूको सार एउटै हो हतार या अनावश्यक ढिलाइ स्वीकार्य हुँदैनन्, न्याय दिने क्रममा र ती दुवै प्रवृत्तिले न्याय मर्छ । अपवाद सबै ठाउँ र संस्थामा हुने गर्छन् । नेपालको न्यायपालिका र सर्वोच्च अदालतमा पनि त्यस्ता अपवाद होलान् । तर अपवाद अपवाद नरहेर नियम बन्यो भने ? अर्थात् कुनै विशेष मुद्दालाई सुपर फास्ट ट्र्याकमा र अर्कोलाई कछुवाजतिको ट्र्याकमा राखेर न्याय दिने चलन बस्यो भने ? के कुनै नागरिक या समूह बढी न्यायको हकदार र अरू कम हुने गर्छन् ? अथवा के सर्वोच्च न्यायपालिकासँग कुनै मुद्दालाई प्राथमिकतामा राखेर र अरूलाई कम प्राथमिकताका साथ न्यायको गति निर्धारित गर्ने अधिकार हुन्छ ? हो, पक्कै पनि आवधिक महत्व (टाइम फाउन्ड) या अति संवेदनशील राष्ट्रिय हित तथा संवैधानिक महत्वसँग सरोकार राख्ने विषयलाई सर्वोच्चले प्राथमिकता दिनुपर्छ, तर त्यो उसको या कुनै न्यायाधीशको व्यक्तिपरकताबाट निर्देशित हुनु हुँदैन । अहिले दुइटा महत्वपूर्ण विषयमा सर्वोच्चको फैसला आएको छ । एउटा 'सुपर फास्ट ट्र्याक' मा पर्यो र अर्को 'कछुवा ट्र्याक' मा । यी दुइटा विषयलाई क्रमशः न्यायमा भएका हतार र ढिलाइका उदाहरणको रूपमा लिन सकिन्छ । माओवादीले चलाएको 'जनयुद्ध' का नाममा पार्टीका नेता बालकृष्ण ढुंगेलले ओखलढुंगाका उज्जनकुमार श्रेष्ठको हत्या गरे २०५५ मा । त्यसको ११ वर्षपछि अर्थात् शान्ति प्रक्रियाको तीन वर्षपछि ढुंगेललाई सर्वोच्चले हत्यामा दोषी ठहर गरी जन्मकैद र सर्वस्वहरणको आदेश दियो । ढुंगेल सांसद थिए त्यसबेला र सांसदकै हैसियतमा काम गरिरहे । कांग्रेस, एमाले र माओवादीले दल र सरकारका अंगका रूपमा कुनै कदम चालेनन्, उनको गिरफ्तारीको लागि । बरु फैसलाको दुई वर्षपछि अहिलेको नयाँ शक्ति र त्यसबेला माओवादी नेता बाबुराम भट्टराईले प्रधानमन्त्रीको हैसियतमा ढुंगेलविरुद्धको 'फैसला' लाई रद्द गरी उनलाई उन्मुक्ति दिने कोसिस गरे । सर्वोच्चले फेरि तगारो हाल्यो। तर अहिले फरार ढुंगेललाई एक साताभित्र गिरफ्तार गर्न सर्वोच्चको एकल इजलासले आदेश दिएको छ र त्यसको कार्यान्वयनको लागि प्रहरी प्रमुख प्रकाश अर्याललाई जिम्मेवारी दिएको छ इजलासले । अधिवक्ता दिनेश त्रिपाठीले ढुंगेलले दुई पूर्व प्रधानन्यायाधीश खिलराज रेग्मी र कल्याण श्रेष्ठमाथि भौतिक कारबाहीको धम्की दिएको भनी उनीमाथि कारबाही माग गरी दायर याचिकामा सर्वोच्चले फैसला गरेको हो । आईजीपी प्रकाश अर्याललाई किन व्यक्तिगत रूपमा यो आदेश थमाइयो ? यसबारे अनेक अड्कलबाजी भइरहेका छन् र उता माओवादी नेताहरू सर्वोच्चको आलोचना र ढुंगेलको पक्षमा उत्रेका छन्, सामाजिक सञ्जालमार्फत अहिले । एउटा काल्पनिक प्रश्न : ढुंगेलले पूर्व प्रधानन्यायाधीशबाहेक अन्य कुनै नगारिकलाई धम्की दिएको भए के सर्वोच्च इजलासले त्यही गति र शैलीमा आदेश दिन्थ्यो होला ?यो आदेशकै आशयमा सर्वोच्चको अर्को इजलासले उद्योग वाणिज्य महासंघका पूर्व अध्यक्ष प्रदीपजंग पाण्डेलाई एउटा भ्रष्टाचार मामिलामा सफाइ दियो, ०४५ सालमा तत्कालीन सरकारले माफी दिएको निर्णयका आधारमा । करिब डेढ वर्षअघि जिल्ला अदालतले उक्त माफीलाई अस्वीकार गरी पाण्डेलाई दोषी ठहर गरी जेल सजाय दियो । उनी सर्वोच्चमा पुगे अपिलका साथ । मुद्दा लम्बिएपछि उनी गिरफ्तार भए र अध्यक्ष पद त्यागे । संयोग त्यो पदावधि सकिने दिनमै उनले सफाइ पाए । उनी पूर्व प्रधानन्यायाधीश थिएनन्, केवल उद्योग वाणिज्य महासंघका निर्वाचित अध्यक्ष थिए । सर्वोच्चले डेढ वर्षपछि फैसलामार्फत सफाइ दिएर उनको 'इज्जत र सम्मान' को पक्षमा उभियो, तर पाण्डेले न्याय पाए कि पाएनन् ? यो आगामी दिनमा बहसको विषय बन्नेछ खासगरी । किनकि ढुंगेल गिरफ्तारीको आदेश र पाण्डेको सफाइसँगसँगै आएको छ । जनता न्यायको पक्षमा छन्, सर्वोच्चप्रति सम्मान छ उनीहरूको । न्यायिक प्रक्रियामा समान मापदण्ड, गति र पारदर्शिता देखाउन सकेमा सर्वोच्चले पक्कै पनि त्यो सम्मान पाइरहनेछ ।"
राष्ट्रपति भण्डारीले आज मुखर्जी र मोदीसँग भेट्ने,"नयाँदिल्ली : पाँचदिने भारत भ्रमणका क्रममा राष्ट्रपति विद्यादेवी भण्डारी सोमबार मध्याह्न नयाँदिल्ली आइपुग्नुभएको छ । भण्डारीलाई इन्दिरा गान्धी अन्तर्राष्ट्रिय विमानस्थलमा भारतीय महिला राज्यमन्त्री कृष्णा राजले स्वागत गर्नुभयो । राष्ट्रपति भण्डारीलाई विशेष अतिथिको सम्मानसहित विमानस्थलबाट सिधै राष्ट्रपति भवन लगिएको थियो । राष्ट्रपति भवनमा राष्ट्रपति भण्डारीसँग दिल्लीका मुख्यमन्त्री अरविन्द केजरीवालले भेट गर्नुभएको थियो । त्यसैगरी, नेसनलिस्ट कांग्रेसका नेता डिपी त्रिपाठी, भारतीय कम्युनिस्ट पार्टीका नेता सीताराम येचुरी, जनता दल युनाइटेडका नेता शरद यादवलगायत नेताले भेट गर्नुभयो । भेटका अवसरमा उहाँहरूले नेपालको संवैधानिक व्यवस्था र समावेशीतामा नेपालले फड्को मारेको विषयमा चासो व्यक्त गर्नुभएको थियो । त्यसैगरी, राष्ट्रपतिले आवधिक निर्वाचन सम्पन्न गराउने चुनौतीलगायत नेपालको संविधानमा महिला, सीमान्तकृत महिलाको अधिकारको सुनिश्चिततालगायत सवल पक्षबारे बताउनुभएको राष्ट्रपतिका सल्लाहकार डामदनकुमार भट्टराईले जानकारी दिनुभयो ।राष्ट्रपति भण्डारी मंगलबार औपचारिक कार्यक्रममा सहभागी हुनुहुनेछ । परराष्ट्रमन्त्री डा प्रकाशशरण महतलगायत ३४ जनाको टोली राष्ट्रपतिसँग छ । राजकीय भ्रमणको परम्पराअनुसार उहाँलाई भारतीय राष्ट्रपति भवनमा राखिएको छ । आज राष्ट्रपति, प्रधानमन्त्रीसँग भेट भण्डारीले मंगलबार भारतीय राष्ट्रपति मुखर्जी र प्रधानमन्त्री नरेन्द्र मोदीसँग भेटवार्ता गर्ने कार्यक्रम छ । अधिकांश भेटवार्ता त्यही दिन हुने भारतीय विदेश मन्त्रालयले जनाएको छ । भारतीय उपराष्ट्रपति हमिद अन्सारी, भारतीय विदेशमन्त्री सुस्मा स्वराज, भारतीय गृहमन्त्री राजनाथ सिंह अर्थमन्त्री अरुण जेट्लीलगायतले भण्डारीसँग मंगलबार भेटवार्ता गर्नुहुनेछ । मंगलबार साँझ भारतीय राष्ट्रपतिले भण्डारीको स्टेट ब्यांक्वेट दिने कार्यक्रम छ । मंगलबार नै राष्ट्रपतिले भारतीय उद्योगी र व्यापारीले आयोजना गर्ने बिजनेस इभेन्टमा सहभागिता जनाउने कार्यक्रम छ । दिल्लीपछि राष्ट्रपति भण्डारीले गुजरात र उडिसाको भ्रमण गरी द्वारिका, सोमनाथ र पुरीस्थित मन्दिरमा पूजाअर्चना गर्ने कार्यक्रम छ । दिल्लीस्थित जमुना बायोडाइभर्सिटी पार्कको अवलोकन गर्ने कार्यक्रम तय गरिएको छ । राष्ट्रपतिको सम्मानमा नेपाली दूतावासले सोमबार साँझ स्वागत कार्यक्रम आयोजना गर्यो । त्यसअवसरमा उहाँले नेपालको नेतृत्वदायी भूमिकामा महिला सहभागिताको अनुपातले विश्वका महिलालाई गौरवान्वित बनाएको बताउनुभयो । भण्डारीले महिला सशक्तीकरणको हकमा नेपाल निकै अगाडि रहेको धारणा व्यक्त गर्नुभयो । कार्यक्रममा भारतमा रहेका प्रवासी नेपालीलाई सम्बोधन गर्दै राष्ट्रपति भण्डारीले भन्नुभयो, 'संसारभरका महिलाको व्यथा एउटै छ, महिला विभेदमै छन् । विश्वमा नेपाल मात्र त्यस्तो मुलुक हो, जहाँ संवैधानिक पद, राष्ट्रपति तथा सर्वोच्च अदालतसम्म महिला नेतृत्वदायी भूमिकामा पुगेका छन् । 'नेपालको संविधानले स्थानीय निर्वाचतमार्फत ४० प्रतिशत महिलाको अधिकार सुनिश्चित गरेको छ । २० प्रतिशत दलित महिलालाई स्थानीय निर्वाचनमार्फत चुनिएर आउने अधिकार प्रदान गरेको छ, योभन्दा असल संवैधानिक व्यवस्था के होला', संविधानका सबल पक्षलाई विश्लेषण गर्दै राष्ट्रपतिले भन्नुभयो । नेपाल शान्ति विकास स्थायित्वतर्फ अघि बढिरहेको भन्दै राष्ट्रपति भण्डारीले भन्नुभयो, 'सबै मिलेर लोकतन्त्र स्थापना गर्यौं, आगामी दिनमा नेपालको विकासका लागि अन्तर्राष्ट्रिय समुदायको सद्भाव पनि उत्तिकै आवश्यक छ ।' राष्टपति भण्डारीले तीन तहको चुनाव गराउनुपर्ने संवैधानिक व्यवस्थाअनुरूप नेपालमा हुन लागेको स्थानीय निर्वाचनमा प्रवासमा बसेका नेपालीको सहयोग र योगदान महत्वपूर्ण हुने बताउनुभयो । उहाँले स्थानीय निर्वाचनमा मताधिकार प्रयोग गर्न प्रवासमा रहेका नेपालीलाई आह्वान गर्नुभयो । उहाँले भन्नुभयो, 'प्रवासमा बसोवास गरिरहेका नेपाली मुलुकका सद्भावना दूत हुन् । नेपालको विकासमा उहाँहरूको महत्वपूर्ण भूमिका रहन्छ ।' दिल्लीस्थित दूतावासमा विवाद राष्ट्रपतिको सम्मानमा बारम्बार रोडस्थित दूतावास परिसरमा मञ्च बनाएर स्वागत कार्यक्रम आयोजना गरिएको थियो । सो कार्यक्रममा भारतीय व्यवसायीको छाता संगठन एभरेस्ट चेम्बर अफ कमर्सद्वारा प्रायोजित ब्यानर दूतावासको मुख्यद्वारदेखि वरिपरिको वालमा टाँगिएको थियो । दूतावासको स्वीकृति लिएर सो ब्यानर टाँगिएको थियो । त्यसैगरी, वाइवाइ चाउचाउको ब्यानर पनि दूतावास परिसरको स्वागत मञ्चस्थलमा टाँगिएको थियो । यो ब्यानर राख्न दिएकोमा प्रवासी नेपालीले विरोध जनाएका थिए । मुलुकको राष्ट्रपतिको भ्रमणलाई व्यावसायिक बनाउन खोजिएको भन्दै उनीहरूले विरोध गरेका थिए । यो कदमको विरोधमा एमाओवादीको भ्रातृसंगठन अखिल भारतीय एकता मञ्चका सदस्यले कार्यक्रम बहिष्कार गर्ने चेतावनी दिएका थिए । 'यसरी राष्ट्रपतिको स्वागतमा कुनै संघसंस्था तथा प्रोडक्टलाई विज्ञापन गर्न दिनु, ब्यानर नै लगाउनु गलत हो,' प्रवासी नेपाली संघ भारतका केन्द्रीय अध्यक्ष लोकनाथ भण्डारीले भन्नुभयो । प्रवासी नेपाली संगठनले दूतावास अधिकारीसँग निकै चर्को विरोध गरेपछि यी ब्यानर हटाइएको थियो । नेपाली जनसम्पर्क समिति भारतका अध्यक्ष बालकृष्ण पाण्डे, प्रवासी नेपाली संघका अध्यक्षलगायत केन्द्रीय सदस्य गोपाल थापालगायतको पहलमा ब्यानर हटाइएको थियो ।"
"कोमललाई मेयरमा उठ्न दबाब, रेखा काठमाडौंको उपमेयरका लागि सिफारिस","काठमाडौंः चर्चित गायिका एवं राष्ट्रिय प्रजातन्त्र पार्टीकी केन्द्रीय सदस्य कोमल ओलीलाई मेयरमा उठ्न दबाब बढेको छ । राप्रपाले आउँदो वैशाख ३१ हुने स्थानीय तहको निर्वाचनमा दाङको तुलसीपुर उपमहानगरपालिकाको मेयरमा उठ्न प्रस्ताव गरेपछि ओलीलाई मेयरमा उठ्न दबाब बढेको हो। राप्रपाका सहायक प्रवक्ता मोहन श्रेष्ठले केन्द्रीय सदस्य ओलीलाई पार्टीले तुलसीपुर उपमहानगरपालिकाको मेयरमा उठ्न प्रस्ताव गरेको बताउनुभयो।यद्यपी यसबारेमा पार्टीले निर्णय गरिनसकेको उहाँले बताउनुभयो। श्रेष्ठले चर्चित गायिकासमेत रहेकी ओलीको गृहजिल्लामा राम्रो पकड रहेकाले तुलसीपुर उपमहानगरपालिकाको मेयरका लागि उपयुक्त उम्मेदवार भएको बताउनुभयो। उहाँले भन्नुभयो,स्थानीयस्तरमा ओलीजीको राम्रो छ। उहाँलाई उठाउँदा जित्छौं भन्ने हाम्रो निष्कर्ष छ। श्रेष्ठका अनुसार ओलीलाई मेयर बनाउने विषयमा भने पार्टीमा औपचारिक निर्णय भइसकेको छैन। पार्टीले ओलीलाई नै तुलसीपुर उपमहानगरपालिकाको मेयरका लागि उठ्न प्रस्ताव गरिरहेको श्रेष्ठले खुलासा गर्नु भयो। गायिका कोमल ओलीले पनि आफूलाई तुलसीपुर उपमहानगरपालिकाको मेयरमा उठ्न पार्टीले प्रस्ताव गरेको स्वीकार गर्नु भयो। ओलीले आफूलाई पार्टीले मेयर बन्न प्रस्ताव गरेको र यसबारे आफूले छिट्टै निर्णय लिने बताउनु भयो। उहाँले भन्नुभयो,मेयरका लागि पार्टीले उठ्न प्रस्ताव गरिसकेको छ। तुलसीपुरमा पनि मलाई मेयरमा उठ्न दबाब उत्तिकै छ। त्यसैले पार्टीले औपचारिक निर्णय गरे मेयरमा लड्छु। ओलीले आफूले मेयर पदमा जिते तुलसीपुरलाई कस्तो शहर बनाउने भन्ने योजना रहेको पनि बताउनुभयो। अन्नपूर्णसँग कुराकानी गर्दै ओलीले भन्नुभयो,मेयरमा चुनाव जितेपछि तुलसीपुरको विकास कसरी गर्नुपर्छ, कस्तो बनाउनु पर्छ भन्ने मलाई राम्रोसँग थाहा छ। तुलसीपुरमै जन्मिएकी चर्चित गायिका ओलीले शिक्षा र विकास नै आफ्नो मुख्य एजेन्डा हुने बताउनुभयो। उहाँले शिक्षा, स्वास्थ्य र स्वरोजगार मुलक कार्यक्रम अघि सारेर आफू मेयरको चुनावमा होमिने स्पष्ट पार्नु भयो। मैले मेयरमा जिते भने १० कक्षासम्मको पढाइ निशुल्क बनाउँछु,उहाँले भन्नुभयो,शिक्षा , स्वास्थ्य र विकास नै मेरा पहिलो प्राथमिकता हुनेछन्। ओलीले प्रत्येक घरका एक जनालाई रोजगारीको व्यवस्था मिलाउने योजना पनि आफूसँग रहेको बताउनु भयो । सहायक प्रवक्ता श्रेष्ठले नायिका रेखा थापालाई काठमाडौं जिल्ला समितिले काठमाडौं महानगरपालिकाको उपमेयरको उम्मेदवार बनाउन सिफारिस गरेको जानकारी दिनुभयो। उहाँले भन्नुभयो,जिल्ला समितिले काठमाडौं महानगरपालिकाको मेयरका लागि राजाराम श्रेष्ठ र उपमेयरका लागि नायिका रेखा थापाको नाम सिफारिस गरेको छ। तर, यो विषयमा पार्टी केन्द्रीय समितिले निर्णय गर्न बाँकी छ। राप्रपाले आफ्नो जिल्ला कार्यसमितिलाई वडा, गाउँ, नगरपालिकाको उम्मेदवार छान्न सक्ने अधिकार दिएको छ भने महानगरपालिका र उपमहानगरपालिकाको उम्मेदवार छनोट भने केन्द्रीय समितिले गर्नेछ। जिल्ला समितिले गरेका उम्मेदवारको सिफारिसलाई हेरेर केन्द्रीय समितिले महानगरपालिका र उपमहानगरपालिकाका उम्मेदवारको अन्तिम टुंगो लगाउनेछ।"
संविधान संशोधन गर्न सरकार सकारात्मक,"जोरायल (डोटी) : भौतिक पूर्वाधार तथा यातायात व्यवस्था मन्त्री रमेश लेखकले आवश्यक विषयमा संविधान संशोधन गर्न सरकार सकारात्मक रहेको बताउनु भएको छ । डोटी जोरायल गाउँपालिका ४ मा नेपाली कांग्रेसले गरेको आमसभालाई सम्बोधन गर्दै मन्त्री लेखकले त्यस्तो धारणा व्यक्त गर्नु भएको हो । आबश्यक बिषयमा संबिधान संशोधन गर्नमा सरकार सकारात्मक रहेको छ मन्त्री लेखकले भन्नुभयो मधेशी दलहरुले समेत निर्वाचन गराउनमा सहयोग गर्नु हुनेछ भन्नेमा म बिश्वस्त छु । स्थानीय तहको निर्वाचन तोकिएकै मितिमा हुने मन्त्री रमेश लेखकले बताउनु भयो । निर्वाचन बैशाख ३१ गते नै हुन्छ लेखकले भन्नुभयो,असहमतिका बिषयमा बार्ता भईरहेको छ, छिट्टै केही न केही निकास आउँछ । एक बर्षमा सबै तहका निर्वाचनहरु गरिसक्नु पर्ने भएकाले पनि स्तानीय तहको निर्वावचन तोकीएकै समयमा हुन्छ मन्त्री लेखकले भन्नुभयो सबै दलहरुले निर्वाचन सम्पन्न गराउनमा महत्वपूर्ण भूमिका खेल्नु पर्दछ ।"
निर्वाचनमार्फत नेपाल स्थिरतातर्फ जाओस्ः भारतीय नेताहरु,"नयाँदिल्ली (भारत): मित्र राष्ट्र भारतको राजकीय भ्रमणमा आज राजधानी आइपुग्नुभएका राष्ट्रपति विद्यादेवी भण्डारीसँग भारतीय राष्ट्रपति भवनमा भारतका विभिन्न राजनीतिक दलका नेताले भेट गर्नुभएको छ। भारतीय समकक्षी प्रणव मुखर्जीको औपचारिक निमन्त्रणामा आज अपराह्न यहाँ आइपुग्नुभएका राष्ट्रपति भण्डारीसँग नयाँ दिल्लीका मुख्यमन्त्री अरवीन्द केजरीवाल, भारतीय कम्युनिस्ट पार्टी(माक्र्सवादी) का महासचिव सीताराम यचुरी, राष्ट्रवादी काँग्रेस पार्टीका महासचिव डिपी त्रिपाठी र जनता दल(युनाइटेड)का शरद यादवले अलग अलग भेट गर्नुभएको हो। सो अवसरमा राष्ट्रपति भण्डारीले आफ्नो भारत भ्रमणले दुई निकट छिमेकी देशबीचको सम्बन्ध अझै प्रगाढ र सुमधुर रहने विश्वास व्यक्त गर्दै नेपालमा लोकतन्त्र संस्थागत गर्न भारत र भारतीय जनताको हिजोका दिनमा जस्तै सहयोग र शुभेच्छा रहने अपेक्षा गर्नुभयो। राष्ट्रपति भण्डारीसँगको भेटमा नेताहरुले नेपालमा शान्ति, स्थिरता र विकासमा आफूहरुको सदैव सहयोग र सहकार्य रहने प्रतिबद्धता व्यक्त गर्नुभएको भेटमा सहभागी परराष्ट्रमन्त्री डा प्रकाशशरण महतले जानकारी दिनुभयो। उहाँहरुले नेपालमा लोकतन्त्रको संस्थागत विकासका लागि निर्वाचनमार्फत संविधान कार्यान्वयन हुनुपर्नेमा जोड दिनुभएको र यसमा आफूहरुको सदैव शुभेच्छा रहेको पनि बताउनुभएको थियो। भारतीय नेताहरुले नेपालमा अझै पनि स्थिरता, विकास र लोकतन्त्रको संस्थागत विकास हुन नसकेकामा चिन्ता व्यक्त गर्दै निर्वाचनमार्फत मुलुक स्थिरतातर्फ जाओस् भन्ने कामना गरेका थिए । राष्ट्रपतिसँगको भेटपछि भाकपा(माक्र्सवादी)का महासचिव यचुरीले नेपाल संविधान निर्माणपछि यसको कार्यान्वयनको ऐतिहासिक मोडमा रहेका बेला राष्ट्रपतिको ठूलो जिम्मेवारी रहेकाले चुनावमार्फत संविधान कार्यान्वयन होस् र आधुनिक नेपाल विकासको मार्गमा अगाडि बढोस् भन्ने आफूले शुभकामना व्यक्त गरेको बताउनुभयो । सो अवसरमा परराष्ट्रमन्त्री डा महत, शान्ति तथा पुनःनिर्माण मन्त्री सीतादेवी यादव, भारतका लागि नेपाली राजदूत दीपकुमार उपाध्याय, परराष्ट्र मन्त्रालयका सचिव शङ्करदास वैरागी, शिष्टाचार महापाल दीपक अधिकारीलगायत उच्चपदस्थ अधिकारीको सहभागिता थियो । यसअघि राष्ट्रपति भण्डारीलाई इन्दिरा गान्धी अन्तर्राष्ट्रिय विमानस्थलमा भारतका महिला तथा बालविकास मामिला राज्यमन्त्री कृष्णाराज, भारतीय विदेश मन्त्रालयका शिष्टाचार महापाल सञ्जय बर्मा, नेपालका लागि भारतीय राजदूत मन्जीवसिंह पुरीलगायतले स्वागत गर्नुभएको थियो ।रासस"
माओवादीले तोक्याे धरानका सबै उमेदवार,"धरान : माओवादी केन्द्रले बैशाख ३१ गतेहुन लागेको स्थानीय निकायको निर्वाचनका लागि धरान उपमहानगरपालिकाको मेयर र उपमेयरको उमेद्वारको नाम सार्वजनिक गरेको छ । माओवादी केन्द धरानले सोमवार पत्रकार सम्मेलन गरी धरान उपमहानगरपालिकाको मेयरका लागि अइन्द्रविक्रम बेघा र उपमेयरमा कमला अधिकारी (चेतना) लाई निर्वाचनमा उमेद्वार उठाउने घोषना गरेको छ । माओवादीले स्थानीय निर्वाचनमा धरानका २० वटै वडाका वडाअध्यक्षहरुको उम्द्वारको नाम समेत सार्वजनिक गरेको छ । माओवादीले धरानको मेयरको उमेदवारका लागि बेघाको नाम सर्वसम्मतिमा सिफारिस गरेपनि उपमेयरमा भने तीन जनाको नाम सिफारिस गरेको छ । माओवादीले उपमेयरका लागि लक्ष्मी प्रधान र गंगा बरालको पनि सम्भावना भएको भन्दै नाम सिफारिस गरेको छ । तीन जनाको नाम सिफरिस गरिएपनि कमला अधिकारीलाई नै उठाउने लगभग निश्चित भएको केन्द्रका एक नेताले बताएका छन् । केन्द्रले धरानको १ नम्बर वडामा चन्द्रप्रसाद बजगाई, २ नम्बरमा रमेश राई, ३ नम्बरमा सर्बजित राई, ४ नम्बरमा चन्द्रबहादुर कुलुङ, ५ नम्बरमा धनकुमार राई, ६ नम्बरमा धनबहादुर तामाङ, ७ नम्बरमा धनकुमार कन्द्ङ्वा, ८ नम्बरमा झमक मगर, ९ नम्बरमा विजय पौडेल, १० नम्बरमा नरबहादुर लिम्बु, ११ नम्बरमा कमला राई, १२ नम्बरमा भुवन हाङगाम, १३ नम्बरमा लेखराज श्रेष्ठ, १४ नम्बरमा सुरेन्द्र गौतम, १५ नम्बरमा दिलबहादुर रामदाम, १६ नम्बरमा हिमाल कार्की, १७ नम्बरमा सुर्यबहादुर भट्टराई, १८ नम्बरमा मानबहादुर राई, १९ नम्बरमा सन्त तेम्बे र २० नम्बरमा सम्फर तामाङलाई वडाअध्यक्षको उमेद्वार बनाउने घोषना गरेको छ । पत्रकार सम्मेलनमा बोल्दै धरानका मेयर पदका प्रत्यासी बेघाले आफू धरानको मेयरमा निर्वाचित भए धरानको समग्र विकासका लागि महत्वपूर्ण काम गर्ने प्रतिबद्धता जनाउनु भएको छ । उहाँले आफू निवार्चित भए धरानको विमानस्थल, बसपार्क निर्माण, रंगशाला निर्माण, खानेपानी, सडक र सर्दु जलाधार क्षेत्रको संरक्षण गरी सुकुम्वासीलाई जग्गा धनीपुर्जा वितरण गर्ने र पानमारामा औद्योगिक करिडोर स्थापना गर्न पहल गर्ने उहाँले बताउनुभयो । उमेद्वार घोषणा कार्यक्रममा केन्द्रका पोलिटब्युरो सदस्य मुक्साहाङ्ग मेन्याङबोले यसपटकको स्थानीय निर्वाचनमा माओवादी केन्द्रका उमेद्वारले विजयीहासिल गरी धरानको विकासलाई द्रुतगतिमा अगाडि बढाउने दावी गर्नुभयो। पहिलो संविधान सभा निर्वाचनमा सुनसरी क्षेत्र नम्बर १ को धरानबाट विजयी हासिल गरेको माओवादी दोस्रो संविधान सभा निर्वाचनमा तेस्रो स्थानमा झरेको थियो। प्रमुख राजनैतिक दल कांग्रेस र एमालेले भने हालसम्म उमेद्वारको टुंगो लगाउन सकेका छैनन् ।"
मकवानपुरका नेताको चुनावी एजेन्डाः सुरुङमार्गदेखि समृद्ध मकवानपुरसम्म,"हेटौंडाः १९ वर्षपछि हुन लागेको स्थानीय निर्वाचनमा पार्टीको राष्ट्रिय मुद्दासँगै मकवानपुरका राजनीतिक दलहरूले जिल्लालाई समृद्ध बनाउने महत्वकांक्षी योजना अघि सारेका छन् । दलहरूले आफ्नो दलीय एजेन्डामा २० तले टावरदेखि सुरुङ मार्ग निर्माणसम्मको विषय समेटेका छन् । रेडियो थाहा सञ्चारले हेटौंडामा आयोजना गरेको स्थानीय निर्वाचनमा दलहरूको एजेन्डा' विषयक अन्तत्र्रियामा आफ्नो दलको एजेन्डा सार्वजनिक गर्दै प्रमुख राजनीतिक दलका नेताले मकवानपुरलाई समृद्ध बनाउने प्रतिबद्धता व्यक्त गरे । नेपाली कांग्रेसले एक गाउँ, एक प्राविधिक शिक्षा, जिल्लालाई पर्यटन नगरी बनाउने, सुविधा सम्पन्न अस्पताल स्थापना गर्ने, जग्गा प्लटिङ अन्त्य गर्ने र सडक सुविधा बढाउने एजेन्डा अघि सारेको छ । हामीले सुन्दर र समृद्ध मकवानपुरको परिकल्पना गरेका छौं', कांग्रेसका कार्यवाहक सभापति विष्णुप्रसाद लामिछानेले भन्नुभयो, जिल्लाको पूर्वी क्षेत्रबाट सुरु भएको विकासको लहर जिल्लाभर फैलाउँछौं ।' नेकपा एमालेले शिक्षा, पर्यटन, सडक र कृषिलाई आफ्नो प्रमुख एजेन्डा बनाएको छ । एमाले मकवानपुरले प्रत्येक गाउँपालिकामा प्राविधिक शिक्षा, पढ्न नपाएकालाई गाउँमै पूर्ण निःशुल्क शिक्षाको व्यवस्था, सुविधासम्पन्न एकीकृत बस्ती विकास, हेटौंडालाई नमुना सहरको रूपमा विकास गर्नुका साथै उत्तरी मकवानपुरलाई नेपालकै सबैभन्दा ठूलो पर्यटकीय स्थल बनाउने एजेन्डा अघि सारेको छ । साथै महिलालाई स्थानीय तहको प्रमुख स्थानमा लैजाने, प्रत्येक गाउँपालिकामा आन्तरिक पर्यटन उद्योग स्थापना गर्ने, जिल्लाभर सुविधा सम्पन्न सडक विस्तार र एक गाउँ एक उत्पादनलाई प्राथमिकता दिने एमाले मकवानपुरकी अध्यक्ष मुनु सिग्देलले बताउनुभयो । समृद्ध मकवानपुर हाम्रो एजेन्डा हो', उहाँले भन्नुभयो, हामी स्थानीय निकायमा नहँदा पनि जिल्लाको विकासमा लागि परेकै थियौं, अब थप जिम्मेवारीका साथ काम गर्छौं ।' नेकपा माओवादी केन्द्रले युवालाई रोजगारी र बेरोजगारलाई भत्ता दिने एजेन्डा अघि सारेको छ । माओवादी केन्द्र मकवानपुरका संयोजक प्रेमबहादुर पुलामीले युवा पलायन हुने क्रम रोकी जिल्लाको विकासमा अघि बढ्ने बताउनुभयो । साथै भीमफेदीकुलेखानी सुरुङ मार्ग निर्माण, किसानलाई कृषि पेन्सन, फ्रि वाईफाई तथा आन्तरिक पर्यटनको प्रवद्र्धन र जिल्लाभर सुविधा सम्पन्न सडक सञ्जाल विस्तार गर्ने एमाओवादीको प्रतिबद्धता छ । माओवादीकै एजेन्डा माओवादी नेतृत्वकै सरकारमा कार्यान्वय हुँदैछ', उहाँले भन्नुभयो, सिंहदरबारको अधिकार जनताको घरदैलोमा पुग्दै गर्दा माओवादीले देखेका सपना पूरा गर्न जनताले साथ दिन्छन् भन्ने विश्वास छ ।' राप्रपाले भने हेटौंडामा चक्रपथ निर्माण, तीन सय सय शड्ढयाको अस्पताल, औद्योगिक क्षेत्र विस्तार, गाउँपालिकामा प्राविधिक शिक्षा, सुविधा सम्पन्न सडक विस्तारलाई आफ्नो प्रमुख एजेन्डा बनाएको छ । हामी भन्ने मात्र होइन गरेर देखाउँछौं', राप्रपाका जिल्ला अध्यक्ष रामहरि न्यौपानेले भन्नुभयो, कांग्रेस र कम्युनिस्टले गरेको विकास जनताले देखेका छन्, अब हामी मकवानपुरको नेतृत्व गर्छौ ।' भ्रष्टाचार र सुशासनको पक्षमा वकालत गर्दै आएको नेकपा मालेले भ्रष्टाचार र सुशासनयुक्त मकवानपुर निर्माण गर्ने एजेन्डा अघि सारको छ । साथै मालेले हेटौंडा नगरलाई पर्यटकीय विकासका लागि २० तले भ्यू टावर निर्माण, राप्ती खोलाको चौकीटोलबाट बसामाडी लेबटसम्म बाँध बाँधेर उक्त क्षेत्रमा एकीकृत बस्ती र पर्यटकीय क्षेत्र बनाउने, जिल्लाको पर्यटकीय क्षेत्र विस्तारका लागि गुरुयोजना निर्माण गरी काम गर्ने, गुम्बाडाँडालाई कलाको पर्यटकीय स्थाल बनाउने र हेटौंडामा सुविधा सम्पन्न अन्डरग्राउन्ड पार्किङ स्थल बनाउने जनाएको छ । माले मकवानपुरका सचिव भीमसेन महतले उक्त एजेन्डा निर्वाचन लक्षित मात्र नरहेको भन्दै जिल्लाको समग्र विकासमा माले लागि पर्ने बताउनुभयो । नयाँ शक्ति मकवानपुरले जिल्लामा ठूलो प्रोजेक्ट सुरुवात गर्ने जनाएको छ । नयाँ शक्ति पार्टी मकवानपुरका सहसंयोजक विवेक वाइवाले शिक्षा तथा स्वास्थ्यको क्षेत्रमा विशेष प्याकेज लागू गर्ने, मकवानपुरलाई औद्योगिक जिल्ला बनाउन पहल गर्ने बताउनुभयो ।"
राष्ट्रपति भण्डारी भारत प्रस्थान,"काठमाडौंः राष्ट्रपति विद्यादेवी भण्डारी भारत प्रस्थान गर्नुभएको छ । भण्डारी भारतीय राष्ट्रपति प्रणव मुखर्जीको निमन्त्रणमा भारत भ्रमणमा जानुभएको हो। परराष्ट्रमन्त्री डा प्रकाशशरण महत, शान्तिमन्त्री सीतादेवी यादवलगाययत भ्रमण टोलीमा ३४ सदस्यीय रहेका छन् । ४ दिने राजकीय भ्रमणमा जानुभएको राष्ट्रपतिका रुपमा भण्डारीको यो पहिलो विदेश भ्रमण हो । राष्ट्रपति भण्डारीलाई त्रिभुवन अन्तर्राष्ट्रिय विमानस्थलको अतिविशिष्ट कक्षमा उपराष्ट्रपति नन्दबहादुर पुन, प्रधानमन्त्री पुष्पकमल दाहाल प्रचण्ड, सभामुख ओनसरी घर्ती, उपप्रधानमन्त्री एवम् संवैधानिक निकायका प्रमुखलगायतले बिदाइ गर्नुभयो । राष्ट्रपतिको सम्मानमा नेपाली सेनाले २१ तोपको सलामी दिएकोे थियो । राष्ट्रपतिको पहिलो विदेश भ्रमणको अवसरमा सरकारले सोमबार र शुक्रबार सार्वजनिक बिदा दिएको छ । राष्ट्रपतिले भारतीय समकक्षी मुखर्जीसँग भेटवार्ता गर्नुहुने छ ।त्यस्तै प्रधानमन्त्री नरेन्द्र मोदी, विदेश मन्त्री सुष्मा स्वराजले शिष्टाचार भेटवार्ता गर्ने कार्यक्रम तय भएको परराष्ट्र मन्त्रालयले जानकारी दिएको छ । राष्ट्रपति भण्डारीले गुजरात र उडिसाको पनि भ्रमण गर्नुहुने भएको छ ।"
तोकिएकै मितिमा निर्वाचन हुन्छः थापा,"भीमदत्तनगरः उपप्रधान एवम् सङ्घीय मामिला तथा स्थानीय विकासमन्त्री कमल थापाले स्थानीय तहको निर्वाचन तोकिएकै मितिमा हुनेमा शङ्का नगर्न आग्रह गर्नुभएको छ । सोमबार बिहान कञ्चनपुरको भीमदत्तनगरमा यहाँका नगरपालिका र गाउँपालिकाका कार्यकारी अधिकृतहरुलाई आवश्यक निर्देशन दिँदै उपप्रधान तथा स्थानीय विकासमन्त्री थापाले निर्वाचनको तयारीमा दुर्त गतिमा जुट्न आग्रह गर्नुभयो । जिल्ला समन्वय समितिमा आयोजना भएको उक्त कार्यक्रममा बोल्दै जनशक्ति अभाव हुँदाहुँदै पनि कर्मचारीहरुले काम गरिरहेको बताउँदै उहाँले छिट्टै नयाँ संरचनाअनुसार कर्मचारी व्यवस्थापन गर्ने बताउनुभयो । जनताको काममा सशक्त ढङ्गबाट जुट्नहोस् मन्त्री थापाले भन्नुभयो । निर्देशन कार्यक्रममा कञ्चनपुरका सात नगरपालिका र दुईवटा गाउँपालिकाका कार्यकारी प्रमुखहरुको उपस्थिति रहेको जिल्ला समन्वय समितिको कार्यालय, कञ्चनपुरका कार्यकारी सचिव प्रेम बोगटीले जानकारी दिनुभयो । राष्ट्रिय प्रजातन्त्र पार्टीको चुनावी आमसभालाई सम्बोधन गर्न उपप्रधान तथा स्थानीय विकासमन्त्री थापासहित राप्रपाको पार्टी नेतृत्व भीमदत्तनगर आइपुगेको छ । रासस"
सिन्धुपाल्चोकको स्थानीय तहमा महिला नेतृहरुको दबदबा,"सिन्धुपाल्चो: सिन्धुपाल्चोकमा नेपाली कांग्रेसका तर्फबाट बलेफी गाउँपालिकामा गीता नेपाल बलियो दाबेदारको रुपमा देखिनु भएको छ। नेपाल महिला संघको जिल्ला सभापति सहेत रहनु भएकी उहाँ जिल्लामा समेत चर्चित हुनुहुन्छ। यस्तै बाह्रबीसे नगरपालिकामा लीला नेपालको नाम अगाडी आएको छ भने चौतारा नगरपालिकामा शोभा उलक, पाँचपोखरी गाँउपालिकामा लक्ष्मी चालिसे, भोटेकोशी गाउँपालिकामा तारा शाक्य र सुनकोशी गाउँपालिकामा लक्ष्मी पौडेलको नाम अग्र पंक्तिमा छ । त्यसैगरी त्रिपुरासुन्दरीमा स्वस्थानी बोहरा, लिसंखुपाखा गाउँपालिका उर्मिला लामा, मेलम्ची नगरपालिकामा जमुना मोक्तानलगायतको नाम चर्चामा रहेको छ।"
उम्मेदवार छनोट गर्न प्रमुख दललाई सकस,"सिन्धुली: वैशाख ३१ गतेका लागि तोकिएको स्थानीय तहको निर्वाचनमा सिन्धुलीमा दलले अझै उम्मेदवारको छनोट गर्न सकेका छैनन् । दलमा उम्मेदवार बन्ने आकाङ्क्षी धेरै भएपछि उम्मेदवार छान्न सकस भएकोे हो । विशेषतः सिन्धुलीमा प्रमुख तीन दललाई नै उम्मेदवार छान्न सकस परेको छ । एउटै वडा तथा गाउँपालिका र नगरपालिकामा तीनदेखि नौजनासम्मका आकाङ्क्षी देखिएपछि दलले अहिले आकाङ्क्षीको नाडी छाम्ने काम गरिरहेका छन् । अहिले सबैजसो मेलापात, घाँस, दाउरा, चियापसल, भेटघाटमा उम्मेदवार को बन्ने होलान् भन्ने चासो र चर्चाको विषय बनेको छ । प्रतिस्पर्धामा जित्नेगरी उम्मेदवारको छनोट गर्न दल पर्ख र हेरको स्थितिमा रहेका छन् । कुनै पनि दलले उम्मेदवार टुङ्गो लगाएपछि अरू दलले टुङ्गो लगाउने प्रमुख दलले मनस्थिति बनाएको देखिन्छ । विगतको स्थानीय तहभन्दा अहिलेको स्थानीय तह अधिकारसम्पन्न भएकाले पनि युवादेखि वृद्धसम्मको आकाङ्क्षा देखिएको छ । अहिले सिन्धुलीमाडीमा चुनावको चर्चा गर्ने प्रमुख दलका नेताहरु उम्मेदवार छनोट नै नगरी चुनावी प्रचारप्रसारमा लागेका छन् । लामो समयसम्म गाउँ नफिर्किएका नेताहरु पनि अहिले गाउँमै व्यस्त देखिएका छन् । नेपाली काँग्रेसले हरिहरपुरगढी गाउँपालिकामा उम्मेदवारको टुङ्गो लगाइसकेको जिल्ला सचिव दीपक घिमिरेले बताउनुभयो । अन्य गाउँपालिका तथा नगरपालिकाका वडामा भने अन्तिम चरणमा पुगिसकेको उहाँको भनाइ छ । गाउँपालिकाको अध्यक्ष तथा नगरपालिकाको मेयरमा आकाङ्क्षी चारपाँचजना हुँदा वैशाख ७ गतेसम्म सिन्धुलीमा उम्मेदवार छनोट भइसक्ने घिमिरेले बताउनुभयो । सिन्धुलीका दुई नगरपालिका र सात गाउँपालिकाका ८० वटा वडामध्ये नेकपा (एमाले)ले ७० वटा वडामा सर्वसम्मतिबाट उम्मेदवार छनोट गरेको एमाले सिन्धुलीका उपाध्यक्ष प्रल्हाद पोख्रेलले जानकारी दिनुभयो । यस्तै, दुधौली नगरपालिका, मरिण गाउँपालिका र हरिहरपुरगढी गाउँपालिकामा पनि सर्वसम्मतिबाट मेयर र अध्यक्षका उम्मेदवार छनोट स्थानीयस्तरमा नै भएको उहाँको भनाइ छ । दशवटा वडामा जिल्ला कमिटीलाई उम्मेदवार तोक्ने अधिकार दिइएको र कमलामाई नगरपालिकासहित अन्य बाँकी गाउँपालिकामा अबको केही दिनभित्रमै स्वच्छ छवि, जनतामाझ लोकप्रिय र जनप्रतिनिधि बनेपछि जनताको हितमा काम गर्न सक्ने उम्मेदवार छनोट गरिने उहाँ बताउनुहुन्छ । नेकपा (माओवादी केन्द्र)ले भने वडा, नगरपालिका र गाउँपालिकाबाट मेयर, अध्यक्षसहितको प्यानलका लागि सिफारिस आएको केन्द्रीय सदस्य पानिराज बम्जनले जानकारी दिनुभयो । माओवादी केन्द्रले सिन्धुलीमा यही ८ गतेभित्र सबै नगरपालिका तथा गाउँपालिकामा उम्मेदवारको टुङ्गो लगाइसक्ने बताउनुभयो । अहिलेसम्म यति नै वडा तथा गाउँपालिकामा उम्मेदवारको छनोट भयो भन्न नसकिने उहाँको भनाइ छ । राप्रपाले भने घ्याङलेक गाउँपालिकाबाहेक अरू सबै गाउँपालिका र नगरपालिकामा उम्मेदवारको छनोट सकेको जिल्ला अध्यक्ष भीष्मराज श्रेष्ठले जानकारी दिनुभयो । घ्याङलेक गाउँपालिकामा पनि वैशाख ९ गतेभित्र उम्मेदवारको टुङ्गो लाग्ने उहाँको भनाइ छ । यस्तै, नयाँशक्ति पार्टीले सिन्धुलीका सबै वटा र तहमा उम्मेदवार उठाउने भएको छ । अहिलेसम्म तीनपाटन गाउँपालिका, मरिणठाकुर गाउँपालिका र घ्याङलेक गाउँपालिकामा उम्मेदवार चयन भइसकेको जिल्ला संयोजक दीर्घराज श्रेष्ठले जानकारी दिनुभयो । कमलामाई नगरपालिकाका केही वडाबाहेक वडाअध्यक्ष, मेयर तथा उपमेयरको उम्मेदवार चयन भइसकेको र बाँकी वडा, गाउँपालिका र दुधौली नगरपालिकामा पनि अबको केही दिनमा उम्मेदवार छनोट गरिने उहाँको भनाइ छ । रासस"
गाउँमा गएर चुनावी वातावरण बनाउनुस्: प्रमुख आयुक्त यादव,"काठमाडौं: प्रमुख निर्वाचन आयुक्त डा अयोधीप्रसाद यादवले गाउँगाउँमा गएर निर्वाचनको वातावरण बनाउन राजनीतिक दललाई आग्रह गर्नुभएको छ । निर्वाचन आयोगस्थित आफ्नो कार्यकक्षमा पत्रकारसँग कुराकानी गर्दै उहाँले मतदानको मिति नजिकिँदै गरेको अवस्थामा समेत राजनीतिक दलका चुनावी गतिविधि आशातीत रुपमा गाउँमा नदेखिएको बताउनुभयो । प्रमुख निर्वाचन आयुक्त डा यादवले भन्नुभयो,'लोकतन्त्रको आधारस्तम्भका रुपमा रहेको स्थानीय तहको २० वर्षपछि हुन लागेको निर्वाचनप्रति सबै राजनीतिक दलबाट आवश्यक रुपमा प्रचारप्रसार र मतदाता शिक्षाका लागि पहल हुनुपर्छ । अब त्यसमा कुनै किसिमको कमीकमजोरी हुनुभएन ।' अहिले देखिएको राजनीतिक समस्यालाई अविलम्ब समाधान गर्न राजनीतिक दलका नेताहरुलाई आग्रह गर्दै डा यादवले भन्नुभयो,'आयोगले अब तत्कालै निर्वाचनका लागि राजनीतिक वातावरण चाहेको छ।' उहाँले भन्नुभयो,'निर्वाचन आयोग यही वैशाख ३१ गते हुने स्थानीय तहको निर्वाचनका लागि बनाएको कार्ययोजनाअनुसार नै अघि बढिरहेको छ। मतदातालाई स्वतन्त्र र भयरहित ढङ्गबाट मतदान गर्ने वातावरण सरकार र राजनीतिक दलले बनाइदिनुपर्छ।' मुलुकका ७४४ स्थानीय तहमा यही वैशाख ३१ गते आइतबार हुने निर्वाचनका लागि अहिलेसम्म ७१ जिल्लाको मतपत्र, ६७ जिल्लाको मतदाता नामावली र ६० जिल्लाको मतदाता परिचयपत्रको छपाइको काम भइरहेको पनि उहाँले जानकारी दिनुभयो। अहिले मतपत्रलाई पोको पारेर जिल्ला पठाउने, नामावली वेबसाइटमा राख्नेजस्ता काम भइरहेको छ। आइतबार मुलुकका सातै प्रदेशका ७५ वटै जिल्लामा मुख्य निर्वाचन अधिकृतको कार्यालय स्थापना शान्तिपूर्ण ढङ्गबाट सम्पन्न भयो। रासस"
"राष्ट्रपति भण्डारी नयाँ दिल्लीमा, राज्यमन्त्रीले गरिन् विमानस्थलमा स्वागत",काठमाडौंः राष्ट्रपति विद्यादेवी भण्डारी भारतको पाँच दिने राजकीय भ्रमणको शिलशिलामा नयाँ दिल्ली पुग्नु भएको छ। राष्ट्रपति भण्डारीलाई इन्दिरागान्धी अन्तर्राष्ट्रिय विमानस्थलमा महिला तथा बाल विकास राज्यमन्त्री कृष्ण राजले स्वागत गर्नु भएको थियो। राज्यमन्त्री कृष्ण राजले स्वागत गर्नु अघि विमानबाट ओर्लिए लगत्तै भारतका लागि नेपाली राजदूत दीपकुमार उपाध्यायले राष्ट्रपति भण्डारीलाई स्वागत गर्नु भएको भारतस्थित नेपाली दूतावासले जनाएको छ। भारतका राष्ट्रपति प्रणव मुखर्जीको निमन्त्रणामा पाँच दिने भ्रमणका लागि नयाँ दिल्ली पुग्नु भएकी राष्ट्रपति भण्डारी विमानस्थलबाट सिधै उहाँलाई आतिथ्य दिइएको भारतीय राष्ट्रपतिभवन प्रस्थान गर्नु भएको छ। भारतका राष्ट्रपति प्रणव मुखर्जीको निमन्त्रणामा पाँच दिने भ्रमणका लागि नयाँ दिल्ली पुग्नु भएकी राष्ट्रपति भण्डारी विमानस्थल सिधै उहाँलाई आतिथ्य दिइएको भारतीय राष्ट्रपतिभवन प्रस्थान गर्नु भएको छ।
भारतीय पक्षले क्षमायाचना नगरेकोमा उपप्रधानमन्त्रीको आपत्ति,"महेन्द्रनगर : उपप्रधान एवं संघीय मामिला तथा स्थानीय विकास मन्त्री कमल थापाले भारतीय पक्षले क्षमायाचना नगरेको आपत्ति जनाउनु भएको छ । गत फागुन २६ मा कञ्चनपुरको पुनर्वासमा भारतीय पक्षले नेपाली भूमिमै आएर गोविन्द गौतमको हत्या गरेको विषयमा अहिलेसम्म भारतीय पक्षले क्षमायाचना नगरेकोमा उपप्रधानमन्त्री थापाले आपत्ति प्रकट गर्नुभएको हो । राप्रपा अध्यक्ष समेत रहनु भएका थापाले मधेसी मोर्चालाई चुनावमा सहभागी गराउन अन्तिम समयसम्म प्रयत्न हुने बताउनुभएको छ । पार्टीले महेन्द्रनगरमा आयोजना गरेको आमसभालाई सोमबार सम्बोधन गर्दै उहाँले सो कुरा बताउनुभएको हो । दुई दशकपछि हुन लागेको चुनावको ठूलो महत्व रहेको भन्दै उहाँले निर्वाचनबाट भाग्ने काम नगर्न मधेसी मोर्चालाई आग्रह समेत गर्नुभयो । जनतालाई मताधिकार उपयोग गर्न दिनबाट कसैले पनि वञ्चित गर्नुहुदैन् उहाँले भन्नुभयो,सबै सहभागी हुने वातावरण तयार गर्नुपर्छ। उहाँले सरकारले अहिलेपनि मधेसी मोर्चालाई चुनावमा सहभागी गराउन पहल गरिरहेको र अन्तिम समयसम्म पनि प्रयत्न जारी राखिने बताउनुभयो । राजनीतिक दलहरु मधेसी जनताको विरुद्व नरहेको भन्दै उहाँले मधेसमा भ्रम सिर्जना गरेर चुनावको वातावरण बिगार्ने काममा नलाग्न आन्दोलनरत मधेसी मोर्चालाई सुझाव समेत दिनुभएको छ । सिंहदरबारमा केन्द्रित रहेको अधिकार जनताको घरदैलोमा पुग्नुपर्छ उहाँले भन्नुभयो,यो निर्वाचनबाट जनताले आफ्ना प्रतिनिधि चुन्न पाउनेछन् र त्यसबाट जनताले राहत महसुस समेत गर्नेछन् । संविधान जारी भएपछि हुन लागेको पहिलो निर्वाचन कसैले बहिष्कार गर्ने, कसैले हुन नदिने जस्ता कुरा गरेर जनता माझ भ्रम नपार्न उहाँले चेतावनी समेत दिनुभएको छ । उहाँले बैशाख ३१ गतेको स्थानीय तहको निर्वाचनमा आफ्नो मताधिकार प्रयोग गर्न जनता आतुर रहेको प्रष्ट पार्नुभयो । लामो समयदेखी स्थानीय निर्वाचन नहुँदा देशमा भ्रष्टाचार, वेथिती बढेको भन्दै उहाँले अब निर्वाचन पछि जनता नै अधिकार सम्पन्न हुने बताउनुभयो । विदेशीको ईशारामा नेपाललाई धर्मनिरपेक्ष राज्य बनाइएको भन्दै उहाँले नेपाललाई हिन्दुराज्य बनाउने पार्टीको अभियान जारी रहने बताउनुभयो । प्रमुख तीन राजनीतिक दलका कारण देश संक्रमणकालिन अवस्थाबाट गुज्रिएको भन्दै उहाँले अब राप्रपाले नै मुलुकलाई निकास दिन सक्ने दाबी गर्नुभयो । राप्रपाले चुनाव जितेमा पहिलो प्राथमिकता विकास र रोजगारी हुने उहाँले बताउनुभयो । पहिलो संविधान सभाको निर्वाचन यता तीनवटै पार्टीका नेताहरुले सरकार चलाएपनि देश र जनताका लागि कहिल्यै काम नगरेको उहाँको भनाई छ ।"
निर्वाचनका लागि आयोग र सुरक्षा प्रबन्धमात्र अपर्याप्त,"काठमाडौंः उपप्रधान एवं गृहमन्त्री विमलेन्द्र निधिले वैशाख ३१ मा हुने स्थानीय निकायको निर्वाचन गराउन निर्वाचन आयोग र सुरक्षा प्रबन्धले मात्रै नपुग्ने स्पष्ट पार्नु भएको छ। सोमबार विहान ट्वीटरमा ट्वीट गर्दै गृहमन्त्री निधिले निर्वाचनका लागि राजनीतिक संवादमार्फत वातावरण बनाउनु पर्ने आवश्यक रहेको बताउनुभएको हाे। निधिले ट्वीटमा भन्नुभएको छ,स्थानीय चुनावका लागि निर्वाचन आयोग र सुरक्षा प्रवन्ध गरेरमात्रै प्रयाप्त हुँदैन। निर्वाचन गराउन राजनीतिक वातावरण तयार हुनु पर्छ।     ' ;              ()  ,  मधेसवादी दलहरु पुरानो संशोधन विधेयक फिर्ता लिएर सरकारले संसदमा नयाँ संविधान संशोधन विधेयक दर्ता गरेपछि आन्दोलनमा जाने घोषणा गरिसकेका बेला गृहमन्त्री निधिले निर्वाचनका लागि राजनीतिक वातावरण तयार पार्नु पर्नेमा जोड दिनु भएको हो। निधिले चुनाव शान्तिपूर्ण ढंगबाट सफल बनाउन असन्तुष्ट दलहरुसँग वार्ता गरेर चुनावबारे सहमति जुटाउनु पर्ने पनि बताउनु भएको छ।"
निर्वाचन बिथोल्न मोर्चाको आन्दोलन,"काठमाडौंः सरकारले वैशाख ३१ का लागि घोषणा गरेको स्थानीय तह निर्वाचन बिथोल्न मधेसी मोर्चासहित संघीय गठबन्धनले आमहडतालसहितका आन्दोलन कार्यक्रम सार्वजनिक गरेको छ । सरकारले आफ्ना माग पूरा गर्नुको साटो निर्वाचनमा आउन औपचारिकताका लागि आह्वान गरेको तथा दर्ता भएको संविधान संशोधन प्रस्तावमा पनि मोर्चाको माग सम्बोधनप्रति उदासीनता देखाएको आरोप लगाउँदै निर्वाचन बिथोल्ने गरी कडा आन्दोलन ल्याउनुपरेको मोर्चाले बताएको छ । राजधानीमा आइतबार पत्रकार सम्मेलन गरी मोर्चाले आन्दोलनका कार्यक्रम सार्वजनिक गरेको हो । शनिबार मोर्चाका शीर्ष नेता सम्मिलित बैठकले आन्दोलनको कार्यक्रम तय गरेको हो । मोर्चाले निर्वाचन बिथोल्ने गरी वैशाख ५ बाट चरणबद्ध आन्दोलनको घोषणा गरेको छ । घोषित आन्दोलनमा देशका प्रमुख सहरमा आमसभा तथा सिठी जुलुस, मसाल जुलुसदेखि बन्द आमहडतालसम्मका कार्यक्रम समावेश छन् । वैशाख १५ मा मधेस, थरुहट र लिम्बूवान बन्द, वैशाख १६ मा नेपाल बन्द गर्ने मोर्चाको कार्यक्रम छ । सरकारद्वारा घोषित वैशाख ३१ को निर्वाचन बिथोल्न मोर्चाले वैशाख २७ देखि आमहडताल र अनिश्चितकालीन नेपाल बन्दको घोषणा गरेको छ । विगतमा आन्दोलनका समयमा सरकारसँग भएका सहमति र सम्झौता कार्यान्वयन नगरी फास्ट ट्र्याकबाट संविधान जारी गरिएको, संविधानलाई संशोधन तथा परिमार्जन गरी मधेसी, मुस्लिम, दलित, थारू, आदिवासी सीमान्तकृतका मुद्दा सम्बोधन र संविधानमा रहेका कमीकमजोरी र विभेदकारी प्रावधानलाई नसच्याइएको मोर्चाको जिकिर छ । वैशाख ३१ का लागि तय स्थानी निर्वाचन बिथोल्न मोर्चाद्वारा वैशाख २७ देखि आमहडताल र अनिश्चितकालीन नेपाल बन्दको घोषणा । विगतमा सरकारसँग उठाएको ११ बुँदे र २६ बुँदे मागलाई समेत बेवास्ता गरी सरकारले संविधान संशोधन प्रस्ताव दर्ता गरेको र उक्त विधेयक अधुरो र त्रुटिपूर्ण साथै विगतका सहमतिविपरीत रहेको मोर्चाको ठहर छ । संघीयता, राष्ट्रिय पहिचान, लोकतन्त्र गणतन्त्र, समानुपातिक समावेशीकरणलगायत सबै खालका असमानता र विभेद अन्त्य गराउन र लामो त्याग संघर्ष र बलिदानबाट प्राप्त भएको पहिचान र अधिकारसहितको संघीयता, लोकतान्त्रिक गणतन्त्र समावेशी समानुपातिक प्रतिनिधित्व राष्ट्रिय पहिचानको मान्यतालाई समाप्त पारिएकाले आन्दोलनमा उत्रिनुपरेको मोर्चाले विज्ञप्तिमार्फत प्रस्ट्याएको छ । सरकारले संविधान संशोधन प्रस्ताव दर्ता गर्दा सहमतिविपरीत स्थानीय तहको संरचनालाई प्रादेशिक क्षेत्राधिकारअन्तर्गत नराख्नु, संघीय तहमा बहुभाषिक नीति नअपनाउनु प्रदेशको भाषा प्रयोगको अधिकारसमेत केन्द्रमा बन्ने भाषा आयोगको सिफारिस चाहिने गरी झन् जटिल बनाइनु तथा राष्ट्रिय सभाको संरचना पनि चितबुझ्दो नहुनु तथा धारा २७४ को संशोधन सीमांकन हेरफेर प्रस्ताव फिर्ता लिनु, संविधान स्वायत्त क्षेत्र, संरक्षित क्षेत्र र विशेष क्षेत्रलाई राज्यको विशेष संरचना तहको मान्यता नदिनु तथा तिनीहरूको क्षेत्राधिकार संविधानमा नराखेको भन्दै मोर्चाले असहमति जनाएको छ । संघीय संरचनालगायत मुद्दा सम्बोधन गरी पहिले संघीय संसद् र प्रादेशिक विधायिकाको निर्वाचन गराउनुपर्ने अनि मात्र प्रदेश सरकारको मातहत स्वायत्त क्षेत्र विशेष क्षेत्र र संरक्षित क्षेत्र गाउँपालिका नगरपालिकासहित स्थानीय तहको निर्वाचन गरिनुपर्ने अडान पनि उसले तेस्र्याएको छ । वार्तामा आउन आह्वान माओवादी केन्द्रका उपाध्यक्ष नारायणकाजी श्रेष्ठले मधेसी मोर्चासहित संघीय गठबन्धनले गरेको आन्दोलन घोषणालाई दुखद र गलत भन्दै तत्काल वार्तामा आउन आह्वान गर्नुभएको छ । यसले राजनीतिक अस्थिरता उत्पन्न गराउनेछ । प्राप्त भएका राजनीतिक उपलब्धि निषेध गर्नेछ, प्रतिगमनलाई सहयोग पुर्याउनेछ, विदेशी हस्तक्षेपलाई बढावा दिनेछ', उहाँले अन्नपूर्णसँग भन्नुभयो । गठबन्धनले किन यस्तो निर्णय गर्यो भन्नेमा गम्भीर आशंका भएको उल्लेख गर्दै उहाँले वार्तामा आउन मोर्चालाई आह्वान गर्नुभयो । सार्वभौमसत्ता र राष्ट्रिय हितमा हामी कुनै पनि सम्झौता गर्दैनौं । प्राप्त उपलब्धि खोस्ने, निषेध गर्ने प्रवृत्तिसँग पनि हामी सम्झौता गर्दैनौं । त्योबाहेक अरू विषयमा लचकतासाथ वार्तामा बस्न तयार छौं । त्यसका निम्ति मोर्चालाई अपिल पनि गर्दछौ', उहाँले भन्नुभयो । एमाले संसदीय दलका उपनेता सुवास नेम्वाङले निर्वाचन बिथोल्ने गरी आन्दोलनका कार्यक्रमलाई परास्त गर्दै तोकिएको समयमा निर्वाचन गराउनु सरकारको दायित्व भएको बताउनुभयो । जे जस्ता उपाय अपनाएर भए पनि सरकारले तोकिएकै समयमा निर्वाचन गराउनुपर्छ,' उहाँले भन्नुभयो । त्यस्तै, कांग्रेस नेता डारामशरण महतले सरकार र मोर्चाका गतिविधिले निर्वाचनप्रति आशंका पैदा भएको उल्लेख गर्दै सरकारले मधेसी मोर्चाको माग सम्बोधन गर्ने गरी चित्तबुझ्दो संशोधन प्रस्ताव नलगिएकाले ऊ रुष्ट भएको बताउनुभयो । मोर्चालाई पनि निर्वाचनमा सहभागी बनाउनु सरकारको दायित्व हो । तर, सरकार जिम्मेवार ढंगबाट प्रस्तुत भएन । मोर्चालाई निर्वाचनमार्फत ती एजेण्डा अनुमोदन गराउने राम्रो अवसर थियो, निर्वाचनलाई बहिष्कार गर्नु उसको लोकतान्त्रिक चरित्र भएन', उहाँले भन्नुभयो ।"
प्रचण्डले मधेशीसँग प्रेम गरेर ओलीसँग विहेगरेपछि आन्दोलन रोज्नु पर्यो,"राजविराज : नयाँ शक्ति पार्टीका संयोजक डा बाबुराम भट्टराईले मधेशको मुद्दा सम्बोधन नभएसम्म चुनाव असम्भव रहेको बताउनुभएको छ । सप्तरीको खडक नगरपालिकाको कल्याणपुर विसनपुरमा सोमबार आयोजित पार्टी प्रवेश कार्यक्रमलाई सम्बोधन गर्दै उहाँले सो कुरा बताउनु भएको हो । मधेशी, जनजाति, थारुलगायत सीमान्तकृत समुदायको जायज माग सम्बोधन नगरिए चुनावको अर्थ नरहने भन्दै उहाँले ५२ प्रतिशत तराई मधेशको जनताको सहभागीता विनाको चुनावको औचित्य नरहने बताउनुभयो । उहाँले भन्नुभयो, सरकारले चुनाव चाहेको हो भने चुनाव अगाडी संविधान संशोधन गरी तराई मधेशको माग सम्बोधन गर्नुपर्छ, तबमात्र सबैलाई समेटेर चुनावमा सहभागी हुने वातावरण बन्छ । मधेशी मोर्चाले घोषणा गरेको आन्दोलनको कार्यक्रमप्रति समर्थन जनाउँदै उहाँले भन्नुभयो, सरकारले आन्दोलनमा जान बाध्य बनायो । अन्तरिम संविधानपछि गठन भएको राज्य पुनर्संरचनाको १० प्रदेशको प्रतिवेदन अनुरुप संघीय संरचना बनाए हिमाल, पहाड र तराईको समस्या समाधान हुने उहाँको कथन थियो । मधेशसँग लभ परेको भन्ने प्रचण्डजीले ओलीजीसँग विहे गरेपछि बाध्य भएर आन्दोलन रोज्नु परेको बताउनु हुँदै नेता भट्टराईले मधेशी जनताले जिताएर पठाएको प्रचण्डजीले समेत धोखा दिएको आरोप लगाउनु भयो । सभालाई सम्बोधन गर्दै उहाँले चुनाव चिन्ह नदिने निर्णयले षडयन्त्र भएको आरोप लगाउनु भयो । चुनाव चिन्ह नदिए आन्दोलन जारी राख्ने भन्दै भट्टराईले भन्नुभयोे, पुरानो म्यान्डेटको जगमा टेकेर लोकतन्त्रमाथि कुल्चने र अरुको अधिकार हनन गर्ने दुष्कर्मको अन्तिमसम्म प्रतिवाद गर्छौं । लोकतान्त्रिक देशमा निर्वाचनमा भाग लिनबाट बञ्चित गर्न नहुने भट्टराईको भनाई थियो । भाषणको क्रममा उहाँले मुलुकमा गरिबी र बेरोजगारी मेटाउने तथा हिमाल, पहाड, तराईलाई आर्थिक समृद्धितर्फ लाने आफ्नोे सपना बाचुञ्जेलसम्म पुरा गरेरै छाडने दृढता व्यक्त गर्नुभयो । सो अवसरमा विभिन्न पार्टी परित्याग गरी नयाँ शक्ति पार्टीमा प्रवेश गरेका सयौं जनालाई उहाँले अविर, माला लगाई पार्टी प्रवेश गराउनु भयो ।"
जबर्जस्ती चुनाव गर्दा द्वन्द्वः गृहमन्त्री,"काठमाडौंः उपप्रधान तथा गृहमन्त्री विमलेन्द्र निधिले मधेसी मोर्चालाई सहमतिमा नल्याई स्थानीय चुनाव गर्दा द्वन्द्व बढ्ने बताउनुभएको छ । संसद्को राज्यव्यवस्था समितिको आइतबारको बैठकमा उपप्रधान एवं गृहमन्त्री निधिले राजनीतिक सहमतिमा दुई चरणको निर्वाचन गर्नुपर्ने अवस्था आए पनि सबै पक्ष तयार हुनुपर्ने बताउनुभयो । मधेसी मोर्चालाई सहमतिमा नल्याई चुनाव त गराउन सकिएला तर त्यसबाट द्वन्द्व उत्पन्न हुन सक्छ,' निधिले भन्नुभयो । नीतिगत रूपमा सरकार एकै चरणको निर्वाचनको पक्षमा रहे पनि मोर्चालाई सहमतिमा ल्याउन दोस्रो चरणको निर्वाचनमा पनि सहमति जनाउनुपर्ने उहाँले बताउनुभयो । मधेसी मोर्चालाई चुनावमा ल्याउन सरकारले संविधान संशोधन प्रस्ताव ल्याए पनि मोर्चा र विपक्षी एमालेले मुलुकको संवेदनशीलता नबुझेको निधिले आरोप लगाउनुभयो । बैठकमा प्रमुख निर्वाचन आयुक्त अयोधिप्रसाद यादवले निर्वाचनको काम धमाधम अघि बढिरहेको भन्दै राजनीतिक वातावरण बनाउन दलहरूको ध्यानाकर्षण गराउनुभयो । जिल्लामा मतपत्र पुर्याउने जिम्मा नेपाली सेनालाई दिइने यादवले जानकारी दिनुभयो । मतपत्रमा चुनाव चिह्न माग गर्दै आन्दोलनरत नयाँ शक्तिलगायत दलको माग सम्बोधन गर्न नसकिने यादवले बताउनुभयो । स्थानीय तह निर्वाचन ऐनको व्यवस्थाअनुसार नै संसद्मा रहेका दललाई मात्र दलीय चुनाव चिह्न दिएर मतपत्र छाप्ने काम अन्तिम चरणमा पुगेको प्रमुख आयुक्त यादवले जानकारी दिनुभयो । केही दलले मतदाता नामावली संकलनको कुरा गरे पनि निर्वाचनको मिति घोषणा भइसकेपछि नयाँ मतदाता नामावली संकलन गर्न नसकिने कानुनी प्रावधान बुझिदिन पनि प्रमुख आयुक्त यादवले आग्रह गर्नुभयो ।"
