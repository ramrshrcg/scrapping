शीर्षक,विवरण
औचित्यहीन विरोध,"प्रधानमन्त्री शेरबहादुर देउवा नेतृत्वको सरकार प्रदेशको केन्द्र र प्रदेश प्रमुख तोक्न ढिलाइ गरेका कारण आलोचित भयो। तर केन्द्र र प्रमुख तोकिएपछि पनि सरकारले चर्को विरोध खेप्नु परेको छ। अस्थायी प्रदेश केन्द्र तोक्ने सरकारको निर्णयमा विरोध गर्दै देशभरिका विभिन्न ठाउँमा प्रदर्शन सुरु भएका छन्। दलका कार्यकर्ता, नागरिक समाजका प्रतिनिधि, विभिन्न क्षेत्र र संस्थासँग सम्बन्धित व्यक्ति सडकमै आएर सरकारको विरोध गर्न थालेका छन्। प्रदेश ७ को अस्थायी केन्द्र धनगढी तोकिएपछि डोटी आन्दोलनग्रस्त छ। प्रदेश १ को राजधानी माग गर्दै आएको धनकुटामा प्रदर्शन नियन्त्रणबाहिर पुगेपछि कफ्र्यु नै लगाउनुपरेको छ। प्रदेश २ को वीरगञ्ज र प्रदेश ५ को दाङमा पनि राजधानी नतोकिएकोमा आक्रोश देखिएको छ। विराटनगर, हेटौंडा आदि ठाउँमा अस्थायी केन्द्र तोकिएकोमा खुसीयाली मनाइएको छ। सरकारले केन्द्र तोकेर ढिलै भए पनि राजनीतिक गत्यावरोधको गाँठो फुकाएको छ। यसलाई स्वागत वा विरोधको विषय बनाइनु भन्दा पनि प्रदेशसभा गठन, सरकार गठन हुँदै संघीयताको औपचारिक अभ्यासतर्फ मुलुक अघि बढ्नुपर्छ। यतिबेला मतदाता रिझाउने सस्तो लोकप्रियताको बाटोमा दल र नेताहरू फस्नु संघीयता कार्यान्वयनका दृष्टिले जोखिमपूर्ण हुनसक्छ। प्रदेशको स्थायी केन्द्र तोक्ने प्रष्ट संवैधानिक व्यवस्था छ। त्यो प्रदेशसभाको दुई तिहाइले निर्धारण गर्छ। त्यसबेला अहिले उठेका असन्तोष र माग सम्बोधित हुन्छन्। त्यसकारण अहिले आवेगमा आएर विरोधको स्वर उरालेर संयमता गुमाउनु ठीक होइन। लामो संक्रमणकाल सकिएर संघीयता कार्यान्वनयको चरण सुरु भएको छ। यसको कार्यान्वनयको चरण बल्ल प्रारम्भ भएको छ। विगत दस वर्षमा कमाएको यो राजनीतिक उपलब्धिलाई निरर्थक र व्यर्थमा जान नदिन पनि दलहरू गम्भीर हुनुपर्छ। संघीयताको सही अभ्यास नै नगरी यसलाई असफल बनाउने प्रपञ्च हुने जोखिमबारे नेता र तिनका कार्यकर्ता संवेदनशील हुनु जरुरी छ। असन्तुष्टीको आगोमा न्यानो सेक्न खोज्ने प्रवृत्तिसँग सजग हुनुपर्छ। त्यसकारण सबै दल र नेताले आफ्ना कार्यकर्तालाई नियन्त्रणमा राख्न सक्नुपर्छ। प्रदेश प्रमुख र केन्द्र तोकिए पनि राष्ट्रिय सभाको निर्वाचन, त्यसको गठन, नयाँ सरकार गठनलगायतका महत्वपूर्ण प्रक्रिया पूरा गर्न अझै बाँकी छ। चुनावबाट नयाँ जनादेश प्राप्त सरकार गठन, सातै प्रदेशमा सरकार गठन आदि महत्वपूर्ण काम गर्नतिर नलागी अहिले सडकमा टायर बाल्नु भनेको यी राजनीतिक उपलब्धिको अवहेलना गर्नु हो। मुलुकलाई शान्ति, समृद्धिको बाटो बढाउने हो भने रचनात्मक र तर्कपूर्ण विरोधको संस्कृतिसँगै राजनीतिक प्रक्रियालाई अघि बढ्न दिनुपर्छ। अहिलेको निर्णय केही नेताविशेषको रुची र दबाबमा आएको हुनसक्छ। तर प्रदेशसभाले लोकतान्त्रिक विधिबाट छिनोफानो गर्न बाँकी नै रहेको अवस्थामा रडाको मच्चाउनु बुद्धिमानी होइन। नेताहरू दलीय, क्षेत्रीय र भेगीय घेरोबाट बाहिर निस्कनुपर्छ। संघीयता कार्यान्वयनका विषयमा दलहरूबीच चुनावअघि नै सहमति बन्नसक्नुपथ्र्यो, त्यो नबन्दा त्यसको दुष्परिणाम अहिले देखिएको छ। अब ढिलो नगरि दलहरूबीच सहमति गर्नु आवश्यक छ। आफ्ना नेताकार्यकर्तालाई आन्दोलन नगर्न निर्देशन दिन अब नेतृत्वले ढिलाइ गर्नु हुन्न। संघीयताको औपचारिक अभ्यास सुरु नहुँदै उठेको विरोधले यसको कार्यान्वयन चुनौतीपूर्ण हुने देखिन्छ। भोलिका दिनमा केन्द्र, प्रदेश र स्थानीय तहको समन्वयमा जटिलता आउन सक्छ। स्रोतसाधनको व्यवस्थापन र बाँडफाँट, आर्थिक खर्चको व्यवस्थापन जस्ता विषयमा जटिलता आउन सक्छ। त्यस्ता जटिलताबाटै सिकेर संघीयतालाई संस्थागत गर्न सकिन्छ। त्यो सबै जटिलताको सामना गर्न राजनीतिक नेतृत्व सबल हुनु आवश्यक छ। अहिले देखिएको अनुशासनहीनता र अराजकता नेतृत्वको अदूरदर्शिताको उपज हो। यसको समाधान शीघ्र खोजिनुपर्छ।"
"दाङमा चर्किँदै विरोधः देउवा, महरा र पोखरेलको पुत्ला जलाइयो",दाङ : प्रदेश नम्बर ५ को राजधानी दाङलाई नबनाएको विरोधमा प्रधानमन्त्रीसहित जिल्लाबाट निर्वाचित प्रभावशाली नेताहरुको शुक्रवार पुत्ला दहन गरिएको छ । आमहड्तालको चौथो दिनसम्म पनि जिल्लाबाट निर्वाचित जनप्रतिनिधिहरु सडकमा आएर दंगालीलाई साथ नदिएको भन्दै माओवादी केन्द्रका नेता एवं दाङ निर्वाचन क्षेत्र नम्बर २ का प्रतिनिधि सभा सदस्य कृष्णबहादुर महरा र नेकपा एमालेका नेता एवं निर्वाचन क्षेत्र नम्बर २ को प्रदेश २ मा निर्वाचित शंकर पोख्रेलको पुत्ला दहन गरिएको छ । त्यसैगरी दाङलाई राजधानी बनाउन्े कुरामा धोका दिएको भन्दै आन्दोलकारीहरुले प्रधानमन्त्री तथा कांग्रेस सभापति देउवाको पुत्ला दहन गरेका छन् । घोराहीमा प्रधानमन्त्री देउवासँगै महरा र पोख्रेलको पुत्ला दहन गरियो भने तुलसीपुर उपमहानगरपालिकाको डुरुवामा पनि पोखरेलको पुत्ला दहन गरिएको थियो । प्राविधिक टोलीले दाङलाई दाङलाई राजधानी बनाउन उपयुक्त भनेर तयार पारेको प्रतिवेदन दिएको तथा हरेक दृष्टिले दाङ राजधानीका लागि उपयुक्त हुँदाहँुदै पनि सरकारले एकलौटी रुपमा रुपन्देहीलाई बनाएको भन्दै दंगालीहरु आक्रोशित छन् । राजधानीका लागि पहल गर्न नसक्ने तथा आमहड्तालको चौथो दिनसम्म पनि दाङबासीलाई साथ दिन नआएको भन्दै महरा र पोख्रेलको पुत्ला दहन गरिएको नेविसंघका नेता तिलक रावतले बताए । राजधानी बनाउने बाचा गर्दै निर्वाचनमा मत मागेका प्रतिनिधिले विजयी भएर गएपछि दाङलाई राजधानी बनाउन नसकेको तथा पदसँग राजधानी साटेको आरोप लगाउँदै पुत्ला दहन गरिएको उनले बताए । राजधानीका लागि पहल पनि गर्न नसक्ने र जनतासँग सडकमा आउन नसक्ने जनप्रतिनिधिहरुको पुत्ला जलाइएको विद्यार्थी नेता लेखनाथ बुढाथोकीले वताए । राजधानीको माग गर्दै आह्वान गरिएको आमहड्तालका कारण जिल्लाको जनजिवन ठप्प छ । पूर्व पश्चिम राजमार्गमा यातायातका साधन चलन सकेका छैनन् । आन्दोलनकारीले सडकमै बसेर यातायात आवतजावत बन्द गरेका छन् ।
राष्ट्रपतिबाट प्रदेश प्रमुखलाई शपथ,"काठमाडौँ : राष्ट्रपति विद्यादेवी भण्डारीले नवनियुक्त प्रदेश प्रमुखहरुलाई पद तथा गोपनीयताको शपथ गराएकी छिन्। राष्ट्रपति भवन शीतल निवासमा शुक्रबार साँझ आयोजित विशेष समारोहमा राष्ट्रपति भण्डारीले नवनियुक्त सातै प्रदेशका प्रमुखलाई शपथ गराएकी हुन्। राष्ट्रपतिसँग शपथ लिनेमा प्रदेश नं १ का प्रा डा गोविन्दबहादुर तुम्बाहाङ, प्रदेश नं २ का रत्नेश्वरलाल कायस्थ, प्रदेश नं ३ की अनुराधा कोइराला, प्रदेश नं ४ का बाबुराम कुँवर, प्रदेश नं का ५ उमाकान्त झा, प्रदेश नं ६ का दुर्गाकेशर खनाल र प्रदेश नं ७ का मोहनराज मल्ल छन्। समारोहमा उपराष्ट्रपति, प्रधानमन्त्री, प्रधानन्यायाधीश, मन्त्रिगण, संवैधानिक निकायका प्रमुख, नेपाल सरकारका उच्चपदस्थ कर्मचारी र सुरक्षा निकायका प्रमुख उपस्थित थिए। रासस"
प्रचण्डले सांसदलाई गरे युद्धका कमाण्डरसँग तुलना,"काठमाडौं : नेपाल कम्युनिष्ट पार्टी (माओवादी केन्द्र)का अध्यक्ष पुष्पकमल दाहाल प्रचण्डले समानुपातिक सांसदलाई बधाई दिँदै गर्दा जनयुद्धका महिला कमाण्डरको स्मरण गरेका छन्। शुक्रबार दिउँसो पार्टी केन्द्रीय कार्यालय पेरिसडाँडामा आयोजित कार्यक्रममा प्रचण्डले जनयुद्धको बेला कमाण्डर बनेका महिला नै सांसद बनेको भन्दै युद्धको सम्झना गरेका हुन्। हिजो युद्धको बेला थुप्रै महिला कमाण्डर जन्मिए। आज प्रदेशसभाका समानुपातिक सांसदमा तपाईहरु अधिकांश महिला आउनु भएको छ, प्रचण्डले भने, यो दृश्य हेर्दा मलाई जनयुद्धका महिला कमाण्डरकै स्मरण भएको छ। माओवादी र जनयुद्धकै कारण संसदमा महिला, दलित, जनजाति, मधेशी, अपाङ्ग पुगेको दाबी प्रचण्डको छ। यो हेर्दा मलाई गौरवको महशुस हुन्छ, प्रचण्डले भने, चाहे तिनीहरु एमाले, कांग्रेस वा अरु दलको कोटाबाट सांसद बनुन्, तिनीहरु माओवादी नै हुन् जस्तो लाग्छ, जनयुद्धले जन्माएका सांसद हुन जस्तो लाग्छ। उनले बधाई दिँदै सबै सांसदलाई जनताप्रति उत्तरदायी भएर काम गर्न समेत निर्देशन दिए। तपाईहरु संघर्षको नयाँ मोर्चामा आउनु भएको छ, यो मोर्चा पनि निकै पेचिलो छ अध्यक्ष प्रचण्डले भने, यो मोर्चामा तपाईहरुले जनताप्रति उत्तरदायी भएर आफ्नो भूमिका निर्वाह गर्नुपर्नेछ। एमाले र माओवादीबीच पार्टी एकता हुँदैछ, एकताको भावसहित तपाईहरुले जनताको काम गर्नुहुनेछ, यसमा तपाईहरुलाई सफलता मिल्नेछ, म शुभकामना दिन चाहन्छु।"
सिँगार्न थालियो प्रदेश प्रमुखको कार्यालय,"सुर्खेत : सरकारले प्रदेश प्रमुख र अस्थायी राजधानी तोकेसँगै सुर्खेतमा प्रदेश प्रमुखको कार्यालयमा सिँगार तथा सजावटको प्रक्रिया सुरु भएको छ। प्रदेश प्रमुखको कार्यालय, निवास र बैठक कक्षका लागि छनोट भएको मध्यपश्चिम क्षेत्रीय वन निर्देशनालय र वन तालिम केन्द्रको भवनमा आवश्यक मर्मत तथा सजावटको काम सुरु भएको हो। प्रदेश सरकारका संरचना राख्न भवन व्यवस्थापनको जिम्मा पाएको मध्यपश्चिम क्षेत्रीय प्रशासन कार्यालय सुर्खेतले शुक्रबारबाटै प्रदेश प्रमुखको कार्यालयमा सजावटको काम सुरु हुने जानकारी दिएको छ। सरकारले मर्मत र सजावटका लागि औपचारिक परिपत्र र बजेट उपलब्ध नगराए पनि प्रदेश प्रमुख नियुक्त भइसकेकाले शृंगार तथा रङरोगनको काम थालिएको क्षेत्रीय प्रशासनको भनाइ छ। प्रदेश प्रमुखको कार्यालय, निवास र प्रदेश सचिवको कार्यालयमा मर्मत, सुधार, रङरोगन र आवश्यक सामग्री व्यवस्थापनमा तीन करोड रकम लाग्ने अनुमान छ। सरकारले बजेट निकासा गरेको छैन, अब बजेट कुरेर बस्नु पनि भएन', मध्यपश्चिम क्षेत्रीय प्रशासन कार्यालयका अधिकृत केशवप्रसाद उपाध्यायले भने, हामीले प्रदेश प्रमुखलाई राख्न आवश्यक तयारी सुरु गरिसक्यौं, कार्यालय, बैठक कक्ष र निवासमा मर्मत र शृंगारको काम सुरु भएको छ। अहिले आन्तरिक स्रोतबाट खर्च गर्नेछौं, पछि सरकारले बजेट निकासा गरेपछि यसको हिसाब मिलान हुनेछ।' प्रदेश प्रमुख काठमाडौंबाट शपथ लिएर चाँडै आउने भएकाले पनि आफूहरू तयारी अवस्थामा रहेको उनले जानकारी दिए। प्रदेश प्रमुखको कार्यालयमा फर्निचर मर्मत र रङरोगन, अतिथि सत्कार र भेटघाटका लागि आवश्यक संरचना निर्माण र सुरक्षाका लागि ब्यारेक व्यवस्थापनको काम गर्नुपर्नेछ। यो काम केही दिनभित्रमा सम्पन्न गर्ने गरी काम थालिएको क्षेत्रीय प्रशासन कार्यालयले बताएको छ। प्रदेश प्रमुखले प्रदेशसभाका सदस्यलाई शपथ दिलाउने दिन पनि नजिकिएकाले पहिलो चरणमा प्रदेश प्रमुखको कार्यालय शृंगारमा प्रशासन कार्यालय जुटेको हो। प्रदेश संसद् र सरकारका लागि आवश्यक भवनको मर्मत तथा रङरोगन, सामग्री खरिद तथा मन्त्रालय र संसद्सम्म पुग्ने सडकको स्तरोन्नतिका लागि ३३ करोड बजेट माग गरिएको छ। पहिलो चरणमा प्रदेश प्रमुखको कार्यालय सिँगारिने र बजेट आएपछि अन्य भवन सिँगार्ने काम हुने उपाध्यायले बताए। प्रदेश प्रमुखको नियुक्तिसँगै सुरुवातमा प्रदेश प्रमुखको कार्यालय, बैठक कक्ष र आवास मर्मत तथा सजावटको काम सुरु भएको हो। प्रदेश ६ को अस्थायी राजधानी वीरेन्द्रनगरमा प्रदेश संसद र मन्त्रालयका लागि यसअघि नै भवन छनोट भइसकेका छन्। प्रदेश संसदका लागि क्षेत्रीय शैक्षिक तालिम केन्द्र, मुख्यमन्त्रीका लागि क्षेत्रीय प्रशासन कार्यालय, गृह मन्त्रालयका लागि जिल्ला कृषि विकास कार्यालय, अर्थ मन्त्रालयका लागि क्षेत्रीय शिक्षा निर्देशनालय, भौतिक पूर्वाधार मन्त्रालयका लागि क्षेत्रीय सडक र सिँचाइ तथा कृषि मन्त्रालयका लागि क्षेत्रीय कृषि निर्देशनालयका भवन छनोट गरिएको हो। प्रदेशसभाको भवनमा रङरोगन, सभामुख कक्ष, साउन्ड सिस्टम जडान, ब्यारेक स्थापना, फर्निचर व्यवस्थापन र पर्खाल निर्माणका लागि आठ करोड बजेट माग गरिएको छ। यसका लागि पनि तत्काल बजेट निकासा गर्न सरकारसँग क्षेत्रीय प्रशासनले आग्रह गरेको छ। मन्त्रिपरिषद् र मुख्यमन्त्रीको कार्यालय सजावटका लागि तीन करोड रुपैयाँ खर्च लाग्ने अनुमान गरिएको छ। मुख्यमन्त्रीको आवास सजावट गर्न डेढ करोड खर्च लाग्ने प्रशासनको भनाइ छ। संसद र मन्त्रालयसम्म पुग्ने सडक मर्मत र सुधारका लागि पनि बजेट माग गरिएको छ। बजेट प्राप्त हुनेबित्तिकै तीव्र गतिमा काम अगाडि बढाइने प्रशासनले उल्लेख गरेको छ। यसैबीच प्रदेश ६ का नवनियुक्त प्रमुख दुर्गाकेशर खनालले केही दिनभित्रमा प्रदेश सरकार गठनको प्रक्रिया अगाडि बढ्ने बताएका छन्। प्रदेश ६ को समृद्धिका लागि आफूले सक्दो प्रयास गर्ने उनको भनाइ छ। यो प्रदेशमा तराइका बाँके र बर्दियालाई पनि समावेश गर्न पहल गर्ने उनले बताए। यसले यो प्रदेशलाई दक्षिणको नाकासम्म जोड्न सहज हुनेछ। अस्थायी राजधानी तोकिएसँगै सुर्खेतवासीले खुसियाली मनाएका छन्।"
ओली र दाहालबीच तीन घण्टा एक्ला एक्लै के कुरा भयो ?,"काठमाडौँः नेकपा एमालेका अध्यक्ष केपी शर्मा ओली र नेकपा माओवादी केन्द्रका अध्यक्ष पुष्पकमल दाहाल प्रचण्डबीच पार्टी एकता र सरकार निर्माणबारे चार घण्टासम्म छलफल भएको छ । एमाले अध्यक्ष ओली निवास बालकोटमा दिउँसो १ बजेदेखि ४ बजेसम्म भएको भेटवार्ताका क्रममा मूख्य तीनवटा विषयमा गम्भीर छलफल भएको ओलीका प्रेस संयोजक चेतन अधिकारीले जानकारी दिएका छन् । पहिलो त राष्ट्रिय सभा गठनबारे दुई पार्टीबाट गठित कार्यदलले दिएको प्रतिवेदनबारे दुई नेताबीच छलफल भएको छ । छलफलमा प्रतिवेदनलाई सामान्य हेरफेरपछि अन्तिम रुप दिने सहमति दुई नेताबीच भएको छ, अधिकारीले भने, त्यसैगरी दोस्रो एजेन्डाकारुपमा प्रदेश सरकार गठनबारे पनि छलफल भएको छ । प्रदेश सभाका सम्भावित मूख्यमन्त्रीबारे पनि छलफल भएको हो । अधिकारीका अनुसार एक्ला एक्लै भएको यो भेटवार्ताको तेस्रो एजेन्डा थियो पार्टी एकता प्रक्रिया । पार्टी एकताको प्रक्रियाले अन्तिम रुप लिँदैछ । यसबारेमा दुई नेताबीच लामो छलफल भयो, अधिकारीले भने, पार्टी एकतालाई अन्तिम रुप दिन दुई अध्यक्षहरुबीच गृहकार्य गर्ने गरी छलफल अघि बढाएर माघ ७ गते पार्टी एकता संयोजन समितिको बैठक बस्ने निर्णय भएको छ । केन्द्र सरकार गठनको विषय भने अहिले दुई नेताको एजेन्डामा नपरेको बताइएको छ । निर्वाचन आयोगले समानुपातिकको नतिजा नै सार्वजनिक गरिनसकेकाले दुई नेता पहिले पार्टी एकतालाई मूर्तरुप दिन जुटेका ओलीको सचिवालयले जनाएको छ ।"
प्रदेश प्रमुखको सचिवालय बन्दै,"बुटवल : प्रदेश ५ को अस्थायी मुकाम बुटवल तोकिएसँगै कार्यालय व्यवस्थापन गर्न भवन तयारी सुरु भएको छ। जिल्ला प्रशासन कार्यालय र भवन डिभिजन कार्यालय रूपन्देहीले उपयुक्त भवनको छनोट गरी कार्यालय व्यवस्थापन तयारी सुरु गरेका छन्। तत्कालका लागि प्रदेश प्रमुखको सचिवालय, सभास्थल र प्रदेश प्रमुखको निवास व्यवस्थापन हुने छ। भवन डिभिजन रूपन्देहीका प्रमुख सुरेश ठाकुरले प्रदेश प्रमुख कार्यालय तुलसीपुर उच्च अदालत बुटवल इजलासको नजिकै रूपन्देही व्यापार संघको भवनमा राख्ने सम्भावना रहेको जानकारी दिए। सभाका लागि बुटवल उद्योग वाणिज्य संघको सचिवालयलाई प्रयोग गर्ने तयारी छ। उपयुक्त पार्किङ स्थल रहेको स्थानलाई सभास्थलको रूपमा राखिने छ। प्रदेश प्रमुखको निवासका लागि रामनगरस्थित सीप विकास केन्द्रको भवन प्रयोग गर्ने तयारी भएको छ। प्रदेश प्रमुखको कार्यालय तत्काल व्यवस्थापन गरी अन्य कार्यालयका लागि भवन व्यवस्थापन गरिने छ। बिहीबार रूपन्देहीका प्रमुख जिल्ला अधिकारी हरिप्रसाद मैनाली सहितको टोलीले भवन व्यवस्थापनको तयारी थालेको हो। बुधबार बुटवल प्रदेश राजधानी तोकिएपछि कार्यालय व्यवस्थापनको काम सुरु गरिएको प्रमुख जिल्ला अधिकारी मैनालीले जानकारी दिए। प्रदेश प्रमुखको सचिवालय र निजी निवाससहित सभास्थल निर्माणपछि मुख्यमन्त्रीको सचिवालय र मन्त्रालय राख्ने भवन व्यवस्थापन गरिनेछ। यसअघि प्राविधिक टोलीले इलाका वन, राजस्व अनुसन्धान, यातायात व्यवस्था, इलाका प्रशासन, नापतौल तथा गुणस्तर तथा भूमिगत जलस्रोतको कार्यालय अवलोकन गर्दै यी भवनमा मन्त्रालय व्यवस्थापन गर्न सकिने बताएको थियो। बुटवलमा नयाँ बनेको श्रम कार्यालयको पाँचतले भवनमा केही मन्त्रालय व्यवस्थापन गर्न सकिने बताइएको छ। प्रदेश प्रमुखको सचिवालय सुरक्षाको दृष्टिले उपयुक्त स्थानमा राखिने तयारी गरिएको छ। रूपन्देही व्यापार संघ रहेको भवन इलाका प्रहरी कार्यालय र सेनाको ब्यारेकछेउमा छ भने अदालत र सरकारी वकिलको कार्यालय पनि नजिकै छ। केन्द्रसँगको समन्वयमा शुक्रबारसम्म भवनको टुंगो लगाई सजावट सुरु गरिने छ। बुटवलका संघसंस्था प्रदेशसभा कार्यालयका लागि सचिवालय दिन तयार छन्। बुटवल उद्योग वाणिज्य संघका अध्यक्ष खेम हमालले सरकारले चाहे भवन दिने जानकारी दिए।"
राष्ट्रियसभा निर्वाचन : साना दल आन्तरिक छलफलमा,"काठमाडौं : राष्ट्रियसभा सदस्य निर्वाचनमा कसलाई सघाउने साना दलहरू आन्तरिक छलफलमा जुटेका छन्। माघ २४ गते हुने निर्वाचनमा ठूला दलले गठबन्धन बनाउने तयारी गरिरहँदा साना दलहरू पनि छलफलमा व्यस्त छन्। निर्वाचनमा मत उल्लेख्य नभए पनि दलीय अस्तित्वका लागि साना दलहरू गृहकार्यमा जुटेका छन्। उनीहरूले उम्मेदवारी नदिने बताए पनि कुन दललाई समर्थन गर्ने अझै निर्णय गरिसकेका छैनन्। प्रदेश ३ मा समानुपातितर्फ ३ सिट पाएको विवेकशील साझाले अन्य पार्टीका उम्मेदवार हेरेर समर्थन गर्ने जनाएको छ। विवेकशील साझाका प्रवक्ता डा सूर्यराज आचार्यले आफ्नो पार्टीले राष्ट्रियसभामा उम्मेदवारी नदिने जानकारी दिए। उनले भने, हाम्रो पार्टीले उम्मेदवार उठाउँदैन तर अरु पार्टीका उम्मेदवारको व्यक्तित्व हेरेर मत दिन्छौं।' उनले अन्य साना दलसँग मिलेर जानेबारे छलफल गरिरहेको बताए। राष्ट्रियसभा सदस्यका उम्मेदवार दलका नेता नभएर प्रबुद्ध व्यक्ति हुनुपर्नेमा उसले जोड दिएको छ। राप्रपा पनि आन्तरिक छलफलमा छ। राप्रपाका सहप्रवक्ता मोहन श्रेष्ठका अनुसार निर्वाचनबारे छलफल सुरु भए पनि कुनै निर्णय भइसकेको छैन। प्रदेशसभा र प्रतिनिधिसभा निर्वाचनमा लोकतान्त्रिक गठबन्धनमा समावेश राप्रपा अहिले अलमलमा छ। पशुपतिशम्शेर राणा नेतृत्वको राप्रपा प्रजातान्त्रिकले भने कांग्रेसलाई समर्थन गर्ने अनौपचारिक निर्णय गरिसकेको छ। प्रदेश ५ र ६ मा स्थानीय तह र प्रदेशसभामा केही सिट जितेको जनमोर्चा भने राष्ट्रियसभामा उम्मेदवारी दिने तयारीमा छ। प्रदेशसभा र प्रतिनिधिसभा निर्वाचनमा वाम गठबन्धनसँग चुनावी तालमेल गरेको जनमोर्चा राष्ट्रियसभा निर्वाचनमा पनि वाम गठबन्धनसँग नजिक देखिएको छ। जनमोर्चाका अध्यक्ष चित्रबहादुर केसीले पार्टीबाट उम्मेदवारी दिने उल्लेख गर्दै वाम गठबन्धनसँग मिलेर जाने निर्णय भइनसकेको जानकारी दिए। उनले भने, हाम्रो पार्टीले उम्मेदवारी दिन्छ। अहिले गठबन्धनका साथीहरूसँग कुरा भए पनि निर्णयमा पुगिसकेका छैनौं।' राष्ट्रियसभा सदस्य निर्वाचनका लागि २१ दलले निर्वाचन आयोगमा दल दर्ताका लागि निवेदन दिएका छन्। आयोगले माघ १० गते मनोनयन दर्ता र माघ १५ गते उम्मेदवारको अन्तिम नामावली प्रकाशनको कार्यतालिका सार्वजनिक गरिसकेको छ।"
दाङको पक्षमा बर्दियाका सभासद्,"गुलरिया : सरकारले ५ प्रदेशको अस्थायी राजधानी रूपन्देहीको बुटवल तोकेपछि बर्दियाका चार वटै प्रदेशका प्रदेशसभा सदस्यले असहमति जनाएका छन्। एमाले, माओवादी केन्द्रलगायत निर्वाचित प्रदेशसभाका सबै सदस्य अस्थायी राजधानी दाङ हुनुपर्ने पक्षमा उभिएका छन्। प्रदेशका १२ वटै जिल्लालाई पायक नपर्ने प्रदेशको पूर्वी कुनामा अस्थायी राजधानी तोकेको भन्दै उनीहरूले आपत्ति जनाएका हुन्। सरकार आफैंले गठन गरेको कार्यदलको सिफारिसलाई बेवास्ता गर्दै आमजनताको भावनाविपरीत संघीयतालाई समेत कमजोर पार्ने र अस्थिरता ल्याउने दूराशय पूर्ण भावनाका साथ प्रदेशको अस्थायी राजधानी बुटवल तोकेको माओवादी केन्द्रका पोलिटब्युरो सदस्य एवं बर्दिया प्रदेशसभा १ (ख) का सदस्य तिलकराम शर्माले आरोप लगाए। प्रदेश राजधानी तोक्न प्रशासन पुनर्संरचना आयोगको सिफारिस, विज्ञको सुझाव र भौगोलिक समदूरीका आधारमा सन्तुलित रूपमा वर्तमान सरकारले अस्थायी मुकाम तोक्न सकेन', उनले भने, सरकारले मनोमानी र स्वार्थप्रेरित निर्णय तुरुन्त सच्याउन हाम्रो माग छ।' जनभावनाविपरीत गरिएको अस्थायी केन्द्रको निर्णय तुरुन्त नसच्याए प्रदेश ५ को विकल्प खोज्न बर्दियावासी बाध्य हुने चेतावनीसमेत शर्माले दिएका छन्। अविलम्ब प्रदेश ५ को अस्थायी राजधानी दाङ नतोकिए चरणबद्ध आन्दोलनमा उत्रने उनले जानकारी दिएका छन्। राजधानीका सन्दर्भमा एमाले र माओवादी केन्द्रलगायत बर्दियाका चार वटै प्रदेशसभा सदस्यले संयुक्त प्रेस विज्ञप्ति जारी गरेका छन्। एमाले बर्दियाका सचिव शालिकराम अधिकारी, माओवादी केन्द्रका जिल्ला अध्यक्ष भवनकुमार थारू, प्रदेशसभा सदस्य तिलकराम शर्मा, कविराम थारू, कुलप्रसाद पोखरेल तथा दिपेश थारूद्वारा हस्ताक्षरित संयुक्त प्रेस विज्ञप्तिमा माग पूरा नभए आन्दोलनका लागि तयारी हुन सम्पूर्ण बर्दियावासीलाई आह्वानसमेत गरेको छ।"
सिलवालले भने म कानुनको परिपालक हुँ',"काठमाडौं : सरकारी कागजात किर्ते मुद्दामा प्रहरी छानविनमा असयोग गर्दै फरार' भएका पूर्व डीआईजी एवं ललितपुर क्षेत्र नं १ का सांसद नवराज सिलवालले आफू कानुनको परिपालक र एक जिम्मेवार नागरिक भएको बताएका छन्। शुक्रबार ट्वीट गर्दै उनले यस्तो अभिव्यक्ति दिएका हुन्। प्रहरी प्रशासनको नजरमा फरार रहेका सिलवालले ट्वीटमा भनेका छन्,समय सकिन लाग्यो भन्ने हतारोमा राजनीतिक प्रतिशोध साध्न शक्तिको गलत प्रयोग गरी आफ्नो विपक्षीलाई प्रहार गर्ने जुन नौटंकी प्रदर्शन हुँदैछ, सत्यको जगमा डटेर सामना हुँदैछ।' सिलवाललाई खोजी गरी काठमाडौं प्रहरी परिसरमा उपस्थित गराउन प्रहरी प्रधान कार्यालयले ७७ जिल्लामा पत्राचार गरेको छ। तर सिलवाल भेटिएका छैनन्। आफूलाई कानुनको परिपालक भनेपनि प्रहरी कार्यालयमा गएर छानविनलाई सहयोग गर्न पन्छने सिलवालको कार्यशैलीले प्रहरी अधिकृतहरु आजित बनेका छन् । म जनताको प्रतिनिधि हुँ र कानूनको परिपालक एक ज़िम्मेवार नागरिक पनि हुँ । समय सकिन लाग्यो भन्ने हतारोमा राजनीतिक प्रतिशोध साध्न शक्तिको ग़लत प्रयोग गरी आफ्नो विपक्षिलाई प्रहार गर्ने जुन नौटंकि प्रदर्शन हुँदैछ, सत्यको जगमा त्यसको डटेर सामना हुनेछ  याे पनि पढ्नुहाेस् सिलवाललाई भगाउन प्रहरीबाटै गोप्य सूचना"
प्रदेश प्रमुखको शपथ आज अपराह्न ४ बजे,"काठमाडौँ : राष्ट्रपति विद्यादेवी भण्डारीले नवनियुक्त प्रदेश प्रमुखलाई आज पद तथा गोपनीयताको शपथ खुवाउने भएकी छिन् । राष्ट्रपति निवासमा आज अपराह्न ४ बजे आयोजना हुने विशेष समारोहमा राष्ट्रपतिबाट नवनियुक्त प्रदेश प्रमुखले शपथ लिनु हुने राष्ट्रपति कार्यालय स्रोतबाट थाहा भएको छ । मन्त्रिपरिषद्को बुधबारको बैठकले प्रदेशको कार्य सञ्चालनका लागि अस्थायी केन्द्र तोक्नुका साथै प्रदेश प्रमुखको नाम राष्ट्रपति समक्ष सिफारिश गर्ने निर्णय गरेको थियो । सरकारले प्रदेश नं १ मा प्रा डा गोविन्दबहादुर तुम्बहाङ, प्रदेश नं २ मा रत्नेश्वरलाल कायस्थ, प्रदेश नं ३ मा अनुराधा कोइराला, प्रदेश नं ४ मा बाबुराम कुँवर, प्रदेश नं ५ उमाकान्त झा, प्रदेश नं ६ मा दुर्गाकेशर खनाल र प्रदेश नं ७ मा मोहनराज मल्ललाई प्रदेश प्रमुख तोकेको थियो ।रासस"
सडकको चौडाइ नघाउन माग गर्दै आन्दोलन,"धनगढी : सडक ऐनमा ५० मिटर चौडाइ उल्लेख गरिएको ६ लेन सडकको चौडाइ नघटाउन मागगर्दै धनगढी नगरबासीले गरेको शान्तिपुर्ण आन्दोलनमा प्रहरीले हस्तक्षेप गरेको छ। दृष्टिबिहीन युवाहरुको नेतृत्वमा शुक्रबार ६ लेनको सडकको चौडाइ नघटाउन दबाबस्वरुप धनगढी बन्दको आह्वान गरिएको थियो। शुक्रबार धनगढी बजारमा शान्तिपुर्ण प्रदर्शन गरिरहेका ३ का वडा अध्यक्ष बलबहादुर ऐर, वडा सदस्य ओमविक्रम चन्द, स्थानीय मदन भट्ट सहितका १३ जनालाई प्रहरीले पक्राउ गरेको हो। कैलालीका एसपी विनोद घिमिरे आफै आएर १३ जनालाई पक्राउ गरेपछि उनको आलोचना गर्दै आन्दोलन थप उग्र भएको छ। सडक ऐन २०३४ मा मोहनापुलदेखि सुरु हुने महाकाली राजमार्गको चौडाई ५० (अथवा केन्द्रबाट एकातिर साढे ८२ फिट) मिटर तोकिएको छ। तर १३ जना व्यापारीले पुष १९ गते त्यो सडकको चौडाइ ७५ फिट हुनुपर्ने माग गर्दै सर्वोच्चमा रिट हालेका छन्। उनीहरुलाई धनगढी उपमहानगरपालिकाले ७५ फिटमै नक्सा पास गरिदिएपछि अहिले आएर सडक सीमाको विवाद बल्झिएको हो। सर्वोच्चमा परेको रीटको पुष २६ गते र माघ २ गते गरी दुई पटकको पेसी सरेको छ। स्थानीयले ६ लेन सडकको चौडाइ ५० मिटर नै कायम हुनुपर्ने भन्दै विकासको पक्षमा शुक्रबार धनगढी बन्दको आह्वान गरेका हुन। धनगढीको ट्राफिक चोकमा जम्मा भएका नगरबासीले सवारी साधान रोक्ने क्रममा प्रहरीले उनीहरुलाई पक्राउ गरेको हो। आन्दोलनको नेतृत्व गरिरहेका दृष्टिविहिन अर्जुन रावलले विकासको पक्षमा बन्द गरिदिन आग्रह गरेपछि, चारवटा यातायात व्यवसायी संघ, विभिन्न पेशागत संघसंगठनहरुले स्वस्फुर्तरुपमा बन्दप्रति एक्यबद्धता आह्वान गरेको बताए।बन्दमा सबै राजनीतिक दलका स्थानीय जनप्रतिनिधिहरु पनि उत्रिएका छन्। विवेकशील साझा पार्टीका प्रदेश संयोजक गोपाल हमाल, एमालेका जिल्ला सचिव रणबहादुर रावल, कांग्रेका सचिव पूर्ण कुवर र माओवादी केन्द्रका रमेश धामी पनि सडकमा उत्रीएका छन। उनीहरुले धनगढी चोकमा कोणसभाको आयोजना गर्दै सडकको चौडाइ घटाउने चलखेल विकासको विरोध भएको बताएका छन्।व्यापारिक मार्ग विस्तार आयोजनाले मोहनापुलदेखि अत्तरियासम्मको झण्डै १५ किलोमिटर सडकको तीन प्याकेज गरी पौने दुई अर्बमा ठेक्का दिएर निर्माण सुरु भइसकेको छ। बजार क्षेत्रमा परेका १२४ संरचनामध्ये १३ जनाले मात्रै संरचना भत्काउन आनाकानी गरेर रिट दिएका हुन्। धेरै संरचना भएका नगरबासीले विकासको विरोधी नहुने भन्दै संरचना भत्काइरहेका छन्। तर सर्वोच्चमा रिट परेपछि, त्यसको फैसला नहुन्जेलसम्मका लागि संरचना नभत्काउन निर्देशन भएकाले अहिले निर्माण काम रोकिएको छ। बिहान पक्राउ गरिएका १३ जनालाई, धेरै आलोचना खेपेपछि प्रहरीले केही बेरअघि रिहा गरेको छ।"
चर्कियो आन्दोलन,"काठमाडौं : सरकारले बुधबार अस्थायी मुकाम तोकेलगत्तै सातै प्रदेशमा असन्तुष्टि चुलिएको छ । राजधानी माग गर्दै सुरु भएका आन्दोलनका कारण प्रदेश १, २, ५ र ७ का मुख्य सहर तनावग्रस्त छन् । प्रदर्शनकारीले राष्ट्रियसभा निर्वाचन प्रभावित पार्नेसम्मका कार्यक्रम घोषणा गरेका छन् । लामो समयदेखि प्रदेश १ को राजधानी माग गर्दै आन्दोलन गरिरहेका धनकुटावासी सरकारले बुधबार विराटनगरलाई अस्थायी मुकाम तोकेपछि आक्रोशित भएका छन् ।बिहीबार बिहानैदेखि प्रदर्शनमा उत्रिएका उनीहरू सरकारी कार्यालयमा आगजनी गर्दै तोडफोडमा उत्रिएपछि स्थानीय प्रशासनले बिहीबार बिहान १२ बजेदेखि अनिश्चितकालीन कर्फ्यू लगाएको छ । सरकारले प्रदेश २ को राजधानी जनकपुर बनाउने निर्णय गरेलगत्तै वीरगन्जवासीले आन्दोलन चर्काएका छन् । वीरगन्जलाई राजधानी बनाउन माग गर्दै आन्दोलित उनीहरूले बिहीबार घण्टाघर, माईस्थान, मुरलीलगायत ठाउँमा टायर बालेर प्रदर्शन गरे । वीरगन्ज, मेनरोडका पसल र बजार दिनभर नै बन्द भए । त्यस्तै प्रदेश ३ को राजधानी हेटौंडा तोकिएपछि भक्तपुरवासी आक्रोशित भएका छन् भने प्रदेश ५ को राजधानी रूपन्देही तोकिएकोमा दाङवासीको आक्रोश चुलिएको छ । प्रदेश ७ को राजधानी धनगढी तोकिएपछि डोटीमा बिहानैदेखि सुरु भएको प्रदर्शन क्रममा आन्दोलनकारी र प्रहरीबीच पटकपटक झडप भएको छ । दिपायलस्थित क्षेत्रीय प्रशासन कार्यालय अगाडि आन्दोलनकारी र प्रहरीबीच झडप हुँदा तीन प्रदर्शनकारी घाइते भएका छन् । धनकुटामा कर्फ्यू धनकुटा संवाददाता हरिबहादुर लम्जेलका अनुसार राजधानी माग गर्दै सुरु भएको आन्दोलन हिंसात्मक बनेपछि स्थानीय प्रशासनले बिहीबार बिहान ११ बजेदेखि लागू हुने गरी सदरमुकामस्थित जिरो प्वाइन्ट, श्रीवानी, बिहीबारे हटिया, त्रिवेणी चोकलगायत क्षेत्रमा कर्फ्यू लगाएको छ । स्थिति तनावपूर्ण भएकाले कर्फ्यू लगाइएको प्रमुख जिल्ला अधिकारी प्रेमप्रकाश उप्रेतीले जानकारी दिए । तनावको स्थिति सामान्य अवस्थामा नआउन्जेलसम्म कर्फ्यू खुल्दैन, उनले भने । आन्दोलनकारीले पूर्वाञ्चल क्षेत्रीय प्रशासन कार्यालयसहित आधा दर्जनभन्दा बढी सरकारी कार्यालयमा तोडफोड गरेका छन् । क्षेत्रीय प्रशासनको फर्निचरमा आगो लगाउँदा टेबल, कुर्सीलगायत फर्निचर जलेका छन् । आक्रोशित समूहले झ्यालको सिसासमेत फुटाएका छन् । डिभिजन सहरी विकास कार्यालय, उच्च अदालत विराटनगरको धनकुटा इजलास, सरकारी वकिलको कार्यालयलगायत तोडफोड भएको छ । त्यसक्रममा को१त १०६४ नम्बरको मोटरसाइकलमा पनि आगो लगाइएको छ । आगो निभाउन हिँडेको धनकुटा नगरपालिकाको दमकल र दलित हकहित समन्वय समिति केराबारी मोरङको को२च ४३२ नम्बरको एम्बुलेन्सलाई पनि आन्दोलनकारीले तोडफोड गरेका छन् । कर्फ्यूको अवज्ञा गर्दै आन्दोलनकारीले बिहीबार साँझ मदन चोकमा टायर बालेका थिए । प्रदर्शनकारीलाई नियन्त्रणमा लिने क्रममा प्रहरीले गरेको लाठीचार्जबाट कांग्रेस धनकुटाका कोषाध्यष दिनेश राई, आन्दोलन समितिका संयोजक सुन्दरबाबु श्रेष्ठसहित सात जना घाइते भएका छन् । राईको टाउकोमा गम्भीर चोट लागेको छ भने अन्य घाइते अवस्था सामान्य छ । बिहीबार बिहान बजार बन्द गराउँदै हिँडेको आंशकामा प्रहरी प्रमुख सुदीप राजभण्डारीले आन्दोलनकारीलाई नियन्त्रणमा लिन खोजेपछि तनाव सुरु भएको थियो । आन्दोलन गरिरहेका बजारवासीलाई सुरक्षाकर्मीले धरपकड गरेको घटनाप्रति प्रतिनिधिसभा सांसद राजेन्द्र राई, प्रदेशसभा सांसद निरन राई र इन्द्रमणि पराजुली, एमाले, कांग्रेस, माओवादीलगायत दलले विरोध जनाएका छन् । वीरगन्ज बन्द वीरगन्ज संवाददाता क्रान्ति शाहका अनुसार तीन सातादेखि आन्दोलन गर्दै आएको वीरगन्ज राजधानी संघर्ष समितिको आह्वानमा बिहीबार भएको बन्दका कारण लामो तथा छोटो दूरीका सार्वजनिक सवारीसाधन ठप्प भए । ट्याम्पु, ईरिक्सा तथा निजी साना चारपांग्रे गाडी पनि दिनभर चलेनन् । बन्द अवज्ञा गरेको भन्दै आन्दोलनकारीले घण्टाघर चोकमा बा१२च ७३६५ नम्बरको निजी सुजुकी कार, ना४च ३०८१ नम्बरको टाटासुमो र ना१ह ५४८० नम्बरको ईरिक्सा तोडफोड गरेका छन् । उनीहरूले वीरगन्ज महानगरपालिका कार्यालयमा ढुंगा हानेर सिसा फुटाइदिएका छन् । जनकपुरलाई मुकाम तोक्ने सरकारको निर्णय नसच्याएसम्म आन्दोलन जारी रहने संघर्ष समितिका सहसंयोजक राजकुमार गुप्ताले बताए । वीरगन्जलाई राजधानी बनाउन माग राख्दै पुस २१ गतेदेखि घन्टारघरमा सुरु रिले अनशन बिहीबार १४ औं दिन पनि जारी छ । बारामा पनि बिहीबार बिहानैदेखि प्रदर्शन भइरहेको छ । वीरगन्जलाई राजधानी घोषणा गर्न माग गर्दै बाराको परवानीपुर, नौतन गण्डक, चैनपुर र प्रसौनीमा स्थानीयले टायर बालेर प्रदर्शन गरेका हुन् । बाराको गण्डक चोकमा राजकिशोर गुप्ताको नेतृत्वमा र प्रसौनीमा प्रसौनी गाउँपालिकाका नागरिक समाज अध्यक्ष विनोद पटेलको नेतृत्वमा प्रदर्शन भएको हो । प्रसौनीमा बिहान आठ बजेदेखि दुई घन्टा बजारसमेत बन्द गरिएको थियो । कपिलवस्तुमा पनि तनाव कपिलवस्तु संवाददाता दीपक आचार्यका अनुसार सरकारले प्रदेश ५ को अस्थायी राजधानी रूपन्देही बनाउने निर्णय गरेसँगै कपिलवस्तुवासी असन्तुष्ट भएका छन् । कपिलवस्तु युवा संघर्ष समिति बुद्ध प्रदेश ले बिहीबार जिल्ला बन्द आह्वान गयो । बन्दका कारण सदरमुकाम तौलिहवामा दिनभर सवारीसाधन, शैक्षिक संस्था, उद्योगधन्दा, पसल ठप्प भए । चारवटा बुद्धले राज्य गरेको कपिलवस्तुलाई पन्छाई सरकारले बुधबार गरेको निर्णयप्रति दुःख लागेको संघर्ष समितिका संयोजक रउफ अहमद खानले बताए । कपिलवस्तुलाई राजधानी नबनाए सशक्त आन्दोलन चर्काउने संघर्ष समितिका सहसंयोजक दीपक पाण्डेयले चेतावनी दिए । दाङ बन्द यथावत् तुलसीपुर संवाददाता गोपाल शर्माका अनुसार दाङमा प्रादेशिक राजधानी माग गर्दै गरिएको आमहडताललाई संघर्ष समितिले चर्काउँदै लगेको छ । सरकारले प्रदेश ५ को मुकाम बुटवल तोकेपछि बुधबारबाटै दाङमा आन्दोलन सुरु भएकोे छ । संघर्ष समितिका संयोजक तथा एमाले दाङका अध्यक्ष टीकाराम खड्काले आन्दोलन सशक्त बनाउने बताए । आन्दोलनलाई केन्द्रीकृत गर्दै सशक्त बनाइएको र सरकारले दाङ राजधानी नबनाउँदासम्म आन्दोलन यथावत् राखिने उनले जानकारी दिए । यसैबीच संघर्ष समितिले आन्दोलनका नयाँ कार्यक्रम सार्वजनिक गरेको छ । सार्वजनिक गरिएका कार्यक्रममा कालो झन्डा राख्नेदेखि राष्ट्रियसभा निर्वाचन बिथोल्नेसम्म छन् । माघ ३ लाई कालो दिन घोषणा गर्दै घर घरमा कालो झन्डा राख्ने, आमहडताललाई निरन्तरता दिँदै अस्पतालबाहेक सबै सरकारी कार्यालय र बजार बन्द गर्ने, अटो, रिक्सा बन्द गर्ने, आसन्न राष्ट्रियसभा चुनावलाई प्रभावित पार्नेे गरी जिल्लाका सबै जनप्रतिनिधिलाई बन्धक बनाउनेलगायत आन्दोलन सार्वजनिक गरिएको छ । संघर्ष समितिले सम्पूर्ण नेता तथा सरकारका प्रतिनिधिलाई जिल्ला प्रवेश निषेध गर्ने, माघ २४ मा दाङमा हुन लागेको प्रदेश ५ को राष्ट्रियसभा चुनाव हुन नदिने, कुनै पनि प्रकारको राज्यलाई कर नतिर्ने, र राजमार्गकेन्द्रित आन्दोलनलाई सशक्त बनाउने कार्यक्रमसमेत घोषणा गरेको छ । दीपायलमा तीन घाइते दिपायल संवाददाता खगेन्द्रबहादुर सिंहका अनुसार प्रदेश ७ को राजधानी धनगढी तोकेको विरोधमा आक्रोशित दिपायलवासीले प्रदर्शन सुरु गरेका छन् । प्रदर्शन क्रममा प्रहरीसँग ठाउँठाउँमा झडपसमेत भएको छ । झडपमा तीन प्रदर्शनकारी घाइते भएका छन् भने प्रदर्शनकारीलाई नियन्त्रणमा लिन प्रहरीले केही राउन्ड हवाई फायर गरेको छ । घाइतेको राजपुरस्थित सुजङ अस्पतालमा उपचार भइरहेको छ भने गम्भीर घाइते एक जनालाई नेपालगन्ज रिफर गरिएको छ । प्रदर्शनकारीले प्रधानमन्त्रीको पुत्ला दहन गर्नुका साथै जिल्ला वन कार्यालय डोटीको बा१ब ७६३९ नम्बरको मोटरसाइकलमा आगो लगाइदिएका छन् । सदरमुकाम सिलगढीस्थित जिल्ला वन कार्यालयमा रोकेर राखिएको उक्त मोटरसाइकल आन्दोलनकारीले सडकमा ल्याएर जलाइदिएका हुन् । सरकारको निर्णयविरुद्ध डोटीमा क्रियाशील राजनीतिक दलका नेताकार्यकर्ता, नागरिक समाजलगायतको आह्वानमा प्रदर्शन भएको छ । सरकारले निर्णय उल्ट्याएर दिपायललाई राजधानी नतोके पहाडी सात वटा जिल्लाको छुट्टै राज्य माग गर्दै आन्दोलन सुरु गर्ने प्रदर्शनकारीले चेतावनी दिएका छन् । सरकारको निर्णयप्रति आपत्ति जनाउँदै कांग्रेस नेता रामप्रसाद उपाध्यायले कडा आन्दोलन सुरु गर्ने बताए । डोटीबाट निर्वाचित जनप्रतिनिधिले समेत सरकारको विरोध गरेका छन् । प्रतिनिधिसभा सांसद प्रेमबहादुर आलेमगर, प्रदेशसभा सदस्य त्रिलोचन भट्ट र भरतबहादुर खड्काले सरकारले गरेको निर्णयप्रति असन्तुष्ट व्यक्त गर्दै सरकारविरुद्ध आन्दोलन छेड्नुपर्ने बताए । प्रदर्शनकारीले बिहानैदेखि डोटी बन्द गराउनुका साथै सातवटै पहाडी जिल्लामा जाने नाका बुडरसमेत बन्द गराएका छन् । प्रदेश ७ को माघ २४ गते हुने राष्ट्रियसभा सदस्य निर्वाचन सरकारले डोटीमा गर्नेे निर्णय गरे पनि प्रदेश राजधानी कायम नगरिएका कारण कुनै हालतमा उक्त निर्वाचन हुन नदिने आन्दोलनकारीले बताएका छन् । स्थानीय तहका प्रमुख तथा उपप्रमुखसमेत राष्ट्रियसभा निर्वाचन बहिष्कार गर्ने चेतावनी दिँदै आन्दोलनमा उत्रेका छन् ।"
राजधानी दाङ नभए प्रदेश टुक्रयाउने चेतावनी,"नेपालगन्जः बाँकेवासीले प्रदेश नम्बर पाँचको राजधानी बुटवल कायम भए ५ नम्बर प्रदेश टुक्र्याउने चेतावनी दिएका छन्। दाङलाई ५ नम्बरको राजधानी बनाउने चर्चा चलिरहेको बेला एकाएक सरकारले अस्थायी राजधानीको रुपमा बुटवल तोकिनुले यस प्रदेशका केही जिल्लाहरुमा आन्दोलन सुरु भएको छ। दाङमा राजधानी नतोकिएपछि शुक्रबार बाँकेले नेपालगन्जलाई प्रदेश राजधानीको माग गर्दै आन्दोलन थालेको हो। कुनैपनि हालतमा बुटवललाई राजधानी स्वीकार्न नसकिने भन्दै विभिन्न सरोकारवाला निकायहरुको सहभागितामा नेपाल वार एशोसियसन संघको नेतृत्वमा आन्दोलन सुरु भएको छ। शुक्रबारदेखि सुरु भएको आन्दोलन दाङ प्रदेश ५ को राजधानी नदिएसम्म कडाइका साथ निरन्तरता दिने बताइएको छ।आन्दोलनमा सहभागीहरु बाँकेका अगुवाहरुले केही गरी सरकारले हालको निर्णय नसच्याए ५ नम्बर प्रदेशलाई टुक्र्याउने चेतावनी दिएका छन्। ५ को राजधानी बाँकेमा नभए नयाँ मुलुक नयाँ प्रदेशको अवधारणा अघि सार्दै अन्दोलन चर्काइने भएको छ। रुपन्देही बाँकेका लागि अपायक पर्ने भएकाले रुपन्देहीलाई कुनै पनि हालतमा प्रदेशको राजधानी मान्न नसकिने बाँके निर्वाचन २ बाट निर्वाचित सांसद मो ईस्तियाक राइले बताए। हामीलाई कुनैपनि हालतमा बुटवल मान्य छैन, बाँकेलाई सरकारले पछाडी पार्न खोजको छ। यसको गम्भीर परिणाम भोग्नुपर्छ, त्यसका लागि जस्तोसुकै आन्दोलन पनि चर्काउन तयार छौं। आन्दोलनमा बाँकेका नवनिर्वाचित सांसद, जनप्रतिनिधि, व्यापारी, बुद्धिजीवीलगायतको ऐकयबद्धता रहेको छ। माओवादी केन्द्रबाट निर्वाचित सांसद अआइपी खरेलले पनि बाँकेलाई राजधानी नदिए नयाँ प्रदेश जन्माउने चेतावनी दिए। उनले २४ जिल्लाको केन्द्रको रुपमा रहेको बाँकेले बुटवल धाउनुपरे आठौं प्रदेश जन्माउन बाध्य हुने चेतावनी दिए। बाँके इतिहासिक सहर हुनुका साथै मध्य र सुदूरको केन्द्र पनि हो उनले भने, यदी हामी सबै बुटवल नै जानुपर्ने भयो भने, सरकारले पाँच नम्बर प्रदेश टुक्रिएको हेर्नुपर्नेछ। नेपाली काँग्रेसका प्रदेशसभा सदस्य सुरेन्द्र हमालले राज्यको नियतको कारण नेपालगन्ज पुरानो र भौतिक प्रर्वाधार भएर पनि पछाडि पारिएको आरोप लगाए। नेपालगन्ज उपमहानगरपालिकाका प्रमु्ख डा धवल शम्शेर राणाले नेपालगन्जको अस्तित्व नै समाप्त गर्ने गरी पूर्वाधार सबै भएर पनि बाँकेलाई पछाडी पारिएको बताए। उनले शान्तिपूर्ण तथा दबाबमुलक दह्रो आन्दोलनको विकल्प नरहेको ठोकुवा गरे। बाँकेलाई राजधानी बनाउन आन्दोलनको विकल्प नभएकोमा सबै बाँकेबासी एकमत हुँदै आन्दोलन घोषणा गरिएको पापडको नेतृत्व गरिरहेको बार नेपालगन्जका अध्यक्ष बलबहादुर चन्दले उल्लेख गरे। सरकारले निर्णय नसच्याए दाङ, बाँके र बर्दिया मिसाउँदै नयाँ प्रदेश बनाउने अथवा प्रदेश नम्बर ६ मा जाने भन्ने विषयमा समेत चर्चा चल्न थालेको छ। पश्चिम नेपालको मुख्य आर्थिक केन्द्रविन्दु नेपालगन्जलाई सरकरले उपेक्षा गरेको भन्दै राजधानी नबनाइए ठूलो मूल्य चुकाउने चेतावनी दिइएको छ। घरमा कालो झण्डा ५ नम्बर प्रदेशको राजधानी बुटवलमा बनाएको विरोधमा सम्पूर्ण नेपालगन्जबासीले विरोधस्वरुप घर घरमा कालो झण्डा राख्ने भएका छन्। प्रदर्शनकारीको अनुरोधपछि सरकारी निर्णयको विरुद्ध शनिबारदेखि प्रत्येक घर र व्यवसायिक पसलमा कालो झण्डा राखिने भएको हो। बाँकेलाई राजधानी नदिएसम्म कालोझण्डा राख्ने भएका छन्। यस्तै, सरकारले बाँकेवासीको मागलाई ध्यान नदिए आन्दोलनलाई चर्काउनुका साथै सडक अनिश्चितकाल ठप्प पार्ने चेतावनी दिएका छन्।"
आन्दोलन आवश्यक छैन : ओली,"काठमाडौं : एमाले अध्यक्ष केपी ओलीले प्रदेश प्रमुख र मुकाम परिवर्तन हुने हुँदा यस बिषयमा आन्दोलनको आवश्यक्ता नभएको बताएका छन्। स्वास्थ्य परीक्षण गरी बिहीबार स्वदेश फर्केका ओलीले त्रिभुवन अन्तर्राष्ट्रिय विमानस्थलमा पत्रकारसँग सरकारले नियुक्ति गरेको प्रदेश प्रमुख र मुकामका आफूहरूको सहमति नभएको बताए। प्रदेस मुकामका बिषयमा किन आन्दोलन गर्नेभन्दै उनले भने, यसको अन्तिम टूगो त संविधान अनुसार प्रदेश सभाको दुई तिहाईले गर्छ। प्रदेश मुकाम कहाँ राख्ने भन्ने आधिकारिक निर्णय त प्रदेशसभा बैठकको दुई तिहाईले गर्ने हो। त्यसैले आन्दोलन आवश्यक छैन।' प्रदेशका मुकामबारे सोधिएको प्रश्नमा ओलीले प्रदेशसभाका बैठकपछि त्यसले अनुकुलता, आवश्यकता र सम्भाब्यताका आधारमा प्रदेशका स्थायी मुकाम तोक्ने हुँदा सरकारको निर्णयका बिषयमा आन्दोलनमा नजान ओलीले सबैलाई आग्रह गरे। आफूहरुले सरकारलाई प्रदेशका अस्थायी मुकाम र प्रदेश प्रमुख तोक्न भनेको तर, सरकारले यसलाई राजनीतिक दाउपेचको विषय बनाएर लोकतन्त्रमाथि प्रहारको अस्त्र बनाएको भन्दै उनले चिन्ता व्यक्त गरे। प्रदेशका मुकाम र प्रदेश प्रमुख तोक्न सहमति दिएका थियौं, कहाँ तोक्ने र कसलाई तोक्ने विषयमा सरकारले हामीसँग सहमति मागेको थिएन', ओलीले भने। ढंग नपुर्याउँदा आन्दोलन' प्रदेश मुकाम तोकिए पछि भइरहेका प्रदर्शन अन्त्यका लागि दलहरूबीच सहमति, सहकार्य अपरिहार्य रहेकोमा प्रमुख दलका नेताहरूले जोड दिएका छन्। सरकारले बुधबार प्रदेश प्रमुख र प्रदेश मुकाम तोकोपछि धनकुटा, दाङ, कपिलवस्तु, डोटीलगायतका स्थानमा आन्दोलन भइरहेका छन्। कांग्रेस वरिष्ठ नेता रामचन्द्र पौडेलले प्रदेश मुकाम तोक्दा सरकारले ढंग नपुर्याएको टिप्पणी गरे। उनले अन्नपूर्णसँग भने, सरकारले प्रदेशका सांसदको शपथ ग्रहण गर्ने स्थानका लागि प्रदेश उच्च आदालत रहेको ठाउँमा राख्नु पर्थ्यो। त्यो गर्न सकेन। आफूले गरेको गल्ती सच्याउन सरकारले तत्काल सर्वदलीय बैठक डाकेर आन्दोलन अन्त्यका लागि आग्रह गर्नुपर्छ।' दलहरू बीचको सहमतिबाटै दश वर्षे द्वन्द्व अन्त्य भएको स्मरण गर्दै पौडेलले भने, प्रदेश मुकामको विरोधमा भइरहेका प्रदर्शनले निकास नपाउने कुरै छैन। तर यसका लागि दलहरू बीच सहमति, सहकार्य र एकता अपरिहार्य छ।' एमाले महासचिव ईश्वर पोखरेलले मुलुकमा उत्पन्न पछिल्लो परिस्थितिको जिम्मेवार जनमत अस्वीकार गरी सत्ता लम्याउने खेलमा लागेको वर्तमान सरकारले लिनुपर्ने जिकिर गरे। उनले भने, प्रदेश प्रमुख र अस्थायी केन्द्र तोक्ने कार्य हिंसामा परिणत हुनुमा वर्तमान सरकारको ढिलासुस्ती जिम्मेवारी छ। सयममा नै यी विषयमा भएका भए आजको दिन आउदैनथ्यो।' ताजा जनमत अनुसार सत्ता सुम्पनु अहिलेको समस्याको निकास हो' महासचिब पोखरेलले जोड दिए। माओवादी केन्द्रका उपाध्यक्ष नारायणकाजी श्रेष्ठले मुकाम तोक्न सरकारको निर्णय पछिका हिंसात्मक घटनाले आफूहरूलाई चिन्तित तुल्याएको बताए। मुकामकै विषयमा थप हिंसात्मक घटना नहोस् भन्नाका लागि सरकार र सरोकारवाला सजग र सर्तक हुनैपर्छ', उनले भने। खानेपानी तथा सरसफाई मन्त्री महेन्द्र यादवले प्रदेश सांसदलाई शपथ ग्रहण गराएर राष्ट्रिय सभा निर्वाचनमा मतदान गराउने उद्देश्यले मात्रै सरकारले प्रदेश मुकाम तोकेको जनाउँदै यसको बिरोधमा उत्रनुको कुनै औचित्य नरहेको बताए। बैंककमा स्वास्थ्य परीक्षण गरी स्वदेश फर्केका एमाले अध्यक्ष केपी शर्मा ओलीले अस्थायी मुकामका विषयमा विरोधमा नउत्रन गरेको अपिललाई सरकारले सकारात्मक रुपमा लिएको मन्त्री यादवले बताए। सरकारले राजनीतिक दल र तिनका कार्यकर्तालाई मुकाम तोकेको बिरोधमा नलाग्न अपिल गर्ने उनले बताए।"
प्रदेश प्रमुखको सपथ समारोहमा पत्रकारले प्रवेश नै पाएनन्,काठमाडौं : राष्ट्रपति निवासमा आयोजित प्रदेश प्रमुखको सपथ समारोहमा निजी सञ्चार माध्यमका पत्रकारलाई प्रवेशमा रोक लगाइएको छ। शुक्रबार दिउँसो ४ बजे प्रदेश प्रमुखको पद तथा गोपनियताको सपथका लागि निम्ता गरिएको भए पनि निजी सञ्चार माध्यमका पत्रकारलाई प्रवेशमा रोक लगाइएको हो। प्रवेश दिने भनेर लामो समय पर्खाएर अन्तिममा प्रवेश नदिएको राष्ट्रपति निवासमा रहेका अन्नपूर्णका फोटो पत्रकार अशोक दुलालले जानकारी दिए। राष्ट्रपति कार्यालयका सुरक्षाकर्मीले सरकारी सञ्चार माध्यमका पत्रकारलाई छानिछानी सपथ समारोहमा लगेर निजी सञ्चारमाध्यमका पत्रकारलाई प्रवेश नदिएका हुन्। राष्ट्रपतिले सातै प्रदेशका प्रमुखलाई एकसाथ सपथ गराउँदै छन्। संवैधानिक व्यवस्था अनुसार प्रदेश प्रमुखले राष्ट्रपतिबाट सपथ लिन लागेका हुन्। प्रदेश प्रमुखको सपथसँगै प्रदेश सरकार गठनको प्रक्रिया अगाडि बढ्ने विश्वास लिइएको छ। सरकारले बुधबार सातै प्रदेशका प्रमुख नियुक्त गरेको थियो। प्रदेश नम्बर १ : गोविन्द सुब्बा प्रदेश नम्बर २ : रत्नेश्वरलाल कायस्थ प्रदेश नम्बर ३ : अनुराधा कोइराला प्रदेश नम्बर ४ : बाबुराम कुँवर प्रदेश नम्बर ५ : उमाकान्त झा प्रदेश नम्बर ६ : दुर्गा खनाल प्रदेश नम्बर ७ : मोहनराज मल्ल
धनकुटामा निषेधाज्ञा जारी,"धनकुटाः धनकुटामा निषेधाज्ञा जारी भएको छ। बिहीबार दिनभरी कर्फ्यू लगाएको स्थानीय प्रशासनले शुक्रबार बिहान बजारमा माइकिङ गरेर निषेधाज्ञा लगाएको हो। प्रमुख जिल्ला अधिकारी प्रेमप्रकाश उप्रेतीले कर्फ्यू हटाएर शुक्रबारदेखि निषेधाज्ञा जारी गरेको बताए। निषेधाज्ञा जारी राख्ने वा हटाउने विषयमा राजनीतिक पार्टीका नेताहरुसँग शुक्रबार दिउँसो ११ बजे छलफल राखेको प्रजिअ उप्रेतीले बताए । प्रशासनले निषेधाज्ञा जारी गरेपछि स्थानीय बजारमा हिड्डुल गर्न दिएको छैन। हतियारधारी प्रहरीले सर्वसाधारणलाई घरभित्रै बस्न अनुरोध गरेका छन्। निषेधाज्ञाको कारण धनकुटाको बजार, यातायात, वित्तिय संस्था, शिक्षण संस्था बन्द रहेको छ। निषेधाज्ञा लागू भएको अवस्थामा ५ जनासम्मको समूहमा मात्र हिड्न र बजारमा किनमेल गर्न पाउने कानुनी व्यवस्था छ। स्थानीय प्रशासनले कर्फ्यू नभई निषेधाज्ञा लगाएको भनेता पनि बजार क्षेत्रमा स्थानीयलाई सुरक्षाकर्मीले सामान्य हिड्डुल गर्न नदिएको नेविसंघ धनकुटाका सभापति बालानन्द दाहालले बताए। प्रादेशिक राजधानी धनकुटामा हुनुपर्ने माग राख्दै जारी आन्दोलन तनावग्रस्त बनेपछि बिहीबार ११ बजेदेखि स्थानीय प्रशासनले कर्फ्यू लगाएको थियो। तर पछि स्थानीय प्रशासनले कर्फ्यूलाई सच्याएर निषेधाज्ञा मात्र जारी गरेको बताएको थियो।"
सात सय आरोहीलाई प्रमाणपत्र दिइने,"काठमाडौं : नेपालका हिमाल आरोहण गरेका ७ सयभन्दा बढी पर्वतारोहीले आरोहण प्रमाणपत्र पाउने भएका छन्। पर्यटन विभागले रोक लगाएको भए पनि ४ वर्षपछि आएर नियमावली संशोधनमार्फत पर्वतारोहीलाई प्रमाणपत्र दिन थालेको हो। सगरमाथा आरोही संघका महासचिव लाक्पा रङडु शेर्पाका अनुसार विसं २०७१ पछि सगरमाथा, कञ्चनजंगा, ल्होत्से, मकालु, नुप्सेलगायत दुई दर्जनभन्दा धेरै हिमाल आरोहण गरेका ७ सयभन्दा धेरैले प्रमाणपत्र पाउने भएका हुन्। आरोहण दलका सदस्य, पर्वतीय पथप्रदर्शक, सरदार र हाइअल्टिच्यूट वर्करलाई मन्त्रालयको अनूसूची १३ र १४ अन्तर्गत प्रमाणपत्र दिइने भएको हो। पर्वतारोहीलाई हिमाल चढाउने जिम्मेवारी लिएर आरोहण गर्ने दलका सदस्यलाई विभागले आरोहण प्रमाणपत्र उपलब्ध गराउने छ। वर्षौंदेखि आरोहण प्रमाणपत्र दिए पनि नियतवस बीचमा रोकेर दुःख दिएको पथप्रदर्शकहरूको आरोप छ। नेपाल राष्ट्रिय पर्वतारोहण पथप्रदर्शक संघका अध्यक्ष सुनारबहादुर गुरुङ उचाइमा जाने कामदारबिना राज्यले लाखौं राजस्व लिएर दिने आरोहण अनुमति व्यर्थ हुने भएकाले कामदारको हित हुने गरी सेवासुविधा उपलब्ध गराउन माग गरे। उमेर ६५ वर्ष पुगेपछि जीवन बिमा नहुने भएकाले हिमाल आरोहण गर्न पाउँदै राज्यले कामदारलाई सुविधा दिनेतर्फ पनि विचार गर्नुपर्ने बताए। आरोहीलाई शिखरमा पुर्याएर आधारशिविरसम्म सुरक्षित फर्काउने जिम्मा पर्वतीय पथ प्रदर्शक, सरदार, हाइअल्टिच्यूट वर्करले गर्ने र गाइड बिना कुनै आरोही चुचुरो पुग्न असम्भव हुने उनी बताउँछन्। विभागको अभिलेखले हिमालसँग मानवसम्बन्ध जोडिएको सन् १९५३ मा तेन्जिङ नोर्गे र सर एडमन्ड हिलारीको सफल सगरमाथा आरोहणदेखि नै पर्वतीय पथप्रदर्शक, सरदार र हाइअल्टिच्यूट वर्करले प्रमाणपत्र पाउँदै आएको देखाउँछ। नेपालमा परम्परागत र तालिमप्राप्त पर्वतारोही पथप्रदर्शकले काम गर्दै आएका छन्। नेपालले विश्वभरका हिमाल भएका देशका पर्वतारोही पथप्रदर्शकहरूको छाता संगठन अन्तर्राष्ट्रिय पर्वतारोहण पथप्रदर्शक संघको नेपाल सदस्यता लिईसकेको छ। नेपालमा हालसम्म अन्तर्राष्ट्रिय स्तरका ५० जना र राष्ट्रिय पर्वतारोही पथप्रदर्शक १७ जना छन्।"
माओवादीमा अन्तर्घातको चाङ' : दुई दर्जन नेतामाथि छानबिन,"काठमाडौं : प्रतिनिधिसभा तथा प्रदेशसभा चुनावमा अन्तर्घात गरेको आरोपमा माओवादी केन्द्रले दुई दर्जन नेता छानबिन सुरु गरेको छ। अन्तर्घातकै कारण पराजित भएको भन्दै वरिष्ठ नेता नारायणकाजी श्रेष्ठ, उर्मिला अर्याललगायतले उजुरी गरेपछि केन्द्रीय कार्यालयमा छानबिन अघि बढाएको हो। पार्टी नेताहरूकै असहयोग र अन्तर्घात' ले चुनाव हारेको भन्दै आरोपप्रत्यारोप हुन थालेपछि केन्द्रीय कार्यालय बैठकले अन्तर्घात छानबिन समिति गठन गरेको थियो। अनुशासन आयोगका संयोजक अमिक शेरचनको नेतृत्वमा गठित समितिमा लीलामणि पोखरेल, गणेश शाह, हितराज पाण्डे र रेखा शर्मा सदस्य छन्। समितिमा करिब २ दर्जन उजुरी परेको एक सदस्यले जानकारी दिए। तोकेको समयावधिमा परेका उजुरी संकलन भइरहेकाले उजुरीको संख्या अझै बढ्न सक्ने समिति संयोजक शेरचनले जानकारी दिए। कलेक्सनकै चरणमा छौं, ठ्याक्कै यति नै संख्या भनेर भन्न सकिँदैन तर समितिले उजुरी दिन सकिने तोकेको अवधिमा सम्बन्धित जिल्लाको सिफारिसका आधारमा अझै पनि प्रदेश कार्यालय हुँदै उजुरी आउने क्रम जारी छ', शेरचनले भने। एमाले उम्मेदवारले समेत दर्ता गराए माओवादी कार्यालयमा उजुरी समितिले २८ पुससम्म अन्तर्घातको छानबिन गर्न सम्बन्धित जिल्ला, प्रदेश र केन्द्रीय कार्यालयमा उजुरी दिन समयावधि तोकेको थियो। माओवादी केन्द्रका वरिष्ठ नेता नारायणकाजी श्रेष्ठलाई केन्द्रीय नेताहरूकै निर्देशनमा जिल्ला नेताहरूले अन्तर्घात गरेको उजुरी परेको छ। उनी गोरखा २ बाट प्रतिनिधिसभामा नयाँ शक्तिका संयोजक तथा पूर्वप्रधानमन्त्री डा बाबुराम भट्टराईसँग पराजित भएका थिए। महिला नेतृ उर्मिला अर्याल पर्सा ४ मा पराजित भएकी थिइन्। उनलाई नेता जालिम मियाँलगायतले असहयोग गरेर पराजित गराएको उजुरी परेको छ। उनलाई हराउन रौतहटका माओवादी नेतासमेत प्रयोग गरिएको उजुरीमा उल्लेख छ। समितिले उजुरी नखोलेकाले उजुरी परेका नेताहरूबारे बताउन सक्ने अवस्थामा समिति सदस्य छैनन्। यो उम्मेदवारलाई हराउन यी नेता कार्यकर्ताले भूमिका खेले भन्ने अहिल्यै बताउन सकिन्न तर अन्तर्घातका कारण हारेका उजुरीहरू छन्', समितिका सदस्य नेता लीलामणि पोखरेलले भने, उजुरी कलेक्सन भइरहेको छ, सकिएलगत्तै छानबिन प्रक्रिया अघि बढेपछि मात्र भन्न सकिएला।' एमाले उम्मेदवारले गरे उजुरी ! समितिमा एमाले उम्मेदवारले समेत उजुरी दर्ता गराएका छन्। रौतहट २ का प्रतिनिधिसभा उम्मेदवार मो मुस्ताक आलम र सोही निर्वाचन क्षेत्रका प्रदेशसभा (क) का उम्मेदवार शैलेन्द्र शाहले माओवादी अन्तर्घात' का कारण चुनाव हारेको भन्दै छानबिन गरी कारबाहीको मागसहित उजुरी दर्ता गराएका हुन्। उक्त क्षेत्रको प्रतिनिधिसभा र प्रदेशसभाका दुवैका उम्मेदवारले संयुक्त हस्ताक्षरसहित माओवादी पूर्वसांसद अशोक जैसवालमाथि कारबाही माग गदै उजुरी दर्ता गरेका हुन्। प्रतिनिधिसभा र प्रदेशका दुवै क्षेत्र माओवादी नेता अशोक जैसवालको अन्तर्घात र असहयोगले हारियो, त्यसको छानबिन र कारबाही माग गर्दै उजुरी दिएका हौं', प्रदेश (क) का उम्मेदवार शाहले भने। उजुरीमा जैसवाललाई कारबाही गरी पार्टी एकतापछि कुनै पनि जिम्मेवारी नदिन आग्रह गरिएको छ। जैसवालले सुरुमा चुनाव प्रचारमा असहयोग गरेको र पछि उम्मेदवारसँग ३० लाख रुपैयाँ मागेको उजुरीमा उल्लेख छ। छानबिन कार्यविधि तयार छानबिन समितिले छानबिन कार्यविधि तयार पारेको छ। समिति सदस्य तथा माओवादी नेता गणेश शाहले उजुरी छानबिनका लागि ५ वटा मापदण्ड बनाइएको बताए। उनका अनुसार संगठित रूपमा अन्तर्घात गरेको, पदमा बसेर पदीय आचरणविपरीत अन्तर्घात गरेको, रकम लिएर मत बिक्री गरेकोजस्ता अन्तर्घात पहिचान गरेर सोही आधारमा छानबिन मापदण्ड बनाइएको छ। आन्तरिक प्रक्रियाका आधारमा केकसरी छानबिन गर्ने कार्यविधि बनेको छ', समिति सदस्य पोखरेलले भने, बयान लिने, कसरी अनुसन्धान गर्ने, आरोप प्रमाणित कसरी गर्नेजस्ता प्रक्रियामा केन्द्रित रहेर कार्यविधि बनाएका छौं।' उनले माघभित्रै उजुरी छानबिन गरी केन्द्रीय कार्यालयमा समितिले रिपोर्ट बुझाउने तयारी रहेको बताए। अन्तरपार्टी छानबिन अन्योलमा अन्तरपार्टी अन्तरघातको उजुरी समेत परेपछि छानबिन गर्नेनगर्ने समिति अन्योलमा छ। रौतहट २ का एमाले उम्मेदवारले माओवादी नेताको अन्तर्घातले हारेको उजुरी दिएपछि छानबिन गर्नेनगर्नेमा समिति अन्योलमा परेको हो। समितिले बनाएको कार्यविधि आन्तरिक छानबिनका लागि मात्र भएकाले उजुरी परेको भए छानबिन नहुने सदस्य पोखरेलले बताए। आन्तरिक अन्तर्घात छानबिनका लागि समिति गठन भएको हो', उनले भने, तर अन्तरपार्टी अन्तर्घात समितिले छानबिन गर्दैन। त्यस्तो उजुरी आएको भए दुई पार्टीका शीर्ष नेताको मूल्यांकनका आधारमा हुन्छ।' संयोजक शेरचनले भने संकलन भइरहेकाले उजुरी आएको भए के कसरी टुंगो लगाउने समितिभित्र छलफल गरेर ठोस योजना बनाइने बताए। त्यस्तो उजुरी आए नआएको भन्न सक्दैनौं तर आएको रहेछ भने छलफल गरेर निर्णय लिन्छौं,' उनले भने।"
प्रदेश प्रमुखले १२ कर्मचारी नियुक्त गर्न पाउने,"काठमाडौं : सरकारले प्रदेश कार्यालय र कर्मचारी व्यवस्थापनका लागि प्रक्रिया अघि बढाएको छ । सामान्य प्रशासन मन्त्रालयको समन्वयमा प्रधानमन्त्री तथा मन्त्रिपरिषद् कार्यालयले प्रदेश प्रमुख, मन्त्रिपरिषद्, मुख्यमन्त्रीको कार्यालय एवं मन्त्रालयको खाकासहितको संरचना तयार पारिसकेको छ। मन्त्रिपरिषद् बैठकले प्रदेश प्रमुख सचिवालयमा रहने कर्मचारीको दरबन्दीसमेत स्वीकृत गरेको छ । स्वीकृत संरचनाअनुसार प्रदेश प्रमुखले आफ्नो स्वकीय सचिवालयमा १२ कर्मचारी नियुक्त गर्न पाउनेछन् । प्रदेश प्रमुखले प्रमुख स्वकीय सचिव, सहस्वकीय सचिव, उपस्वकीय सचिव, स्वकीय अधिकृत, फोटोग्राफर अधिकृत, कम्प्युटर सहायक, प्रशासन सहायक एकएक जना नियुक्त गर्न पाउने छन् भने हलुका सवारी चालक र कार्यालय सहयोगी दुईदुई जना नियुक्त गर्न पाउने छन् । प्रदेश मुख्यमन्त्री, प्रदेश प्रमुख र मन्त्रालयमा केन्द्रबाट आवश्यकताअनुसार सचिव, सहसचिव, उपसचिवदेखि कार्यालय सहयोगीसमेत गरी झन्डै दुई हजारदेखि तीन हजार कर्मचारी खटाउने सरकारी तयारी छ । प्रदेश प्रमुखको कार्यालयमा सहसचिव नेतृत्वमा व्यवस्थापन महाशाखा, सूचना तथा समन्वय महाशाखा गरी दुई वटा महाशाखा रहनेछन् । सरकारले प्रदेश प्रमुखको सरकारी सचिवालयमा सचिव नेतृत्वमा विभिन्न श्रेणीका १३ कर्मचारीको दरबन्दी स्वीकृत गरेको छ । प्रदेश प्रमुखको सेवासुविधासम्बन्धी ऐन २०७४ मा प्रदेश प्रमुखले राख्न पाउने स्वकीय सचिवालयका कर्मचारीको छुट्टै व्यवस्था छ । सरकारले बुधबार प्रदेश १ को विराटनगर, प्रदेश २ को जनकपुर, प्रदेश ३ को हेटांैडा, प्रदेश ४ को पोखरा, प्रदेश ५ को बुटवल, प्रदेश ६ को सुर्खेत र प्रदेश ७ को धनगढीमा प्रदेश प्रमुखको कार्यालय, मुख्यमन्त्री कार्यालय र मन्त्रालय रहने निर्णय गरेको हो । अस्थायी मुकाम तोकिएकै स्थानमा प्रदेशसभा सचिवालय, प्रदेशसभा हल, प्रदेश सभामुख र उपसभामुखको निवास, प्रदेश प्रमुखको कार्यालय, प्रदेश प्रमुखको निवास, प्रदेश मुख्यमन्त्रीको कार्यालय, मुख्यमन्त्रीको निवास र प्रदेश मन्त्रालयको कार्यालय रहनेछन् । सामान्य प्रशासन मन्त्रलायका प्रवक्ता सहसचिव शिवराम न्यौपानेले प्रदेशमा कर्मचारी व्यवस्थापन गर्न गृहकार्य अघि बढाइएको जानकारी दिए । मुख्यमन्त्री कार्यालयको प्रशासनिक प्रमुखको रूपमा खटाइने सचिवलाई प्रदेश प्रमुखसचिव भनिनेछ । सचिवस्तरका कर्मचारीलाई प्रदेश प्रमुख सचिवको रूपमा खटाइने छ । प्रदेश मुख्यमन्त्रीको कार्यालयमा प्रदेश सचिवका रूपमा सहसचिवलाई पठाइने छ । प्रदेशमा सात वटा मन्त्रालय प्रस्ताव गरेको छ । प्रस्ताव मन्त्रिपरिषद्बाट स्वीकृत हुने क्रममा रहेको प्रधानमन्त्री कार्यालयले जनाएको छ । प्रस्तावित खाका सात वटा मन्त्रालय, विभिन्न विभाग, मन्त्रालय मातहतका विभिन्न प्रादेशिक कार्यालय, प्रादेशिकस्तरका सार्वजनिक संस्थान, विकास समिति, हालका क्षेत्रीय अस्पताल, प्रदेश लोकसेवा अञ्चल अस्पताल, प्रदेश राजस्व कार्यालय, प्रदेश वन मन्त्रालय जनस्वास्थ्य कार्यालय, प्रदेश प्रहरी, विभिन्न विकासे कार्यालय तथा परियोजना प्रदेश मन्त्रिपरिषद् तथा मुख्यमन्त्रीको कार्यालय : प्रदेश मन्त्रिपरिषद्, मुख्यमन्त्रीको कार्यालय प्रदेशभित्रको शासन व्यवस्थाको सामान्य निर्देशन, प्रदेश कर्मचारी व्यवस्थापनसहित २९ वटा जिम्मेवारी प्रदेश गृह मन्त्रालय : शान्ति सुरक्षा, प्रदेश प्रहरी, प्रदेश अनुसन्धान ब्युरो, विपद् व्यवस्थापन र द्वन्द्व व्यवस्थापनलगायत ४४ वटा जिम्मेवारी प्रदेश अर्थ मन्त्रालय : अर्थ, योजना, तथ्यांक, वित्तीय संस्था सञ्चालन, उद्योग, वाणिज्य, आपूर्ति, पर्यटन र श्रम लगायत ६८ वटा जिम्मेवारी प्रदेश पूर्वाधार विकास मन्त्रालय : सडक, खानेपानी, जलस्रोत, ऊर्जा, सिँचाइ र यातायातलगायत २३ वटा जिम्मेवारी प्रदेश कृषि तथा भूमि व्यवस्था मन्त्रालय : कृषि, पशुपक्षी, भूमि व्यवस्था, गुठी, सहकारी, र गरिबी निवारणलगायत ३६ वटा जिम्मेवारी प्रदेश वन विज्ञान वातावरण मन्त्रालाय : वन, विज्ञान, वातावरण र जलवायु परिवर्तनलगायत ३२ वटा जिम्मेवारी निर्धारण प्रदेश शिक्षा, स्वास्थ्य तथा सामाजिक विकास मन्त्रालय : शिक्षा, स्वास्थ्य, सरसफाइ, महिला, युवा, तथा खेलकुद, रोजगारी, सामाजिक सुरक्षा, भाषा, संस्कृतिलगायत ६० वटा जिम्मेवारी"
प्राचीन मिथिला राजधानीलाई न्याय',"जनकपुरधाम : सरकारले प्रदेश २ को अस्थायी मुकाम जनकपुरमा तोकेपछि स्थानीयवासीमा खुसियाली छाएको छ। उनीहरूले सरकारी निर्णयको स्वागत गरेका छन्। यो सहर प्राचीन मिथिलाको राजधानीका रूपमा परिचित भएकाले अस्थायी राजधानी (मुकाम)का रूपमा पुनरावृत्ति पाएको स्थानीय बुद्धिजीवीको भनाइ छ। सरकारले जनकपुरलाई अस्थायी राजधानी तोक्ने निर्णय गर्नु अप्रत्याशित नभई स्वाभाविक रहेको प्राध्यापक भोगेन्द्र झा बताउँछन्। जनकपुरलाई राजधानी तोकेर उपकार गरेको होइन, यो हुनु नै थियो। जनकपुरप्रति कहींकतै विवाद भएको छ भने त्यो संघीयताको विरोधमा उचालिएको कुकृत्य मात्र हो', उनी भन्छन्, नेपाललाई नचिन्नेहरू पनि जनकपुरलाई माता सीताको नगरीका रूपमा रामायणबाट परिचित छन्। यस अर्थमा यो सहरले आफ्नो परिचय दिइरहन आवश्यक छैन।' तत्कालीन राज्य पुनःसंरचना आयोगका सदस्यसमेत रहेका झाका अनुसार जुन बेला मधेसमा दुई प्रदेशको कुरा थियो र चितवनसम्म सिमाना जोडिएर आयोगले खाका बनाउँदै थियो त्यस बेला पनि सात सदस्यले राजधानीका रुपमा जनकपुरलाई एकमतले स्वीकार गरेका थिए। पहिलो संविधानसभामा १४ प्रदेशको अवधारणा आउँदा पनि जनकपुरलाई मधेस प्रदेशको राजधानी स्वीकार गरिएको उनी उल्लेख गर्छन्। तसर्थ, सरकारको यो निर्णय उपयुक्त रहेको उनको ठहर छ। प्रदेश २ का आठ जिल्लामध्ये जनकपुर मध्यभागमा पर्ने हुँदा प्रशासनिक सुगमताका आधारमा पनि यो सबैका लागि पायक ठाउँ रहेको अर्थविद् प्राध्यापक सुरेन्द्र लाभ बताउँछन्। हुलाकी राजमार्ग निर्माण भएपछि राजविराजबाट वीरगन्जसम्म जनकपुरको दूरी अझै घटेर सहज पहुँच हुने उनी बताउँछन्। अर्कातर्फ जनकपुरमा अहिले पनि प्रदेशसभाका लागि पर्याप्त भौतिक संरचना छन्', उनी भन्छन्, नयाँ संरचना निर्माणबिना नै एक वर्षसम्म निर्वाध रूपमा कार्यसम्पादन गर्न सकिने भएकाले यो अस्थायी मुकामका लागि उपयुक्त छ।' जनकपुर मुलुककै पुरानो सहर भएकाले यसको इतिहास पनि अन्य सहरभन्दा बढी समृद्ध रहेको साहित्यकार तथा पत्रकार रोशन जनकपुरी बताउँछन्। उनका अनुसार यो सहरलाई राजधानी बनाउनका लागि अनेक आधार छन्। समृद्ध संस्कृति, विश्वमाझ स्थापित ऐतिहासिक पहिचान, धार्मिक, सांस्कृतिक, पर्यटकीय थलो, राजनीतिमा बलियो इतिहासलगायत आधारले गर्दा यो सहर राजधानीका लागि सबैभन्दा उपयुक्त रहेको उनको ठम्याइ छ। भारतीय सीमा क्षेत्रबाट १२ किलोमिटरभित्र रहेको जनकपुर सुरक्षाका दृष्टिकोणले पनि उपयुक्त देखिएको छ। भारतीय पक्षसँग व्यापार बढाउनका लागि जनकपुरमा ६ लेनको जनकपुरभिठ्ठामोड सडक विस्तार भइरहेको छ। जनकपुरजटही ६ लेनको सडकसमेत निर्माणाधीन छ। मुलुकै एक मात्र रेलमार्ग बर्दिबासजनकपुरजयनगरको निर्माणसमेत दु्रत गतिमा भइरहेको छ। आउँदो अक्टोबर महिनासम्म ब्रोडगेज रेल सञ्चालनको तयारी छ। पर्यटन प्रवद्र्धनका लागि हवाई यातायातलाई पनि प्राथमिकतामा राखेर जनकपुर विमानस्थल स्तरोन्नतिको काम अघि बढेको छ। यस्ता पूर्वाधार निर्माणले जनकपुरलाई सुन्दर र नमुना राजधानीका रूपमा स्थापित गर्न सकिने स्थानीय बुद्धिजीवी बताउँछन्।"
प्रदेश सरकार संचालनका लागि तयारी सुरु,"जनकपुरधाम : प्रदेश २ को अस्थायी मुकाम जनकपुर तोकिएपछि पहिलो प्रदेशसभा बैठक तथा प्रदेश सरकार संचालनको तयारी सुरु भएको छ। मन्त्रीपरिषदद्धारा प्रदेश प्रमुख नियुक्त गरी मुकाम कायम भएपछि जनकपुरमा प्रदेशसभा भवन, मुख्यमन्त्रीको कार्यालय, सभामुखको कार्यालय र मन्त्रालयको लागि स्थान निर्धारण गरी तयारी थालिएको हो। हालका लागि प्रदेश प्रमुखको कार्यालय मुरली चोकमा रहेको नेपाल राष्ट्र बैंकको भवनको अतिथी गृहमा राख्ने र प्रमुखको आवासको व्यवस्था पनि सोही कार्यालयमा गरिने योजना रहेको छ। त्यसैगरी प्रदेशसभा भवन, मुख्यमन्त्रीको कार्यालय र मन्त्रालयको लागि जनकपुर उपमहानगरपालिका १२ स्थित तीन बिगाह क्षेत्रफलमा फैलिएको शैक्षिक तालिम केन्द्र तथा जिल्ला शिक्षा कार्यालयको भवनमा राख्ने तयारी भइरहेको धनुषाका प्रमुख जिल्ला अधिकारी दिलीपकुमार चापागाईले जानकारी दिए। सातवटा सुविधासम्पन्न भवन रहेको शैक्षिक तालिम केन्द्र २०५५ सालमा निर्माण भएको हो। हाल नयाँ संरचना निर्माण वा पुराना संरचनाको मर्मत सम्भारमा रकम खर्चिनु साटो उपलब्ध भौतिक संरचनालाई प्रयोग गरी प्रदेश सरकारको कार्य तत्काललाई सम्पादन गर्न सकिने चापागाईले बताए। शैक्षिक तालिम केन्द्रमा प्रदेशसभाको बैठक कक्ष र शिक्षा कार्यालयमा मुख्यमन्त्रीको कार्यालय राखिने छ। त्यसैगरी प्रदेशमा सातवटा मन्त्रालय कायम गरिन भएकाले तालिम केन्द्र सञ्चालन रहेको भवनमा दुईवटा मन्त्रालय, केन्द्रको पुरुष शिक्षक प्रशिक्षार्थी आवासमा तीनवटा मन्त्रालय र महिला शिक्षक प्रशिक्षार्थी आवासमा दुईवटा मन्त्रालय राखेर काम सुरु गर्न सकिने तयारी गरिएको सहरी विकास तथा भवन निर्माण डिभिजन कार्यालय जनकपुरका प्रमुख गंगाप्रसाद यादवले जानकारी गराएका छन्। सोही भवनमा प्रदेशसभा कक्ष, प्रदेशसभाको सभामुखको कार्यालय र सभामुख निवास पनि तोकिने छ। त्यसैगरी हाल जिल्ला शिक्षा कार्यालयको भवनलाई व्यवस्थापन गरी मुख्यमन्त्रीको कार्यालय तथा मुख्यमन्त्री निवासको व्यवस्थापन गरिने छ। सरकारले यसअघि पूर्वाञ्चल क्षेत्रीय प्रशासकको संयोजकत्वमा गठन गरेको प्रादेशिक राजधानीको भौतिक संरचना अध्ययन तथा सिफारिस समितिले सहरी विकास मन्त्रालयलाई बुझाएको सिफारिस पत्रमा र हाल भइरहेको तयारीको आधारमा प्रदेश सरकारको मातहतमा रह्ने सबै मन्त्रालय, प्रदेशसभा भवन र मुख्यमन्त्रीको कार्यालय एउटै परिसरमा रह्ने छ। क्षेत्रीय प्रशासक राजेन्द्रमान सिंहको संयोजकत्वमा गठित समितिले तत्कालका लागि शैक्षिक तालिम केन्द्रको भवनलाई प्रयोग गरी प्रदेशसभाको बैठकको काम अघि बढाउन सकिने र भविष्यमा थप भौतिक संरचनाको आवश्यकता अनुसार नजिकै रहेको गुठी संस्थान मातहतको सात बिगाह जग्गालाई प्रयोगमा ल्याउन सकिने सुझाव दिएको छ समितिका सदस्यसचिव समेत रहेका डिभिजनल प्रमुख यादवले बताए। समितिले प्रदेश सरकारको कामकाज सञ्चालनका लागि कार्यालय व्यवस्थापन गर्न आवश्यक फर्निचर, लाइट,साउन्ड सहितका सामग्रीको तयारीका लागि सरकारसँग ५५ करोड रुपैंयाको मांग गरेको छ।"
