शीर्षक,विवरण
क्षयरोगबारे सचेतता,"नेपालले बुधबार क्षयरोगविरुद्धको ६४ औं दिवस मनायो । सामान्यतया टीबी भनिने यस रोगका कीटाणुको संक्रमणका कारण आज पनि विश्वको एकतिहाइ जनसंख्या जोखिममा रहेको देखिन्छ । शरीरको क्षति गर्ने क्षयरोग लाई आम मान्छेले फोक्सोसँग सम्बन्धित रोग ठान्छन् किनभने यसबाट संक्रमितमध्ये ७५ प्रतिशतलाई फोक्सोमै संक्रमण हुने गरेको छ । तर शरीरका अन्य अंगमा पनि यसको संक्रमण हुन्छ र यस्तोमा फोक्सोभन्दा शरीरका अन्य अंगको उपचार गर्न असहज हुन्छ । प्रतिवर्ष विश्वमा ८० लाख नयाँ क्षयरोगी थपिन्छन् भने २० लाख व्यक्तिको ज्यान क्षयरोगकै कारण जाने गरेको अनुमान छ । राष्ट्रिय क्षयरोग केन्द्रका अनुसार प्रत्येक वर्ष करिब पाँचदेखि सात हजार नेपालीले क्षयरोगकै कारण ज्यान गुमाउने गरेका छन् । चिकित्सकका अनुसार क्षयरोगका कीटाणुबाट प्रभावित सबैलाई यो रोग लाग्दैन । क्षयरोगका कीटाणुले आक्रमण गरेका व्यक्तिमा पर्याप्त रोग प्रतिरोधात्मक क्षमता छ भने यो रोगले हानि पुर्याउन सक्दैन । तर कुपोषण र एचआईभी संक्रमित व्यक्तिमा भने यो रोग छिटो विकसित हुन्छ । क्षयरोगका कीटाणुले आक्रमण गरेका व्यक्तिमध्ये करिब १० प्रतिशत व्यक्तिमा मात्र क्षयरोग विकास हुन सक्छ अर्थात् तिनमा रोगका लक्षण देखा पर्छन् । तीन साता या सोभन्दा बढी समय खोकी लागे, खकारमा रगत देखिए, श्वास फेर्न गाह्रो या छाती भारी भए, अकस्मात शरीरको धेरै तौल घटे, पसिना आउने भएर थकाइको महसुस भए क्षयरोगको आशंका हुन्छ । त्यस्तै टीबी मेनेन्जाइटिस हुँदा बिस्तारैबिस्तारै टाउको दुख्ने, घाँटी अररो हुने, ज्वरो आउने, शरीर काम्ने, मानसिक भ्रम हुने र बेहोस हुने आदि हुन सक्छ । पेटमा क्षयरोग हुँदा दुब्लाउँदै जाने, पेट दुख्ने, पेटमा छाम्दा डल्लो फेला पर्ने, दिसा पातलो हुने, मन्द ज्वरो आउने तथा खानामा अरुचि हुने लक्षण देखिन सक्छ । हाडजोर्नीको क्षयरोगमा हाडजोर्नी दुख्ने, सुन्निने र छालामा प्वाल बनी पिप निस्कने हुन सक्छ । फोक्सोबाहेक अन्य भागमा लाग्ने क्षयरोग निदानको लागि बायोप्सी, कल्चर परीक्षण आदि उपयोगी हुन सक्छ । नेपालमा क्षयरोग उपचारका लागि चार हजार बढी क्षयरोग उपचारसम्बन्धी डट सेवा केन्द्र छन् । नियमित औषधी सेवनले निको हुने यस्तो रोग निको हुन्छ, तर रोग लाग्नुभन्दा पहिल्यै रोगै लाग्नै नदिन सबै सचेत हुन जरुरी छ । त्यसका लागि स्वस्थ जीवन नै पहिलो सर्त हो । स्वस्थ जीवनको पहिलो आधार हो अनुशासित जीवनशैली । खानपान तथा आहारविहारमा पर्याप्त ध्यान दिन सके ब्याक्टेरियाजन्य सबै रोगबाट धेरै हदसम्म जोगिन सकिन्छ । रोग प्रतिरोधात्मक जीवनका लागि स्वस्थ जीवनका आठ सूत्र अपनाउनु उचित हुन्छ । पहिलो, धूमपान नगर्ने र गरिरहेका व्यक्तिको निकट नबस्ने । दोस्रो, खानपानमा धेरै फलफूल, सागपात र काँचोकचिलो सामेल गर्ने । तेस्रो नियमित रूपमा शारीरिक व्यायाम गर्ने । चौथो शरीरलाई आफ्नो उचाइअनुसार ठिक्क तौल कायम राख्ने । पाँचौं, जाँडरक्सी नखाने । छैटौं, पर्याप्त मात्रामा सुत्ने । सातौं संक्रमणबाट जोगिन नियमित सफा पानीले नुहाउने, हात धुने र मासुलाई राम्रोसँग पकाएर मात्र खाने । जनावरमा लागेका अनेक रोग मासुबाट मानिसमा सर्ने भएकाले मासुमा सचेत हुनुपरेको हो । आठौं, तनाव र भागदौडको जीवन नजिउने, थोरै मात्र समय भए पनि वनजंगल र एकान्त ठाउँमा डुल्ने या ध्यान गर्ने । यसो गर्दा शरीरमा रोग प्रतिरोधात्मक क्षमता बढ्छ र अन्य तमाम रोगका साथै क्षयरोगबाट कसैले पनि संक्रमित हुनुपर्ने छैन ।"
"भक्तपुर २ : दमन र महेशबीच कडा टक्कर, अनुराधाको छुट्टै दाबी","भक्तपुर : निर्वाचन नजिकिएसँगै विभिन्न दलका उम्मेदवार सार्वजनिक कार्यक्रमभन्दा भित्री बैठक र भेटवार्तामा व्यस्त हुन थालेका छन्। भक्तपुरका दुई निर्वाचन क्षेत्रमध्ये २ नम्बर क्षेत्रका उम्मेदवारको पछिल्लो दैनिकी पनि यस्तै व्यस्ततामा बित्न थालेको छ। उम्मेदवारले चुनाव प्रचारप्रसार गर्न घरदैलो, सभा, बैठक लगभग टुंग्याइसकेका छन्। त्यसैले उनीहरू अहिले आन्तरिक बैठक र भेटवार्तामार्फत मन्त्रणा गर्न व्यस्त छन्। भक्तपुरमा क्षेत्र नं २ सबैको चासोको क्षेत्र हो। बीचमा धेरै वर्ष निष्क्रिय रहेका पूर्वसभामुख दमननाथ ढुंगानाले कांग्रेसको टिकट पाएसँगै यस क्षेत्रमा सबैको ध्यान केन्द्रित भएको छ। क्षेत्र नं १ नेपाल मजदुर किसान पार्टीका प्रभाव बढी भए पनि क्षेत्र नं २ मा कडा प्रतिस्पर्धा हुने देखिन्छ। यहाँ लोकतान्त्रिक गठबन्धन र वाम गठबन्धनबीच कडा प्रतिस्पर्धा छ। त्यसैले पनि यस क्षेत्रमा सबैको ध्यान तानिएको छ। नेमकिपा यहाँ रक्षात्मक स्थितिमा छ भने बाँकी दल निर्णायक अवस्थामा छैनन्। ढुंगाना र बस्नेतको टर्निङ पोइन्ट यहाँ लोकतान्त्रिक गठबन्धनका लागि कांग्रेसका उम्मेदवार पूर्वसभामुख ढुंगाना र वाम गठबन्धनका लागि एमालेका उम्मेदवार महेश बस्नेतबीच कडा टक्करको अवस्था छ। पूर्वसभामुख ढुंगाना यहाँबाट जितेर आफ्नो राजनीतिको दोस्रो इनिङ सुखद बनाउन लागिपरेका छन्। वाम गठबन्धनका उम्मेदवार पूर्वउद्योगमन्त्री बस्नेत आफू दोस्रोपटक हार्न तयार देखिँदैनन्। यस क्षेत्रको नतिजाले ढुंगाना र बस्नेत दुवैको राजनीतिक भविष्य निर्धारण गर्ने निश्चितप्रायः छ। त्यसैले यो निर्वाचनलाई दुवै उम्मेदवारको राजनीतिको टर्निङ प्वाइन्ट मानिएको छ। तर, निर्वाचनको अन्तिम नतिजा नआएसम्म केही भन्न सकिने अवस्था छैन। राजनीतिक विश्लेषकहरू निर्वाचनअघि गरिने खुला प्रचारप्रसारभन्दा चुनावको अघिल्लो रात हुने गतिविधिले सम्भावित परिणाम नै उल्ट्याउने बताउँछन्। स्वतन्त्र मतदाता पनि यही समयमा एउटा पक्षबाट अर्कोतिर ढल्कन्छन्। त्यसैले चुनावको अन्तिम नतिजा नआउन्जेल भक्तपुर क्षेत्र नं २ मा कसले बाजी मार्छ, अहिल्यै भन्न सहज छैन। यस क्षेत्रको नतिजाले ढुंगाना र बस्नेत दुवको राजनीतिक भविष्य निर्धारण गर्ने निश्चितप्रायः छ। भक्तपुरको आवश्यकता केन्द्रीय नेता : ढुंगाना लोकतान्त्रिक गठबन्धनका उम्मेदवार पूर्वसभामुख ढुंगानाले यस क्षेत्रमा आफूले जित्ने दाबी गरेका छन्। उनले भक्तपुरको आवश्यकता स्थानीय नभई केन्द्रीय नेता रहेको र त्यो आफ्नो उम्मेदवारीले पूरा गरेको तर्क गरे। भक्तपुरको पहिचान र क्षमता देशभर मात्रै होइन, विश्वमै उजागर गर्न स्थानीय होइन, केन्द्रीय नेताको आवश्यकता छ, उनले भने, मेरो उम्मेदवारी त्यही आवश्यकताको पूर्ति हो। उनले भक्तपुरको अव्यवस्थित र अनियन्त्रित सहरीकरण रोक्दै सांस्कृतिक राजधानी बनाउनु आफ्नो एजेन्डा भएको सुनाए। भक्तपुरका युवालाई पर्याप्त रोजगारी सिर्जना गर्नु मेरो पहिलो प्राथमिकता हो, उनले भने, भक्तपुरमा पर्यटनको दिगो विकासमा म ध्यान दिनेछु। युवालाई देशको सुखद भविष्य जिम्मा लगाउन आफू राजनीतिमा फेरि होमिएको उनको तर्क थियो। १२१४ हजार बढी मतले जित्छु लोकतान्त्रिक गठबन्धनका उम्मेदवार ढुंगानाले यस क्षेत्रमा आफूहरूको मत बढी रहेको दाबी गर्दा वाम गठबन्धनका उम्मेदवार बस्नेतले प्रतिद्वन्द्वीभन्दा १२ देखि १४ हजार बढी मत ल्याएर जित्ने ठोकुवा गरे। हामीले स्थानीय तहको निर्वाचनमै जितेर देखाइसक्यौं। अहिले वाम गठबन्धन भएपछि चार हजार मत बढेको छ, उनले भने, कांग्रेसले टुरिस्ट उम्मेदवार उठाएपछि कांग्रेसभित्र असन्तुष्टि छ। लोकतान्त्रिक गठबन्धनमध्ये कांग्रेसबाहेक अरूको मत हामीलाई आउँछ। भक्तपुर क्षेत्र नं २ मा दोस्रोपटक उम्मेदवारी दिएका नेता बस्नेतले वाम गठबन्धन जित्ने धेरै आधार रहेको सुनाए। भक्तपुरको विकास निर्माणको फेहरिस्त नै बनाएका उनले भने, भक्तपुरको आधा क्षेत्र स्याटेलाइट सिटी बन्दै गर्दा आधा क्षेत्र प्रदेश राजधानी बन्नेछ। जसले गर्दा भक्तपुर व्यवस्थित सहरमा विकास गर्ने हाम्रो मुख्य एजेन्डा हो। जनता ठूला दलको विपक्षमा : थापामगर लोकतान्त्रिक र वाम गठबन्धनका उम्मेदवारले मतदाता आफ्नो पक्षमा रहेको दाबी गरिरहँदा नेमकिपाकी उम्मेदवार अनुराधा थापामगरले भने जनता ठूला दलको विपक्षमा रहेको दाबी गरिन्। उनले नेपाललाई हरेक दृष्टिले भारतले दुःख दिँदा पनि कांग्रेस, एमाले र माओवादी केन्द्रजस्ता ठूला दलले विरोध नगरेकोमा जनता ती दलसँग आक्रोशित रहेको सुनाइन्। ठूला दलप्रतिको आक्रोश नेमकिपाका उम्मेदवारलाई मतदान गरेर जनताले व्यक्त गर्ने उनको तर्क थियो। थापामगरले भ्रष्टाचार गर्ने, चेलीबेटी बेचबिखन गर्ने, देशघातीलाई फाँसी दिनुपर्ने नेमकिपाको एजेन्डाबाट जनता प्रभावित भएको बताइन्। शिक्षा र स्वास्थ्य निःशुल्क गर्ने हाम्रो मुख्य एजेन्डा हो, उनले भनिन्, युवालाई स्वदेशमै रोजगारीको प्रबन्ध गर्ने, नगर तथा गाउँका वडा वडामा शिशुस्याहार केन्द्र तथा बालउद्यान निर्माण गर्ने हाम्रा प्रतिबद्धता हुन्। को कति सुदृढ ? वैशाखमा भएको स्थानीय तह निर्वाचनको आधारमा पनि लोकतान्त्रिक र वाम गठबन्धन प्रतिस्पर्धी देखिएका छन्। यस क्षेत्रमा परेका दुई नगरपालिका मध्यपुर थिमी र सूर्यविनायकको मेयरमा एमाले विजयी भएको थियो। उसले सूर्यविनायकमा उपमेयरसमेत बहुमत वडाध्यक्ष जित्दा कांग्रेसले मध्यपुरमा उपमेयरसहित बहुमत वडाध्यक्षमा जित निकालेको थियो। निर्वाचनमा लोकतान्त्रिक गठबन्धनका कांग्रेस, राप्रपा र वाम गठबन्धनका एमाले र माओवादी केन्द्र छुट्टाछुट्टै चुनाव लडेका थिए। चुनावमा कांग्रेसका दुइटा मेयरले २१ हजार र राप्रपाका मेयरले ४ हजार गरी लोकतान्त्रिक गठबन्धनसँग २५ हजार मत सुरक्षित देखिन्छ। एमालेका मेयरले २६ हजार र माओवादी केन्द्रका मेयरले दुई हजार पाँच सय मत ल्याएका थिए। तर, मध्यपुरमा नेमकिपासँगको गठबन्धनमा एमालेका मेयरले जित हात पारेका थिए। मध्यपुरमा करिब चार हजार नेमकिपाको मत रहेको मानिन्छ। यस आधारमा भक्तपुर निर्वाचन क्षेत्रमा वाम गठबन्धनसँग २४ हजार पाँच सय मत रहेको देखिन्छ। यहाँ नेमकिपा लोकतान्त्रिक र वाम गठबन्धनलाई चुनौती दिने शक्ति देखिन्छ। उसले पूर्वसांसद अनुराधा थापामगरलाई उम्मेदवार बनाएको छ। स्थानीय तह निर्वाचनमा नेमकिपाका मेयरले सूर्यविनायकमा दुई हजार बढी मत ल्याउँदा मध्यपुर थिमीमा उसका उपमेयरले आठ हजार बढी मत ल्याएका थिए।"
कांग्रेसको पूर्ण बहुमत आउँछ: देउवा,"धनगढीः प्रधानमन्त्री एवं नेपाली कांग्रेसका सभापति शेरबहादुर देउवाले आसन्न प्रतिनिधिसभा निर्वाचनमा कांग्रेसले पूर्ण बहुमत ल्याउने दावी गरेका छन्। नेपाल प्रेस युनियन कैलालीले शुक्रबार धनगढी विमानस्थलमा आयोजना गरेको पत्रकार सम्मेलनमा संक्षिप्त कुरा गर्दै प्रधानमन्त्री देउवाले कांग्रेसको बहुमत आउनेमा कुनै शंका नगर्न आग्रह गरे। उनले भने, निर्वाचनले देशभर उत्साह थपिएको छ, हाम्रो बहुमत स्पष्ट आउँछ, निश्चिन्त भएर मतदान गर्नुस्। निर्वाचनलाई केन्द्रित गरेर अराजक तत्वले देशका विभिन्न ठाउँमा गराइरहेको विस्फोटका घटना निन्दनीय भएको बताउँदै प्रधानमन्त्री देउवाले भने, सानातिना विस्फोटका घटनाबाट सरकार विचलित हुँदैन। कतिपय स्थानमा विस्फोटका घटना घटाउनेलाई पक्राउ गरिसकेको र यस्ता अराजक तत्वलाई सरकारले कुनै पनि हालतमा नछोड्ने उनले दृढता व्यक्त गरे। उनले निर्धक्क भएर मतदान गर्न सबैसँग आग्रह गर्दै निर्वाचनलाई निष्पक्ष र धाँधलीरहित बनाउन सरकारले कुनै कसर बाँकी नराख्ने बताए। प्रधानमन्त्री देउवाले शुक्रबार अछाम र डोटीमा आयोजित चुनावीसभालाई सम्बोधन गर्ने कार्यक्रम रहेको छ।"
आर्थिक समृद्धिका लागि लोकतान्त्रिक गठबन्धन',"हेटौँडाः राष्ट्रिय प्रजातन्त्र पार्टीका अध्यक्ष एवं उपप्रधानमन्त्री कमल थापाले लोकतान्त्रिक गठबन्धनको विजयले मुलकलाई आर्थिक समृद्धितर्फ लैजाने बताएका छन्। मकवानपुरको गढी गाउँपालिकामा आज आयोजित चुनावीसभालाई सम्बोधन गर्दै नेता थापाले २१ औं शताब्दीमा लोकतान्त्रिक व्यवस्थाको विकल्प हुनै नसक्ने बताए। सर्वसत्तावादी चिन्तन र मान्यता जनतालाई स्वीकार्य हुन सक्दैन, जनताको सपना र चाहना लोकतान्त्रिक व्यवस्थामा मात्र सम्भव भएकाले आउँदो निर्वाचनमा लोकतान्त्रिक गठबन्धनलाई नेपाली मतदाताले विजयी गराउने छन् उनले भने। सभामा मकवानपुर प्रदेश (क) का उम्मेदवार धर्म लामिछानेले लोकतान्त्रिक गठबन्धनको जित सुनिश्चित भएको जिकिर गरे।"
उम्मेदवारको सुताई तीनचार घण्टा मात्रै,"विराटनगर : नेपाली काग्रेसका नेता तथा मोरङ क्षेत्र नं ६ बाट प्रतिनिधिसभा सदस्यका उम्मेदवार डा शेखर कोइराला मुस्किलले तीनचार घन्टामात्र सुत्न पाउँछन् । चुनावी कार्यक्रम सकेर निवास फर्कदा निकै रात परिसकेको हुन्छ । बिहानको खाना निवासमा नखाएको दिनको त गन्ती नै छैन्,कोइराला भन्छन्,चुनावी अभियानमा लागेयता जनताकै घरमा खाना खाइरहेको छु । चुनावी सभा, घरदैलो र घेटघाटमा बिहानैदेखि व्यस्त रहने उनी कहिले राति साढे १२ बजे कहिले १ बजे ओच्छ्यान पुग्छन् । बिहानै भाले वास्ने समय नहुँदै कोइरालालाई सहयोगीले उठाउँछन् । नित्यकर्म सकेर झिसमिसै हुँदा नहुँदै कोइराला निवासबाट निस्किएपछि चुनावी अभियान सुरु हुन्छ । बिहानै जोसिलो र फुर्तिलो मुद्रामा कोइराला मतदाताको घरदैलोमा मत माग्दै हिँड्छन् यो क्रम राति अबेरसम्म चल्छ । कोइरालाका मुख्य प्रतिस्पर्धी मानिएका एमाले उम्मेदवार लालबाबु पण्डित मुस्किलले दैनिक ४ घन्टामात्र सुत्न पाउँछन् । चुनावी कार्यक्रम सकेर घर फर्की सुत्ने तर्खर गर्दा रातको साढे १२ बजिसकेको हुन्छ । ४ नबज्दै सहयोगीले उठाइहाल्छन् । नित्यकर्म सक्यो, चिया पियो अनि बाहिर निस्कने समय भइहाल्छ । जनताको सेवा गर्नेलाई जनमत लिन कहाँ सजिलो छ र ?,पण्डित भन्छन्, शारीरिक थकान र निद्रा भुलेरै भएपनि चुनावी घरदैलो र सभामा सहभागी हुने जोशका साथ अघि बढिएको छ । आफू मजदुर नेता भएकोले पनि शारीरिक थकान महशुस नै नभएको पण्डितले बताए । बिहीबार दिउँसो १२ बजे चुनावी सभा सकेर बेलबारीस्थित निवास फर्किएका काँग्रेसका प्रनिनिधिसभा उम्मेदवार डासुनिल शर्मा पत्रकारहरुसँग कुराकानी गरेर घरको टाँडातिर उक्लिए । बरन्डाबाटै सहयोगीलाई निर्देशन दिँदै भने, मलाई ३ बजेसम्म नउठाउनु । अघिल्लो रात १ बजेसम्म चुनावी छलफलमा व्यस्त रहेका शर्माले २ घन्टामात्रै सुतेको र खप्नै नसकेपछि सुत्नकै लागि घर आएको बताए । विराटनगरको जतुवामा पार्टीको छफलमा मोरङ निर्वाचन क्षेत्र नम्बर ६ का प्रदेश सभाका काँग्रेस उम्मेदवार केदार कार्की कुर्सीमै अढेस लागेर उँघिरहेका थिए । वक्ताहरुको बोल्ने क्रम चल्यो । कार्कीको पालो आएपछि सहयोगीले घच्घच्याए । उनी झसङ् हुँदै उठे । अनि चुनावी रणनीतिबारे आफ्ना विचार राखे । चुनावी प्रचारमा लागेपछि एक महिनाभन्दा लामो समयदेखि राम्रोसँग सुत्नै पाइएको छैन,कार्कीले भने,साह्रै झपझप भएपछि कुनैकुनै बेला निदाइ हालिन्छ । चुनाव हुने मिति नजिकिँदै जाँदा धपेडीले उम्मेदवारहरुले शारीरिक थकान महशुस गरेपनि अभियानलाई अझ जोशका साथ अघि बढाइ रहेकाछन् । एमालेबाट मोरङ २ का प्रतिनिधिसभा उम्मेदवार ऋषिकेश पोखरेल भन्छन्, यो निद्रा र थकानको वास्ता गर्ने बेलै होइन । क्षेत्र पनि ठूलो भएकोले हामीले सबैतिरका मतदाताको जनमत बुझ्ने र उनीहरुसँग भेटघाट गर्ने समय हो । उनकै प्रतिस्पर्धी काँग्रेसका डा मिनेन्द्र रिजाल पनि राति अबेरसम्म चुनावी सभा र कार्यक्रमहरुमा निकै व्यस्त हुन्छन् ।"
कांग्रेसले चुनाव हारे जनताले दुः ख पाउँछन् : देउवा,"अछाम : नेपाली कांग्रेस सभापति एवम् प्रधानमन्त्री शेरबहादुर देउवाले लोकतन्त्रको संस्थागत विकास गरी कसैले खोस्न नसक्ने लोकतन्त्र स्थापित गर्न नेपाली कांग्रेसले जित्नुको विकल्प नरहेको बताएका छन्। कांग्रेसकै नेतृत्वमा प्राप्त भएको लोकतन्त्र बचाइराख्नका लागि पनि यस चुनावमा कांग्रेसले जित्नुको विकल्प नरहेको औँल्याउदै देउवाले जनता देशको मालिक भइराख्ने कि एकदलीय कम्युनिस्ट शासन लागु गर्न दिने भन्ने बारेमा जनताले गम्भीर भएर सोच्ने बेला आएको बताए। नेपाली कांग्रेस अछाम क्षेत्र नम्बर १ ले साँफेबगरमा र क्षेत्र नम्बर २ ले सदरमुका मंगलसेनमा शुक्रबार गरेको छुट्टाछट्टै चुनावी सभालाई सम्बोधन गर्दै देउवाले उक्त कुरा बताएका हुन्। जनताको ठूलो त्याग र बलिदानीबाट प्राप्त भएको संविधान सभाबाट बनेको संविधान खारेज गर्ने षड्यन्त्र भइरहेको आरोप लगाउँदै देउवाले कम्युनिस्टले जितेमा देशमा एक दलीय कम्युनिस्ट शासन लागु हुने र त्यसबाट संविधान र लोकतन्त्र खतरामा पर्ने बताए। स्थायी लोकतन्त्र र स्थायी संविधान बनाउनका लागि कांग्रेसलाई मत दिएर जिताउनुहोस्, सभापति देउवाले भने, यदि कांग्रेसले चुनाव हारेमा जनताले पनि दुःख पाउँछन्, लोकतन्त्र पनि खतरामा पर्छ। कम्युनिस्ट शासन लागु भएका देशमा चुनाव पनि कहिलै नुहुने भन्दै देउवाले कुनै पनि हालतमा कम्युनिस्टले जित्न नहुने बताए। कांग्रेसले जितेमा फेरि पनि म नै प्रधानमन्त्री हुँ, देउवाले भने, यति बेला भोट दिएर कांग्रेसलाई जिताउनुहोस् प्रधानमन्त्री भएपछि जेजे विकास माग्नु हुन्छ सबै दिन तयार छु। कांग्रेसले जितेमा प्रधामन्त्रीलाई गाली गर्न पाउने अधिकार पनि जनतामा सुरक्षित हुने भन्दै देउवाले कम्युनिस्टले जिते भने तानाशाह लागु हुने आरोप समेत लगाए। उनले सिलगडी मंगलसेन, साँफेबगर मार्तडी सडक, बुढीगंगा जलविद्युत, साँफेबगर बिमानस्थल कालोपेको काम कांग्रेसकै सरकारका पालमा भएको बताए। जिल्लाको थप विकासका लागि कांग्रेसका उम्मेदवारलाई जिताउन उनले आग्रह गरे। साँफेबगरमा भएको सभामा क्षेत्र नम्बर १ का प्रत्यक्ष तर्फका उम्मेदवारसमेत रहेका जिल्ला पार्टी सभापति भरतकुमार स्वार, प्रदेशसभा (क) का उम्मेदवार मेघराज खडका, प्रदेशसभा ख २ का उम्मेदवार टेकबहादुर साउद, धनगढी उपमहानगरपालिकाका मेयर नृप वडलगायतले मन्तव्य राखेका थिए। यस्तै मंगलसेनको सभामा क्षेत्र नम्बर २ का प्रत्यक्षतर्फका उम्मेदवार पुष्पबहादुर शाह, प्रदेशसभा (क)का उम्मेदवार सुरतबहादुर बिष्ट तथा प्रदेशसभा (ख)का उम्मेदवार बलबहादुर कुँवरले मन्तव्य राखेका थिए। अछामको साँफेबगरमा आयोजित चुनावी सभालाई सम्बोधन गर्दै प्रधानमन्त्री शेरबहादुर देउवा। तस्बिर : शिवराज खत्री"
विमानस्थलमा पनि सेना,"विराटनगर : निर्वाचन नजिकिँदै गर्दा स्थानीय प्रशासनले विराटनगर विमानस्थलको सुरक्षा व्यवस्था कडा पारेको छ। प्रहरीले सुरक्षा दिँदै आएको विमानस्थलभित्रको यात्रु कक्षमा सेना खटिएका छन्। अहिले विमानस्थलको मुख्य पोस्टमा सेना र प्रहरीले संयुक्त रूपमा सुरक्षा दिएका छन्। विमानस्थलका प्रवक्ता सन्तोष ढकालले जिल्लास्तरीय सुरक्षा बैठक बसी विशिष्ट व्यक्तिसमेत आउजाउ गर्ने स्थानमा सुरक्षा निगरानी बढाएको जानकारी दिए। प्रहरीको जनशक्ति निर्वाचनमा पनि खट्नुपर्ने हुँदा सेनालाई थप सुरक्षा हेर्ने गरी जिम्मेवारी दिइएको उनको भनाइ छ। विमानस्थलका प्रहरी निर्वाचनका लागि बाहिरिएपछि सेनालाई मुख्य कमान्ड सम्हाल्ने जिम्मा दिइएको हो', उनले भने। सेनाले बाहिरी मुख्य सुरक्षा कमान्ड सम्हालेको छ भने प्रहरीले सेनालाई सघाएको छ। विमानस्थल प्रशासनले अब केही दिन विमानस्थलको मुख्य सुरक्षा नेतृत्व सेनाले लिने जनाएको छ। मोरङका प्रमुख जिल्ला अधिकारी रामप्रसाद आचार्यले सुरक्षा अवस्थालाई कडा पारिएको जानकारी दिए। उम्मेदवारका घरमा विशेष सुरक्षा प्रदान गरेको उनको भनाइ छ। सशस्त्र प्रहरी बलसँगको सहकार्यमा प्रहरीले उम्मेदवारको घरमा प्रहरी टुकडी राखेको छ', उनले भने, दलका कार्यक्रम सुरक्षाका कारण प्रभावित नहोस् भनी हामी चनाखो बनेका छौं।' प्रहरी, सशस्त्र र सेनाको संयुक्त गस्तीसमेत सञ्चालन भएको छ। सुरक्षा संवेदनशीलताका आधारमा विभिन्न क्षेत्रमा नियमित अनि आकस्मिक गस्तीलाई जोड दिइएको हो। हामीले नियमित गस्ती मात्र गरेका छैनौं', उनले भने, कुनै अवाञ्छित गतिविधि नहोस् भन्नका लागि सेना, प्रहरीको ठूलो जत्था ह्वात्तै सडकमा निकाल्ने अभ्यास थालिसकेका छौं।' झापा र सुनसरीका सीमा क्षेत्रमा पनि सुरक्षा व्यवस्थामा कडाइ गरिएको छ। जिल्ला प्रवेश गर्ने अनि बाहिर जानेको निगरानीका लागि सादा पोसाकमा सुरक्षाकर्मीले निगरानी बढाएका छन्। भारतसँगको सीमावर्ती क्षेत्रमा सेना र सशस्त्रले संयुक्त गस्ती गरिरहेका छन्। साना हतियार ओसारपसार हुने सम्भावनाका कारण कुकुरसहितको गस्तीलाई नियमित अनि आकस्मिक बनाइएको स्थानीय प्रशासनले जनाएको छ। हामीले आदेशअनुसार जिल्लाको सुरक्षा व्यवस्था चुस्तदुरुस्त राख्ने प्रयास गरेका छौं', उनले भने, विमानस्थल, कारागार, अन्तरजिल्ला सिमाना, दलका उम्मेदवार र द्विदेशीय सिमाना प्राथमिकतामा परेका छन्।'"
प्रकाश खोज्दै प्रचण्डका मतदाता,"भरतपुर : पुत्र वियोगको तेस्रो दिन मंसिर ५ मा भरतपुरमा आएका माओवादी केन्द्रका अध्यक्ष एवं क्षेत्र नं ३ का प्रतिनिधिसभा सदस्य उम्मेदवार पुष्पकमल दाहालले संयुक्त चुनावी सभामा सम्बोधन गरेनन् । दाहालपुत्र प्रकाशको मंसिर ३ मा काठमाडौंमा निधन भएको हो ।पुत्र शोकमा रहेका बेला पनि सभामा उपस्थिति भएको घटनालाई भरतपुरका स्थानीयले गम्भीर र संवेदनशील रूपमा लिएका छन् । पुत्र शोकको पीडालाई विस्तारै भुल्दै दोस्रोपटक सपरिवार भरतपुर पुगेका दाहालले यसपटक भने चुनावी अभियानका क्रममा घरदैलोलाई तीव्रता दिएका छन् । दाहालले माओवादी सशस्त्र युद्धका बेला ३९ जनाको ज्यान लिने गरी गराइएको स्थल माडीमा आयोजित चुनावी सभामा सम्बोधन गरी माडी घटना सशस्त्र युद्धकालकै सबैभन्दा दुःखद भनी टिप्पणी गर्न भ्याए । यो सम्बोधनपछि दाहालको पक्षमा त्यहाँका मतदाता उभिनसक्ने अवस्था बनेको माओवादी कार्यकर्ता बताउँछन् । नेपालको चुनावमा सेन्टिमेन्ट ले पनि अर्थ राख्ने गरेको छ । विगतका केही यस्ता उदाहरण पनि छन् । दाहाललाई पनि पुत्र शोकमा रहेको सेन्टिमेन्टले मद्दत गर्ने अनुमान लगाउने पनि कम छैनन् । प्रकाश साँच्चिकै प्रकाश थियो । उसले जनताको भावना बुझेर माओवादी अध्यक्षलाई काम गर्न सघाउँथ्यो, मेघौलीका ७५ वर्षीय नील चौधरी सम्झन्छन् । उनले अन्नपूर्णसँग भने, दाहालपुत्री रेणु भरतपुर महानगरको मेयरमा उठेका बेला खानेपानीका लागि आवाज उठाउँदा प्रकाशले आफैंले रकम निकासा गरे । आफूले दाहाललाई नचिने पनि उनका छोराको सहयोगको गुन तिर्छु । कांग्रेस कार्यकर्ता उनी यसपटक भने प्रकाशको सहयोगप्रति नतमस्तक छन् । पिता पुष्पकमलसँगै प्रकाश नदेख्दा आँखा रसायो, उनले भने, यस्तो आपत कसैलाई नपरोस् । वैशाख ३१ मा सम्पन्न स्थानीय तह चुनावमा प्रकाशले खेलेको भूमिकाबाट त्यहाँका माओवादी मात्र नभएर सर्वसाधारणमा पनि सकारात्मक छाप परेको रहेछ । हर्षित मुद्रामा घरदैलोमा उपस्थित भए पनि पुत्र शोकको आलो घाउले गर्दा बाबु पुष्पकमलको अनुहारको चमक नदेखेको अनुभव भरतपुर चोकबजारका श्याम श्रेष्ठले सुनाए ।प्रकाशप्रति श्रद्धाञ्जली दिनकै लागि पनि मेरो मत दाहाललाई जानेछ । यो मत प्रधानमन्त्री बन्न सक्ने नेताकहाँ जाने हुँदा मेरो निर्णय हुनेछ, उनले भने । स्थानीय चुनावमा कांग्रेसको दबाबमा दाहालपुत्री रेणुलाई जिताएको स्मरण गर्दै उनले भने, यसपटक बिनाकरकाप बाबु पुष्पकमललाई जिताउन मेरो मत हुनेछ ।पुल्चोककी अनिता दवाडीले पनि प्रकाशको सम्झनामा यसपटक दाहाललाई मत दिने बताइन् । उनले दलहरूको चुनावी घोषणापत्र हेरेर थाकिसकेको जनाउँदै जो जिते पनि निकटका कार्यकर्ता, गुन्डा पोस्ने काम गरेको भन्दै दुःख व्यक्त गरिन् । उनेले भनिन्, पार्टी र उम्मेदवार नहेरी प्रकाशको सम्झनामा मत दिन्छु । भरतपुर बजारका सूर्य दाहालले चितवन३ मा विक्रम पाण्डेलाई पुष्पकमलको प्रतिस्पर्धी भन्न नमिल्ने तर्क गरे । मुलुकको भविष्य निर्माणमा राज्यलाई दिशा दिन सक्ने नेतृत्वका रूपमा आफूले दाहाल देखेको उनको धारणा छ ।रेणुको चुनावपछि प्रकाश आमजनताबीच निकट थिए । उसको अभाव युवा पुस्ताबीच छ, उनले भने ।निर्वाचनमा देखिएको भद्रगोल व्यवस्थापन गर्न पनि प्रकाशको आवश्यकता महसुस भएको उनले बताए । मेघौलीका भीमसेन तामाङले आफूले चितवनको विकासका लागि र प्रकाशप्रति श्रद्धाञ्जली दिन मत दाहाललाई दिने बताउँछन् । उनले भने, सन्तान हत्या गर्ने हत्यारोले पनि सन्तान गुमाउन नपरोस् भन्ने भावना मेरो छ । सोही भावनाकै आधारमा छोरा गुमाएको पीडामा रहेका बाबुलाई मत दिनु मेरो कर्तव्य हो । राजनीतिक कार्यकर्ताले मात्र उम्मेदवार छान्छ, हामीलाई दाहालले नै जिते पनि हुने केही होइन ।छोराछोरीको भविष्यका लागि भए पनि मुलुकको प्रधानमन्त्री हुने व्यक्ति रोज्ने धारणा उनले व्यक्त गरे ।"
समृद्धि र विकास लोकतन्त्रमा मात्रै सम्भवः विनोद चौधरी,"काठमाडौं: वरिष्ठ उद्यमी विनोदकुमार चौधरीले लोकतन्त्रमा मात्रै आर्थिक विकास र समृद्धि सम्भव भएको बताउँदै आगामी चुनावमा कांग्रेसलाई मतदान गर्न आग्रह गरेका छन्। बिहीबार हेटौंडा, सिराह, सप्तरी, सर्लाही र विरगंजमा आयोजित कांग्रेसका छुट्टाछुट्टै चुनावी आमसभालाई सम्बोधन गर्दै उनले राजनीतिक आन्दोलन सकिएर आर्थिक विकास र समृद्धिको बाटोमा मुलुकलाई अघि बढाउनु पर्ने समय भएकाले कांग्रेसले मात्रै त्यस्तो जिम्मेवारी पुरा गर्न सक्ने दावी गरे। यो मुलुकमा २०४६ सालपछि कांग्रेसकै उदारीकरणको नीतिका कारण हामीले अहिले स्वतन्त्रतापूर्वक पेशा र व्यवशाय गर्न पाएका हौ' उनले भने, तर लोकतान्त्रिक व्यवस्था बाहेक कम्युनिष्टले भने अनुसारको शासन आउने हो भने पेशा व्यवशाय गर्ने नागरिक स्वतन्त्रता रहदैन।' चौधरीले मुुलुकमा स्वदेशी र विदेश लगानी भित्र्याएर लाखौंको रोजगारी सृजना गरी मुलुकलाई समृद्धितर्फ अधि बढाउन सक्ने बताए। स्थानीय कच्चा पदार्थ र कृषिजन्य वस्तुहरुको बजारीकरण गरेर स्थानीय तहलाई आर्थिक रुपमा सबल बनाउन सकिन्छ' चौधरीले भने। उनले २०४८ सालमा कांग्रेसको सरकारले सुरु गरेको क्रान्तिकारी आर्थिक सुधारकै आधारमामा अहिलेसम्म मुलुकलाई धानेर राखेको पनि बताए। २० बर्षका राजनीतिक अस्थिरताका बाबजुत पनि कांग्रेसकै नीतिका कारण मुलुकलाई आर्थिक रुपमा धान्न सम्भव भएको हो' चौधरीले भने, त्यो बेला कांग्रेसले खोलिएका ढोकाहरु सबल अर्थतन्त्रका लागि आजसम्म जारी छन्' उनले भने, त्यसलाई नयाँ उर्जा दिनु आजको आवश्यकता हो । अब कांग्रेसको नेतृत्वमा बन्ने सरकारले आर्थिक विकासको उचाई लिनेछ।' चौधरीले आर्थिक र भौतिक विकासलाई कसरी उचाईमा पुयाउने भन्ने कांग्रेसले मात्रै खाका कोर्न सक्ने पनि दावी गरे। विकासलाई कसरी अघि बढाउने त्यसको खाका कोर्न यो चुनाव हाम्रा लागि ठूलो अवसर हो' चौधरीले भने, त्यसैले कांग्रेसलाई अत्याधिक मतले जिताउनुहोस।' उनले लोकतान्त्रिक पार्टीले मात्रै बलियो अर्थतन्त्र बनाउन सक्ने बताउदै कांग्रेसका अबका रणनीतिहरु विकास केन्द्रीत हुने स्पष्ट पारे। म, राजनीति मात्रै गर्न कांग्रेससँग जोडिएको होईन' चौधरीले भने, आर्थिक विकास कांग्रेसले मात्रै गर्न सक्छ भन्ने निष्कर्षका साथ जोडिएको हो।'"
रुकुमका दुई मतदान केन्द्रमा आज पुनः निर्वाचन,रुकुम : गत मंसिर १० गते मतदान स्थगित गरिएका रुकुम पश्चिमका दुई मतदान केन्द्रमा आज बिहान ७ बजेदेखि मतदान सुरु भएको छ । बाफीकोट गाउँपालिकाको वडा नम्बर ५ स्थित रत्न आधारभुत विद्यालय र आठबिसकोट नगरपालिका ११ को नेपाल राष्ट्रिय मावि गतासैनाको ख मतदान केन्द्रमा मतदान भइरहेको छ । आठबिसकोट प्रदेश र प्रनिधिसभातर्फको समानुपातिक र बाफीकोट गाउँपालिकामा प्रतिनिधि सभा सदस्यको लागि आज निर्वाचन भइरहेको रत्न आधारभुत विद्यालय काडाका मतदान अधिकृत तेजप्रसाद पौडेलले जानकारी दिए । बाफीकोटमा २८६ र आठबिसकोटमा ३०३ मत खसेपछि मटपेटिकामा आगलागी भएको थियो । आगलागीपश्चात मतदान रोकिएको थियो । पक्राउ परेको आरोपमा कांग्रेस आठबिसकोट नगर ससिमितिले आजको चुनाव बहिष्कार गर्ने निर्णय गरेपनि कांग्रेस जिल्लाले प्रतिनिधि पठाएर चुनावमा सहभागी भएको जिल्ला सभापति प्रेमप्रकाश ओलीले जानकारी दिए । एसिड हालेको आरोपमा कांग्रेसका प्रतिनिधि केशव खड्कालाई प्रहरीले नियन्त्रणमा लिएर अनुसन्धान गरिरहेको छ ।
