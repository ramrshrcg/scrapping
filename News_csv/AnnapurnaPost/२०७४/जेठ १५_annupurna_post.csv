शीर्षक,विवरण
राजपा र चुनाव,"संविधानलाई स्वीकार नगरेको र त्यसको विरोधमा 'नाकाबन्दी' का लागि विदेश निम्त्याएको दाबी गर्दै आएको राष्ट्रिय जनता पार्टी (राजपा ) अहिले फेरि राजनीतिक विवाद र खिचातानीको केन्द्र बनेको छ । बहिष्कार र तत्काल राजनीतिक फाइदाका लागि उक्त पार्टीले आफूलाई सम्पूर्ण जनजाति र अल्पसंख्यकसँगको सहयात्री शक्तिका रूपमा प्रस्तुत गरे पनि त्यो एउटा विशेष खालको उक्साहट र रणनीतिबाट प्रेरित दाबी हो । राजपा मुख्यतया तराईमधेस लोकतान्त्रिक पार्टीकै वर्तमान रूप हो । त्यसो हुँदैमा उसको राजनीतिक अधिकार, दलीय हैसियत र उसले प्रतिनिधित्व गर्ने जनधारका तर्फबाट राजनीतिक, संसदीय तथा जनस्तरीय माध्यमबाट आफूलाई प्रस्तुत गर्ने अधिकार कम हुँदैन । स्वीकार्य शैली र अरूको अधिकारमा कुनै व्यवधान नगरी हिंसा, हत्या तथा साम्प्रदायिकता भड्काउने हैन, जनसमर्थन देखाउने र सरकारलाई दबाब दिने हिसाबले उसले आन्दोलन पनि गर्न पाउँछ । तर राजपा शीर्षनेताका विगत केही दिनयता सत्तागठबन्धन र प्रतिपक्षी एमालेसँग भएका सामूहिक तथा छुट्टाछुट्टै भेटघाटमा उसले स्थानीय तहको दोस्रो चरणको निर्वाचनमा भाग लिने या नलिनेबारे स्पष्ट गर्न सकेको छैन । एकातिर वार्ता र चुनाव चिन्हको माग गर्दै नयाँ पार्टी दर्ताको चाहना उसले देखाएको छ भने अर्कोतिर आन्दोलनको घोषणा पनि गरेको छ । राजपाको 'बटम लाइन' के हो र त्यो राजनीतिक, संवैधानिक तथा व्यावहारिक हिसाबले कति सहज र उपयुक्त हुन्छ पूरा गर्न, त्यो उसले पनि बुझ्नुपर्ने विषय हो, यद्यपि संविधानलाई कोठे सहमतिबाट एउटा स्वरूप दिन सफल ठूला राजनीतिक दल पनि त्यत्तिकै स्पष्ट हुनु आवश्यक छ । संसारकै उदारतम् 'नागरिकता' वितरण प्रणाली राजपाको माग छ, तर त्यसबारे मधेसमा नै के चाहना छ, त्यो उसले अध्ययन गरेको छैन । राजपाले थारू, अन्य जनजाति र रैथाने मधेसीलाई प्रतिनिधित्व गर्दैन । त्यो यथार्थलाई दुवै पक्षले स्वीकारेमा समाधान असहज हुने छैन । यसअघि हाल राजपा र पहिले तमलोपाका नेताले आन्दोलनमा ज्यान दिएबापत लाखौं इनाम दिने घोषणा गरी एक किसिमको अराजकता र उग्रवादलाई प्रोत्साहित गरेका छन् । निर्वाचनमा सहभागी हुने चरित्र हैन यो । त्यसैले दलहरू बीचको कोठेवार्तामा यी कुराहरूबारे स्पष्ट सहमति बन्नु आवश्यक छ । राजपालाई चुनाव चिन्ह दिने या नदिने त्यो सम्पूर्ण रूपमा निर्वाचन आयोगको क्षेत्राधिकारको विषय हो, दलहरूको हैन । तर निर्वाचनमा सहभागी हुन राजपाले सकारात्मक र यथासक्य सहयोगपूर्ण वातावरण पाउनुपर्छ । त्यो उसको अधिकार हो । तर 'दल' का सीमा र मर्यादा संवैधानिक मान्यताबाट निर्देशित हुने गर्छन्, त्यसलाई पूर्णरूपमा बेवास्ता गर्दै आफ्ना सर्त राजपा आफैंले परिभाषित गर्न मिल्दैन ।"
अर्थमन्त्री कृष्णबहादुर महराबाट बजेट प्रस्तुत हुँदै (लाइभ),काठमाडौं: अर्थमन्त्री कृष्णवहादुर महरा आगामी आर्थिक वर्ष २०७४७५ को बजेट प्रस्तुत गर्नको लागि तयारी गर्दै हुनुहुन्छ। बजेट ब्रिफकेस बोकेर संसद् भवन पुगेका अर्थ मन्त्री बजेट बजेट प्रस्तुतिको अन्तिम तयारीमा जुटेका छन्। उहाँ अहिले बजेट प्रस्तत गर्ने तयारी गर्दै हुनुहुन्छ। सरकारले आगामी आवको लागि १२ खर्ब ७८ अर्बको बजेट प्रस्तुत गर्दैछ। बजेट प्रस्तुतीका क्रममा आमन्त्रित महानुभावहरू यस अघि नै संसद् भवन प्रवेश गरिसक्नु भएको छ। सरकारले प्रत्येक गणतन्त्र दिवसका दिन प्रत्येक वर्ष आगामी आवको बजेट बस्ने संवैधानिक व्यवस्था गरेको छ।
संघीयता कार्यान्वय गर्नु मुख्य चुनौती (लाइभ),"काठमाडौं: अर्थमन्त्री कृष्णवहादुर महराले बजेट प्रस्तुतीका क्रममा संघीयता कार्यान्वय गर्नु मुख्य चुनौती रहेको बताउनु भएको छ। पूर्वाधार निर्माणमा खर्च हुने स्रोत जुटाउन पनि सरकारलाई उत्तिकै गाह्रो छ। विगत लामो समयदेखि लक्षित पुँजीगत खर्च हुन नसक्दा समयमा आयोजना निर्माण कार्य सम्पन्न हुन सकिरहेको छैन। तर, पनि यस वर्षको अन्तिमसम्म पुँजीगत खर्च ८४ प्रतिशत पुग्ने भएको छ भने राजस्व संकलन लक्ष्यभन्दा ३ प्रतिशतले बढेर ५ खर्ब ८० अर्ब ५८ करोड पुग्ने अनुमान सरकारले गरेको छ। बुढीगण्डकी जलविद्युत् आयोजनाको लागि कार्यदिशा तयार भएको छ।"
१२ खर्ब ७८ अर्ब रुपैयाँको बजेट मन्त्रीपरिषद्बाट पारित,"काठमाडौं: सोमबार दिउँसो दुई बसे बसेको मन्त्री परिषद्को बैठकले आगामी आर्थिक वर्ष २०७४७५ वर्षका लागि १२ खर्ब ७८ अर्ब रुपैयाँको बजेट पारित गरेको छ। अर्थमन्त्री कृष्णबहादुर महराले अहिले प्रस्तुत गर्न लागेको बजेटले सात सय ४४ स्थानीय तहलाई २ खर्ब २५ अर्ब रुपैयाँ अनुदान दिएको छ। बजेट स्रोतका लागि सरकारले ८ खर्ब १७ अर्ब रुपैयाँ राजस्वबाट उठाउने उठाउने लक्ष्य राखेको छ। २ खर्ब १४ बैदेशिक ऋण, एक खर्ब १५ अर्ब रुपैयाँ आन्तरिक ऋणबाट उठाउने लक्ष्य सरकारले राखेको छ । अहिले प्रस्तुत हुन गइरहेको बजेटमा नयाँ कार्यक्रमहरु समावेश गरिएको छैन । निर्वाचन आचारसंहिताका कारण बजेटमा नयाँ कार्यक्रमहरु नराखिएको हो ।"
प्रधानन्याधीश विरुद्धको महाअभियोग प्रस्ताव फिर्ता नलिएसम्म बजेट प्रस्तुत गर्न नदिने एमालेको अडान,काठमाडौ : प्रमुख प्रतिपक्षी दल नेकपा एमालेले प्रधानन्यायधीश सुशीला कार्की विरुद्ध लगाइएको महाअभियोग प्रस्ताव फिर्ता नलिएसम्म सरकारलाई व्यवस्थापिका संसदमा बजेट प्रस्तुत गर्न नदिने अडान लिएको छ । एमालेको अडानका कारण ४ बजे प्रस्तुत गर्ने भनिएको बजेट रोकिएको छ । एमालेले महाअभियोग प्रस्ताव फिर्ता लिनु पर्ने अडान लिएको छ भने सत्ता पक्षले महाअभियोग प्रस्तावलाई स्थगन गर्न चाहेको छ । महाअभियोग प्रस्ताव फिर्ता नलिएसम्म सदन सुचारु हुन सक्दैन सत्ता पक्ष नै जिम्मेवार हुनेछ एमालेका नेता गोकर्ण विष्टले संसदभवनमा पत्रकारहरुसँग भन्नुभयो । सत्ता पक्षका काँग्रेसका मिन बिश्वकर्मा र माओवादीका टेकबहादुर बस्नेतले महाअभियोग प्रस्तावलाई स्थगन गर्न सभामुख ओनसरी घर्तीलाई आइतवार निवेदन दिनु भएको थियो । काँग्रेस र माओवादीका २४९ जना साँसदहरुको हस्ताक्षरसहित बैशाख १७ गते व्यवस्थापिका संसदमा प्रधानन्यायधीश सुशीला कार्की विरुद्ध महाअभियोग प्रस्ताव दर्ता गरिएको थियो । माओवादी केन्द्रका नेता नारायणकाजी श्रेष्ठले आइतवार राती सामाजिक सञ्जालमा महाअभियोग प्रस्ताव स्थगन गर्ने नभएर फिर्ता गर्ने समझदारी भएको स्टाटस लेख्नु भएको थियो ।
प्रधानन्यायाधीश सुशीला कार्कीविरुद्धको महाअभियोग प्रस्ताव फिर्ता,"काठमाडौं : प्रधानन्यायाधीश सुशीला कार्कीविरुद्ध व्यवस्थापिका संसदमा दर्ता भएको महाअभियोग प्रस्ताव औपचारिक रुपमा फिर्ता भएको छ । काँग्रेस र माओवादी केन्द्रका दुई सय ४९ जना सांसदको हस्ताक्षरसहित वैशाख १७ गते संसद सचिवालयमा महाअभियोग प्रस्ताव दर्ता भएको थियो। काँग्रेस सांसद मीनबहादुर विश्वकर्मा प्रस्तावक र माओवादी केन्द्रका प्रमुख सचेतक टेकबहादुर बस्नेत समर्थक रहेको प्रधानन्यायाधीश सुशीला कार्कीविरुद्धको महाअभियोग प्रस्ताव उहाँहरुले नै सभामुख ओनसरी घर्तीलाई फिर्ता लिन लगाउनु भएको हो । विश्वकर्मा र बस्नेतले सभामुखलाई लेखेको पत्रमा भनिएको छ, संविधान कार्यान्वयनको संवेदनशिल घडीमा संविधान बमोजिम स्थापित राज्यका अंगहरुले संविधानको उद्देश्य अनुरुप काम गर्नु पर्ने बृहत्तर आवश्यकतालाई ध्यानमा राख्दै संम्बैधानिक अंगहरुको वीचमा सौहार्दता,सकारात्मक सहयोग र समझदारीको अपेक्षा गर्दै सम्माननीय प्रधानन्यायधीश सुशीला कार्की विरुद्धको महाअभियोगको प्रस्ताव फिर्ता गरिएको छ ।"
चिया मजदुरले चुनाव बहिस्कार गर्ने,"विर्तामोड: विर्तामोडस्थित गिरीबन्धु टि स्टेट चिया बगानका मजदुरले स्थानीय तहको चुनाव बहिस्कार गर्ने घोषणा गरेका छन् । झापाको मध्य विर्तामोडमा रहेको उनीहरुको आवासमा अहिलेसम्म विजुली नपुर्याइदिएको आक्रोस पोख्दै उनीहरुले आफ्नो ठाउँमा हुने स्थानीय तहको निर्वाचनमा भाग नै नलिने घोषणा गरेका हुन्। गिरीबन्धु टि स्टेटको पूर्व पश्चिम राजमार्ग उत्तर पट्टिका आवासमा करीब तीनसय मजदुरको बसोबास छ। कोही मजदुर बुढा पाका पनि भइसके। तर उनीहरुको आवासमा अहिलेसम्म विजुली पुर्याइदिने कसैले चासो नदेखाएको उनीहरुको भनाइ छ। सोही चिया बगानमा बीस बर्षदेखि कार्यरत मजदुर सीता ढकालले निम्न वर्गीय मजदुरका मागमा कोही पनि संवेदनशील नबनेको आरोप लगाउनुभयो। उहाँले यसअघिका निर्वाचनमा पनि सांसदका उम्मेद्वारले गरेका बाचा पूरा नगरिदिएकाले यसपालीको निर्वाचनमा आफूहरु सहभागी नै नहुने बताउनुभयो। ढकाल पनि सोही मजदुर आवासमा बसोबास गर्नुहुन्छ। उहाँले भन्नुभयो, अहिले पनि हामीकहाँ भोट माग्न नआएका होइनन्। तर हामीलाई विजुली पनि दिन नसक्नेले हामीकहाँ भोट माग्न आउनु पर्दैन भन्ने गरेका छौं।' देशका कुना कुनामा विजुली पुगेको तर आफूहरु सुगम स्थानमा बसे पनि विजुली बाल्न नपाएकोमा नेताप्रति वितृष्णा जागेको ढकालको भनाइ छ। घरको वरिपरि झार जंगल भएकाले राति बाहिर निस्कनु पर्दा सर्पले डस्ने डर भएकाले आफूहरुलाई विजुली चाहिएको उहाँले बताउनुभयो। हामीले आश गर्दा गर्दै यत्रो बर्ष वित्यो । अब के आश गर्नु ? बरु भोट कसैलाई पनि नदिने, उहाँका अनुहारमा निराशा झल्किन्थ्यो। ३६ बर्ष अघिदेखि सोही चिया बगानमा कार्यरत मजदुर बलराम बिसुंखेको त्यही पीडा छ। उहाँले पनि विजुली विना उक्त बगानमा कार्यरत मजदुरले पीडा खेप्नु परिरहेको बताउनुभयो। उहाँले विजुली आपूर्ति मात्र नभएर पाउँदै आएको सुविधासमेत कटौती हुन थालेकोले मजदुरलाई पीडा भएको बताउनुभयो। बिसुंखेले भन्नुभयो, यस अघिको निर्वाचनमा मत जितेर गएकाले मजदुरको समस्या हेर्नुपर्छ कि पर्दैन ? रेलको डब्बा जस्तो क्वाटरमा विजुली नहुँदा मजदुरले कसरी जिन्दगी चलाउँछ ?' अर्की मजदुर शान्तिदेवी देवानले पनि सबै मजदुरको सल्लाह अनुसार आफूले पनि स्थानीय तहको निर्वाचनमा कसैलाई भोट नदिने निधो गरेको बताउनुभयो। उज्यालोमा बस्न नपाएपछि आफूहरुलाई कसैको विश्वास नलागेको देवानले बताउनुभयो। अर्की मजदुर चन्द्रकला कोइरालाले त झन् नेताको अनुहार नै देख्नु नपरोस् भनेर आक्रोस पोख्नुभयो। 'नेता सेता हामी जान्दैनौं। सबै उस्तै हुन्। यहाँ अनुहार देखाउन नआए हुन्छ,' कोइरालाको आक्रोस थियो।"
भरतपुर महानगरपालिकामा च्यातिएको मतपत्र छानवीन गर्न निर्वाचन आयोगले बनायो समिति,काठमाडौ : निर्वाचन आयोगले भरतपुर महानगरपालिकामा च्यातिएको मतपत्र छानवीन गर्न समिति गठन गरेको छ । भरतपुर महानगरपालिकाको वडा नम्बर १९ को मतगणनामा विवाद भएपछि मतपत्र च्यातिएपछि बिहान १ बजेर २० मिनेट जाँदा मतगणना स्थगित भएको थियो । निर्वाचन आयोगको बैठकले गरेको निर्णय अनुसार सहन्यायधिवक्ता गीता प्रसाद तिमिल्सिनाको संयोजकत्वमा गठित समितिमा प्रहरी डिआइजी एक जना र गृहमन्त्रालयका सहसचिव रहनु भएको छ । समितिले जेठ १७ गतेभित्र प्रतिवेदन बुझाउन समयसीमा दिइएको छ । छानवीन समितिमा रहनु भएका पदाधिकारीहरु काठमाडौबाट सोमबार नै चितवन पुग्नुहुनेछ ।
'उपत्यकाका सबै सहर अब सेटलाइट सहर',"काठमाडौँ: काठमाडौँ उपत्यकाका सबै सहरलाई समन्वयात्मक रुपमा सेटलाइट सहरका विकास गरिने कार्यक्रम आवको बजेटमा ल्याइएको छ । उपप्रधानमन्त्री एवम् अर्थमन्त्री कृष्णबहादुर महराले आज व्यवस्थापिकासंसद्मा प्रस्तुत गरेको आव २०७४२०७५ को आयव्यय विवरण (बजेट) मा हिमाली क्षेत्रमा व्यवस्थित सहर विकास गर्न अध्ययन गरिने व्यवस्था गरिएको छ । सात प्रदेशमा एकएक मेगा सिटी निर्माण कार्यक्रम पनि बजेट वक्तव्यमा उल्लेख गरिएको छ । पर्याप्त सहरी पूर्वाधार एवम् आवास सुविधासहित स्मार्ट र खाद्य हरियाली सहरको विकास गर्ने कार्यक्रमलाई निरन्तरता दिइएको छ । तराईमधेसको हुलाकी मार्ग र मध्यपहाडी लोकमार्गमा पर्ने महत्वपूर्ण स्थानमा १०१० गरी २० नयाँ सहरलाई सरकारले महत्वका साथ अघि बढाउने भएको छ । तरार्ईमधेसका २० जिल्ला सदरमुकामको विकासका लागि सञ्चालित सहरी पूर्वाधार विकास कार्यक्रमलाई तीव्रता दिने गरी रु ११ अर्ब एक करोड विनियोजन भएको छ । आवास सुविधामा सबै जनताको पहुँच पुयाउन ग्रामीणस्तरमा अल्पसङ्ख्यक, पिछडिएका, दलित, लोपोन्मुख, वृद्ध, अशक्त र सहरी गरिब तथा सीमान्तकृत वर्गका लागि सञ्चालनमा रहेको जनता आवास कार्यक्रमलाई निरन्तरता दिइने छ । यो कार्यक्रमअन्तर्गत आफ्नो भूमि नभएका जनतालाई समेत आवास कार्यक्रममा सहभागी बन्न सक्ने व्यवस्था गरिएको छ । सरकारी कार्यालय भवन र जग्गाको लगत सङ्कलन गरी नागरिकलाई उपलब्ध गराउने सार्वजनिक सेवालाई प्रभावकारी एवम् छिटोछरितो बनाउन छरिएर रहेका सरकारी कार्यालयका जग्गालाई सट्टापट्टा गर्न सकिने व्यवस्था मिलाई एकीकृत सरकारी कार्यालय भवन निर्माण गर्ने नीति अवलम्बन गरिने छ । प्रदेश र स्थानीय तहमा एकीकृत सार्वजनिक सेवा प्रवाह गर्न एकल विन्दु सेवा अवधारणानुरुपका पूर्वाधार विकास गरिने व्यवस्था बजेटमा छ । मेलम्ची खानेपानीलाई रु छ अर्बभन्दा बढी काठमाडौँ उपत्यकावासीका लागि सिन्धुपाल्चोक जिल्लाको मेलम्चीबाट ल्याउन लागिएको बहुप्रतीक्षित मेलम्ची खानेपानी आयोजना आगामी असोज मसान्तसम्म सकिने प्रतिबद्धतालाई बजेट वक्तव्यमा फेरि दोहोर्याइएको छ । मेलम्ची खानेपानी आयोजना सम्पन्न भएपछि दैनिक १७ करोड लि पानी उपत्यकामा आउनेछ । दोस्रो चरणमा याङ्री र लार्के खोलाको पानी ल्याउनका लागि आवश्यक पूर्वाधार निर्माणलाई तीव्रता दिइने छ । याङ्री र लार्के खोलाको पानी पनि आएपछि उपत्यकामा दैनिक ३४ करोड लि पानी थपिनेछ । मेलम्ची खोलाको समेत गरी उपत्यकामा दैनिक ५१ करोड लि पानी २७ किमी सुरुङ मार्गबाट ल्याइने छ । सत्ताइस किमी सुरुङ मार्गमध्ये चार किमीको निर्माण बाँकी छ । मेलम्चीको पानी वितरणका लागि उपत्यकामा पाइप बिच्छ्याउने काम ९० प्रतिशतभन्दा बढी सकिएको छ । आधारभूत खानेपानीको सेवा नपुगेका १३ प्रतिशत जनसङ्ख्याका लागि दुई वर्षभित्र सेवा पुर्याउने सरकारको योजना छ । बजेटमा खानेपानी तथा सरसफाइ मन्त्रालयलाई रु २२ अर्ब ७० करोड बजेट विनियोजन गरिएको छ । रासस"
जेठ ३१ का लागि तोकिएको दोस्रो चरणको निर्वाचन असार ९ गते हुने,"काठमाडौंं: आगामी जेठ ३१ गते हुन गइरहेको दोस्रो चरणको स्थानीय तह निर्वाचन नौ दिनपछि असार ९ गते शुक्रबार हुने भएको छ । मन्त्रिपरिषद्को सोमबार बसेको बैठकले पहिलो चरणको निर्वाचनमा असहमति राख्दै आएकोे राष्ट्रिय जनता पार्टी नेपाललाई दोस्रो चरणको निर्वाचनमा सहभागी गराउने उद्देश्यका साथ असार ९ गतेको मिति तय गरेको हो । सत्तापक्ष र प्रमुख प्रतिपक्षी दलसमेतको सहभागितामा राजपाका नेताहरु सहभागि भएको आइतबार राती बसेको चार दलको बैठकमा भएको अनौपचारिक सहमति अनुसार मन्त्रीपरिषद्ले पूर्व निर्धारित मितिभन्दा नौ दिन पछि दोस्रो चरणको स्थानीय तहको निर्वाचन गर्ने निर्णय गरेको हो । सिंहदरबारस्थित प्रधानमन्त्री तथा मन्त्रिपरिष्दको कार्यालयमा बसेको बैठकले दोस्रो चरणको स्थानीय तहको निर्वाचन सार्नुको कारण राजपालाई चुनवामा आउन सहज वातावरण सृजना गर्नु नै रहेको सरकारका प्रवक्ता एवं सूचन तथा संचार मन्त्री सुरेन्द्र कार्कीले बताउनुभयो । यसका साथै मुस्लिम समुदायको पवित्र रमजान चाडलाई ध्यानमा राख्दै असार ९ गते दोस्रो चरणको निर्वाचन गर्ने निर्णय गरिएको जानकारी उहांँले दिनुभयो । कार्कीले भन्नुभयो, मन्त्रिपरिषद्ले पारित गरेको दोस्रो चरणको स्थानीय तहको निर्वाचन सार्नेे प्रस्तावलाई छलफलका लागि व्यवस्थापिका संसदमा लगिदैछ । त्यसैगरी, मन्त्रिपरिषद्को बैठकले आर्थिक वर्ष २०७४७५ को आयव्यय विवरण (बजेट)लाई पनि पारित गरेको छ ।"
बजेटप्रति प्रमुख प्रतिपक्षीको आलोचनात्मक समर्थन,"काठमाडौ: सरकारले आर्थिक वर्ष २०७४७५ का लागि सोमबार व्यवस्थापिकासंसद्मा प्रस्तुत गरेको बेजेटलाई प्रमुख प्रतिपक्षी दल नेकपा(एमाले)ले आलोचनात्मक सर्मथन गरेको छ। संसद् भवन नयाँ बानेश्वरमा सञ्चारकर्मीसँग कुरा गर्दै पूर्वअर्थमन्त्री एवम् नेकपा (एमाले)का नेता सुरेन्द्र पाण्डेले संवैधानिक व्यवस्थाअनुसार समयमै बजेट आउनु सकारात्मक रहेको प्रतिक्रिया दिनुभयो। चालु आवको बजेटको निरन्तरता भने पनि बजेटको आकारमा भएको वृद्धिका कारण मूल्यवृद्धिमा भने प्रभाव पार्न सक्ने बताउँदै उहाँले बजेटमा प्रमुख प्राथमिकतामा १३ विषय राखिएको तर वास्तविक प्राथमिकता के हो भन्ने उल्लेख नभएको धारणा व्यक्त गर्नुभयो। पूर्वअर्थमन्त्री पाण्डेले स्थानीय तहलाई केन्द्रबाट सिधै जाने व्यवस्था प्रस्तुत बजेटको सकारात्मक पक्ष भएको उल्लेख गर्दै यसअघि आफ्नो पार्टीले अगाडि सारेको चर्चित कार्यक्रम नराखिएकोप्रति गुनासो गर्नुभयो। शिक्षा क्षेत्रको लगानी भविष्यका लागि हुने भएकाले कम बजेट राखिएकोप्रति आलोचना गर्दै उहाँले सो क्षेत्रमा उल्लेख्य बजेट व्यवस्था हुनुपर्ने बताउनुभयो । बजेट कार्यान्वयनका लागि अघि सारिएका कार्यतालिका सकारात्मक रहेको पूर्वअर्थमन्त्री पाण्डे बताउनुभयो। संसद्को अर्थ समितिका सभापतिसमेत रहनु भएका एमाले नेता प्रकाश ज्वालाले अर्थ समितिका सुझावलाई समेत समेटेर बजेट प्रस्तुत गरेकोमा उपप्रधानमन्त्री एवम् अर्थमन्त्री कृष्णबहादुर महरालाई धन्यवाद दिनुभयो। स्थानीय तहलाई वित्तीय हस्तान्तरणमार्फत बजेट उपलब्ध गराइनु यस बजेटको प्रमुख विशेषता रहेको उल्लेख गर्दै उहाँले पुरानै कार्यक्रमको निरन्तरता भनेपनि आफ्नो गाउँ आफैँ बनाऊ र आफ्नो सहर आफँै सजाऊ भन्ने जस्ता कार्यक्रम हटाइएकोमा गुनासो गर्नुभयो। पूर्वअर्थमन्त्री भरतमोहन अधिकारीले स्थानीय तहको निर्वाचन आचारसंहिताका कारण बजेटमा नयाँ कार्यक्रम नआएको बताउँदै बजेटको आकार बढाएकाले विप्रेषणको लगानीलाई उत्पादनमुखी क्षेत्रमा लगानी गर्ने कार्यक्रम नभएको टिप्प्णी गर्नुभयो। व्यापार घाटा डरलाग्दो रुपमा बढेको भए पनि यसलाई सम्बोधन गर्ने कार्यक्रम खासै रुपमा नआएको उल्लेख गर्दै उहाँले त्यसका लागि कृषि, घरेलु उद्योगमा लगानी बढाउने कार्यक्रम आउनुपर्दथ्यो तर त्यो आउन नसकेको विचार व्यक्त गर्नुभयो। राप्रपाका नेता एवम् सांसद दीलनाथ गिरीले नयाँपन नभएको बजेट कर्मकाण्डी जस्तो मात्रै रहेको टिप्पणी गर्नुभयो । उहाँले बजेट विधि पुयाउनका लागि मात्रै ल्याइएको जस्तो देखिएको छ भन्नुभयो। पूर्वअर्थमन्त्री एवम् नेपाली काँग्रेसका नेता डा रामशरण महतले बजेट काम चलाउ सरकारले ल्याएको जस्तो नभई ठूलो आकारको भएको बताउँदै वितरण कसरी गर्ने र क्षमता विस्तार गर्ने सम्बन्धमा बजेट प्रस्ट नभएको विचार व्यक्त गर्नुभयो। पूर्वअर्थमन्त्री डा महतले भन्नुभयो, बजेटमा वित्तीय हस्तान्तरण गर्ने व्यापक कार्यक्रम छ, तर त्यसका लागि आवश्यक प्रशासनिक संयन्त्रका बारेमा बजेटमा खासै उल्लेख छैन, त्यसकारण बजेट कार्यान्वयनमा समस्या आउन सक्छ। यस्तै पूर्वअर्थमन्त्री एवम् काँग्रेस नेता महेश आचार्यले बजेटले स्थानीय तहका लागि आवश्यक वित्तीय स्रोतका बारेमा व्यवस्था गरेको भन्दै बाँकी प्रदेशसभाको निर्वाचनपछि थप व्यवस्थित हुँदै जाने अपेक्षा व्यक्त गर्नुभयो । बजेटको आकार ठूलो भएकाले कार्यान्वयनमा ध्यान दिन पूर्वअर्थमन्त्री आचार्यले सुझाव दिनुभयो । रासस"
शान्तिपूर्ण बाटोबाटै अब राजतन्त्र फर्किन्छ : कमल थापा,"काठमाडौँ : राष्ट्रिय प्रजातन्त्र पार्टीका अध्यक्ष कमल थापाले आफ्नो पार्टीलाई चारैतिरबाट घेराबन्दी गरिएकाले स्थानीय तहको चुनावमा पार्टीले अपेक्षाकृत परिणाम हासिल गर्न नसकेको बताउनुभएको छ । पार्टीको २८औँ स्थापना दिवसलाई सम्बोधन गर्दै अध्यक्ष थापाले पार्टीभित्रको आन्तरिक कमजोरीलाई सुधार गरी दोस्रो चरणको चुनावमा पार्टीको आदर्श तथा सिद्धान्तका साथै स्थानीय विकास निर्माणका बारेमा जनतालाई बुझाएर सफलता हासिल गर्नुपर्नेमा जोड दिनुभयो । उहाँले संविधानले कुनै पनि विचारलाई निषेध नगरेको बताउँदै देशमा शान्तिपूर्ण बाटोबाट हिन्दू राष्ट्र तथा संवैधानिक राजतन्त्र कायम गर्न सकिने दृढता व्यक्त गर्नुभयो । अर्को प्रसङ्गमा उहाँले भन्नुभयो, निषेधको राजनीति कसैले पनि गर्नु हुँदैन, मधेस केन्द्रित दललाई विश्वासमा लिएर दोस्रो चरणको निर्वाचनमा सहभागी गराउनुपर्दछ । पछिल्लो पटक ल्याइएको संविधान संशोधन राष्ट्रको हितमा रहेकाले आफ्ना दलले त्यसका पक्षमा मतदान गर्ने निर्णय गरेको जानकारी उहाँले दिनुभयो । पार्टीका वरिष्ठ नेता पशुपतिशम्शेर राणाले मुलुकमा विद्यमान समस्या समाधानका लागि सबै दल एकताबद्ध भई अगाडि बढ्नुपर्ने विचार व्यक्त गर्दै अबको निर्वाचनमा पार्टीले राजनीतिक गतिविधि तीव्र रुपमा सञ्चालन गरी जनतालाई आकर्षित गर्नुपर्ने बताउनुभयो । यसअघि चाबहिलस्थित पार्टी कार्यालयमा पार्टीको झन्डोत्तोलन गरिएको थियो । रासस"
"भरतपुर महानगरपालिकाको नतिजा अनिश्चित, छानबिन समितिले काम थाल्यो","चितवन: भरतपुर महानगरपालिकाको मतगणना हुँदाहुँदै नेकपा माओवादी केन्द्रका दुई जना कार्यकर्ताले मतपत्र च्यातेपछि आइतबार रातिबाटै मतगणना कार्य स्थगित गरिएको छ। महानगरपालिकाको वडा नं १९ को मतगणना भइरहेको समयमा माओवादी केन्द्रका दुई जना प्रतिनिधिले गणनास्थलमा नै मतपत्र च्यातेका थिए। मतपत्र च्यातेको आरोपमा वाइसीएल चितवनका इन्चार्ज मधु न्यौपाने र माओवादी केन्द्रका प्रतिनिधि द्रोणबाबु शिवाकोटीलाई प्रहरीले नियन्त्रणमा लिएको छ। 'मतगणना भइरहेको समयमा मध्यरातमा मतपत्र च्यातेपछि हामीले नियन्त्रणमा लिएका हौँ' चितवन जिल्लाका प्रहरी प्रमुख प्रहरी उपरीक्षक दिपक थापाले भने, 'गणना भइरहेको थियो, एक्कासी उफ्रिएर मतपत्र च्यातेको देखेँ। त्यसपछि नियन्त्रणमा लिन खोज्दाखोज्दै अर्को पत्र पनि च्याते। दुई जनाले केही मतपत्र च्यातेपछि हामीले नियन्त्रणमा लिएका हौँ।' 'च्यातिएको मतपत्र र बाकसबाट खोलेको मतपत्र दुबै थरीलाई कपडामा पोको पारेर सिल गरी राखेका छौँ' प्रहरी उपरीक्षक थापाले भने, 'गणना हुन बाँकी रहेको मतपत्रलाई पनि सुरक्षित राखेका छौँ। मतगणना स्थलमा घटना भएपछि सुरक्षाको लागि गणनास्थललाई नै सिल गरेर सुरक्षा दिएका छौँ। गणनास्थल वरपर कसैलाई पनि जान नदिएर सुरक्षा गरिएको छ।' मतपत्र च्यातिएपछि मुख्य निर्वाचन अधिकृत कविप्रसाद न्यौपानेले अवस्था असहज भएको भन्दै अर्को सूचना जारी नगर्दासम्म गणना नगर्ने भन्दै मतगणना कार्य स्थगित गरेका छन्। उनले सञ्चारकर्मीलाई प्रतिक्रिया दिँदै आफू शौचालय गएको बेला केही व्यक्तिहरुले मतगणना स्थललाई रणभूमिमा परिणत गराएको बताए। मतगणनाको पछिल्लो नतिजा अनुसार, मेयर पदका उम्मेदवारहरु एमालेका देवी ज्ञवाली र माओवादीकी रेणु दाहालबीच तिब्र प्रतिस्पर्धा भएको थियो। नेकपा एमालेका तर्फबाट मेयर पदमा उम्मेदवारी दिएका देवीप्रसाद ज्ञवालीले चुनाव हार्ने भएपछि माओवादीले जंगली शैलीमा मतपत्र च्यातेको आरोप लगाए। मतगणना कार्य स्थगित भएपछि नेकपा एमाले चितवनले पत्रकार सम्मेलन गरी महानगरपालिकाको मतगणना कार्य तत्काल शुरु गर्न माग गरेको छ। पार्टीले कार्यालयमा पत्रकार सम्मेलन गरी मतपत्र च्यात्ने दोषीमाथि कारबाही गरी रोकिएको मतगणना कार्य तत्काल शुरु गर्न माग गरेको हो। नेकपा एमाले चितवनका अध्यक्ष कृष्णभक्त पोखरेलले माओवादी कांग्रेस गठबन्धनकी उम्मेदवार रेणु दाहालको पराजय निश्चित भैसकेपछि योजनाबद्ध ढंगबाट मतगणनास्थलभित्र प्रवेश गरी मतपत्र च्यातिएको बताउनुभयो। उहाँले माओवादी केन्द्रको नेतृत्वको निर्देशनमा वाइसिएल जिल्ला इन्चार्ज मधु न्यौपाने, द्रोण शिवाकोटी, दिलिप पौडेल लगायतको टोलीले कर्मचारीको हातमा रहेको र भूइँमा रहेको मतपत्र आफ्नो हातमा लिई च्यातेको बताउनुभयो। घटनाका विषयमा माओवादी निकटका केही व्यक्तिहरुले एमालेलाई बदनाम गराउने उद्देश्यले आफ्ना कमजोरी ढाकछोप गर्न एमालेलाई मुछेर कपोलकल्पित र भ्रामक टिप्पणी गरेकोमा आपत्ति जनाउँदै अध्यक्ष पोखरेलले एमालेले च्यातिएको अवस्थाका मतपत्रको बारेमा सञ्चारकर्मीहरुलाई भित्र गएर भिडियो खिच्न समेत निर्वाचन कार्यालयले रोक लगाउनु, घटना हुनसक्ने सूचनाका आधारमा पूर्वजानकारी गराउँदा पनि उचित सुरक्षा व्यवस्था नअपनाउनुका पछाडि राज्य सत्ताको सुनियोजित योजना मुताबिक गरिएको बताउनुभयो। तत्काल मतगणना गर्न निर्वाचन आयोग समक्ष माग राखिएको बताउँदै अध्यक्ष पोखरेलले च्यातिएको मतपत्र अलग राखी बाँकी मतपत्र तत्काल गणना हुनुपर्ने बताए। यसैगरी माओवादीले गरेको घटनाको विरोधमा एमाले पार्टीले दिउँसो चौबीसकोठीमा कोणसभाको आयोजना गरी जनताको मतलाई स्वीकार नगरेर हारको मानसिकताबाट ग्रसित भएको जनाएको छ। कोणसभालाई सम्बोधन गर्दै एमालेका केन्द्रीय सल्लाहकार तथा पूर्वमन्त्री केशवलाल श्रेष्ठले जनताको मतमाथिको बर्बरता कदापि स्वीकार्य नहुने बताए। उनले मतपत्र च्यात्नेलाई कारबाही गरी तत्काल मतगणना गर्न माग गरे। जिल्ला अध्यक्ष कृष्णभक्त पोखरेलले हारको मानसिकताले माओवादी केन्द्रले मतपत्र च्यातेको बताए। उनले तत्काल मतगणना गरेर जनताले दिएको अभिमत सार्वजनिक गर्न आग्रह गर्नुभयो। यसैबीच, नेकपा माओवादी केन्द्र चितवनले सोमबार प्रेस विज्ञप्ति निकालेर भरतपुर महानगरपालिकामा मतगणना भइरहेको समयमा मतगणना स्थलमा एमाले कार्यकर्ताले मतपत्र च्यातेको आरोप लगाएको छ। माओवादी केन्द्रका चितवन इञ्चार्ज इश्वरी भट्टराईद्वारा जारी विज्ञप्तिमा एमाले कार्यकर्ताले मत परिणाम प्रभावित पार्ने उद्देश्यले मतपत्र च्यातेको उल्लेख छ। आफ्नो उम्मेदवार रेणु दाहाल जिततर्फ उन्मुख भइरहेका बेला एमालेका प्रतिनिधिले मतगणना स्थलमा मतपत्र च्यात्न खोजेपछि आफ्ना प्रतिनिधिले त्यसको रक्षा गर्ने क्रममा केही मतपत्र च्यातिएको माओवादी केन्द्रले जनाएको छ। माओवादी केन्द्रले पक्राउ परेका आफ्ना कार्यकर्ता द्रोणबाबु शिवाकोटी र मधु न्यौपानेको तत्काल रिहाई र स्थानीय तह निर्वाचन ऐन अनुसार सम्बन्धित मतदान केन्द्रको पुनः मतदान गर्न माग गरेको छ। यस्तै, नेपाली काँग्रेस चितवनले मतपत्र च्यातिएको घटनाको निन्दा गर्दै भरतपुर महानगरपालिका वडा नं १९ मा पुनः मतदान प्रक्रिया अघि बढाउन माग गरेको छ। काँग्रेसका जिल्ला सभापति जितनारायण श्रेष्ठद्वारा जारी प्रेस विज्ञप्तिमा भरतपुर १९ को मत परिणामलाई असर पर्ने गरी मतपत्र च्यातिएको भन्दै पुनः मतदान प्रक्रिया अघि बढाउन माग गरिएको छ। विभिन्न संघसंस्थाको ध्यानाकर्षण भरतपुर महानगरपालिकामा जारी मतगणनामा जनमतको उपहास हुने गरी आइतबार मध्यरातमा मतपत्र च्यातेको घटनाले लोकतन्त्रमाथि विश्वास राख्ने समूहलाई लज्जित बनाएको भन्दै मानवअधिकारसँग सरोकार राख्ने विभिन्न संघसंस्थाले ध्यानाकर्षण भएको जनाएका छन्। नेतृत्वमा पुग्नका लागि आधिकारिक बाटो चुनाव र चुनावको परिणाम नै सर्वस्वीकार्य हुनुपर्नेमा केही दल र व्यक्ति विशेषले जनमतको कदर नगरी सिंगो मतगणना कार्यलाई प्रभावित पार्ने गरी भएको घटनाको विरोध गर्दै संघसंस्थाले सोमबार विज्ञप्ति निकालेका छन्। सुरक्षा संयन्त्र, निर्वाचन आयोग, राजनैतिक दल, पत्रकार, नागरिक समाज सबैमा यस घटनाप्रति जिम्मेवार भई यथाशक्य छिटो मत परिणाम सार्वजनिक गरी जनताको मतको कदर गर्न अनुरोध गरिएको छ। राष्ट्रिय मानवअधिकार एलायन्स, अनौपचारिक क्षेत्र सेवा केन्द्र, गैसस महासंघ नेपाल, राष्ट्रिय मानवअधिकार एलायन्स, मानव अधिकार संरक्षण मञ्च र गैसस समन्वय समितिद्वारा संयुक्त रुपमा जारी विज्ञप्तीमा च्यातिएका मतपत्रमाथि छानबिन गरी मतगणना पुनः सुरु गर्न आग्रह गरिएको छ।"
बजेट भाषणकै क्रममा मान्यज्यूलाई निन्द्रा लागेपछि (फोटो फिचर),काठमाडौं : व्यवस्थापिका संसदमा अर्थमन्त्री कृष्णबहादुर महरणले बजेट भाषण गर्दागर्दै केही सांसदलाई निन्द्रा लागेको छ। स्थानीय तहको निर्वाचन आचारसंहिता लागु भइसकेको अवस्थामा पुरानै बजेटलाई निरन्तरता दिँदै सोमबार व्यवस्थापिका संसद्मा बजेट प्रस्तुत गर्दा सांसद् निदाएका हुन् ।
गणतन्त्रको दियो बल्यो जिउँदा सहिद मुकेशको घरमा,"बनेपा : जनआन्दोलनका क्रममा घाईते भई अहिले पनि अचेत अवस्थामा रहनु भएका सहिद मुकेश कायस्थको घरमा नवनिर्वाचित प्रतिनिधिले गणतन्त्र दिवस मनाईएका छन् । २०६२ चैत २७ गते काभ्रेको बनेपास्थित तीनदोबाटोमा प्रतिगमनविरुद्ध आन्दोलनमा सहभागी मुकेशको कन्चटमा गोली लागेको थियो । त्यतिवेलादेखि मुकेश अचेत अवस्थामा हुनुहुन्छ । प्रमुख जिल्ला अधिकारी शिव सिम्खडा लगायत स्थानीय तहका नवनिर्वाचित मेयर,उपमेयर र वडाअध्यक्षको समुह नै गणतन्त्र दिवसको अवसर पारेर सोमबार मुकेशलाई सम्मान गर्न उहाँको घरमा पुग्नुभयो । जनप्रतिनिधिहरुले १२ वर्ष सम्म अचेत अवस्थामा ओछ्यानमै रहनु भएका मुकेशको गणतन्त्र स्थापना गर्न अहम भूमिका रहेको भन्दै प्रशंसा गर्नु भयो । मुकेशलाई सम्मान पत्र प्रधान गरेर गणतन्त्रको अवसरमा मुकेशको घरमा दीप प्रज्वलन गरिएको छ । जिउँदा शहीद मुकेशबारे बुझन र जानकारी लिने आउने हरेक पत्रकार, राजनीतिक दलका नेताहरुदेखि सामाजिक संघसंस्थाका प्रतिनिधिहरुको घरमा भीड लाग्छ । तर छोराका कथा र अवस्थाबारे सुनाउँदा आमा मिराको आँशु थामिदैनन् । मुकेश संगैका उसका साथीहरु अहिले लेखपढ गरी जागिर समेत खान थालेका छन् ।,तर उसको भने होस समेत राम्ररी आएको छैन।, उहाँले भन्नुभयो सायद त्यो बेला आन्दोलनमा नगएको भए ऊ पनि अरुजस्तै अहिले राम्रो पढेर जागिर खान्थ्यो होला । आमा मीराले छोराको विगत र वर्तमान सम्झिदै थप्नुभयो हरेक दिन मुकेश भनेर बोलाउछु तर मुकेशको स्वर आजसम्म सुन्न पाएको छैन । पहिला पूर्ण रुपमा बेहोश भएपनि अहिले मुकेश आफ्नै सुरमा हाँस्ने रुने गर्न थालेकाले परिवारमा आशा भने पलाउदै गएको छ । उपचारपछि हल्का मुन्टो हल्लाउने मुकेशले अहिले देब्र हात अलि अलि चलाउनुहुन्छ । कहिलेकाहि भावावेशमा एउटा बडो हृदयविदारक ध्वनी निकाल्छन र भन्छन मा ।, अनि कहिलेकाहि मुस्कुराछन र आँखा चिम्लन्छन आमा मिरा भन्नुहुन्छतर मुकेसका सपना र बलिदान पुरा हुदै गएको देख्दा खुसी लाग्छ, संविधान बन्यो, मुलुक चुनावमय भयो । विस्तारै मुकेशका सपना पुरा हुदैछन् यसमै हामी खुसी छौ । सानैमा बन्दुक बोक्न धेरै रहर गर्ने मुकशलाई साथीभाई र आमाबुबाले मुकेश भविष्यमा तिमी के बन्छौ भनेर सोध्दा सेना भन्ने गर्नुहुन्थ्यो । सेना बनेर राष्ट्रको सेवा गर्छु भन्ने सपना बोक्नु भएका मुकेशका लागि त्यही बन्दुकले जिउँदो शहीद बनाई दिएको छ । अहिले त्यही बन्दुकका गोलीले मुकेशलाई १२ बर्षदेखि ओछ्यानमै राखिदिएको छ । झण्डै ११ महिना वीर अस्पताल र करिब ५ महिना डा उपेन्द्र देवकोटाको न्यूरो सर्जनमा उपचार गराउनु भएका मुकेशलाई विदेश लगेर उपचार गर्न पाए होस खुल्थ्योकि भन्ने ठूलो आशा परिवारमा छ । पाच महिनासम्म अक्सिजन दिएर र बाँकी समय धेरै दुःख सहेर पनि बेहोश अवस्थामै रहनु भएका मुकेशको होस फर्केला कि भन्ने आशासँग उहाँको परिवारले हरेस खाएको छैन । आमा मीरा त्यही आशाको त्यान्द्रोमा झुण्डिनु भएको छ । छोराले एकदिन त पक्कै बोलाउछ र बामे सर्नेसम्म हुन्छ ।डाक्टरहरुले रोगको उपचार नै नभएको बताएपनि छोरामा सुक्ष्म रुपले सुधार हुदैछ आमा मिरा भन्नुहुन्छ पहिला त टाउकै उठाउन सक्दैनथ्यो अहिले अलि अलि उठाउछ, झोल पदार्यको साटो जाउलो खान थालेको छ । थप उपचारका लागी विदेशमा लैजाने इच्छा व्यक्त गर्नु भएको आमा मिराले सरकारी सहयोगको अपेक्षा राख्नु भएको छ । वेहोस हुँदा १५ बर्षे ठिटो मुकेश अहिले २७ बर्ष पुग्नु भएको छ । तर परिवारले १२ बर्षदेखि मुकेशको राम्रो स्वर पनि सुन्न पाएका छैनन् । ओछ्यानमै दिशापिसाव गराउनेदेखि खुवाउने पियाउनेसम्म सबै आफैले गराउनु पर्ने मुकेश परिवारका लागि अझै आशा छ, एक दिन त अवश्य पनि मुकेशको आवाज र जीवन फर्केला कि । वर्षमा एक दिन शहिद दिवस पारेर नेता कार्यकर्ता र सरकारी निकायका व्यक्तिहरु दुख पिडा र समस्या बुझन आउने गरेका छन् बाकी दिन त परिवारले दुख र पिडा भुलेर मुकेशलाई स्याहार गरिरहेको छ । मुकेशको स्याहार सुसारका लागि सरकाले एक जना नर्स र एक जना कुरुवाको व्यवस्था गरेको छ । मुकेशलाई हेर्न हालसम्म प्रधानमन्त्री भइसक्नु भएका माधव कुमार नेपाल, केपी शर्मा ओली, झलनाथ खनाल र मन्त्रिपरिषदका अध्यक्ष खिलराज रेग्मी आउनु भएको छ । पूर्व मुख्य सचिव लिलामणी पौडेल, पूर्वमन्त्री सुरेन्द्र पाण्डे, पूर्व सचिव कष्णहरी बास्कोटा,नेकपा माओवादीका अध्यक्ष मोहन बैद्य लगातले मुकेशलाई भेटनु भएको छ । प्रधानमन्त्री पुष्पकमल दाहाल प्रचण्ड भने मुकेशलाई भेटन पुग्नु भएको छैन ।"
काभ्रेमा जनप्रतिनिधिले मनाए गणतन्त्र दिवस,"बनेपा : काभ्रेमा नवनिर्वाचीत जनप्रतिनिधि सहितको टोलीले गणतन्त्र दिवस मनाएका छन् । जिल्लाका १३ वटै स्थानीय तहका जनप्रतिनिधि सहित निजामती कर्मचारी, सेना, प्रहरी र विभिन्न संघसंस्थाका प्रतिनिधिहरुले संयुक्त रुपमा प्रभातफेरी सहित विविध कार्यक्रम गरी दिवस मनाएका हुन्। झाकीसहितको प्रभातफेरीले धुलिखेल बजारका विभिन्न स्थानमा परिक्रमा गरेको थियो भने कार्यक्रममा प्रमुख जिल्ला अधिकारी शिव सिमखडा, पनौती, बनेपा, धुलिखेल, पाचँखालका नवनिर्वाचीत मियर उपमीयर वडा अध्यक्ष वडा सदस्यहरुको उपस्थिति रहको थियो ।"
राजपा कार्यकर्ताद्वारा कांग्रेस कार्यालयमा आक्रमण,"परासी : नवलपरासीमा मधेसी दलका कार्यकर्ताले कांग्रेस पार्टी कार्यालयमा आक्रमण गरेका छन् । उनीहरूले पार्टी कार्यालयमा राखिएका बोर्ड निकालेर फ्याँकेका छन् भने कांग्रेस कार्यकर्ताले घरघरमा राखेका झन्डासमेत च्यातिदिएका छन् । निर्वाचन बिथोल्न घोषणा गरिएको आन्दोलनका कार्यक्रमअन्तर्गत आइतबार सदरमुकाम परासीमा राष्ट्रिय जनता पार्टी नेपालले निकालेको लाठी जुलुसमा सहभागी भएका कार्यकर्ताले कांग्रेस कार्यकर्ताले घरमा फहराएका झन्डा च्यात्नुका साथै रामग्राम नगर समिति र वडा पार्टी कार्यालयमा राखिएका बोर्ड फ्याँकिदिएका हुन् । बोर्ड र झन्डा च्याते पनि त्यहाँ रहेका सुरक्षाकर्मी भने मुकदर्शक बनेका थिए । परासी सदरमुकाममा कांग्रेसले चुनावी गतिविधिलाई तीव्र बनाउँदै नगरमा वडा कार्यालय र चुनाव प्रचारप्रसार समितिका कार्यालय स्थापना गरेको छ । कांग्रेस, एमाले, माओवादी केन्द्र, राप्रपासहित विभिन्न दलका कार्यकर्ताले बजार र गाउँका घरघरमा झन्डा राखेर चुनावी माहोल तताएका छन् । मधेसी दलका कार्यकर्ताले भने आफ्ना माग पूरा नभएसम्म प्रचार अभियान नथाल्न र घरमा झन्डा राखेर चुनावी माहोल सिर्जना नगर्न चेतावनी दिएका छन् । संयमित बन्न आग्रह पार्टी कार्यालयमा राखिएका बोर्ड र कार्यकर्ताका झन्डा फ्याँकेर समस्या समाधान नहुने भन्नै कांग्रेस केन्द्रीय सदस्य देवेन्द्रराज कँडेलले संयमित हुन मधेसी दलका कार्यकर्तालाई आग्रह गर्नुभएको छ । मधेसका माग पूरा गर्न कांग्रेसले दोस्रो चरण निर्वाचन प्रस्ताव राखेको र सोहीअनुसार प्रतिपक्ष एमालेसँग पनि वार्ता र छलफललाई अघि बढाइरहेका बेला पार्टी कार्यालयका बोर्ड र कार्यकर्ताका घरमा राखेका झन्डा फ्याँक्ने र च्यात्ने प्रवृत्तिले बनिरहेको वातावरण खलबल्याउने उहाँले बताउनुभएको छ । बोर्ड र झन्डा फ्याँक्नु निन्दनीय भएको भन्दै उहाँले मधेसका अधिकार पूरा गराउन पनि मधेसी दल चुनावमा आउनुपर्ने जिकिर गर्नुभयो । मधेसी दलका कार्यकर्ताले कांग्रेस कार्यालयको बोर्ड निकालेर फ्याँकेका छन् भने घरघरमा राखिएका झन्डा च्यातिदिएका छन् । उपेन्द्र र गच्छदारका जिल्ला नेता पनि आन्दोलनमा सरकारमा सहभागी फोरम लोकतान्त्रिक र चुनावमा सहभागी हुने बताइरहेको संघीय समाजवादी फोरम नेपालका जिल्ला नेताहरू भने चुनावको विपक्षमा देखिएका छन् । स्थानीय निर्वाचनमा सहभागी नहुने भन्दै राजपा नेपालले घोषणा गरेको विरोधका कार्यक्रममा सहभागी हुँदै जिल्ला नेताहरूले मधेसविरोधी निर्णय आफूहरूलाई मान्य नहुने बताएका छन् । पहिलो चरण निर्वाचनमा सहभागी भएको उपेन्द्र यादव नेतृत्वको संघीय समाजवादी फोरमले दोस्रो चरणमा पनि सहभागी हुने बताइरहेको छ । त्यसैगरी, लोकतान्त्रिक फोरमका अध्यक्ष विजयकुमार गच्छदार वर्तमान सरकारमा सहभागी हुनुहुन्छ । राजपाले सदरमुकाम परासीमा आयोजना गरेको मसाल जुलुस र लाठी जुलुसमा सहभागी हुँदै संघीय समाजवादी फोरमका जिल्ला अध्यक्ष धरेन्द्र यादव र लोकतान्त्रिक फोरमका अध्यक्ष सुवास गिरीले मधेसका माग पूरा नभएसम्म चुनाव सम्भव नभएको भन्दै आन्दोलनमा आउन केन्द्रीय नेतृत्वलाई सुझाव दिनुभएको थियो ।"
"भरतपुर महानगरपालिकाको मतगणना स्थगित, मतपत्र च्यातिएपछि तनावग्रस्त",चितवन : चितवनको भरतपुर महानगरपालिकामा मतगणना स्थगित भएको छ । मत गणना अन्तिम चरणमा आइसकेको बेला सोमबार बिहान १ बजेर २० मिनेटमा मतगणना स्थगित भएको हो । मतगणना स्थलमा मतपत्र च्यात्ने र मतपत्र कब्जामा लिने हर्कत देखिएपछि मत गणना स्थगित गर्नुपरेको मुख्य निर्वाचन अधिकृतले जानकारी दिनुभएको छ । मतपत्र च्यातेपछि मुख्य निर्वाचन अधिकृतले विज्ञप्ति निकालेर अर्को सूचना जारी नभएसम्म मतगणना स्थगित भएको हो । अहिले चितवनमा तनावग्रस्त छ । एमाले र माओवादीले एकले अर्कोलाई मततपत्र च्यातेको आरोप लगाएका छन् ।
भरतपुरको मतगणना अघि बढाउन निर्वाचन आयोगको आकस्मिक बैठक,"काठमाडौं : भरतपुर महानगरपालिकाको मतगणना अघि बढाउने विषयमा निर्वाचन आयोगको आकस्मिक बैठक बस्ने भएको छ । सोमबार विहान ९ बजे आयोगको कार्यालय कान्तिपथमा बस्ने बैठकले के गर्ने भन्ने विषयमा निर्णय गर्ने निर्वाचन आयोगले जनाएको छ । निर्वाचन आयोगका सचिव गोपीनाथ मैनालीले भरतपुर महानगरपालिकाको रोकिएको मतगणना सुचारु गर्न आकस्मिक बैठक बस्न लागेको बताउनुभयो । केहीबेरपछि बैठक बस्ने बैठकले भरतपुर महानगरपालिकाको प्रतिवेदन हेरेर उपयुक्त निर्णय गर्ने मैनालीले बताउनुभयो । के भएको हो, अब के गर्न सकिन्छ भनेर छलफल गरेर उपयुक्त निर्णय गर्छौ' उहाँले भन्नुभयो । भरतपुर महानगरपालिका निर्वाचन अधिकृतको कार्यालयले मतगणनाका क्रममा मतपत्र च्यातिएको भन्दै निर्वाचन आयोगको निर्देशन नआएसम्म मतगणना रोक्ने निर्णय गरेको छ ।सचिव मैनालीले भरतपुरको जानकारी पाएलगत्तै बैठक डाकिएको बताउनुभयो । आज गणतन्त्र दिवस परेकाले साथीहरु गणतन्त्र दिवस मनाउन जानुभएको पनि होला तर हामी केहीबेरमै निर्णय गर्छौ' उहाँले भन्नुभयो ।"
बिबिध कार्यक्रमका साथ गणतन्त्र दिवस मनाइयो,"गाईघाट : १० औँ गणतन्त्र दिवस उदयपुरमा धुमधामका साथ मनाइएको छ । गणतन्त्र दिवस मुल समारोह समितिको आयोजनामा जिल्लाका सबै स्थानीय तहमा विविध कार्यक्रम आयोजना गरी दिवस मनाइएको हो । त्रिदिवसीयरुपमा मनाउने निर्णय अनुरुप सोमबार सदरमुकाम गाईघाटमा प्रभातफेरी र अन्तरक्रिया कार्यक्रमको आयोजना गरियो । त्यसैगरी कटारी नगरपालिकाको सभाहलमा सहिदको सम्झना गर्दै अन्तरक्रिया गरी दिवस मनाइएको छ । मुल समारोह समितिले दिवसलाई भव्यरुपमा मनाउन १४ गते विहान त्रियुगा शान्तिधाम गाईघाटमा वृक्षारोपन तथा सरसफाइ, व्याडमिन्टन प्रतियोगिता, साँझ दिपावली गरिएको छ । त्यसैगरी १५ गते प्रभातफेरी, सहिद परिवारलाई सम्मान, अन्तरक्रिया, दिउँसो गाईघाटमा वृहद साँस्कृतिक र साँझ दिपावली कार्यक्रम तय गरिएको छ भने १६ गते नगरस्तरीय वक्तृत्वकला प्रतियोगिताको आयोजना गरिएको मुल समारोह समितिका संयोजक स्थानीय बिकास अधिकारी गणेशप्रसादा दाहालले जानकारी दिनुभयो । उहाँका अनुसार जिल्लाका ४ वटै नगरपालिका र ४ वटै गाउँपालिकाका कार्यालयमा पनि दिवस विविध कार्यक्रम गरी मनाउन पत्राचार गरिएको छ । सबै स्थानीय तहले तीन दिनसम्मै कार्यक्रम आयोजना गरेको उहाँले बताउनुभयो ।"
म पदक लिन्न : प्रकाश दाहाल,काठमाडौं : प्रधानमन्त्री पुष्पकमल दाहाल प्रचण्डका छोरा प्रकाश दाहालले गणतन्त्र दिवसका अवसरमा सरकारले आफूलाई दिएको सुप्रवल जनसेवाश्री पदक नलिने घोषणा गर्नु भएको छ । आफ्नो फेसबुकमा स्टाटस् पोष्ट गर्दै आफू गणतन्त्र ल्याउनका लागि संघर्ष गरेको व्यक्ति भएको तर कुनै पदकका आकांक्षी नभएको उल्लेख गर्नु भएको छ । देशका लागि आफूले अझै धेरै गर्न बाँकी रहेकाले उक्त पदक नलिने प्रकाशले बताउनुभएको छ । प्रकाश दहालले पदक पाएको खबर आएपछि सामाजिक सञ्जालमा यसको चर्काे विरोध भएको थियो । माओवादी पार्टीकै नेता कार्यकर्ताहरुले समेत प्रकाश दाहाललाई पदक दिएकोमा आलोचना गरेका थिए।
भरतपुरमा माओवादीका दुई र एमालेका एक कार्यकर्ता पक्राउ,चितवन : चितवनको भरतपुर महानगरपालिकाको मतगणना स्थलबाट दुई माओवादी कार्यकर्ता र एक एमालेका कार्यकर्ता पक्राउ परेका छन । मतपत्र च्यातेको आरोपमा वाइसीएल जिल्ला अध्यक्ष मधु न्यौपाने र अर्का माओवादीका कार्यकर्ता दोर्ण सिवाकोटी पक्राउ परेका छन् । त्यसैगरी प्रहरीले एमाले कार्यकर्ता गंगा लामालाई पनि पक्राउ गरेको छ । मतगणनास्थलमा मतपत्र च्यातेको आरोपमा प्रहरीले बिहान साढे १ बजे उनीहरुलाई पक्राउ गरेको हो । पक्राउ परेका एमाले कार्यकर्ता गंगा लामा जिल्ला खेलकुद विकास समिति चितवनका सदस्य समेत हुन् ।
राजनीतिले गुणात्मक परिवर्तन ल्याउन सकेन : दाहाल(फोटो फिचर),"काठमाडौं : प्रधानमन्त्री पुष्पकमल दाहालले राजनीतिक परिवर्तनले गुणात्मक परिवर्तन ल्याउन नसकेको बताउनुभएको छ ।दशौं गणतन्त्र दिवस २०७४ को अवसरमा सैनिक मञ्च टुँडिखेलमा आयोजित कार्यक्रममा सम्बोधन गर्दै राजनीति अब जनताको गुणात्मक विकासका लागि हुनुपर्ने बताउनुभयो । दाहालले स्थानीयतहको निर्वाचनपछि अब आर्थिक संमृद्वि र जनताको जीवनस्तरमा परिवर्तन आउने विश्वास व्यक्त गर्नुभयो । जनताको जीवनमा राजनीतिक परिवर्तनले अझै गुणात्मक अन्तर ल्याउन नसकेको भन्दै प्रधानमन्त्री दाहालले जनताको दैनिक जीवन र राष्ट्रको समृद्धिमा प्रत्यक्ष प्रभाव पार्न आवश्यक भएको बताउनुभयो। दोस्रो चरणको चुनावपछि जनप्रतिनिधिले स्थानीय तहको जिम्मेवारी सम्हाल्ने र स्थानीय स्रोत, साधन परिचालन हुने उहाँको भनाई छ । स्थानीय तहको निर्वाचनले आर्थिक समृद्धि र जनताको जीवनमा सकारात्मक परिवर्तनको यात्रा समेत प्रारम्भ थरेको उहाँले बताउनुभयो । अब नेपालको राजनीतिक स्थिरता र विकासको क्षेत्रमा छलाङ मार्नेछ ।' उहाँले भन्नुभयो । संघीय लोकतान्त्रिक गणतन्त्र संस्थागत गर्न राज्य पुनसंरचनाको महत्वपूर्ण आयाम स्थानीय तहको पुनःसंरचना भएको प्रधानमन्त्री दाहालले बताउनुभयो। प्रधानमन्त्री दाहालले संविधान कार्यान्वयन गर्न संविधान बमोजिम विभिन्न कानूनहरुको निर्माण तथा सुधार गर्न सरकारले उच्च प्राथमिकता दिएको बताउनुभयो । ४० भन्दा बढी कानूनहरु तर्जुमा भइसकेको र ४५ वटा विधेयक व्यवस्थापिकासंसदमा विचाराधीन अवस्थामा रहेको उहाँले जानकारी दिनुभयो । प्रदेश तथा सङ्घीयसंसदको निर्वाचनका लागि आवश्यक पर्ने कानूनी पूर्वाधारहरु तय भइसकेको प्रधानमन्त्री दाहालले बताउनुभयो । संविधान बमोजिम निर्माण गर्नुपर्ने कानूनहरुको प्राथमिकीकरण गर्नुपर्ने उहाँको भनाई थियो । प्रधानमन्त्री दाहालले ७५ प्रतिशत आर्थिक वृद्धि, मूल्य वृद्धि नियन्त्रण, विकास आयोजनाहरुमा हासिल गरिएको प्रगति, लोडसेडिङको अन्त्य सरकारको मुख्य उपलब्धि भएको बताउनुभयो । उज्यालो युगको प्रारम्भ, सन्तुलित विदेश नीति र छिमेकीहरुसँगको सम्बन्धमा आएको न्यानोपन, विदेशमा बस्ने नेपालीको हितका निम्ति गरिएको राजनीतिक, कुटनीतिक र व्यवस्थापकीय सुधारजस्ता उपलब्धिहरुले देशमा आशाको नयाँ सन्देश प्रवाह गरेको दाहालले बताउनुभयो।"
कसरी च्यातियो भरतपुरमा मतपत्र ?,भरतपुर : भरतपुर महानगरपालिकाको मतगणना कार्य अनिश्चित कालका लागि स्थगित भएको छ । गएराति पौने १२ बजे वडा नं १९ को मतगणना चलिरहेका बेला राजनीतिक दलका प्रतिनिधिबीच विवाद उत्पन्न हुँदा मतपत्र च्यातिएको थियो । मतपत्र च्यातेको आरोपमा नेकपा माओवादी केन्द्रका प्रतिनिधि मधु न्यौपाने र द्रोण सिवाकोटीलाई मतगणनास्थलबाट पक्राउ गरिएको छ । गणना नमिलेको भन्दै टेबुलमा हानेर विवाद गर्न खोजेपछि अन्य समूहमा रहेकाले आएर मतपत्र च्यातेको साहायक निर्वाचन अधिकृत गम्भिर घिमिरेले बताउनुभयो । घिमिरेका अनुसार करिब एक सय मतपत्र च्यातिएको छ भने ३० भन्दा बढी धुजा भएको छ । च्यातिएको सहित गन्न बाँकी रहेका मतपत्र सिलबन्दी गरिएको छ । घटना बारे निर्वाचन आयोगलाई जानकारी गराइएको र निर्वाचन आयोगको निर्णय अनुसार मात्र अघि बढ्ने घिमिरेले बताउनुभयो । मतगणना स्थलको ढोकामा पनि सिलबन्दी गरिएको छ । 'च्यातिएको मतपत्र संकलन गरेर सबै सिलबन्दी गरेका छैां' घिमिरेले भन्नुभयो 'निर्वाचन आयोगको निर्णय अनुसार अघि बढ्छौ' । उहाँका अनुसार तीन भोट मिलेन भनेर विवाद सुरु गरिएको थियो । 'एउटाले टेबल ठोके त्यसपछि अर्को समूहमा रहेकाहरु आएर मतपत्र च्यातेका थिए।वडा नम्बर १९ को करिब २ हजार ४ सय मत गनेर सकिन लाग्दा मतपत्र च्यातेका थिए । उक्त वडामा २ हजार ८ सय ९७ मत खसेको थियो । वडा नम्बर २० को पुरै मत गन्न बाँकी रहेको छ । मतगणना स्थलबाहिर रहेका एमाले कार्यकर्ताले समातिएका माओवादीका प्रतिनिधिमाथि कुटपिटको प्रयास गरेका थिए । भीड नियन्त्रण गर्न प्रहरीले लाठी चार्ज गरेको थियो । सो क्रममा एमालेका गंगालाल लामा पनि पक्राउ परेका छन । नेकपा एमालेका तर्फबाट प्रमुख पदका उम्मेदवार देवि ज्ञवालीले एमालेको पक्षमा मत आएपछि मतपत्र च्यात्ने काम गरेको आरोप लागाउुनु भएको छ । 'हार्न थालेपछि माओवादीले मतपत्र च्यातेको हो ' ज्ञवालीले भन्नुभयो 'लोकतन्त्रको उपहास गर्ने काम भएको छ' । उता नेकपा माओवादी केन्द्रका चितवन जिल्ला ईन्चार्ज ईश्वरी भट्टराईले भने मतपत्र तानातान गर्दा च्यातिएको बताउनुभयो । माओवादीको पक्षमा मत बढी देखेपछि एमालेका एजेण्टले मतपत्र समातेको भन्दै त्यसको सुरक्षा गर्न खोज्दा भएको तानातानले मतपत्र च्यातिएको उहाँले आरोप लगाउँनुभयो । 'मुचुल्काको भन्दा बढी मत भएपछि राजनैतिक सहमति गर्न मानेनन्' भट्टराईले भन्नुभयो 'माओवादीको पक्षमा मत आउन थालेपछि मतको मुठा समाएर गोलमोटोल गर्न खोजेपछि हाम्रा प्रतिनिधिले मतपत्र समाउन खोज्दा च्यातिएको हो' वडा नं १९ को करिब ६ सय मतगणना गर्न बाँकी थियो भने वडा नम्बर २० को ३ हजार ५ सय ६८ मतगन्न बाकी थियो । यो पनि पढ्नोस् भरतपुरको मतगणना अघि बढाउन निर्वाचन आयोगको आकस्मिक बैठक मतपत्र च्यातिएपछि भरतपुर महानगरको मतगणना स्थगित गर्ने निर्णय गर्दै निर्वाचन अधिकृतले निकालेको विज्ञप्ती
"आज दशौं गणतन्त्र दिवस, दिवसको अवसरमा राष्ट्रपति र प्रधानमन्त्रीको शुभकामना","काठमाडौँ : आज दशौं गणतन्त्र दिवस देशभर मनाइदै छ । गणतन्त्र दिवसको अवसरमा सैनिक मञ्च टुँडिखेलमा कार्यक्रमम भइरहेको छ । कार्यक्रममा राष्ट्रपति, प्रधानमन्त्रीलगायत उच्च पदस्थ नेताहरु सहभागी हुनुभएको छ । गणतन्त्र दिवसको अवसरमा राष्ट्रपति, प्रधानमन्त्री एवम् उपराष्ट्रपतिले शुभकामना सन्देश दिनुभएको छ । गणतन्त्र दिवसले शान्ति, सुशासन र समृद्ध राष्ट्र निर्माणमा एकजुट हुने प्रेरणा मिलोस्' राष्ट्रपति विद्यादेवी भण्डारीले दशौँ गणतन्त्र दिवसका अवसरमा सङ्घीय लोकतान्त्रिक गणतन्त्रात्मक शासन व्यवस्थाको माध्यमद्वारा दिगो शान्ति, सुशासन र समृद्ध राष्ट्र निर्माणमा एकजुट हुने प्रेरणा प्रदान गर्न सकोस् भन्ने कामना गर्नुभएको छ । राष्ट्रपतिले आज शुभकामना सन्देश जारी गर्दै लोकतन्त्रको स्थापनाका लागि पटकपटक भएका आन्दोलन तथा विभिन्न आरोहअवरोह पार गर्दै गणतन्त्रसम्म आइपुगेको पनि आज नवौँ वर्ष पूरा भएको बताउनुभएको छ । उहाँले दशौँ गणतन्त्र दिवसको अवसरमा हाम्रा सम्पूर्ण ज्ञातअज्ञात सहिदप्रति भावपूर्ण श्रद्धाञ्जलि अर्पण गर्नुभएको छ । सन्देशमा भनिएको छ, 'सार्वभौमसत्ता पूर्णरुपमा जनतामा निहित रही जननिर्वाचित प्रतिनिधिबाट शासन र सरकार सञ्चालन हुने संसारकै लोकप्रिय तथा सुन्दर पद्धतिको रुपमा रहेको लोकतान्त्रिक गणतन्त्रात्मक शासन व्यवस्था हाम्रो शासन प्रणालीका रुपमा मात्र नभै जीवनपद्धतिका रुपमा स्थापित र संस्थागत हुन जरुरी छ ।' नयाँ संविधानमार्फत लोकतान्त्रिक गणतन्त्रात्मक संसदीय शासनप्रणाली स्थापित तथा संस्थागत गरिसकेपछि अब लोकतान्त्रिक सोच, संस्कार, व्यवहार र कार्यशैलीमार्फत मुलुकको आर्थिक सामाजिक समृद्धिको यात्रा प्रारम्भ गरी आमजनतालाई राजनीतिक स्वतन्त्रता र अधिकारसँगै आर्थिक, सामाजिक, सांस्कृतिक अधिकारसमेत प्रत्याभूत गर्नुपर्ने बेला भएकामा राष्ट्रपतिले जोड दिनुभएको छ । हालै सम्पन्न स्थानीय तहको पहिलो चरणको निर्वाचनले लोकतन्त्रको जगलाई मजबुद र संस्थागत गर्न मद्धत पुर्याएको तथा अब हुन गइरहेको निर्वाचनले लोकतन्त्रलाई थप सुदृढ गर्न महत्वपूर्ण भूमिका निर्वाह गर्नेछ भन्ने आफूले विश्वास लिएको सन्देशमा उल्लेख छ । सन्देशमा भनिएको छ, 'सङ्घीय लोकतान्त्रिक गणतन्त्र नेपाल घोषणा भएपछि सुशासन, द्रुततर आर्थिक सामाजिक विकासलगायत सबै क्षेत्रमा सुन्दर, समृद्ध र नयाँ हुन्छ भन्ने आम नेपालीको अपेक्षा तथा सहिदका सपना साकार पार्नु हामी सबैको सामूहिक दायित्व र कर्तव्य बनेको छ । यसका लागि हिजो सङ्घर्षका दिनमा जस्तै हामी सबैबीच एकता, सहकार्य र सहमति हुनु आवश्यक छ । गणतन्त्र दिवसको अवसरमा प्रधानमन्त्रीको शुभकामना प्रधानमन्त्री पुष्पकमल दाहालप्रचण्ड'ले गणतन्त्र दिवस अवसरमा सम्पूर्ण नेपाली दिदीबहिनी तथा दाजुभाइहरुमा सुख, शान्ति, समृद्धि र निरन्तर प्रगतिको कामना गर्नुभएको छ । आज उहाँले शुभकामना सन्देश जारी गर्दै गणतन्त्र स्थापनामा योगदान पुर्याउनु हुने जनयुद्ध, ऐतिहासिक जनआन्दोलनलगायत सबै न्यायपूर्ण आन्दोलनहरुमा सहादत प्राप्त गर्नुहुने सम्पूर्ण ज्ञातअज्ञात सहिदहरुप्रति हार्दिक श्रद्वाञ्जलि अर्पण गर्नुभएको छ । जनताको सङ्घर्ष र बीरतापूर्ण बलिदानबाट प्राप्त समावेशी सङ्घीय लोकतान्त्रिक संविधानको कार्यान्वयनको एक खुट्किलोस्वरुप भर्खरै स्थानीय तहको पहिलो चरणको निर्वाचन सफलतापूर्वक सम्पन्न भइसकेको प्रधानमन्त्रीले बताउनुभएको छ । सन्देशमा भनिएको छ'यही जेठ ३१ गते उल्लासमय रूपमा दोस्रो चरणको स्थानीय निर्वाचन सम्पन्न हुँदैछ । स्थानीय तहको निर्वाचनपश्चात् नेपालको संविधानले परिकल्पना गरेको तीन तहको सरकारको अवधारणा संस्थागत हुने निश्चित भएकाले पहिलो चरणको निर्वाचन झैँ दोस्रो चरणको निर्वाचनमा पनि सम्पूर्ण नेपालीहरूको सहयोग र सक्रिय सहभागिताको लागि हार्दिक आह्वान गर्दछु ।' संविधानको स्वीकार्यता अझ फराकिलो बनाएर यसको कार्यान्वयनलाई सुनिश्चित गर्नु, हिमाल, पहाड र तराइमधेशका सबै जाति, भाषा, धर्म र समुदायको सुदृढ राष्ट्रिय एकताका बलमा मुलुकलाई सामाजिकआर्थिक समृद्धिको दिशामा लैजानु आजको राष्ट्रिय आवश्यकता भएको प्रधानमन्त्रीले बताउनुभएको छ । यही २०७४ माघ ७ गतेसम्म सम्पन्न हुने सङ्घीय संसद् र प्रदेशसभाको निर्वाचनपछि संविधानको कार्यान्वयनले पूर्णता पाउने र सङ्क्रमणकालको अन्त्य हुने प्रधानमन्त्रीले विश्वास व्यक्त गर्नुभएको छ । उल्लेखित कार्यभार पूरा गर्न सरकार सबै पक्षहरूसँग सम्वाद, सहमति र सहकार्यका लागि क्रियाशील रहँदै आएको तथा यस कार्यमा सम्पूर्ण राजनीतिक दल तथा समस्त नेपालीहरुबाट आवश्यक सहयोग प्राप्त हुने विश्वास आफूले लिएको प्रधानमन्त्री प्रचण्डले बताउनुभएको छ । नेपालको संविधान कार्यान्वयन, पुनःनिर्माण तथा नवनिर्माण र आर्थिक विकासका विविध पक्षमा महत्वपूर्ण सहयोग पुर्याउनका साथै सहिदका अधुरा सपना, जनताका असीमित आकांक्षा पूरा गर्न सबैलाई आआफ्नो ठाउँमा इमान्दार र प्रतिबद्ध रही सकारात्मक सोचका साथ अगाडि बढ्न उहाँले आह्वान गर्नुभएको छ । गणतन्त्र दिवसमा उपराष्ट्रपतिको शुभकामना उपराष्ट्रपति नन्दबहादुर पुनले संविधानको पूर्ण कार्यान्वयन, समृद्ध राष्ट्र निर्माण तथा भौगोलिक अखण्डता, सार्वभौमिकता, स्वाधीनता र राष्ट्रिय एकतालाई अझै सुदृढ गर्दै देशको प्रगतिका लागि सबै राजनीतिक दलबीच सहमति र सहकार्यको अर्को विकल्प नभएको बताउनुभएको छ । गणतन्त्र दिवसका अवसरमा आज शुभकामना सन्देश जारी गर्दै उहाँले सम्पूर्ण शासकीय अधिकार सार्वभौमसत्ता सम्पन्न जनतामा आउने गरी जननिर्वाचित पहिलो संविधानसभाले निरंकुश राजतन्त्रको विधिवत् अन्त्य गर्दै नेपालमा सङ्घीय लोकतान्त्रिक गणतन्त्रात्मक शासन व्यवस्था प्रारम्भ भएको आजकै दिन ऐतिहासिक दिन हो भन्नुभएको छ । गणतन्त्र प्राप्तिका लागि विभिन्न कालखण्डमा भएका जनआन्दोलन, सशस्त्र सङ्घर्ष, जनयुद्ध र २०६२०६३को ऐतिहासिक जनआन्दोलनमा जीवन बलिदान दिने सहिदप्रति भावपूर्ण श्रद्धाञ्जलि अर्पण गर्दै उपराष्ट्रपति पुनले सङ्घर्षका क्रममा घाइते भएका सम्पूर्ण योद्धाको पूर्ण स्वास्थ्यलाभको कामना गर्नुभएको छ । सन्देशमा उहाँले गणतन्त्र प्राप्तिको सङ्घर्षका क्रममा बेपत्ता हुनुभएका नागरिकप्रति हार्दिक सम्मान व्यक्त गर्दै उहाँहरुको अवस्था सार्वजनिकीकरणका लागि सबैको ध्यान जाने विश्वास लिनुभएको छ । उहाँले सन्देशमा भन्नुभएको छ, 'सङ्घीयता, धर्मनिरपेक्षता, सामाजिक न्यायसहितको समानुपातिक समावेशी शासन व्यवस्था गणतन्त्रसँगै नेपाली जनताले प्राप्त गरेका प्रमुख राजनीतिक उपलब्धि हुन् । यसबीचमा स्थानीय तहको पहिलो चरणको निर्वाचन उत्सवको रुपमा सम्पन्न भएसँगै नयाँ संविधानमा संस्थागत राजनीतिक उपलब्धि व्यवहारमा देखिदै गएका छन् । गणतान्त्रिक शासन व्यवस्थामा जनताले आफ्नो शासन आफै गर्ने प्रमाणित गर्ने गरी बनेका स्थानीय तहहरु शक्तिशाली छन् । स्थानीय तहको पहिलो चरणको निर्वाचन जस्तै दोस्रो चरणको निर्वाचन पनि उत्सवको रुपमा सम्पन्न गर्न आमनेपालीमा गणतन्त्र दिवसले प्रेरणा दिने विश्वास लिएको छु ।' रासस"
'महाभियोगमा झुक्याइयो',"काठमाडौं : प्रधानन्यायाधीश सुशीला कार्कीविरुद्धको महाभियोग प्रस्ताव यथास्थितिमा राखिदिन' सत्तापक्षले सभामुख ओनसरी घर्तीमगरलाई निवेदन दिएपछि प्रमुख विपक्षी एमाले आक्रोशित बनेको छ । तीन दलका शीर्ष नेताबीच शनिबार भएको वार्तामा महाभियोग प्रस्ताव फिर्ता लिने सहमतिअनुसार संसद् अवरोध हटाइएको भन्दै एमालेले सत्तापक्षले झुक्याएको आरोप लगाएको छ । प्रधानमन्त्रीसहित तीन दलका शीर्ष नेताबीच भएको सहमति कार्यान्वयन नगर्ने हो भने संसद् चल्दैन,' एमाले नेता अग्नि खरेलले अन्नपूर्णसँग भन्नुभयो, एमालेलाई झुक्याएर अघि बढ्छु भन्ने कसैले सोचेको छ भने त्यो पूरा हुन दिँदैनौं ।' महाभियोग प्रस्तावका प्रस्तावक कांग्रेसका सांसद मीन विश्वकर्मा र समर्थक माओवादी केन्द्रका प्रमुख सचेतक टेकबहादुर बस्नेतले सर्वोच्चको आदेशअनुसार उक्त प्रस्ताव अघि नबढाइदिन सभामुख घर्तीलाई आइतबार निवेदन दिएपछि एमाले असन्तुष्ट बनेको हो । सत्तापक्षका सांसदले वैशाख १७ गते संसद्मा महाभियोग प्रस्ताव दर्ता गराएका थिए । प्रमुख विपक्षी एमालेले सुरुदेखि नै उक्त प्रस्ताव फिर्ता लिन आग्रह गरिरहेका बेला सर्वोच्च अदालतले कार्यान्वयन नगर्न अन्तरिम आदेश दिएपछि सत्तापक्ष पनि महाभियोग फिर्ता लिन सकारात्मक देखिएको थियो । उपरोक्त सम्बन्धमा मिति ०७४०११७ गते व्यवस्थापिका संसद्का २ सय ४९ जना माननीय सदस्यको हस्ताक्षरसहित हामी प्रस्तावक र समर्थक रही नेपालको संविधानको धारा १ सय १ को उपधारा (२) बमोजिम सर्वोच्च अदालतका प्रधानन्यायाधीश सुशीला कार्कीविरुद्ध महाभियोग प्रस्ताव दर्ता गरी व्यवस्थापिका संसद्मा छलफलका लागि मिति र समय तोकिसकिएकोमा मुलुकको वर्तमान राजनीतिक परिस्थितिलाई मध्यनजर राखी उक्त प्रस्ताव अघि नबढाउन अनुरोध गर्दछौं,' सभामुख घर्तीलाई दिइएको निवेदनमा भनिएको छ । एमाले नेता खरेलले महाभियोग अघि नबढाउन र यथास्थितिमा राखिदिन सत्तापक्षले दिएको निवेदनको अर्थ नरहेको तर्क गर्नुभयो । सर्वोच्च अदालतको अन्तरिम आदेशले नै उक्त प्रस्ताव अघि नबढाउन अन्तरिम आदेश दिइसकेका बेला सत्तापक्षले अघि नबढाइदिन निवेदन गर्नुको अर्थ छैन,' खरेलले भन्नुभयो, फिर्ता लिने सहमति कार्यान्वयन गर्नुपर्छ भन्ने हाम्रो माग हो ।' एमाले संसदीय दलका उपनेता सुवास नेम्वाङका अनुसार आइतबार संसद् बैठक बस्नुअघि प्रधानमन्त्री पुष्पकमल दाहाललाई महाभियोग प्रस्ताव फिर्ता लिने कुरा के भइरहेको छ भनी जिज्ञासा राख्दा दाहालले महाभियोग फिर्ता लिन आफूले निर्देशन दिइसकेको जवाफ फर्काउनुभएको थियो । त्यसपछि सभामुख घर्तीले महाभियोग फिर्ता लिने प्रक्रियाबारे कसरी अघि बढ्ने भनेर कानुन जानेका सांसदसँग छलफल गर्नुभएको थियो । सर्वोच्च अदालतमा मुद्दा विचाराधीन रहेका बेला मुद्दा हाल्ने पक्षले फिर्ता लिनसक्ने नजिर रहेकाले संसद्मा प्रस्तावक र समर्थकले महाभियोग प्रस्ताव फिर्ता लिनसक्ने सुझाव मैले पनि दिएको थिएँ,' एमाले सांसद रेवतीरमण भण्डारीले भन्नुभयो, तर सत्तापक्षले फिर्ता लिनेतिर सकारात्मक कुरा गरेन ।' त्यसअघि एमाले नेता नेम्वाङले फिर्ता लिएको जानकारी सभामुखले संसद् बैठकमा पढेर सुनाउने व्यवस्था मिलाउन प्रधानमन्त्री दाहाललाई सुझाव पनि दिनुभएको थियो ।"
