शीर्षक,विवरण
असहज आवागमन,"बाढीपहिरोका कारण प्रत्यक्षपरोक्ष धेरै पक्ष प्रभावित छन् । उद्धार, राहत, पुनस्र्थापना, स्वास्थ्यसँगै मानिसहरूको आवागमनसमेत नराम्ररी प्रभावित भएको छ, जसले उद्धार र राहत अभियान अघि बढाउन कठिनाइ उत्पन्न भइरहेको छ । सरकारले राहत प्याकेज लिएर पीडित बस्ती र गाउँ पुग्न थाले पनि यतिबेला विकल्पको एउटै साधन हेलिकप्टर मात्रै देखिएको छ । बाटाघाटा र पुलपुलेसा क्षतिग्रस्त हुँदा यातायातका अरू साधनको प्रयोग हुन सकेको छैन, जसले उद्धार र राहत अभियानलाई पनि निकै हदसम्म प्रभावित गरेको छ । यतिबेला सरकारको प्रमुख प्राथमिकतामा स्थलमार्गबाट आवागमनलाई सहज तुल्याउनेतर्फ केन्द्रित हुनुपर्छ । राजमार्गहरू नेपालीका लागि 'लाइफ लाइन' नै हुन् । अहिले पूर्व र पश्चिममा आएको अविरल वर्षा र बाढीका कारण विभिन्न पाँच सडकमा २८ ठाउँमा क्षति पुगेको छ । काँकडभिट्टाइटहरी, इटहरीढल्केबर, ढल्केबरहेटौंडा, हेटौंडाबुटवल र बुटवलकोहलपुर सडकमा क्षति भएका हुन् । ती सडकमा दर्जनौं पुल क्षतिग्रस्त भएका छन् । पुल र सडक मात्रै होइन, विमानस्थलहरूमा समेत भेल पसेर रनवेमा लेदो जम्मा भएका कारण उडान हुन सकिरहेका छैनन् । वर्षाको क्रम रोकिएकाले पानीको सतह घट्दै गएको छ, यद्यपि डुबेको विराटनगर विमानस्थलको रन वे, यात्रु प्रतीक्षालय, टिकट घर, सुरक्षा निकायको कार्यालय आदि अझै पूर्ववत् अवस्थामा फर्किन सकेका छैनन् । सरकारको मुख्य प्राथामिकता अब ती अवरोध हटाउनेतर्फ केन्द्रित हुनुपर्छ । त्यसो त रेनवेका लेदो हटाउने काम सुरु भएको छ । त्यसैगरी क्षतिग्रस्त सडकहरू मर्मत गर्ने, अवरोध हटाएर आवागमन हुनसक्ने व्यवस्था गर्नेतिर सरकारका सम्बद्ध संयन्त्रहरू परिचालन हुनुपर्छ । उद्धार र राहतसँगै सरकारले आवागमन सहज बनाउनेतर्फ सक्रियता देखाउनु जरुरी छ । सम्पर्क र समन्वयको लागि अति आवश्यक दूरसञ्चार सेवा पनि यतिबेलै प्रभावित भएको छ । यो राहत र उद्धार कार्यमा खटिएकाको लागि अर्को टाउको दुःखाइको विषय भएको छ । बिजुली र टेलिफोन सम्पर्क विच्छेदसँगै इन्टरनेट सेवा पनि प्रभावित भएको छ । यी सेवा नहुँदा बाढीग्रस्त क्षेत्रमा उद्धार र राहतमा खटिएकाहरूबीचको समन्वयमा कठिनाइ आइपरेको छ । वर्षा रोकिएर पानीको सतह घट्दै जाँदा अब यी अप्ठेराबाट निस्केर नियमित जीवनमा फर्कनुको विकल्प छैन । सरकारले बाढीपीडित नेपालीजनलाई नियमित जीवनमा फर्काउन आफ्ना सबै संयन्त्र र शक्ति परिचालन गर्नुपर्छ । नागरिकका हरेक खाले अधिकारको सुनिश्चितता गर्ने दायित्व सरकारको हो । त्यसकारण विपद्बाट गुज्रेका नेपालीजनको लागि उद्धार, राहत र पुनस्र्थापना पहिलो प्राथमिकता हुनुपर्छ भनेसँगै आधारभूत सेवा खानेपानी, बिजुली, टेलिफोन, सडक आवागमन आदिको व्यवस्थापन गर्न सके विस्तारै नागरिकहरू नियमित जीवनमा फर्कन सहज हुन्छ । यी न्यूनतम र आधारभूत सेवा उपलब्ध भएपछि आम मानिसले सुरक्षित रहेको अनुभूति गर्न सक्छन् । त्यसकारण पनि आवागमन सहज बनाउँदै यी अत्यावश्यक सेवा उपलब्ध गराउने विषयमा सरकारले ढिलाइ गर्नु हुन्न ।"
गोर्खाल्याण्ड आन्दोलन ६३ औं दिन आन्दोलनकारीविरुद्ध घेरा कस्दै सरकार,इलामः गोर्खाल्याण्ड प्राप्तिका लागि भारतको पश्चिम बंगाल सरकार अन्तरगतको दार्जीलिङ सहितको प्रस्तावित गोर्खाल्याण्ड' क्षेत्रमा जारी दुई महिना लामो जन आन्दोलन' दवाउन बंगाल सरकारले अन्दोलनरत दलका नेताविरुद्धको घेरा साँगुरो बनाउन थालेको छ। झन्नै दुई हप्तादेखि विमल गुरुङ निवास पात्लेवास क्षेत्रमा शुरक्षा गस्ती बढाएको प्रहरीले आन्दोलनको नेतृत्व गरिरहेका गोर्खा जनमुक्ति मोर्चाका अध्यक्ष विमल गुरुङको आधार क्षेत्र मानिएको पात्लेवासमा सुरक्षा क्याम्प नै स्थापना गरेर आन्दोलनकारीलाई आत्मसर्मपण गराउने रणनीति सुरु गरेको विश्लेषकहरुले बताएका छन् । विमल गुरुङले स्थापना गरेको कञ्चनजंघा विद्यालय कब्जा गरेर शुरक्षाकर्मी राखेपछि बंगाल सरकार खेदेर भएपनि आन्दोलनकारी पक्रने मुडमा पुगेको कतिपयको विश्लेषण छ । आन्दोलनको सुरु देखिनै पहाडमा जसरीपनि शान्ति ल्याउने बताउदै आएकी बंगालकी मुख्य मन्त्री ममता व्यनर्जीले दलहरुलाई गलाउन सुरक्षा घेरा साँघुरो बनाउदै लगेको मोर्चाकी नेतृ निरा शर्माले बताइन् । अध्यक्ष गुरुङले बंगाल सरकार आफ्नो पछि लागेको भन्दै दवावमा परेर नझुक्ने' बताएका छन् । उनले आफु जंगलमा रहेको भन्दै जातीको हित विपरीत कुनै कदम नचाल्ने बताएका छन् । केन्द्र सरकारको आग्रह पछि २५ दिन देखि आमरण अनसनरत १२ युवाले अनसन तोडेपछि उत्पन्न आशंकालाई चिर्दै उनले अन्दोलन नयाँ तरिकाले अघि बढ्ने बताएका हुन् । उनले आम हड्ताल अझै लामो समय रहने समेत बताएका छन् । आइतबार साँझ सरकारका केन्द्रीय गृहमन्त्री राजनाथ सिंह र गोर्खाल्याण्ड मुभमेनट कोअडिनेसन कमिटी (जिएमसीसी)का प्रतिनिधिबीच नयाँदिल्लीमा भएको वार्तामा सरकारकातर्फबाट आमहड्ताल र आमरण अनसन रोकेर राज्य सरकारसँग वार्तामा बस्न आग्रह गरेका थिए । सिंहको आग्रह पछि गोर्खा जनमुक्ति मोर्चाको युवा मोर्चाका १२ युवाले जारी राखेको आमरण अनसन तोडिएको छ । अनसन तोडेपछि आन्दोलन खस्केको प्रतिक्रियाकाबीच अध्यक्ष गुरुङले गोर्खाल्याण्ड' प्राप्तिका लागि जारी आन्दोलन थप प्रभावकारी रुपमा अघि बढ्ने बताएका छन् । आइतबारको वार्तामा केन्द्र सरकारसँग मात्र वार्ता गर्ने जिएमसिसिको अडान विपरीत गृहमन्त्री सिंहले आम हड्ताल र अनसन तोडेर राज्य सरकारसँग वार्ता गर्न आग्रह गरेका थिए । वार्तामा राज्य सरकारको अधिकार क्षेत्रमा केन्द्रले हस्तक्षेप गर्न नसक्ने भन्दै ममता व्यनर्जी सरकारसँग वार्ता गर्न आग्रह गरेपछि जिएमसिसीका प्रतिनिधिले भने व्यनर्जी सरकारले दमनको चक्र चलाएको भन्दै राज्य सरकारसँग वार्ता हुन नसक्ने अडान राखेका थिए । वार्ताको पहिलो चरण सुरु भएपनि कुनै उपलव्धि हाशिल नभएपनि आन्दोलनरत दलहरुले भने प्रभावकारी कुनै कार्यक्रम अघि सारेका छैनन् । स्वतन्त्रता दिवसका दिन सरकारबाट केही पाउने आशमा रहेको आन्दोलनकारीका लागि ७० स्वतन्त्रता दिवस पनि खल्लो बनेको छ ।
सांसदलाई 'बाँदर' भनेपछि संसद्मा हंगामा,"काठमाडौँ: व्यवस्थापिकासंसद्को बुधबारको बैठकमा बोल्ने क्रममा सांसदहरुले प्रयोग गरेको शब्दप्रति दुईपटक आपत्ति प्रकट गरिएको छ। नेकपा (एमाले)का सांसद ममता गिरीले आफ्नो पार्टीका तर्फबाट प्रस्तुत गरेका सार्वजनिक महत्वको प्रस्तावको बचाउ गर्दै बाँदर प्रवृत्तिका मानिसले मात्रै यो प्रस्तावलाई अस्वीकार गर्न सक्दछन् भन्ने आशयका अभिव्यक्तिप्रति सांसद रामहरि खतिवडाले तत्कालै उठेर आपत्ति जनाएका थिए। उनले भने, 'बाँदर भन्ने शब्द संसदीय मर्यादा विपरीत भएकाले त्यसप्रति मेरो आपत्ति छ, त्यसलाई रेकर्डबाट हटाउन सभामुख समक्ष माग गर्दछु।' त्यसको लगत्तै सभामुखको भूमिकामा रहनुभएका नेपाली काँग्रेसका सांसद नारायणबहादुर कार्कीले उक्त शब्दलाई रेकर्डबाट हटाउन सचिवालयका कर्मचारीलाई निर्देशनसमेत दिएका थिए। त्यसैगरी मधेसी जनअधिकार फोरम (लोकतान्त्रिक)का योगेन्द्र चौधरीले तराईको कुरा गर्दा बिहारसँग तुलना गरेर हेर्ने पार्टीले अहिले तराईमधेसको डुबानको विषयमा सार्वजनिक महत्वको प्रस्ताव ल्याउनु कतिको ठीक होला? भन्ने आशयले छलफलमा कुरा राखेलगत्तै एमालेका सांसद तथा जरुरी सार्वजनिक महत्वका प्रस्तावक भीम रावलले उक्त भनाइप्रति आपत्ति प्रकट गर्दै आफू सम्बद्ध पार्टीले तराईका विषयमा कहिले पनि त्यस्तो नभनेको र यस्ता किसिमको प्रचारसमेत नगर्न आग्रह गरे। उनले भने, 'तराई मधेसप्रति आफ्नो पार्टीले कहिल्यै बिहारसँग जोडेर नहेरेको तथा नेपालको सार्वभौम, स्वतन्त्रता र अखण्डताप्रति आफ्नो पार्टी सदैव सचेत रहेकाले अघिल्ला सांसदबाट तराई भनेको बिहार भन्ने अभिव्यक्ति एमाले भनेको भन्ने भनाइप्रति आपत्ति छ, यस्तो 'कु' प्रचार बन्द गरियोस्। रासस"
राष्ट्रपति र प्रधानमन्त्रीबीच भेटवार्ता,"काठमाडौँः राष्ट्रपति विद्यादेवी भण्डारीसँग प्रधानमन्त्री शेरबहादुर देउवाले राष्ट्रपति कार्यालय शीतल निवासमा बुधबार बिहान भेट गरेका छन्। अविरल वर्षापछिको बाढीपहिरो र डुबानबाट भएको जनधनको क्षतिप्रति गहिरो दुःख व्यक्त गर्दै राष्ट्रपतिले खाद्यान्न औषधिलगायत अत्यावश्यक सामग्रीको अभाव हुन नदिन सरकारको ध्यानाकर्षण गराएको राष्ट्रपति कार्यालयले जनाएको छ। राष्ट्रपतिका प्रेस सल्लाहकार माधव शर्माका अनुसार राष्ट्रपतिले उद्धार तथा राहतका कार्यक्रम प्रभावकारीरुपमा सञ्चालन गर्न र त्यस निम्ति स्काउट, राष्ट्रिय सेवा दल, सामुदायिक संघसंस्था र निजी क्षेत्रलाई परिचालन गर्न आग्रह गरिन्। साथै राष्ट्रपतिले विपद् व्यवस्थापनका लागि तत्कालीन एवं दीर्घकालीन योजना बनाएर अघि बढ्न सुझाव दिँदै भविष्यमा यस्ता प्राकृतिक विपत्तिका बेला सजग र सर्तक रहन आवश्यक पर्ने उपाय अवलम्बन गर्न पनि प्रधानमन्त्रीलाई सुझाएको शर्माले बताए। रासस"
प्रमुख तीन दलको बैठक बालुवाटारमा सुरु,काठमाडौं: प्रमुख तीन दलको बैठक बालुवाटारमा सुरु भएको छ। असोज २ गते दुई नं प्रदेश हुने तेस्रो चरणको स्थानीय चुनावका साथै प्रदेश र संघीय निर्वाचनबारे छलफल गर्न प्रधानमन्त्री शेरबहादुर देउवाले प्रमुख तीन दलको बैठक बोलाएका हुन्। निर्वाचन आयोगले प्रदेश र संघीय चुनावको मिति यथाशक्य चाँडो घोषणा गर्न सरकारलाई ताकेता गरिरहेकाे छ। तीन दलको बैठक सुरु हुनु अघि निर्वाचन आयोगका पदाधिकारीले प्रधानमन्त्री देउवासंग भेट गरेका थिए। उनीहरुले निर्वाचनको मिति चाँडो घोषणा गर्न प्रधानमन्त्रीको ध्यानाकर्षण गराएका थिए। प्रधानमन्त्री निवास बालुवाटारमा सुरु तीन दलका शीर्ष नेताहरु सहभागि बैठकमा संविधान संशोधनका विषयमा समेत छलफल हुने बताइएको छ। सरकारले संविधान संशोधन प्रस्ताव संसदमा लैजाने तयारी गरिरहेका बेला प्रमुख प्रतिपक्षी दल नेकपा एमालेले भने असहमति राख्दै आएको छ। एमालेको समर्थन विना संशोधन प्रस्ताव पारित हुने अवस्था छैन। संविधान संशोधन विना निर्वाचन नजाने राष्ट्रिय जनता पार्टीले अडान राख्दै आएको छ।
मन्त्रीको काँधमा राहतको चामल,"बर्दियाः पशुपंक्षी मन्त्री सन्तकुमार थारुले बाह्रबर्दिया नगरपालिकाका बाढीपिडितको लागि प्रारम्भिक राहतको चामल बोकेका छन्। जिल्ला दैवी प्रकोप उद्धार समिबति बर्दियाले माग गरेअनुसार आपूर्ति मन्त्रालयबाट प्राप्त प्रारम्भिक राहतको चामल खाद्य संस्थान राजापुर बर्दियाबाट होलिकोप्टर मार्फत् लैजाने क्रममा मंगलबार मन्त्री थारुले चामलका बोरा बोकेका हुन्। मन्त्री थारुले भने, हामीले दैवीप्रकोप उद्धार समितिमार्फत् निर्णय गरी ६ सय क्विन्टल चामल बर्दियाका बाढीपिडितलाई प्रारम्भिक राहत स्वरुप माग गरेका थियौँ। जसमध्ये २ सय २ क्विन्टर बाह्रबर्दिया र २ सय ५ क्विन्टल गुलरिया नगरपालिकाका बाढीपिडितलाई राहत उपलब्ध हुन्छ। मन्त्री थारुका अनुसार बाँकी चामल ठाकुरबाबा, मधुवन लगायतका स्थानहरुमा ट्रकमार्फत् पठाउने व्यवस्था भएको छ। मन्त्री तीन दिनदेखि बर्दियामा बसेर उद्धार र राहत कार्यमा सक्रिय भएका छन्। हामी बर्दियाबाट तीनजना मन्त्री भएकाले पनि कुनै कुराको कमी हुन दिदैनौँ, मन्त्री थारुले भने। बर्दियाबाट शेरबहादुर देउवा नेतृत्वको सरकारमा सिंचाईमन्त्री संजय गौतम र भूमिसुधार मन्त्री गोपाल दहित बनेका छन्।"
संविधान संशोधन प्रस्ताव संसदमा पेश हुँदै,"काठमाडौँ : लामो समयदेखि निकै बहस र चर्चामा रहेको नेपालको संविधान दोस्रो संशोधन विधेयक २०७३ व्यवस्थापिकासंसदमा पेस गरिने भएको छ। कानून, न्याय तथा संसदीय मामिला मन्त्री यज्ञबहादुर थापाले बुधबार उक्त विधेयकलाई पारित गरियोस् भनी प्रस्ताव प्रस्तुत गर्ने कार्यसूचीमा रहेको छ। यसअघि उनले उक्त विधेयकमाथि दफावार छलफल गरियोस् भनी प्रस्ताव प्रस्तुत गर्नैछन्। नेपालको संविधान दोस्रो संशोधन विधेयक, २०७३ माथि प्राप्त संशोधनलाई निर्णयार्थ प्रस्तुत गरिने छ। नेपालको संविधान जारी भएसँगै राष्ट्रिय जनता पार्टीले संविधानको केही अन्तरवस्तुमाथि असहमति जनाउँदै भाषा, प्रदेशको सीमा, नागरिकता र राष्ट्रियसभामा प्रतिनिधित्वको विषयमा सशोधन गर्नुपर्ने आन्दोलन गर्दै आएको छ। संविधान सशोधनको विषयलाई सत्तापक्ष र प्रतिपक्ष दलहरुले आआफ्नै ढंगबाट व्याख्या र विश्लेषण गर्दै आएका छन्। सत्तापक्षले संविधानको स्वीकार्यतालाई बढाउन संविधान संशोधन आजको अनिवार्य सर्त रहेको जनाउँदै आएको छ भने प्रतिपक्षले यसलाई राष्ट्र र राष्ट्रियताको विषयसग जोडेर हेर्दैआएको छ। कम्तीमा पनि संशोधन प्रस्ताव पारित हुने सुनिश्चिता आवश्यक रहेको माग गर्दै आएको राष्ट्रिय जनता पार्टीले पनि पछिल्लो समय संशोधन प्रस्ताव निर्णयार्थ हुँदा आउने परिणामलाई स्वीकार गर्ने संकेत गरेको छ। संसदबाट सरकार र प्रतिपक्ष दललाई समेत संशोधन प्रस्ताव अघि बढाउनलाई सहजता प्रदान गरेको छ । रासस"
चीनद्वारा नेपालको सन्तुलित विदेश नीतिको प्रशंसा,"काठमाडौं : नेपाल भ्रमणमा रहेका चिनियाँ उपप्रधानमन्त्री वाङ याङले नेपालको सन्तुलित विदेश नीतिको प्रशंसा गरेका छन् । एमाले अध्यक्ष केपी शर्मा ओली र माओवादी केन्द्रका अध्यक्ष पुष्पकमल दाहालसँग मंगलबार भएका अलगअलग भेटमा चिनियाँ उपप्रधानमन्त्री वाङले नेपालको सन्तुलित विदेश नीतिप्रति खुसी व्यक्त गरे । नेपालले पछिल्लो समय सन्तुलित विदेशनीति अपनाउँदै आएको छ । डोक्लाम क्षेत्रबारे चीन, भुटान र भारतबीच देखिएको विवादमा नेपालले लिएको तटस्थ नीतिप्रति संकेत गर्दै उनले परराष्ट्र नीतिको प्रशंसा गरेका हुन् । नेपालले चीनको स्थिरता र विकासको सन्दर्भमा लिएको सन्तुलित नीतिको उपप्रधानमन्त्रीले प्रशंसा गर्नुभयो', एमाले नेता विष्णु रिमालले अन्नपूर्णसँग भने, तर उहाँले डोक्लाम क्षेत्रमा उत्पन्न समस्याबारे बोल्नुभएन । हामीले पनि कुरा उठाउनु उचित ठानेनौं ।' एमाले अध्यक्ष केपी ओलीसँगको भेटमा दुईपक्षीय सम्बन्ध, चीनसँग विगतमा सम्झौताको कार्यान्वयन, चीनले अघि सारेको बेल्ट एन्ड रोड इनिसियटिभ्स्मा नेपालको भूमिका, नेपालको आर्थिक विकासमा चिनियाँ लगानी बढाउनेबारे कुराकानी भएको एमाले नेता प्रदीप ज्ञवालीले बताए । चीनसँग जोडिएका थप उत्तरी नाका खोलेर नेपालको कनेक्टिभिटी विस्तार गर्ने र आर्थिक विकासमा चिनियाँ सहयोगलाई अझ बढी फराकिलो पार्ने सन्दर्भमा कुराकानी भयो', ज्ञवालीले भने । ओलीले नयाँ संविधान निर्माण, चीनसँगको सम्बन्ध विस्तारमा गरेको योगदान र एमालेले दुई चरणका निर्वाचनमा प्राप्त गरेका सफलतालाई चिनियाँ उपप्रधानमन्त्रीले प्रशंसा गरेको उनले बताए । नेपालको आर्थिक विकास र समृद्धिका लागि चीन सदैव खुला दिलले सहयोग गर्न तयार रहेको बताउनुभयो', उनले भने । चीन शक्तिशाली बने पनि नेपालजस्ता साना छिमेकीका लागि कहिल्यै चुनौती नबन्ने, जहिल्यै सहयोगी र मित्रतापूर्ण बन्ने विश्वास दिलाएको ज्ञवालीले बताए । पारवहन यातायात सम्झौता, तेलको उत्खनन, क्रस बोर्डर रेलवे चीनको उच्च प्राथमिकतामा परेको, चीनको १३ औं पञ्चवर्षीय योजनामा राखेर बजेट छुट्ट्याएको चिनियाँ उपप्रधानमन्त्रीले जानकारी गराएका थिए । कोरलालगायत नाका खोल्न तत्कालै विदेश मन्त्रालयलाई निर्देशन दिने र त्यसअनुसार काम अघि बढाउने चिनियाँ उपप्रधानमन्त्रीले बताए । सीमापार रेल र अन्य नयाँ नाका खोल्न चाहेको चिनियाँ उपप्रधानमन्त्रीले बताए । पूर्व प्रधानमन्त्री दाहालसँगको छुट्टै भेटमा चिनियाँ उपप्रधानमन्त्रीले नेपालले विगतमा गरेका सहमतिसम्झौताको दृढतापूर्वक कार्यान्वयन र राजनीतिक स्थिरताबारे चासो देखाए । भेटमा माओवादी अध्यक्ष दाहालले बेल्ट एन्ड रोड चिनियाँ अवधारणामा नेपालले हस्ताक्षर गरिसकेको भन्दै आफूहरू चीनसँगको सम्बन्ध थप मजबुत र फराकिलो बनाएर जान चाहेको बताए । बेल्ट एन्ड रोड अवधारणालाई हामीले समर्थन गरेका छौं, यसलाई अन्तर्राष्ट्रिय मञ्चहरूमा साथ दिन्छौं, सार्कमा तपाईंहरू पनि पर्यवेक्षककै रुपमा हुनुहुन्छ । राष्ट्रसंघीय मञ्चमा पनि हामी तपाईहरूसँगै छौं', दाहालको भनाइ उद्धृत गर्दै नेता मणि थापाले अन्नपूर्णसँग भने, नेपाल र चीन बीचको सम्बन्ध असाध्यै फराकिलो छ । यसलाई अझ हामीले सबै हिसाबले प्रगाढ बनाउन चाहन्छौं ।' दाहालले चीनले भूकम्पका बेलादेखि अहिले तराईमधेसमा आएको बाढीबाट पीडित नेपालीको राहत र उद्धारका लागि चीनले गरेको सहयोग सराहनीय र नेपालले चाहेर पनि बिर्सन नसक्ने खालको रहेको भन्दै आभार व्यक्त गरेका थिए । चिनियाँ उपप्रधानमन्त्री याङले भने नेपालसँग सम्बन्ध थप विकास गरेर जान चीन तयार रहेको बताए । ओलीसँग एक्लै भेट चिनियाँ उपप्रधानमन्त्री वाङले एमाले अध्यक्ष ओलीसँग एक्लै ३५ मिनेट भेट गरेका छन् ।चीनका उच्च अधिकारीले नेपालका नेतालाई एक्लै भेटेका विरलै उदाहरण छन् । होटल सोल्टीमा अपराह्न एमाले पदाधिकारीसँगको संयुक्त भेटपछि ओलीले छुट्टै वाङ्लाई भेटका हुन् ।अध्यक्षले म एक्लै चिनियाँ उपप्रधानमन्त्रीसँग कुरा गर्छु, तपार्इंहरू बाहिर जानुस् भन्नुभएपछि हामी बाहिर निस्कियौं । लगभग ३ ५ मिनेट उहाँहरूबीच कुराकानी भयो । के छलफल भयो त्यो थाहा भएन', ओलीनिकट एमाले नेता विष्णु रिमालले भने । गच्छदारसँग द्विपक्षीय वार्ता उपप्रधानमन्त्री वाङले उपप्रधानमन्त्री विजय गच्छदारसँग होटल सोल्टीमा मंगलबार द्विपक्षीय वार्ता गरेका छन् । वार्तामा नेपालचीनबीचको समग्र द्विपक्षीय मुद्दा र सहकार्यका क्षेत्रबारे समीक्षा गरिएको थियो । गच्छदारले नेपालले कुनै पनि छिमेकीविरुद्ध आफ्नो भूमि प्रयोग हुन नदिने बताउँदै एक चीन नीतिप्रति प्रतिबद्धता जनाएको परराष्ट्र मन्त्रालयले जानकारी दिएको छ । गच्छदारले चिनियाँ उच्च टोलीको सम्मानमा दिवाभोज पनि दिएका थिए । तीन सम्झौतापत्रमा हस्ताक्षर वार्तापछि नेपालचीनबीच तीन सम्झौतापत्रमा हस्ताक्षर भएको छ । अर्थसचिव शान्तराज सुवेदी र चीनका आपूर्ति मन्त्रालयका उपमन्त्री यु जियानहुवाले सम्झौतापत्रमा हस्ताक्षर गरेका हुन् । १ चीन र नेपालबीच आर्थिक तथा प्राविधिक सहयोग उपलब्ध गराउनेसम्बन्धी सम्झौतामा हस्ताक्षर भएको छ । सम्झौताअनुसार चीनले नेपाललाई एक अर्ब चिनियाँ आरएमबी तातोपानी नाकाको सुदृढीकरण, अरनिको राजमार्ग स्तरोन्नति र रसुवाको टिमुरेमा पुल निर्माणका लागि अनुदानस्वरूप उपलब्ध गराउनेछ । २ चीननेपालबीच नेपालमा तेल र ग्यास अन्वेषणका लागि सवा २ अर्ब नेपाली रुपैयाँ उपलब्ध गराउने सम्झौतामा हस्ताक्षर भएको छ । ३ चीन र नेपालबीच लगानी प्रवद्र्धन र आर्थिक सहकार्यका लागि ढाँचा समझदारीपत्रमा हस्ताक्षर भएको छ । यसबाट चिनियाँ लगानीलाई आकर्षण गर्ने सरकारको नीति छ ।"
'विशेष प्रस्ताव'ले संसदमा हंगामा,"काठमाडौं : बाढीपहिरो र डुबानबारे छलफल गर्न एमाले उपाध्यक्ष भीम रावलले व्यवस्थापिकासंसद्मा दर्ता गरेको जरुरी सार्वजनिक महत्वको प्रस्ताव मंगलबारको बैठकको कार्यसूचीमा थियो । बैठकको प्रारम्भमा शून्य समयदेखि विशेष समयसम्म अधिकांश सांसदले बाढीपहिरो र डुबानबाट तराईमधेस क्षेत्रमा भएको जनधनको क्षति, राहत र क्षतिपूर्तिबारे सरकारको ध्यानाकर्षण गराए । तर, विशेष समयमा बोल्ने सांसदहरूको नाम थपिँदै जाँदा सार्वजनिक महत्वको विशेष प्रस्तावको महत्व नै 'असान्दर्भिक हुने ठहर' गर्दै एमालेका केशव बडाल बैठकको बीचमै कड्किए । त्यसअघि यस विषयमा करिब दुई दर्जन सांसदले बोलिसकेका थिए । 'जरुरी सार्वजनिक महत्वको प्रस्ताव पेस गर्न दिइएकै छैन । अहिले नै बोल्नुभन्दा त्यसमा सबै जना बोलौं न', सांसद बडालले भने, 'विशेष प्रस्ताव पेस गर्नै नदिने षड्यन्त्र भइरहेको छ ।' उनलाई एमालेका अन्य सांसदले पनि साथ दिएपछि 'परिस्थिति तात्ने अवस्था' देखेर सभामुख ओनसरी घर्ती मगर आफैं बैठकको अध्यक्षता गर्न पुगेकी थिइन् । त्यसअघि एमालेकै सांसद सुशीला नेपालले अध्यक्षता गरिरहेकी थिइन् । सभामुख घर्तीले आसनग्रहण गर्न आग्रह गरे पनि एमाले सांसद उभिइरहे । सार्वजनिक महत्वको प्रस्तावका प्रस्तावक रावलले माइक हातमा लिएपछि सभामुखले बोल्ने समय दिएकी थिइन् । तर, रावलले लिएको माइकले काम नगरेका बेला कांग्रेस सांसद रामहरि खतिवडाले जुरुक्क उठेर विशेष समयमा सबैले बोल्न पाउनुपर्ने माग गरे । बाढीपहिरो र डुबानका विषयमा 'राजनीति गर्नुभएन' भन्दै सांसद खतिवडा बोलेपछि एमाले सांसद रुष्ट बनेका थिए । 'हाम्रो प्रस्ताव नै पेस गर्न नदिने षड्यन्त्र' भयो भन्दै उनीहरू उभिइरहे । सार्वजनिक महत्वको प्रस्ताव र विशेष समयलाई लिएर कांग्रेस र एमाले सांसदबीच चर्काचर्की भएको छ । 'विशेष समयमा सबैले बोल्न पाउनुपर्छ', माइक बनेपछि रावलले भने, 'तर, विशेष प्रस्ताव पेस गर्ने भन्ने कार्यव्यवस्था परामर्श समितिको निर्णयविपरीत विशेष समयमा नाम थपेको थप्यै गरियो । विगतको अभ्याससँग मेल खाएन ।' त्यसपछि कांग्रेसका खतिवडा उभिएर बोल्न थाल्दा सभामुखले 'बोल्न अनुमति दिएको छैन, बसौं माननीय' भनेर बस्न लगाएकी थिइन् । त्यसपछि सभामुखले विगतको अभ्यासबारे 'पाठ पढाउन' थालेकी थिइन् । विशेष समय छोट्याएर आफूले दुई जना सांसदलाई मात्र बोल्न दिने प्रतिबद्धता उनले जनाएकी थिइन् । सभामुखको प्रतिबद्धतापछि एमाले सांसद आआफ्नो स्थानमा बसेका थिए । सभामुखले सांसदहरू सकलदेव सुतियार, लक्ष्मीकुमारी चौधरी र विश्वेन्द्र पासवानलाई बोल्न समय दिइन् । प्रतिबद्धताअनुसार उनले विशेष समय समाप्त भएको घोषणा गरिनसक्दै कांग्रेसका सांसदले विरोध सुरु गरेका थिए । कांग्रेसका अमरेश सिंह, उषा गुरुङलगायत सांसद विशेष समयमा बोल्न पाउनुपर्ने भन्दै आआफ्नो स्थानमा उभिएर सभामुखसँग आक्रोश पोख्न थाले । सभामुखले बारम्बार बस्न आग्रह गरे पनि उनीहरूले उभिएर अवरोध गरेका थिए । सत्तापक्षले नै अवरोध गरेपछि सभामुखले बैठक १५ मिनेट स्थगन गर्नुपरेको थियो । सत्तापक्षको उक्त गतिविधिलाई एमालेले 'कहीँ नभएको जात्रा' भनेर टिप्पणी गरेको छ । दोस्रो बैठकमा भने विशेष प्रस्तावमाथि छलफल भएको थियो । १११ को मृत्यु सदनमा गृहमन्त्री जनार्दन शर्माले बाढीपहिरो र डुबानबाट १११ जनाको मृत्यु भएको जानकारी दिएका छन् । तराईमधेसका जिल्लामा ८० प्रतिशत भूभाग डुबानमा परेको, ३५ जना बेपत्ता रहेको, हजारौं घर डुबेको र लाखौं जनता विस्थापनमा परेको जानकारी गृहमन्त्री शर्माले गराएका हुन् । नेपाली सेना, सशस्त्र प्रहरी, नेपाल प्रहरी र स्थानीय जनप्रतिनिधि मिलेर उद्धारका साथै राहत वितरणको काम भइरहेको उनको भनाइ थियो ।"
