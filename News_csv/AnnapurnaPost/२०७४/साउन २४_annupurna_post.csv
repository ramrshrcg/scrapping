शीर्षक,विवरण
अराजनीतिक फुट,"कुनै पनि राजनीतिक दल गुटबन्दी र विभाजनबाट मुक्त छैनन्। दलहरू कतिबेला जुट्छन् र कतिबेला फुट्छन्, टुंगो पनि छैन। चिराचिरा परेर कमजोर भएको माओवादीभित्र एकता प्रयास भइरहँदा दक्षिणपन्थी शक्तिका रूपमा रहेको राप्रपा दुई चिरा भएको छ। आठ महिनाअघि कमल थापा नेतृत्वको राप्रपा नेपाल र पशुपतिशमशेर राणा नेतृत्वको राप्रपाबीच एकीकरण भएको थियो। आठ महिनाअघि यी दुई पार्टी किन मिले र अहिले किन विभाजित भए ? त्यसको अन्तर्निहित कारण प्रस्ट छैनन्। दलहरू मिल्ने र छुट्टिने निश्चित राजनीतिकवैचारिक आधार हुनुपर्छ। राप्रपा विभाजनमा त्यस्तो आधार देखिँदैन। त्यसकारण यो अराजनीतिक र केही ठूला नेताको स्वार्थप्रेरित छ। हुन त दलहरू विभाजन हुँदा आवरणमा वैचारिकराजनीतिक कारण भएको दाबी गरिन्छ। वास्तवमा दलहरूबीच विभाजनका केही प्रवृत्तिगत कारण छन्, जो प्रायः दलमा लागू हुन्छ। राप्रपाको हकमा पनि यी केही कारण छन्, एकता महाधिवेशन गरेको ६ महिना नपुग्दै यो पार्टी विभाजित भएका छन्। पहिलो, नेतृत्व तहमा भएका समकक्षी नेताहरूबीचको प्रतिष्ठाको लडाइँ विभाजनको एउटा मुख्य कारण भएको देखिन्छ। दोस्रो, सरकारमा सहभागी हुने र नेतृत्व कसले गर्ने भन्ने विषयको विवाद बढ्दै विभाजन निम्तिएको देखिन्छ। तेस्रो, नेपाली राजनीति दलभित्र चलखेल र प्रभावित गर्ने अदृश्य अन्तर्राष्ट्रिय शक्तिकेन्द्रहरूको प्रभावले पनि कहीं न कहीं काम गरेको दलकै नेताहरूले बताएका छन्। जेजे कारण भए पनि राप्रपा विभाजनले यो पार्टी कमजोर भएको छ। संसद्मा ३७ सांसदसहित चौथो ठूलो दलको उसको हैसियत अब ओर्लेको छ। राप्रपा नेपाल र राप्रपा दुवै पूर्वपञ्चहरूबीच एकता भएर स्थापना भएका दल हुन्। २०४६ को राजनीतिक परिवर्तनपछि संसदीय प्रजातन्त्र हुँदै ०६३ को परिवर्तनपछि पनि यी दलहरू राजनीतिमा क्रियाशील छन्। झन्डै डेढ दर्जनपटक फुट, एकता र विभाजन हुँदै बढेका दलहरूबीच पछिल्लो समय संवैधानिक राजतन्त्र र हिन्दु धर्मलाई मुख्य मुद्दाको रूपमा अघि सार्ने सहमति बनेको थियो र पार्टी एक भएको थियो। तर अहिले सत्ता उपभोगको विषयमा मतान्तर बढेर पार्टी विभाजित भएको छ, जुन दुर्भाग्यपूर्ण हो। लोकतान्त्रिक पद्धति फस्टाउन पार्टी प्रणाली बलियो हुनुपर्छ। गुट, फुट, विभाजनले लोकतन्त्रलाई बलियो बनाउँदैन। आन्तरिक लोकतन्त्र र स्वस्थ प्रतिस्पर्धा आवश्यक छ, तर सत्ता, व्यक्तिगत प्रतिष्ठा र इगोलाई आधार बनाएर एकता वा विभाजन गर्दा त्यसले सम्बन्धित पार्टीलाई मात्रै होइन, समग्र लोकतान्त्रिक व्यवस्था र प्रणालीलाई कमजोर बनाउँछ। जनतामा दलहरूप्रतिको विश्वास कम हुन्छ र निराशा बढाउँछ । केही महिनाअघि जोडिएका राप्रपा पुनः किन विभाजित भए, त्यसको प्रस्ट धारणा आउनु आवश्यक छ। विभाजनका कारण र त्यसपछिका राजनीतिक र वैचारिक आधार के त ? दुई चिरामा विभक्त पार्टीले आआफ्ना धारणा प्रस्टसँग राख्न सक्नुपर्छ।"
प्रतिनिधिसभा र प्रदेशसभा निर्वाचन मिति भदौ १ भित्रै,"काठमाडौं : सरकारले आगामी भदौ १ गतेभित्र प्रतिनिधिसभा र प्रदेशसभा दुवै तहका निर्वाचनको मिति तोक्ने तयारी गरेको छ । निर्वाचन आयोगले माघ ७ गतेभित्र निर्वाचन सम्पन्न गर्नुपर्ने संवैधानिक व्यवस्थाअनुरूप भदौ १ सम्ममा दुवै तहको मिति घोषणा गर्न आग्रह गरेपछि प्रधानमन्त्री शेरबहादुर देउवाले यसबारे जानकारी गराएका हुन् । प्रधानमन्त्री देउवाले एकैपटक सम्पन्न गर्ने गरी दुबै निर्वाचनको तयारी थाल्न आयोगलाई निर्देशन दिएका छन् । प्रधानमन्त्री देउवाको भनाइ उद्धृत गर्दैै स्रोतले भन्यो, 'आगामी भदौ १ गतेभित्र दुुबै निर्वाचनको मिति एकसाथ तोक्नेछु ।' आयोगका प्रमुख आयुक्तसहितको टोलीले सोमबार प्रधानमन्त्रीसँग भेट गरी निर्वाचनका विषयमा ध्यानाकर्षण गराएको हो । आयोगका एक आयुक्तले निर्वाचन तयारीमा १२० दिन आवश्यक पर्ने भएकाले अब पनि मिति घोषणा नगरिए निर्वाचन सम्पन्न गर्न गाह्रो हुने स्पष्ट पारेको बताए । आयोगले यसअघि दुईपटक निर्वाचन मिति प्रस्ताव गरेको थियो । आयोगले असार १६ गते प्रधानमन्त्रीसँग भेट गरी असोज अन्तिम साता प्रदेशसभा, कात्तिक दोस्रो साता राष्ट्रियसभा र मंसिर पहिलो साता प्रतिनिधिसभा निर्वाचन गर्न उपयुक्त हुने सुझाव दिएको थियो । 'तोकिएको समयभित्र निर्वाचन गर्नुपर्ने संवैधानिक व्यवस्थाका कारण सरकारलाई छिटो मिति घोषणा गर्न भेटेरै दबाब दिएका हौं', एक आयुक्तले भने । आयोगले भदौ १ भित्रै व्यवस्थापिकासंसद्बाट प्रतिनिधिसभा तथा प्रदेशसभा निर्वाचनसम्बन्धी विधेयक पारितसँगै निर्वाचन क्षेत्र निर्धारण आयोगको प्रतिवेदन उपलब्ध गराउन पनि आग्रह गरेको छ । आयोगका अनुसार अब पनि मिति घोषणा नगरिए मतपत्र छपाइ गर्न समय अपुग हुन्छ । विद्युतीय मतदान गर्ने कि परम्परागत कागजी मतपत्र प्रयोग गर्ने भन्ने अन्योल रहेका बेला एकैपटक दुवै तहको निर्वाचन गर्ने हो भने चारवटा मतपत्र आवश्यक पर्ने भन्दै आयोगले चिन्तासमेत जनाएको छ । कागजी मतपत्र प्रयोग गर्ने हो भने ७ करोड थान छाप्नुपर्छ । प्रधानमन्त्रीले निर्वाचन खर्च कम गर्न तथा दुबै निर्वाचन एकै मितिमा गर्ने गरी तयारी थाल्न निर्देशन दिएका थिए । उनले निर्वाचनसम्बन्धी दुई विधेयक संसद्मा पारित हुने चरणमा रहेको सुनाउँदै क्षेत्र निर्धारण आयोगले पनि तोकिएकै मितिमा प्रतिवेदन बुझाउने जवाफ दिएका थिए । दुबै निर्वाचन एकैपटक गर्न विद्युतीय मतदानका लागि समय पर्याप्त भएकोनभएको बारेमा उनले आयोगका पदाधिकारीसँग बुझेका थिए । आयोगका पदाधिकारीले विद्युतीय भोटिङ मेसिन गर्नेनगर्ने भन्नेबारे सरकारले नै निर्णय गर्नुपर्ने बताएका थिए ।आयोगले एक साताअघि विद्युतीय मतदानका विषयमा विभिन्न राजनीतिक दलसँग पनि परामर्श गरेको थियो । स्थानीय तह निर्वाचनमा विद्युतीय मतदानको तयारी गरिए पनि अन्तिम अवस्थामा राजनीतिक सहमति नहुँदा रोकिएको थियो । विद्युतीय मतदानका लागि मेसिन खरिद गर्न कम्तीमा चार महिना आवश्यक पर्ने आयोगले जनाउँदै आएको छ । चार महिनाभित्र भोटिङ मेसिन आयो भने त्यसको प्रयोगबारे मतदाता शिक्षा, ढुवानी र प्रयोगका लागि भने समय अपुग हुने आयोगकै अधिकारी बताउँछन् । आयोगका सचिव महेश्वर न्यौपानेका अनुसार विद्युतीय मेसिन सरकारले खरिद गरेर उपलब्ध गराउनुपर्ने निष्कर्षमा आयोग पुगेको छ । यद्यपि, अबका निर्वाचनमा विद्युतीय मतदान गाह्रो पर्ने आयोगका अधिकारीले बताए । आयोगका प्रवक्ता सूर्य शर्माले विद्युतीय मेसिन प्रयोग गरे दुबै निर्वाचन समयमा सम्पन्न गर्न सहज हुने कुरा आयोगले बताएको र प्रधानमन्त्रीले सकारात्मक जवाफ दिएको जानकारी दिए । उनीहरूले मतदातालाई 'राइट टु रिजेक्ट'को अधिकार दिने कि नदिने अनि विदेशमा रहेकाको मताधिकार कसरी सुरक्षित गर्ने भन्ने विषयमा प्रधानमन्त्रीसँग छलफल गरेका थिए । प्रतिनिधिसभा र प्रदेशसभा निर्वाचनका लागि आयोगले ३० दिनको समय राखी दल दर्ता गर्न साउन १४ गते आह्वान गरिसकेको छ । भदौ ११ गतेभित्र दल दर्ता गराइसक्नुपर्ने आयोगले जनाएको छ । वडा नटुक्र्याउन सुझाव काठमाडौं : निर्वाचन आयोगले क्षेत्र निर्धारण आयोगलाई वडाहरू नटुक्र्याउन सुझाव दिएको छ । सोमबार बसेको आयोगको बैठकले क्षेत्र निर्धारणका लागि यस्तो सुझाव दिने निर्णय गरेको हो । वडा टुक्र्याउँदा सीमा छुट्टिने भएकाले मतदाता परिचयपत्र जारी गर्न, मतदान केन्द्र तोक्न समस्या हुनुका साथै नयाँ मतदाता 'विभाजित' हुने आयोगको निष्कर्ष छ । 'प्रदेशसभा र प्रतिनिधिसभा निर्वाचनमा असर पार्ने हुँदा त्यसो नगर्न सुझाव दिने निर्णय गरेका हौं', आयोगका एक आयुक्तले भने । आयोगले उक्त सुझाव मंगलबार क्षेत्र निर्धारणमा बुझाउने भएको छ।"
छिट्टै नयाँ छलफल शुरु गर्ने दाहाल र भट्टराई वीच समझदारी,"भक्तपुर : नेकपा (माओवादी केन्द्र)का अध्यक्ष पुष्पकमल दाहाल प्रचण्ड र नयाँ शक्ति पार्टीका संयोजक डा बाबुराम भट्टराईका बीच वर्तमान राजनीतिक परिवेशबारे मंगलबार गम्भीर छलफल भएको छ । मध्यपुरथिमि, गठ्ठाघरस्थित नागरिक कम्युनिटी अस्पतालमा गत शुक्रबार प्रोष्टेट ग्ल्याण्ड मूत्रथैलीको शल्यक्रिया गरी उपचारार्थ भर्ना भएका डा भट्टराईको स्वास्थ्य अवस्था बुझ्न मंगलबार अपराह्न अस्पताल पुगेका नेता दाहालले रासससँग भन्नुभयो, डा भट्टराईसँगको भेटमा गम्भीर छलफल भएको छ, अब छिट्टै एउटा नयाँ छलफलको प्रक्रिया प्रारम्भ हुन्छ भन्ने मलाई विश्वास छ । पूर्वप्रधानमन्त्री दाहालले पूर्वप्रधानमन्त्री डा भट्टराईको उपचारमा संलग्न चिकित्सकसँग स्वास्थ्य अवस्थाबारे जानकारी लिँदै उनको शीघ्र स्वास्थ्यलाभको कामना गरेका थिए । शल्यक्रियामा संलग्न प्रा डा राकेश बर्मासँग करिब १५ मिनेट जानकारी लिएपछि दुवै नेताबीच मात्रै करिब आधा घण्टा छुट्टै छलफल भएको थियो । अस्पतालमा उपचार गराइरहेका डा भट्टराईसँगको भेटपछि अध्यक्ष दाहालले उनको उपचारको क्रम चलिरहेको र स्वास्थ्यमा क्रमिक सुधार भइरहेको चिकित्सकको भनाइ रहेको उल्लेख गर्दै उनी छिट्टै घर फर्किने विश्वास व्यक्त गरे । करिब एक वर्षदेखि नियमित रुपमा डा भट्टराईको मूत्रथैलीको परीक्षण आफूले गरिरहेको बताउँदै प्रा डा बर्माले हाल पिसाबमा बढी खराबी आएका कारण शल्यक्रिया गरिएको बताए । शल्यक्रियापछि तीन दिनसम्म पिसाब नलीमा पाइप राखेर मंगलबार बिहान निकालिएको अस्पतालको मेट्रोन सुन्दरी जोशीले जानकारी दिइन । अस्पतालका अध्यक्ष पुष्पमान अमात्यले विदेशमा हुने कतिपय उपचार यहीँ हुने भएकाले स्वदेशमै नेताहरुले उपचार गराउनुपर्ने बताए । डा भट्टराईको स्वास्थ्य अवस्थाबारे जानकारी लिन सोमबार राति सभामुख ओनसरी घर्ती पनि पुगेकी थिइन । अस्पतालका निर्देशक श्रीभक्त कासिछ्वाले डा भट्टराईको उपचार बुधबारसम्म चल्ने र अपराह्न २ बजे घर फिर्ता पठाइने जानकारी दिए । रासस"
कांग्रेस कार्यसम्पादन समिति बैठक एजेन्डाविहीन,"काठमाडौं : सत्तारुढ गठबन्धनको प्रमुख घटक कांग्रेसको केन्द्रीय कार्यसम्पादन समितिको बैठक मंगलबार बस्दै छ। बिहान ९ बजे पार्टी केन्द्रीय कार्यालयमा बस्ने समितिको बैठकमा छलफलका लागि कुनै एजेन्डा नभएकोमा पार्टी नेताहरूले असन्तुष्टि जनाएका छन्। सभापतिदेखि समितिका सबै सदस्य सहभागी हुने बैठकमा छलफलका लागि कुनै एजेन्डा नभएकाले सम्पन्न स्थानीय तहका चुनावी समीक्षा र प्रदेश नं २ मा उम्मेदवार चयनसम्बन्धी निर्णय बैठकमा गर्नुपर्ने धारणा समितिका केही सदस्यले व्यक्त गरेका छन्। केन्द्रीय कार्यसमितिको अधिकारसमेत लिएर बस्ने कार्यसम्पादन समितिकोे बैठकको एजेन्डाबारे अधिकांश सदस्यले बताउन सकेनन् । उनीहरूले असोजमा हुने प्रदेश नम्बर २ का स्थानीय तहमा पार्टी उम्मेदवारको चयन हुन सक्ने अनुमान गरे। केन्द्रीय समिति, कार्यसम्पादन समितिलगायत कुनै पनि बैठक एजेन्डाविना उपस्थितिको सूचनामा सीमित रहने कांग्रेसको परम्पराजस्तै बनिसकेकोमा अधिकांश सदस्य असन्तुष्ट छन् । उनीहरू भन्छन्, 'एजेन्डासहित बैठक बस्नु र विनाएजेन्डा सूचनाको भरमा बैठक बस्नु असहज कुरा हो । यससम्बन्धमा तत्कालीन सभापति गिरिजाप्रसाद कोइरालाको कार्यकालदेखि आवाज उठाउँदै आए पनि कार्यान्वयन नभएको उनीहरू गुनासो गर्छन् । वरिष्ठ नेता रामचन्द्र पौडेलले बैठक २ नं प्रदेशको स्थानीय तह चुनाव, कांग्रेसको समग्र संगठनात्मक गतिविधि र राष्ट्रिय राजनीतिमा केन्द्रित हुनुपर्ने आफ्नो धारणा रहे पनि आधिकारिक एजेन्डाबारे कुनै जानकारी नभएको बताए। पौडेलले भने, 'मैले विधि र परिपाटीअनुसार पार्टी सञ्चालन गरौं भन्दै आएको छु। तर, कार्यान्वयन भएको छैन।' कांग्रेसका अग्रज नेता कुलबहादुर गुरुङले प्रदेश नं २ को चुनावबारे छलफल हुन सक्ने बताए। स्थानीय तहको चुनावी परिणाम सम्बन्धमा अहिले पार्टी कार्यकर्ता र सर्वसाधारणबीच कांग्रेसको भइरहेको व्यापक आलोचनाको जवाफ दिनुपर्ने चुनौती नेतामाथि रहेको उनले बताए । कार्यसम्पादन समिति मात्र नभएर पार्टीका सबै संरचनालाई पूर्णता दिँदै अधिकारसहित कार्यान्वयन गर्नुपर्ने माग गुरुङले गरे । अर्जुननरसिंह केसीले पार्टीको विधानअनुसार समितिले केन्द्रीय समितिको समेत अधिकार वहन गर्ने भएकाले बैठक उपलब्धिमूलक हुनुपर्ने बताए। कांग्रेसको सम्पूर्ण संरचना अघि बढेको सन्देश २ नं प्रदेशको चुनावले दिनुपर्ने धारणा केसीले व्यक्त गरे। अर्का नेता मानबहादुर विश्वकर्माले पहिलो र दोस्रो चरणको स्थानीय तह निर्वाचनको पराजय पार्टीले आत्मसात गर्न संसदीय समिति गठन गर्नुपर्ने र बैठकबाट हाम्रा होइन पार्टीका उम्मेदवार चयन गर्नुपर्ने बताए। 'चुनावमा घातअन्तर्घात गर्नेलाई दण्डित गर्न अनुशासन आयोग तत्काल गठन गर्ने भन्दै १५ दिनपहिले केन्द्रीय समितिले गरेको निर्णय किन कार्यान्वयन गरिएन ? ' उनले प्रश्न गरे, 'देश सात प्रदेशमा गइसकेपछि त्यसको संरचना पनि चाहियो ।' कार्यसम्पादन समितिले तत्काल गर्नुपर्ने काम प्रदेश नं २ मा संसदीय समितिबाट उम्मेदवार छनोट प्रक्रिया अघि बढाउने । निर्वाचनमा अन्तर्घात गर्नेविरुद्ध कारबाही गर्न अनुशासन आयोग तत्काल गठन गर्ने । राज्य संरचना सात प्रदेशमा गएकाले सोअनुसार प्रादेशिक संरचना तय गर्ने । १३ औं महाधिवेशनको नीति तथा निर्णय कार्यान्वयन गर्न केन्द्रदेखि गाउँ इकाइसम्मका पार्टी संरचनालाई तत्काल पूर्णता दिने ।"
गाउँपालिका जित्न पाँच करोड खर्च भएको प्रचण्डको खुलासा,"काठमाडौं : पूर्व प्रधानमन्त्री एवं नेकपा (माओवादी केन्द्र) का अध्यक्ष पुष्पकमल दाहाल प्रचण्डले एउटा गाउँपालिका जित्न पाँच करोड रुपैयासम्म खर्च भएको खुलासा गरेका छन् । धनीले मात्रै जित्न सक्ने अहिलेको निर्वाचन प्रणाली बदल्नुपर्ने उनले बताएका छन् । नेकपा (माओवादी केन्द्र) प्रदेश नं३ अन्तर्गतका केन्द्रीय महाधिवेशन आयोजक समिति सदस्यहरुको प्रशिक्षणात्मक बैठकमा बोल्दै अध्यक्ष प्रचण्डले अहिलेको निर्वाचन प्रणालीले गरीब, उत्पीडितहरुले निर्वाचन जित्न नसक्ने भएकाले निर्वाचन प्रणाली बदल्नुपर्ने बताए । ललितपुरमा आयोजित मंगलबार कार्यक्रममा प्रचण्डले भने,भर्खरै ६ प्रदेशमा स्थानीय तहको निर्वाचन सम्पन्न भएको छ । एउटा गाउँपालिका जित्न ४५ करोड खर्च भएको छ,यो सामान्य कुरा होइन । बिहान बेलुका छाक टार्न मुस्किल हुनेहरु क्षमता र जनविश्वास भएर पनि निर्वाचन जित्न सक्दैनन् । यो धनीले मात्र जित्ने र प्रतिभा एवं जनसमर्थन भएर पनि गरीबले हार्ने निर्वाचन प्रणाली हो । यसलाई बदल्नुको बिकल्प छैन । पार्टीहरु बीच चुनावमा प्रतिस्पर्धा हुने पूर्ण समानुपातिक प्रणालीले मात्र निर्वाचनमा देखिएको आर्थिक अराजकता र बिकृतिलाई रोक्न सक्छ । प्रशिक्षणमा अध्यक्ष प्रचण्डले माओवादी र देशभक्तहरुको एकताको नेतृत्व माओवादी केन्द्रले गर्नुपर्ने बताए । उनले भने हामी निर्वाचन लड्यौं, बाबुरामजी, वैद्यजीहरु पनि चुनाव लड्नुभयो, विप्लवजीहरु हामीलाई हराउनकै लागि भए पनि चुनाव लड्नुभयो । तर, जनताले उहाँहरु सबैलाई तिमीहरु माओवादी नै हो, माओवादी केन्द्रसँग मिल भन्ने जनादेश दिए । हामीलाई पनि जनताले तिमीहरु एक्लैले हुँदैन, एकताका लागि पहल गर भन्ने सन्देश दिएका छन् । जनताको यो आवाजलाई बुझेर सबै माओवादी धारा र देशभक्तहरु एक हुनुको बिकल्प छैन । भर्खरै सम्पन्न सचिवालय बैठकले लिएका निर्णयबारे जानकारी दिँदै अध्यक्ष प्रचण्डले भने, सचिवालयको बैठकमा परिस्थितिको गम्भीर समीक्षा गरिएको छ । हाम्रो मूल समस्या वैचारिक अस्पष्टता र संगठनात्मक समस्या नै हो । अब हामीले पार्टीको मूखपत्र प्रकाशनलाई व्यवस्थित पार्छाैं, पार्टीको आधिकारिक धारणा बोकेको पत्रिका प्रकाशन गर्छाैं, पार्टी स्कूल सञ्चालन गर्छाैं र पार्टीमा विचारधारात्मक स्पष्टता हासिल गर्छाैं । विचारमा धारिलो भएपछि संगठनलाई गतिशील बनाउन सकिन्छ । त्यस दिशातिर गम्भीर पहल लिन आवश्यक छ । माओवादी नभएको भए स्थानीय तह र निर्वाचन दुवै नहुने प्रचण्डले बताए । उनले भने हामी नभएको भए स्थानीय तह हुँदैनथ्यो, निर्वाचन पनि हुँदैनथ्यो । अहिले स्थानीय तह र निर्वाचन भएको छ । तर, यसलाई उल्टाउने षड्यन्त्र पनि भइरहेको छ । उनीहरुको शक्ति पुग्यो भने संघीय लोकतान्त्रिक गणतन्त्र नै उल्टाउँछन् । धर्मनिरपेक्षता उल्टाउने कोशिस भइरहेको छ । यो उल्टियो भने यसकै डिब्बामा बसेर गणतन्त्र उल्टाउने कोशिस हुनेछ । हिटलरले जर्मनीमा राष्ट्रिय समाजवादकै नारा दिएर फाँसीवादको अभ्यास गरेको प्रचण्डले बताए । उनले भनेहिटलरले जर्मनीमा राष्ट्रिय समाजवादकै नारा दिएर फाँसीवादको अभ्यास गयो । नेपालमा पनि पहाडी र मधेशी राष्ट्रवादको नाममा नश्लवाद हुँदै फासीवादको अभ्यास गर्न खोजिँदैछ । राष्ट्रवादको बिकृत नाराबाट जनता भ्रमित छ । यसले देशलाई नै दुर्घटनामा लैजाने भयानक खतरा पनि छ । त्यसैले यस्तो घातक प्रवृत्तिलाई चिर्न माओवादी जनतामा जानुको बिकल्प छैन । माओवादीसँग सहकार्य गर्ने शक्तिले प्रत्यक्ष निर्वाचित कार्यकारी प्रमूख मान्नुपर्छ, हिजो आफैले मानेको एजेण्डा फेर्ने नैतिक अधिकार कांग्रेसएमालेलाई छैन प्रचण्डले भने,नेपालमा कम्तिमा पाँच वर्ष स्थीर सरकार चाहिन्छ । स्थीर सरकारले मात्रै आर्थिक समृद्धि हासिल गर्न, राष्ट्रिय एकता बलियो बनाउन र वैदेशिक हस्तक्षेपबाट जोगाउन सक्छ । यसले मात्रै हिमाल, पहाड र तराईमधेशलाई जोड्न सक्छ, देशलाई एकताको एउटै शुत्रमा बाँध्न सक्छ । बैठकमा नेताहरु नारायणकाजी श्रेष्ठ प्रकाश, रामबहादुर थापा बादल, अग्नि सापकोटा, पम्फा भुसाल, हितमान शाक्य, आहुति, नारायण दाहाल, सूर्य सुवेदी, अञ्जना बिसङ्खे लगायतको उपस्थिति थियो । बैठकमा प्रदेश नं३ का १३ जिल्लाका ईन्चार्जहरुले रिपोर्ट प्रस्तुत गरेका थिए ।"
मन्त्रिपरिषदमा रोकियो प्रादेशिक मेडिकल कलेजको प्रक्रिया,"काठमाडौं : सातै प्रदेशमा मेडिकल खोल्ने सरकारी घोषणा सरकारी सुस्तताकै कारण कागजमा मात्र सीमित भएको छ । योजनाअनुसार काम गर्न नसक्दा मेडिकल कलेज स्थापनाका लागि आवश्यक प्रक्रिया सुरु गर्न सरकारले छुट्ट्याएको तीन करोड रुपैयाँ बजेटसमेत फ्रिज भएको छ ।मेडिकल कलेज स्थापनाका लागि आवश्यक निर्णय गर्न अघिल्लो सरकारका शिक्षामन्त्री धनीराम पौडेलको समयमा मन्त्रिपरिषद्मा प्रस्ताव पेस गरिएको थियो । तर, अझै पनि निर्णय हुन नसकेको शिक्षा मन्त्रालयका सहसचिव सूर्यप्रसाद गौतमले जानकारी दिए । सरकारले आर्थिक वर्ष २०७३७४ को बजेटमा एक प्रदेश एक मेडिकल कलेज स्थापना गर्ने घोषणा गरेको थियो । हरेक प्रदेशमा स्थापना गर्ने कलेज कार्यक्रम रहे पनि पहिलो चरणमा प्रदेश नम्बर २ लाई समेट्ने गरी महोत्तरीको बर्दिबास, प्रदेश नम्बर ५ लाई समेट्ने गरी रूपन्देहीको बुटवल र प्रदेश नम्बर ६ लाई समेट्ने गरी सुर्खेतमा स्थापना गर्न प्रक्रिया अघि बढाएको थियो । ती सबै कलेजका लागि पहिलो चरणमा एक करोड रुपैयाँको दरले रकम छुट्ट्याएको थियो । कलेज स्थापनाका लागि जग्गासमेत छनोट भइसके पनि अन्य काम सुरु हुन नसक्दा उक्त रकम सदुपयोग हुन सकेन । सरकारी घोषणाअनुसार २०७३ असार २७ गते मन्त्रीस्तरीय निर्णय भएर तीनै स्थानमा कलेज स्थापनाका लागि जग्गा खोजबिन तथा निरीक्षण गरेर सिफारिस गर्न स्थानीयस्तरमा समिति गठन गरिएको थियो । तीनै स्थानमा स्थानीय समितिले जग्गा खोजेर मेडिकल कलेज स्थापनाका लागि सम्भावित जग्गासमेत सिफारिस गरिसकेको छ । शिक्षा मन्त्रालय प्रादेशिक मेडिकल कलेज स्थापनासम्बन्धी समन्वय शाखाका उपसचिव प्रणराज न्यौपानेका अनुसार बर्दिबासमा बर्दिबास नगरपालिका१० वरपर रहेका माईस्थान सामुदायिक वन तथा सोसँगै जोडिएका जग्गा, बुटवलमा तिलोत्तमा नगरपालिका वडा नम्बर १ र ११ तथा आसपासका जग्गा र सुर्खेतमा क्षेत्रीय अस्पताल परिसरमा रहेको २० बिघा र वरपरका अन्य जग्गालाई पहिलो विकल्प र वीरेन्द्रनगर नगरपालिकामा रहेका नेवारे सामुदायिक वनको जग्गालाई दोस्रो विकल्पका रूपमा प्रयोग गर्न सकिने विकल्प स्थानीय समितिले दिएको थियो । जग्गा सिफारिस भएपछि कलेज स्थापनाका लागि मेडिकल कलेज स्थापनासम्बन्धी गठन आदेशको मस्यौदा निर्माणका लागि मन्त्रालयकै उच्च तथा प्राविधिक शिक्षा महाशाखाका प्रमुख सहसचिव डा तुल्सी थपलियाको संयोजकत्वमा २०७३ असार २७ गते समिति गठन भएको थियो । उक्त प्राविधिक समितिले गठन आदेशको मस्यौदा बनाएर शिक्षा सचिव हुँदै २०७३ पुस १२ गते तत्कालीन शिक्षामन्त्री धनीराम पौडेललाई बुझाइएको थियो । यसबीचमा २०७३ असारमै स्थानीय तहबाट सिफारिस भइआएका जग्गालाई मेडिकल कलेजको नाममा प्राप्तिका लागि प्रक्रिया आरम्भ गर्ने निर्णयसमेत शिक्षा मन्त्रालयले गरिसकेको छ । तर, गठन आदेश बनाएर काम अघि बढाउँदा प्रक्रिया लामो हुने विश्लेष गर्दै शिक्षा मन्त्रालयले सुर्खेतको मेडिकल कलेज सुर्खेतमै रहेको मध्यपश्चिमाञ्चल विश्वविद्यालयमार्फत एवं बुटबल र बर्दिबासको मेडिकल कलेजका लागि त्रिभुवन विश्वविद्यालयलाई जिम्मेवारी दिने प्रस्ताव मन्त्रिपरिषद्मा पेस भएको थियो । 'तर अहिलेसम्म मन्त्रिपरिषद्बाट निर्णय भएको जानकारी आएको छैन', सहसचिव गौतमले भने, 'सम्बन्धित विश्वविद्यालयले भने हाम्रो प्रस्तावअनुसार सभाबाटै मेडिकल कलेज स्थापनाका लागि आवश्यक काम गर्ने निर्णय गरिसकेको छ ।' नागरिकलाई मेडिकल शिक्षा अध्ययनमा सहज होस् भनेर सरकारले मेडिकल कलेज स्थापना गर्न लागेको हो । हरेक प्रदेशमा यस्ता कलेज खोल्ने कार्यक्रम रहे पनि तीन स्थानमा मात्र नयाँ स्थापना गरेर बाँकी चारवटा प्रदेशमा हाल रहेका कलेज वा प्रक्रियामा रहेका संस्थालाई स्तरोन्नति गर्ने सरकारको तयारी छ । बाँकी चारवटा प्रदेशमध्ये १ नम्बरमा धरानको बीपी कोइराला स्वास्थ्य विज्ञान प्रतिष्ठानअन्तर्गत रहने गरी स्थापना गर्ने, प्रदेश नम्बर ३ को काठमाडौं तथा ४ को पोखरा र यसको सेरोफेरोमा प्रशस्त यस्ता मेडिकल कलेज रहेको तथा प्रदेश नम्बर ७ मा स्थापनाको प्रक्रियामा रहेको धनगढीको गेटा मेडिकल कलेजको प्रक्रिया अघि बढाउने सरकारी योजना छ । अघिल्लो आर्थिक वर्षको तीन करोड रुपैयाँ फ्रिज भएपछि सरकारले चालू आर्थिक वर्षका लागि पनि कलेज स्थापनाको प्रक्रिया अघि बढाउन तीन करोड रुपैयाँ बजेट छुट्ट्याएको छ ।"
जिल्ला समन्वय समिति दोलखामा एमाले विजयी,"चरीकोट: मंगलबार सम्पन्न निर्वाचन बाट नेकपा एमाले दोलखाका उपसचिब डवल पाण्डे जिल्ला समन्वय समितिको प्रमुख पदमा निर्वाचित भएका छन्। उनले १४ भोट ल्याएका छन् भने उनका प्रतिद्धन्दी नेपाली काँग्रेसका कुमार लामाले ४ भोट ल्याएका छन्। यस्तै उपप्रमुखमा पनि नेकपा एमालेका नेतृ मनमाया जिरेलले १४ भोट ल्याएर विजयी भएका छन् भने प्रतिद्धन्दी माओवादी केन्द्रका दिपेन्द्र बुढाथोकीले ३ मत ल्याएका छन्। यस्तै सदस्यहरुमा पनि नेकपा एमालेले एक्लौटी रुपमा विजयी हासिल गरेको छ। निर्वाचीत सदस्यहरुमा आइती तामाङ, कमल कुमारी कार्की, गिता पोखरेल, मुरारीराज शिवाकोटी, युवराज घतानी, विदुर शर्मा र जित बहादुर श्रेष्ठ रहेका छन्। उनीहरुलाई मुख्य निर्वाचन अधिकृत राजेन्द्र नेपालले सपथ खुवाएका थिए। निर्वाचित प्रमुख,उपप्रमुख र सदस्यहरुले मंगलबार नै पदभारग्रहण समेत गरेका छन्। पदभारग्रहण पछि बसेको समन्वय समितिको बैठकले ६ बुदे निर्णय समेत गरेको छ। समन्वय समितिले तामाकोशी ३ आयोजनालाई स्वदेशी लगानीमा निर्माण गर्न सम्वन्धीत निकायलाई पहल र समन्यव गर्ने, लामाबगर फलाक नाका सञ्चालनको लागि समन्वय गर्ने लगाएतका विषयमा निर्णय गरिएको नवनिर्वाचीत प्रमुख पाण्डेले जानकारी दिए।"
राप्रपाले सरकारलाई दिएको समर्थन फिर्ता,"काठमाडौं : राष्ट्रिय प्रजातन्त्र पार्टीले मधेश समस्या समाधान गर्न सरकार उदासीन रहेको भन्दै प्रधानमन्त्री शेरबहादुर देउवा नेतृत्वको सरकारलाई दिएको समर्थन मंगलबार फिर्ता लिएको छ । पार्टीको केन्द्रीय समितिको बैठकले राष्ट्रनिर्माता पृथ्वीनारायण शाहको योगदानको सम्मान गर्न राष्ट्रिय एकता दिवस मनाउन राप्रपाले गरेको आग्रहलाई उपेक्षा गरेको, पार्टीलाई विभाजन गर्न परोक्ष भूमिका निर्वाह गरेको ठहर गर्दै सरकारलाई दिएको समर्थन फिर्ता लिएको हो । यहाँ मंगलबार आयोजित पत्रकार सम्मेलनमा अध्यक्ष कमल थापाले राष्ट्रवादी एवं हिन्दू राष्ट्र पक्षधर शक्ति बलियो भएको देख्न नचाहने पक्षले पार्टी विभाजनको प्रयास गरेको दाबी गरे । पार्टीका वरिष्ठ नेता पशुपतिशम्शेर राणासहित ६४ केन्द्रीय सदस्यले निर्वाचन आयोगमा नयाँ पार्टी राष्ट्रिय प्रजातन्त्र पार्टी (प्रजातन्त्रिक) कायम गर्न दिएको निवेदनमा सात केन्द्रीय सदस्य नरहेको र केही व्यक्तिको कीर्ते हस्ताक्षर गरिएको र केही व्यक्ति पार्टीको मूल प्रवाहमा नै रहेको उनले बताए। पार्टीको विधानमा १६५ केन्द्रीय सदस्यको व्यवस्था भएको र त्यसको ४० प्रतिशत संख्या राणा समूहसँग नपुगेकाले सो निवेदन खारेज गर्न निर्वाचन आयोगसँग बैठकले माग गरेको छ । सोमबारदेखि सुरु भएको सो बैठक बुधबार बिहान ९ बजे पुनः बस्नेछ । सो पार्टीका ३७ सांसद रहेकामा केही राणा समूहमा रहेको जनाइएको छ । रासस"
'चीन र भारतसंग लिपुलेकबारे कुरा राख्ने अवसर',"काठमाडौं: सरकारले स्पष्ट रूपमा चीन र भारतबीच दुई वर्षअघि लिपुलेकको विषयमा भएको सहमतिले नेपालको सार्वभौमिकता हनन भएको विषय पुनः उठाउनुपर्ने आवाज उठेको छ ।यही साता नेपाल आउन लागेकी भारतीय विदेशमन्त्री सुष्मा स्वराज र ३० साउनदेखि नेपाल भ्रमणमा आउन लागेका चिनियाँ उपप्रधानमन्त्री वाङ याङ्सँग नेपालको तहबाट लिपुलेकको मुद्दा राख्नुपर्ने विज्ञले बताए । 'चीन र भारतबीच डोक्लाममा देखिएको सीमा विवादबारे दुवै छिमेकीले नेपालसँग कुरा राख्छन् भने नेपालले पनि लिपुलेकबारे आफ्नो भनाइ कूटनीतिक ढंगले राख्नुपर्छ', चीनका लागि पूर्वनेपाली राजदूत राजेश्वर आचार्यले अन्नपूर्णसँग भने । तर, उनले सरकारले वक्तव्यबाजी गरेर भन्दा कूटनीतिक रूपमा यो विषयमा चीन र भारत दुवैलाई फेरि सोध्नुपर्ने बताए । डोक्लाम चीन, भुटान र भारतको त्रिदेशीय सीमा बिन्दु हो । लिपुलेक चीन, नेपाल र भारतबीचको सीमाबिन्दु हो । भारतले सन् १९६२ मा चीनसँगको युद्धमा पराजय व्यहोरेपछि भारतीय अर्धसैन्य बल नेपाली भूमि कालापानीमा तैनाथ गरी बेस क्याम्प राख्दै आएको छ । तर, नेपालले कालापानीबाट भारतीय सेना हट्नुपर्ने विषयमा स्पष्ट बोल्न सकेको छैन । लिपुलेक सोही कालापानी क्षेत्र नजिक पर्छ । चीन अध्ययन केन्द्रमा कार्यवाहक अध्यक्ष सुन्दरनाथ भट्टराईले लिपुलेकको विषयमा सरकारले चिनियाँ उपप्रधानमन्त्रीसँग धारणा राख्न सक्ने बताए । 'चीनले पहिले पनि लिपुलेकमा गल्ती भयो भनेर स्विकारिसकेकै छ । त्यसलाई करेक्सन गर्छु भनेको छ । उपप्रधानमन्त्रीको भ्रमणमा पनि यो विषय राख्दा हुन्छ', उनले भने । परराष्ट्र मामिलाका जानकार भाष्कर कोइरालाले चीनसँग कूटनीतिक रूपमा नेपालले फेरि पनि लिपुलेकको विषयमा सोध्न सक्ने बताए । 'तर दुई छिमेकीबीच डोक्लाममा विवाद चलिरहँदा त्यसलाई थप उचाल्ने गरी सार्वजनिक वक्तव्यवाजीचाहिँ गर्न हुँदैन', उनले भने, 'यतिबेला हामीले कूटनीतिक रूपमा फेरि पनि चिनियाँ उपप्रधानमन्त्रीलाई हाम्रो भूमि मिचिएको विषयमा ध्यानाकर्षण गराउनचाहिँ मिल्छ ।'"
नेविसंघ अध्यक्ष महर अमेरिका प्रस्थान,"काठमाडौं : नेपाल विद्यार्थी संघ (नेविसंघ) अध्यक्ष नैनसिंह महर अमेरिकामा हुने एक अन्तराष्ट्रिय सम्मेलनमा भाग लिन अमेरिका प्रस्थान गरेका छन्। अगस्ट ९ देखि १२ सम्म अमेरिकाको न्यूयोर्कमा हुने अन्तराष्ट्रिय युवा सम्मेलनमा भाग लिन नेपाल विद्यार्थी संघका केन्द्रीय अध्यक्ष महर, महामन्त्री सरोज कुमार थापा एवं अध्यक्षका वैदेशिक सल्लाहकार डम्बर सुनार मंगलबार अमेरिका प्रस्थान गरेका हुन्। साता दिन लामो भ्रमणका क्रममा युवा सम्मेलन केन्द्रित हुने छ। सम्मेलनमा अध्यक्ष महरले सम्बोधन गर्ने छन्। संयुक्त राष्ट्र संघ युवा सम्मेलनमा नेविसंघको प्रतिनिधित्व भएको यो पहिलो पटक हो। युवा नेतृत्व विकासका लागि अन्तर्राष्ट्रिय स्तरमै सम्बोधन गर्ने अवसर प्राप्त भएको छ, आर्थिक स्तरमा निकै अगाढी बढेका मुलुकले नेपालजस्ता राष्ट्रमाका शैक्षिक, सामाजिक विकासमा लाग्नुपर्ने बिषयमा केन्द्रित हुने अध्यक्ष महरले बताए। अमेरिका बसाइका क्रममा अध्यक्ष महरले उठाउँदै आएका नैतिक शिक्षा, व्यवहारिक शिक्षा संगै विभिन्न शैक्षिक विषयमा शिक्षा क्षेत्रका विभिन्न व्यक्तिसँग छलफल हुने बताइएको छ।"
प्रचण्डले मुठ्ठी उठाउँदा नारायणकाजी मुस्कानमा बादलको नजर कार्यकर्तातिर,"काठमाडौ : तस्विरमा नेकपा माओवादी केन्द्रका अध्यक्ष पुष्पकमल दाहाल प्रचण्ड मन्दमुस्कानसहित मुटठी उठाएर कार्यकर्तालाई अभिवादन गरिरहेका छन । पृष्ठभूमिमा माक्र्स,एगेल्स,लेनिन र माओसँगै आफनो तस्विरका अघिल्तिर उभिएका छन प्रचण्ड । प्रचण्ड उठेर अभिवादन गरिरहदा नारायणकाजी दायाँतिर बसेर कार्यकर्तासँग मुस्कान छरिरहेका छन भने प्रचण्डको बायातिर बसेका रामबहादुर थापा बादल दायाँतिरका कार्यकर्तालाई हेरिरहेका छन । अग्रपङितमा रहेका हितमान शाक्य भने आफनै शुरु र तालमा देखिन्छन् । पछिल्तिर बायाँ तर्फ अग्नी सापकोटा कार्यकर्तालाई अवलोकन गरिरहेका छन भने दायाँतिर रहेका बिश्वभक्त दुलाल आहुति,सुर्य सुवेदी र दिलिप प्रजापति कार्यकर्ता नियालिरहेका छन् । नारायण दाहाल आफनै शुरु तालमा देखिन्छन भने हितबहादुर तामाङले मुख छोपिरहेका छन् । नेकपा माओवादी केन्द्रको प्रदेश नम्बर ३ का केन्द्रीय सदस्यहरुको प्रशिक्षणात्मक बैठकमा देखिएको दृश्य हो यो । ललितपुरको सातदोवाटोस्थित ललितपुर पार्टी प्यालेसमा बैठक भइरहेको छ । सो बैठकमा १३ जिल्लाका इन्चार्जहरुले रिपोर्टिङ गरिरहेका छन् ।"
