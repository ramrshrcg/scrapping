शीर्षक,विवरण
नम्बर प्लेटको दुरुपयोग रोक,"मन्त्री, संवैधानिक निकायका पदाधिकारी र उच्चपदस्थ कर्मचारीले सेतो नम्बर प्लेटका सरकारी गाडीलाई निजी गाडीको जस्तो लाग्ने रातोमा बदलेर दुरुपयोग गरेको पाइएको छ। नियमअनुसार सरकारी गाडीको नम्बर प्लेट सेतो र निजीको रातो हुन्छ। सरकारले सुरक्षा थ्रेट रहेका सरकारी अधिकारी, सुरक्षा निकायका अधिकारी तथा विभिन्न अनुसन्धानमूलक निकायमा कार्यरत केही व्यक्तिको व्यक्तिगत सुरक्षाको लागि उनीहरूका गाडीमा निजीको जस्तो देखिने रातो नम्बर प्लेट हाल्न मिल्ने नीतिगत व्यवस्था गरेको थियो। विगतमा आन्दोलन र बन्दका बेला सेतो नम्बर प्लेटका सरकारी गाडीमा आन्दोलनकारीबाट व्यापक ढुंगामुढा र आगजनी हुने गरेका बेला सेतो नम्बर प्लेटका सरकारी गाडीलाई निजीजस्तै रातो नम्बर प्लेट राख्ने बहस पनि चलेको थियो। सरकारी निकायका उच्च पदस्थहरूका गाडीलाई सेतोबाट रातोमा परिवर्तन गरी प्रयोग गर्न दिने व्यवस्था यस्तै परिस्थितिलाई मध्यनजर गरेर गरिएको थियो। सुरक्षा चुनौती भएकाले प्रयोग गर्ने गाडीलाई सेतोबाट रातो नम्बर प्लेटमा बदल्न दिने सुविधाको अहिले व्यापक दुरुपयोग हुन थालेको छ। यस्तो नीतिगत व्यवस्थामाथि टेकेर अहिले मन्त्री, सचिव र संवैधानिक निकायका पदाधिकारीले गृह मन्त्रालयलाई यातायात व्यवस्था कार्यालयमा पत्र लेख्न लगाएर सेतो प्लेटलाई रातो बनाउन लगाइरहेका छन्। गृह मन्त्रालयका पदाधिकारीहरूले पनि त्यसरी नम्बर प्लेट परिवर्तन गर्न चाहनेहरूलाई भकाभक अनुमति दिइरहेका छन्। यसले सरकारी गाडीको दुरुपयोग गर्न चाहनेलाई सहयोग गरिरहेको छ। त्यस्ता गाडीहरू पहुँचवालाहरूले घरायसी उद्देश्य र व्यक्तिगत प्रयोजनका लागि प्रयोग गरिरहेको पाइएको छ। मुलुक र समाजमा सुशासन ल्याउन कानुन बनाउने र असल नियतले ती कानुनको कार्यान्वयन गर्ने तहमा भएका व्यक्तिबाटै यस्तो किसिमको राज्यका स्रोत, सुविधा र सुविधाको दुरुपयोग खेदजनक छ। यसरी असल नियतका साथ सुरु भएको नीतिलाई चरम दुरुपयोग गरिनु गैरजिम्मेवारीपनाको पराकाष्ठा हो। यस्तो दुरुपयोग रोक्न विभिन्न उपाय अवलम्बन गर्न सकिन्छन्। पहिलो सकेसम्म सेतो नम्बर प्लेटको गाडीलाई रातो नम्बर प्लेटको बनाउन नदिनु उचित हुन्छ। दोस्रो सुरक्षा चुनौतीका कारण रातो नम्बर प्लेटको दिनुपर्ने अवस्था आएमा त्यस्तो आवश्यकताको वास्तविक मूल्यांकन हुन जरुरी छ। पहुँचवालाबाट अनुरोध आउनेबित्तिकै सेतो नम्बर प्लेटलाई रातो बनाउने अनुमति दिनु हुँदैन। यसमा प्रशस्त खोजबिन हुनुपर्छ। दिनुपर्ने आवश्यकता भएमा मात्र दिनु उचित हुन्छ। तेस्रो सेतोबाट बनाइएका रातो नम्बर प्लेटका गाडीको दुरुपयोग गर्नेहरूका बारेमा खोजबिन गरेर उनीहरूलाई मौखिक चेतावनी दिनेदेखि नटेरेको खण्डमा उचित नसिहत दिनुपर्छ। दुःखको कुरा राज्यका साधनस्रोतको दोहन र दुरुपयोगमा उच्चस्तरका अधिकारी जिम्मेवार देखिँदै आएका छन्। यस्तो दुरुपयोगमा तैं चुप मै चुपको अवस्था देखिएको छ। यस्तो प्रवृत्ति रोकिनु अनिवार्य छ। यो प्रवृत्तिले उच्च ओहोदामा रहेका व्यक्तित्वहरूको लालचीपन र नैतिक धरातलमाथि पनि गम्भीर प्रश्न उठेको छ। राजनीति र सरकारी सेवामा लाग्नुको उद्देश्य जनताको सेवा गर्नु हो, सेवा सुविधाको भोग गर्नु होइन। जनताको सेवा गर्ने मूल लक्ष्य लिएर सरकारी सेवामा प्रवेश गरेकाहरूले जनताको सेवामा समर्पित हुनुभन्दा पनि व्यक्तिगत हितलाई नै केन्द्रबिन्दुमा राखेर सरकारी साधन स्रोतको दुरुपयोग गर्ने प्रवृत्तिले संघीय शासन प्रणालीको संस्थागत विकासमा पनि गम्भीर समस्या पैदा नहोला भन्न सकिँदैन। त्यसैले सरकारी अधिकारीले आफ्नो प्रवृत्तिमा सुधार गरेर अगाडि बढ्नैपर्छ।"
एमालेमाओवादी संयोजन समिति बैठक जारी : आजै एकतामा सहमति हुने रावलको दाबी,"काठमाडौं : नेकपा (एमाले)ले उपाध्यक्ष भीमबहादुर रावलले नेकपा (एमाले) र नेकपा (माओवादी केन्द्र) बीचको एकता संयोजन समितिको बैठकले संगठनात्मक, राजनीतिक र व्यावहारिक पक्षको टुगो लागाउने जानकारी दिएका छन् । ललितपुरको मानभवनस्थित एक घरमा पार्टी एकता संयोजन समितिको बैठक चलिरहेका बेला सञ्चारकर्मीसँग कुराकानी गर्दै उपाध्यक्ष रावलले एकताका विविध पक्षमा छलफल भइरहेको बताए । दुई अध्यक्ष समान समान हैसियतमा रहँदा आउन सक्ने कानुनी एवं व्यावहारिक जटिलताका विषयमा छलफल भइरहेको छ, रावलले भने । यसअघि एमाले र माओवादी केन्द्रले आआफ्नो पार्टीले पार्टी एकताका विषयमा छलफल गरेका थिए । त्यसलगत्तै एमाले अध्यक्ष केपी शर्मा ओली र माओवादी केन्द्रका अध्यक्ष पुष्पकमल दाहाल प्रचण्डबीच वान टु वान बैठकपछि पार्टी एकता संयोजन समितिको बैठक बसेको हो ।रासस"
प्रदेश सातको मुख्यमन्त्रीमा भट्टको उम्मेदवारी,धनगढीः प्रदेश नम्बर ७ को मुख्यमन्त्रीका लागि माओवादी नेता त्रिलोचन भट्टले दाबी पेश गरेका छन् । नेकपा एमाले र नेकपा माओवादी केन्द्रका बहुमत ३५ जना सदस्यको हस्ताक्षरसहित भट्टले प्रदेश प्रमुख मोहनराज मल्लसमक्ष मुख्यमन्त्रीको दाबी पेश गरेका हुन् । डोटी प्रदेश सभा ख बाट निर्वाचित भएका भट्टलाई लामो विवादकाबीच माओवादी केन्द्रले संसदीय दलको नेता बनाएको थियो । वाम गठबन्धनबाट माओवादी केन्द्रको भागमा प्रदेश ६ र ७ को मुख्यमन्त्री परेको छ ।
गोरखामा विप्लवको पार्टीले बनायो जनसरकार,"गोरखा : नेत्रविक्रम चन्द (विप्लव) नेतृत्वको नेपाल कम्युनिष्ट पार्टीले गोरखामा जनसरकार गठन गरेको छ। बुधबार पालुङ्टार नगरपालिका ७ विरुवाटारमा एक कार्यक्रमको आयोजना गरी जनसकार गठन गरेको पार्टी सेक्रेटरी गोपाल पाण्डेले जानकारी दिए। पहिले २५ सदस्यीय जनप्रतिनिधिसभा गठन गर्यौं उनले भने त्यही सभाले विष्णुप्रसाद रिजालको नेतृत्वमा ११ सदस्यी जनसरकार गठन गरेका छौं। रिजाल यसअघि पार्टीका जिल्ला सदस्य थिए। जनसरकार गठन र घोषणा सभामा तमुवान स्वायत्त प्रदेशका जनसरकार प्रमुख किसानसिंह तमु, नेपाल कम्युनिष्ट पार्टीका केन्द्रीय सदस्य तथा गण्डक ब्यूरो इन्चार्ज सावित्री दुरा(आस्था) लगायतका नेताको सहभागिता रहेको थियो। प्रतिनिधिसभाले गोरखामा अहिले भइरहेको नदीनाला दोहन रोक्ने निर्णय गरेको सेक्रेटरी पाण्डेले जानकारी दिए। जनप्रतिनिधि र स्थानीय विकास अधिकारीको संलग्नतामा भइरहेको नदीनाला दोहन रोक्ने हाम्रो पहिलो निर्णय छ, उनले भने संसदवादी सरकारले नै बनाएको नीति नियमसमेत पालना नगरी क्रसर उद्योगहरु चलिरहेका छन्। तिनीहरुलाई नीति नियममा चल्न बाध्य बनाउने प्रस्ताव पनि सभाले पारित गरेको छ। पाण्डेका अनुसार पहिलो जनप्रतिनिधिसभाले बुढीगण्डकी जलविद्युत आयोजना प्रभावितलाई मुआव्जामा वितरणमा भइरहेको ढिलासुस्तीप्रति ध्यानाकर्षण प्रस्ताव पास गरेको छ। मुआव्जा वितरणमा तिब्रता दिन आव्हान गर्ने निर्णय भएको उनले बताए। नाम छुटेका भूकम्प पीडितको गुनासोको सुनुवाई नगर्ने अहिलेका जिल्लाका प्रमुखहरुले, पोखराको पाँचतारे होटलमा गोष्ठी गरेकोप्रति गम्भीरता पूर्वक ध्यानकर्षण भएको प्रस्ताव सभाले पास गरेको छ, उनले भने त्यस्तै गोरखाको प्रतिष्ठाको रुपमा रहेको गोरखकाली रबर उद्योग तहसनहस बनाएको प्रति ध्यानाकर्षण भएको छ। त्यसलाई सञ्चालन गर्न आन्तरिक रुपले लाग्ने निर्णय भएको छ। त्यसैगरी पुरानो राज्यसत्तालाई एनजीओ, आईएनजीले सञ्चालन गरेको ठहर गर्दै जनसरकारसँग समन्वय गर्न आव्हान गर्ने, अटेरी गरे तिनलाई प्रवेशमा निषेध गर्ने निर्णय गरेको पनि पाण्डेले बताए। नापी र मालपोतका कर्मचारीले स्थानीय दलालसंग मिलेमतो गरी खोलानदीका किनारहरु हडप्ने काम गरिरहेका छन्। त्यसलाई बन्द गराउने निर्णय भएको उनले बताए।"
केपी ओलीलाई प्रधानमन्त्री बनाउने एमालेको निर्णय,काठमाडौं : एमाले स्थायी समितिको बैठकले पार्टी अध्यक्ष केपी शर्मा ओलीलाई प्रधानमन्त्रीको उम्मेदवार बनाउने निर्णय गरेको छ। बुधबार दिउँसो ललितपुरको मानभवनस्थित एक माओवादी नेताको घरमा बसेको स्थायी समितिको बैठकले ओलीलाई प्रधानमन्त्रीको उम्मेदवार बनाउने निर्णय गरेको हो। बैठकमा अध्यक्ष ओलीले माओवादी र एमालेबीचको एकताका विषयमा माओवादी केन्द्रका अध्यक्ष पुष्पकमल दाहाल प्रचण्डसँग भएको छलफलको जानकारी गराएका थिए। सँगै ओलीले पार्टी एकताका विषयमा भएका छलफलमाथि सुझावसमेत मागेका छन्। नेताहरुले दिएको सुझावमाथि एकता संयोजन समितिको बैठकमा छलफल हुँदै छ। दुई पार्टी एकता संयोजन समतिको बैठक केहीबेरमै मानभवनमा बस्ने तयारी भइरहेको ओलीका प्रेस संयोजक चेतन अधिकारीले जानकारी दिए। संयोजन समितिको बैठकमा सहभागी हुन माओवादी नेताहरु प्रचण्ड निवास खुलमटारबाट मानभवनतर्फ आइरहेका छन्। माओवादी नेताको घरमा एमाले स्थायी समिति बैठक
सरकार गठनमा एमाले र माओवादीबीच विवाद,"विराटनगरः प्रदेश नम्बर १ मा सरकार गठनको विषयलाई लिएर वाम गठबन्धन भित्र कुरा मिल्न सकेको छैन । सरकार गठनको गृहकार्य गर्नका लागि भनेर बुधबार विराटनगरमा बसेको एमाले र माओवादी केन्द्रका नेताहरुबीचको बैठक विना निस्कर्ष टुंगिएको छ । बैठकमा एमाले र माओवादी केन्द्र दुबै दलले आआफ्नो अडान कायम राखेपछि सरकार गठनको विषयमा कुनै पनि निर्णय हुन सकेन । दुई दलबीच मन्त्रालय बाँडफाँडमा कुरा मिल्न नसकेको हो । चार बजे सुरु भएको बैठक एक घण्टा बसेर कुनै पनि निर्णय नगरिकन बिहीबार बस्ने गरी टुंगिएको छ । बैठक सकेर दुबै दल सरकार गठनका लागि आन्तरिक छलफल र तयारीमा भने जुटेका छन् । ९३ प्रदेश सांसद रहेको यो प्रदेशमा एमालेको ५१ र माओवादीका १५ जना सांसद छन् । यहाँ सरकार गठनका लागि एमाले एक्लैको बहुमत छ । बैठकमा माओवादीका तर्फबाट प्रदेश १ का संसदीय दलका नेता टंक आङबोहाङ, नेता मौसम लिम्बू थिए भने एमालेका तर्फबाट संसदीय दलका नेता एवं मुख्य मन्त्री शेरधन राई, केन्द्रीय सदस्य जीवन घिमिरे, हिक्मत कार्की, जगदिश कुसियत लगायत थिए । दुवै दलका नेताले सरकार गठनको गृहकार्य स्वरुप पहिलो चरणको बैठक बसेको जानकारी दिए । तर पहिलो बैठक विना निस्कर्ष सकियो । स्रोतका अनुसार बुधबारको बैठकमा माओवादीले आफ्ना भागमा आन्तरिक मामिला तथा कानुन मन्त्रालय, आर्थिक मामिला तथा योजना मन्त्रालय, भौतिक पूर्वाधार विकास मन्त्रालय र सामाजिक विकास मन्त्रालय हुुनु पर्ने माग गरेपछि बैठक धेरै बेर बस्न सकेन । यसअघिसम्म वाम गठबन्धनका एमाले र माओवादीबीच सरकार गठनका लागि कुनै पनि बैठक र छलफल चलाइएको थिएन, एमाले केन्द्रीय सदस्य जीवन घिमिरेले भने, पहिलो बैठकमा कुनै निस्कर्ष ननिस्किए पनि बैठकले सरकार गठनका लागि एक हिसावको माहोल सिर्जना गरेको छ । उनका अनुसार ७० र ३० प्रतिशतको अनुपातमा सरकारमा सिट बाँड्ने कुरा सैद्धान्तिक रुपमा मात्रै आएको थियो । घिमिरेले सरकारमा सहभागिता ७०३० को अनुपातमा हुने भए पनि कुन मन्त्रालय कुन पार्टीको भागमा पर्ने भन्ने निर्णय भने हुन बाँकी रहेको बताए । उनका अनुसार सरकारमा माओवादीको उपस्थिती ३० प्रतिशत मात्रै हुने भएको छ । घिमिरेले बिहीबार बस्ने दुबै दलको बैठक सरकार गठनका लागि एउटा निस्कर्षमा पुग्ने जानकारी पनि दिए । माओवादीले मुख्य मन्त्रालयमा दावी गरेपछि एमालेकातर्फबाट यो निर्णयमा पुनर्विचार गर्नुपर्ने कुरा राखियो, उनले भने, माओवादी नेताहरुले मानिरहेका छैनन् । सानो दलको हिसावमा माओवादीलाई आन्तरिक मामिला तथा कानुन मन्त्रालय र आर्थिक मामिला तथा योजना मन्त्रालय बाहेक अन्य मन्त्रालय दिन सकिने संकेत उनले गरे । एमालेले यी दुई मन्त्रालय बाहेक अन्य मन्त्रालय रोज्न आग्रह गरेपछि माओवादीले पनि एमालेको आग्रहलाई अस्वीकार गरेको छ । माओवादी संसदीय दलका नेता टंक आङबोहाङले दुई दलको बैठक बस्नु सकारात्मक भए पनि सरकार गठनका बारेमा कुनै निर्णय हुन नसकेको बताए । हामीले चारवटा मुख्य मन्त्रालय माग गरेका छौं, उनले भने, एमाले त्यसमा सहमत छैन । उनले एमालेसंगको बिहीबारको बैठकमा कुरा मिलेमा मुख्य मन्त्रीको सपथ पछि सानो आकारको मन्त्री मण्डल भने गठन गरिने बताए । वाम गठबन्धनमा भएको हिसावले हामीले मुख्य मन्त्रालयको दावी गर्नु स्वभाविक हो, आङबोहाङले भने, तर एमालेका साथीहरु घुमाउरो पारामा प्रस्तुत हुनु भयो । उनले सरकारमा माओवादीको सम्मानजन सहभागिता नहुने देखिएपछि बुधबारको बैठकमा कुनै पनि निर्णय हुन नसकेको जानकारी दिए । भने, सम्मानजन ढंगबाट मन्त्रालय बाँडफाँड भएन भने माओवादी सरकारमा बस्नुको अर्थ छैन । मुख्य मन्त्री एवं एमाले संसदीय दलका नेता शेरधन राईले प्रदेश १ मा कम्तीमा सात र बढीमा ११ सदस्यीय मन्त्री मण्डल बनाइने जानकारी दिए ।"
राष्ट्रियसभा निर्वाचनमा प्रदेश ५ मा ११ लाख खर्च,"घोराही : राष्ट्रियसभा सदस्य निर्वाचनका लागि प्रदेश नम्बर ५ मा झण्डै ११ लाख खर्च भएको छ। राष्ट्रियसभा निर्वाचन अधिकृत हेमन्त रावलले निर्वाचनका लागि ११ लाख ९८ हजार ९ सय ४० रुपैयाँ निर्वाचन खर्च आयोगबाट प्राप्त भएकोमा १० लाख ७१ हजार ६ सय ८८ रुपैयाँ खर्च भएको जानकारी दिए । निर्वाचन अधिकृतको कार्यालयमा ११ जना कर्मचारी, दुई वटा निर्वाचन केन्द्रमा १८ जना कर्मचारीको पारिश्रमिक र अन्य सामग्रीहरुको खरिदमा उक्त रकम खर्च भएको रावलले जानकरी दिए । उनले बचत भएको १ लाख २७ हजार २ सय ५३ रुपैयाँ आयोगमा फिर्ता पठाइएको बताए । यसैबीच राष्ट्रियसभा निर्वाचनको कार्यालय बुधबार बन्द गरिएको छ । दाङ देउखुरी जिल्ला अदालतमा स्थापना गरिएको निर्वाचन अधिकृतको कार्यालयलाई तोकिएको जिम्मेवारी पूरा गरेपछि बन्द गरिएको हो । मुख्य निर्वाचन अधिकृत हेमन्त रावलको अध्यक्षतामा तथा नागरिक समाज दाङका संयोजक चन्द्रराज पन्तको प्रमुख आतिथ्यतामा कार्यालयको बोर्ड निकालेर बन्द गरिएको हो । निर्वाचन अधिकृत रावलले निर्वाचन आयोगको जिम्मेवारी अनुसार निर्वाचन भएको एक साताभित्र जिम्मेवारी सकिएको घोषणा गर्नुपर्ने अनुसार पुस २९ गते स्थापना गरिएको कार्यालय बन्द गरिएको जानकारी दिए । गएको माघ २४ गते राष्ट्रियसभा सदस्यको निर्वाचन भएपछि २५ गते नै मुख्य निर्वाचन अधिकृतको कार्यालयले निर्वाचित ८ जनालाई प्रमाणपत्र प्रदान गरेको थियो ।"
प्रदेश नम्बर२ का सभामुखले लिए हिन्दीमा शपथ,जनकपुरधाम : प्रदेश नम्बर२ का सभामुखमा नियुक्त भएका राष्ट्रिय जनता पार्टीका प्रदेशसभा सदस्य सरोजकुमार यादवले पद तथा गोपनियताको शपथ ग्रहण गरेका छन्। बुधबार प्रदेश प्रमुखको कार्यालयमा आयोजित समारोहमा प्रदेश प्रमुख रत्नेश्वरलाल कायस्थले यादवलाई शपथ ग्रहण गराएका हुन्। प्रदेश प्रमुख कायस्थले नेपाली भाषामा शपथ ग्रहणगराउँदा यादवले हिन्दी भाषामा उल्था गरी शपथ ग्रहण गरेका हुन्। यस पूर्व यादवलाई प्रदेश सभाको बैठकले सभामुखमा नियुक्त गरेको हो। यादवलाई सभामुख पदमा नियुक्त गर्न एकमात्र प्रस्ताव संसदमा दर्ता भएको थियो। उनी निर्विरोध सभामुख बनेका हुन्। संसदको पहिलो बैठककको अध्यक्षता ज्येष्ठ सदस्य लगनलाल चौधरीले गरेका थिए। यादवलाई सभामुखमा नियुक्त गरियोस् भन्ने प्रस्ताव राजपाका प्रदेशसभा सदस्य जितेन्द्र सोनलले संसदमा पेश गरेका थिए भने त्यस प्रस्तावलाई संघीय समाजवादी फोरमका संसदीय दलका नेता लालबाबु राउतले समर्थन गरेका थिए। फागुन ४ गते उपसभामुखको निर्वाचन गरिने र त्यसका लागि संसद सचिवालयलाई कार्यसूचि प्रकाशन गर्न निर्देशन दिदैं बैठक स्थगित गरिएको थियो। सभामुखमा निर्वाचित भएको यादव यादव बारा जिल्लाबाट प्रदेशसभा सदस्यमा निर्वाचित भएका हुन्।
एमालेमाओवादी एकताको ९५ प्रतिशत काम सकियो : वामदेव गौतम,"काठमाडौं : एमाले उपाध्यक्ष वामदेव गौतमले पार्टी एकताको ९५ प्रतिशत काम सकिएको बताएका छन् । एमालेमाओवादी एकता संयोजन समितिको बैठकले एकताको विषयमा अधिकांश विषयमा टुंगो लगाएको जानकारी नेता गौतमले दिएको एमाले अध्यक्ष केपी शर्मा ओलीका प्रेस संयोजक चेतन अधिकारीले जानकारी दिए । गौतमलाई उद्धृत गर्दै अधिकारीले भने, पार्टी एकताको ९५ प्रतिशत काम सकिएको छ । एकता संयोजन समितिको बैठकमा दुई अध्यक्ष समान समान हैसियतमा रहँदा आउन सक्ने कानुनी एवं व्यावहारिक जटिलताका विषयमा छलफल भएको थियो । यसअघि एमाले र माओवादी केन्द्रले आआफ्नो पार्टीले पार्टी एकताका विषयमा छलफल गरेका थिए । त्यसलगत्तै एमाले अध्यक्ष केपी शर्मा ओली र माओवादी केन्द्रका अध्यक्ष पुष्पकमल दाहाल प्रचण्डबीच वान टु वान बैठकपछि पार्टी एकता संयोजन समितिको बैठक बसेको हो । आजै एकताको घोषणा गर्ने गरी छलफल भइरहेको नेताहरुले बताएका छन् ।"
संयोजन समितिको बैठक सकियो : वैचारिक नीतिमा कुरा अड्कियो,"काठमाडौं : एमालेमाओवादी एकता संयोजन समितिको बैठक सकिएको छ । बुधबार दिउँसैबाट बसेको संयोजन समितिको बैठक पार्टी एकताका विषयमा सकारात्मक छलफल गर्दै सकिएको हो । माओवादी केन्द्रका नेता नारायणकाजी श्रेष्ठका अनुसार वैचारिक नीतिलाई शुत्रबद्ध गर्ने विषयमा थप छलफलको आवश्यकता भएकाले बिहीबार पुन बस्ने गरी संयोजन समितिको बुधबारको बैठक स्थगित भएको हो । बैठकपछि पत्रकारसँग कुरा गर्दै नेता श्रेष्ठले भने, पार्टी एकताका विषयमा संयोजन समितिमा सकारात्मक छलफल भएको छ । एकता चाँडै हुन्छ । तर, वैचारिक नीतिलाई कसरी शुत्रबद्ध गर्ने भन्ने विषयमा थप गृहकार्य आवश्यक भएकाले बैठक पुनः भोलि बस्नेगरी आजका लागि स्थगित भएको छ ।"
प्रदेश ५ को सभामुखमा घर्ती निर्वाचित,बुटवल : प्रदेश नम्बर ५ को सभामुखमा पूर्णबहादुर घर्ती निर्वाचित भएका छन् । बुधबार बसेको प्रदेशसभा बैठकले घर्तीलाई सभामुख चयन गरेको हो । बैठकमा जेष्ठ सदस्यको हैसियतले अध्यक्षता गरेका बलदेव शर्मा पोखरलले माओवादी केन्द्रका घर्तीलाई निर्विरोध चयन गरेको घोषणा गरेका थिए । सभामुखमा घर्तीको मात्रै उम्मेद्वारी परेको थियो । घर्तीलाई सभामुख बनाउन माओवादी केन्द्रका सचेतक दघिराम न्यौपानले गरेको प्रस्तावलाई एमालेका सचेतक भुमिस्वर ढकालको समर्थन गरेका थिए । रुकुम पूर्वको प्रदेश सभा ख बाट निर्वाचित घर्तीलाई माओवादी केन्द्रको संसदीय दलको बैठकले सभामुख बनाउने निर्णय गरेको थियो । प्रदेश ५ को संसदमा वाम गठबन्धनको स्पष्ट बहुमत छ । प्रदेश ५ मा ८७ सांसदमध्ये गठबन्धनसँग ६१ सांसद छन् । सभामुख निर्वाचित घर्तीले बुधबार साँझ ५ बजे शपथ लिँदैछन् । प्रदेश प्रमुख उमाकान्त झाले प्रदेश प्रमुखको कार्यालय दरबारमार्ग लाइनमा पद तथा गोपनियताको सपथ गराउने कार्यक्रम छ । बैठकले उपसभामुखको निर्वाचन फागुन ६ गतेलाई तोकेको छ ।
"दल साना, नेता ठूला","काठमाडौं : एउटा भनाइ नै छ, कम्युनिस्ट पार्टीको नेतृत्व परिवर्तन उति सहज हुँदैन। जसको नीति, उसकै नेतृत्व भन्ने कम्युनिस्ट सिद्धान्त छ। नेतृत्वमा रहेका नेताको मृत्यु नहुन्जेल नयाँ नेता जन्मिन कठिन हुने कम्युनिस्ट प्रवृत्ति नेपालका केही साना कम्युनिस्ट दलमा पनि लागू हुन्छ। उसो त नेपालको सबैभन्दा ठूलो कम्युनिस्ट पार्टी एमालेमा भने नेतृत्व हस्तान्तरण लोकतान्त्रिक प्रक्रियाबाट हुँदै आएको छ। एमालेले ५५ वर्षमा हुने महाधिवेशनबाट नयाँ नेतृत्व चयन गर्दै आएको छ तर केही साना कम्युनिस्ट पार्टीमा भने नयाँ नेतृत्व नआएको दशकौं भइसकेको छ। सानो संगठन त्यसमा पनि अधिकांश नेतृत्वकै विश्वासपात्रको झुण्ड, त्यसैले कतिपयले साना दललाई नेतृत्वको भजनमण्डली भन्दै आलोचना गर्ने गरेका छन्। उनीहरू नेतृत्वको विकल्प खोज्नुभन्दा त्यही नेतृत्वबाट लाभ लिन सक्रिय हुने भएकाले पनि साना दलमा नयाँ नेतृत्व आउन नसकेको राजनीतिक विश्लेषक बताउँछन्। विसं २०१३ देखि औपचारिक रूपमा कम्युनिस्ट आन्दोलनमा होमिएका नारायणमान बिजुक्छे त्यसबेला पुष्पलाल समूहमा थिए। नेतृत्वसँग सैद्धान्तिक रूपमा असहमति जनाउँदै बिजुक्छेले आफ्नै नेतृत्वमा विसं २०३१ माघ १० गते नेपाल मजदुर किसान पार्टी (नेमकिपा) स्थापना गरेका थिए। चार दशकदेखि उनी अनवरत नेमकिपाको अध्यक्ष छन्। नेमकिपाका सचिव प्रेम सुवाल यसलाई स्वाभाविक ठान्छन्। कम्युनिस्ट पार्टीमा जसको नीति उसकै नेतृत्व हुने भएकाले बिजुक्छेको विकल्प नखोजिएको उनी बताउँछन्। उनी भन्छन्, उहाँकै विचारमा पार्टी चलेको छ, उहाँको नेतृत्व सफल हुँदै आएको छ। त्यसैले उहाँको विकल्प खोज्ने बेला भएको छैन। विसं २०४८ सालपछि भएका सबै चुनावमा भक्तपुर १ बाट निर्वाचित हुँदै आएका बिजुक्छे मंसिरको प्रतिनिधिसभा निर्वाचनमा उम्मेदवारी दिएनन्। पार्टीभित्र दोस्रो पुस्तालाई अवसर दिनुपर्ने भन्दै उनले उम्मेदवारी नदिएको बताएका थिए। भक्तपुरमा बलियो प्रभाव रहे पनि अन्य जिल्लामा भने नेमकिपा निकै कमजोर देखिन्छ। अहिले ठूला दुई वामघटक माओवादी केन्द्र र एमालेबीच पार्टी एकीकरण अन्तिम चरणमा पुगेको छ तर यी साना वामदल भने यो एकताबाट टाढै छन्। सक्रिय राजनीतिज्ञमध्ये पाका नेता हुन् चित्रबहादुर केसी। उमेर र अनुभवले खारिएका केसी अहिलेका धेरै कम्युनिस्ट नेताहरूका पनि गुरु हुन्। विसं २०५२ मा स्थापित राष्ट्रिय जनमोर्चाको संस्थापक अध्यक्ष केसी त्यसपछि अनवरत पार्टी नेतृत्वमा छन्। उनी विसं २०५६, २०६८ र २०७२ मा भएका महाधिवेशनबाट सर्वसम्मत अध्यक्ष चयन हुँदै आएका छन्। विसं २०४६ को परिवर्तनपछि अत्यधिक बढेको राजनीतिक भ्रष्टाचारबाट निकै टाढा रहेका सदाचारी नेता मानिन्छन् केसी। जनमोर्चाको जननी पार्टी नेकपा मसालका अध्यक्ष मोहनविक्रम सिंह पनि नेतृत्वमा रहेको दशकौं भइसकेको छ। राजनीतिशास्त्रका प्राडा सुरेन्द्र केसी दलका नेताहरूले पार्टीलाई बिर्ताजस्तै बनाएकाले नयाँ नेतृत्व आउन नसकेको बताउँछन्। उनी भन्छन्, नेताहरूले पार्टीलाई निजी कम्पनीजस्तै बनाएका छन् र पार्टी कार्यकर्तालाई मजदूर ठान्छन्। दललाई आफ्नो स्वार्थअनुकूल प्रयोग गर्छन्। उनी नेतृत्व हस्तान्तरणको समस्या साना दलमा मात्र नभएर ठूला दलहरूमा पनि उत्तिकै रहेको दाबी गर्छन्। नेपाली कम्युनिस्ट आन्दोलनका एक चर्चित नेता हुन्, सीपी मैनाली। विसं २०२८ मा भएको झापा विद्रोहमा संलग्न मैनाली विसं २०३५ सालमा गठित नेकपा मालेका पहिलो महासचिव हुन्। विभिन्न नाममा विभाजित कम्युनिस्ट पार्टीहरूलाई एकत्रित गर्ने ध्येयले उनीसहित नेताहरूको पहलमा नेकपा माले गठन गरिएको थियो। मालेपछि नेकपा एमाले पार्टी बन्यो। आन्तरिक द्वन्द्वका कारण विसं २०५४ सालमा एमाले विभाजित भयो र फेरि माले गठन भयो तर विसं २०५८ मा मालेका तत्कालीन नेता वामदेव गौतमसहित ठूलो समूह एमालेमै फर्कंदा मैनाली भने मालेमै रहे। त्यसपछि पार्टी महासचिव बनेका मैनाली दुई दशक पुग्न लाग्दा पनि नेतृत्वमै छन्। प्राडा केसी भन्छन्, साना दलहरूमा त यतिसम्म समस्या छ कि नेतृत्वविरुद्ध बोल्दा कि त कारवाहीका लागि तयार हुनुपर्छ कि पार्टी छाड्नुपर्छ। उनी साना दललाई पार्टीभन्दा पनि स्वार्थसमूह भन्छन्। अहिले ठूला दुई वामघटक माओवादी केन्द्र र एमालेबीच पार्टी एकीकरण अन्तिम चरणमा पुगेको छ तर यी साना वामदल भने यो एकताबाट टाढै छन्। राजनीतिक रूपमा विलयको स्थितिमा पुग्दासमेत यी दल अझै छुट्टै अस्तित्व कायम राख्न लागिपरेका छन्। कतिपयले भने यसलाई आफ्नो नेतृत्व गुम्ने चिन्ताले विलयको स्थिति आउँदासमेत पार्टी एकीकरणमा सहभागी नभएको टिप्पणी गरेका छन्।"
"लालबाबु राउत प्रदेश २ को मुख्यमन्त्री नियुक्त, को हुन् राउत ?",जनकपुर : संघीय समाजवादी फोरमका नेता मोहम्मद लालबाबु राउत गद्दी मुख्यमन्त्रीमा नियुक्त भएका छन्। बुधबार ११ः३० बजे उनलाई जनकपुरस्थित प्रदेश प्रमुखको कार्यालयमा प्रदेश प्रमुख रत्नेश्वरलाल कायस्थले मुख्यमन्त्रीमा नियुक्त भएको नियुक्ती पत्र दिएका हुन्। मुख्यमन्त्रीमा नियुक्त भएका राउतले बिहीबार पद तथा गोपनियताको सपथ लिने छन्। उनीसँगै राजपा र फोरम गठबन्धनले तत्कालका लागि तीन वा चार सदस्यीय मन्त्रीमन्डलसमेत गठन गर्ने तयारी गरेको छ। कुन मन्त्रालय कसले लिने भन्नेमा टुंगो नलागेको राजपा संसदीय दलका नेता जितेन्द्र सोनलले बताए। मुख्यमन्त्रीमा नियुक्त भएपछि संचारकर्मीलाई प्रतिक्रिया दिदैं राउतले प्रदेश २ लाई समृद्ध र सक्षम बनाउने जिम्मेवारी आफ्नो कांधमा आएको बताए। उनले भने मधेसवादी दल नेतृत्वको सरकारले सबैलाई साथमा लिई समृद्धिको पक्षमा र शहिदहरुको सपना साकार गर्न काम गर्ने प्रतिबद्धता व्यक्त गर्दछु। को हुन् मुख्यमन्त्री लालबाबु राउत ? प्रदेश नम्बर २ को मुख्यमन्त्रीमा नियुक्त भएका लालबाबु राउतको पूरा नाम मोहम्मद लालबाबु राउत गद्दी हो। पर्सा क्षेत्र नम्बर १ ख बाट प्रदेश सांसदमा निर्वाचित राउतको जन्म २०२३ साल असार १५ गते भएको हो। राउत पर्साको जगरनाथपुर गाउँपालिका४ निवासी हुन। हाल वीरगञ्ज महानगर१३ तेजारथ टोलमा बस्दै आएका छन्। राउतले अंग्रेजीमा एमए र कानुनबाट एलएलबी गरेका छन्। त्रिभुवन विश्वविद्यालयबाट स्नातकोत्तर गरेका राउत पढाइपछि अस्थायी प्राध्यापकका रुपमा ठाकुरराम बहुमुखी क्याम्पसमा १० वर्ष अध्यापनसमेत गरेका छन्। उनले तत्कालीन वीरगञ्ज नगरपालिका कर्मचारीको रुपमा १५ वर्ष काम गरेका गरको उनले ०७० सालको संविधानसभा निर्वाचनअघि जागिर छाडेका थिए। किसान परिवारमा जन्मिएका राउतले विद्यार्थीकालदेखि राजनीतिक यात्रा सुरु गरेका हुन्। नेविसंघको हुँदै कांग्रेस राजनीतिमा लागेका राउत २०५८ सालदेखि फोरमका सक्रिय छन्। गैरसरकारी संस्थाका रुपमा ०५७ सालमा फोरम स्थापना भएदेखि अध्यक्ष उपेन्द्र यादवलाई सक्रिय रुपमा सघाएका राउतले मधेश आन्दोलनमा सक्रिय सहभागिता जनाएका थिए। भने उनले २०७० सालदेखि फोरममा उपाध्यक्षको पद सम्हाल्दै आएका थिए। दोस्रो संविधानसभामा समानुपातिक सभासद् बनेका उनी मुख्यमन्त्री बन्ने योजनाका साथ प्रदेशसभामा झरेका थिए। पर्सा १ ख मा प्रतिद्वन्द्वी विजय सरार्फलाई ३ हजार भन्दा बढी मतले पराजित गर्दै विजयी भएका हुन्। दिउँसो प्रदेश सभाको बैठक बस्ने र सोही बैठकले सभामुख नियुक्त गर्ने कार्यक्रम रहेको छ। सभामुखमा राष्ट्रिय जनता पार्टीका सरोजकुमार यादव एक्ला उम्मेदवारका रुपमा रहेका छन्। यस प्रदेशमा बहुमत ल्याएको संघीय समाजवादी फोरम र राजपा नेपालले मिलेर सरकार गठन गर्ने छन् । दुवै पार्टीबीच भएको सम्झौता अनुसार मुख्यमन्त्री फोरमले लिने र सभामुख राजपाले लिने गरि भागबण्डा भएको थियो ।
"सरकार गठनको तयारी, मुख्यमन्त्री नियुक्ति आज, शपथ भोलि","जनकपुरधाम : प्रदेश २ मा संघीय फोरम संसदीय दलका नेता लालबाबु राउत बुधबार मुख्यमन्त्री नियुक्त हुँदै छन्। मुख्यमन्त्री नियुक्तिसँगै तत्काल तीनसदस्यीय मन्त्रिपरिषद् गठन गर्ने तयारी छ। संघीय फोरम र राजपाले राउतलाई मुख्यमन्त्रीमा नियुक्त गर्नका लागि बहुमतको दाबीसहित मंगलबार प्रदेश प्रमुख रत्नेश्वरलाल कायस्थलाई पत्र बुझाएका छन्। यसअघि सोमबार साँझ प्रदेश प्रमुख कायस्थले संविधानको धारा १६८ को उपधारा (१) बमोजिम प्रदेशसभामा कुनै राजनीतिक दललाई स्पष्ट बहुमत नरहेको हुनाले सोही धाराको उपधारा (२) बमोजिम दुई वा त्योभन्दा बढी दलको समर्थनमा बहुमतसहित सरकार गठन गर्न आह्वान गरेका थिए। प्रदेशसभा निर्वाचनको अन्तिम परिणाम घोषणा भएको ३० दिनभित्र मुख्यमन्त्री नियुक्त गर्नुपर्ने व्यवस्था छ। प्रदेशसभा निर्वाचनको अन्तिम परिणाम घोषणा भएको बिहीबार ३० दिन पुग्नेछ। सहमतिअनुसार फोरमले मुख्यमन्त्रीसहित उपसभामुख, आन्तरिक मामिला (गृह) तथा कानुन मन्त्रालय, भूमि व्यवस्था, कृषि तथा सहकारी मन्त्रालय र अर्थ तथा योजना मन्त्रालय पाउने भएको छ। राजपाले सभामुखसहित भौतिक पूर्वाधार मन्त्रालय, उद्योग पर्यटन, वन तथा वातावरण मन्त्रालय र सामाजिक विकास मन्त्रालय लिने सहमति भएको छ। प्रदेश २ मा दुई दलको ५४ सिट पुग्ने भए पनि राजपाबाट एक जना सभामुखमा निर्वाचित भएपछि समर्थनमा समस्या हुने देखिएको छ। सुविधाजनक बहुमतका लागि एक सिटमा रिजवान अन्सारी नेतृत्वको पार्टी वा स्वतन्त्र प्रदेशसभा सदस्य अब्दुल कलाम आजादलाई सहभागी गराउने प्रयास फोरमको रहेको स्रोतले जनाएको छ। सार्वजनिक समारोह आयोजना गरी मुख्यमन्त्रीको शपथग्रहणको तयारी भइरहेको छ। स्रोतका अनुसार बिहीबार जनकपुर चुरोट कारखानाको खेल मैदानमा मुख्यमन्त्रीको शपथग्रहण हुनेछ। सभामुखमा यादव मात्र उम्मेदवार प्रदेश २ को सभामुखमा मंगलबार राजपाका सरोजकुमार यादवको मात्र उम्मेदवारी परेको छ। यससँगै उनी सभामुखमा निर्विरोध हुने भएका छन्। प्रदेशसभा सचिवालयले सभामुखको मनोनयन दर्ताका लागि मंगलबार बिहान १० देखि दिउँसो २ बजेसम्म समय निर्धारण गरेको थियो। उक्त अवधिमा यादवको मात्र उम्मेदवारी परेको प्रदेशसभा सचिवालयका सचिव वंशीराज पौडेलले जानकारी दिए। यादवका प्रस्तावकमा राजपाका जितेन्द्र सोनल र समर्थकमा संघीय फोरम संसदीय दलका नेता लालबाबु राउत छन्। यादवको मात्र उम्मेदवारी दर्ता भए पनि बुधबार बस्ने प्रदेशसभा बैठकमा प्रक्रियामा गई उनी निर्वाचित भएको घोषणा गरिने सचिवालयले जनाएको छ। बुधबार बस्ने प्रदेशसभा बैठकबाट सभामुख निर्वाचित गर्ने तथा उपसभामुखको निर्वाचन मिति घोषणा गर्ने कार्यसूची छ। संघीय फोरमसँगको सहमतिअनुसार राजपाले सभामुख पदमा उम्मेदवारी दिएको हो। मुख्यमन्त्री फोरमबाट हुने सहमति भइसकेको छ। प्रदेश २ मा फोरमका २९ र राजपाका २५ प्रदेशसभा सदस्यसहित यी दुई दलको बहुमत छ। यी दुई दलको बहुमत पुग्ने भएपछि अन्यले सभामुखमा उम्मेदवारी नदिएका हुन्। पूर्वस्वास्थ्य राज्यमन्त्रीसमेत रहेका यादव बाराबाट प्रदेशसभा सदस्य निर्वाचित भएका हुन्।"
माओवादी नेताको घरमा एमाले स्थायी समिति बैठक,काठमाडौँः नेकपा माओवादी केन्द्रसँगको एकता प्रक्रियालाई निचोडमा पुर्याउन अहिले नेकपा एमाले स्थायी समितिको बैठक ललितपुरको मानभवनमा बसिरहेको छ । नेकपा माओवादी केन्द्रका अध्यक्ष पुष्पकमल दाहाल प्रचण्डनिकट निर्माण व्यवसायी तथा नेता शारदाप्रसाद अधिकारीको घरमा केही बेरअघिबाट पार्टी अध्यक्ष केपी ओलीको आह्वानमा एमाले स्थायी समितिको बैठक बसिरहेको हो । यो बैठकले नेकपा माओवादी केन्द्रसँग एकताका लागि भएको सहमतिलाई अनुमोदन गर्ने स्रोतले जनाएको छ। जनयुद्धको समयदेखि नै माओवादीमा सक्रिय अधिकारीको घरैमा बुधबार मध्यान्ह आधा घण्टासम्म एमाले अध्यक्ष केपी ओली र माओवादी केन्द्रका अध्यक्ष पुष्पकमल दाहाल प्रचण्डबीच वान टु वान वार्ता भएपछि एमाले स्थायी समितिको बैठक बसिरहेको हो । फराकिलो कम्पाउन्डसहितको मानभवनस्थित अधिकारीको घरमा नेताहरुलाई आफ्ना सवारी साधन पार्किङ गर्न सजिलो छ भने पत्रकारहरुले पनि सहजै पहुँच नपुर्पाउने भएकाले दुई नेताबीच त्यहाँ बैठक हुने गरेको थियो । नेकपा माओवादी केन्द्र हेडक्वार्टरको बैठक अध्यक्ष दाहालको निजी निवास खुमलटारमा बस्ने भएको छ। माओवादी केन्द्र पदाधिकारीको बैठकले पनि एमालेसँगको एकतालाई अनुमोदन गर्ने भएकोछ । स्रोतका अनुसार एमालेका स्थायी समितिको यो बैठकले माओवादीसँगको एकतालाई अघि बढाउन आवश्यक निर्णय गर्ने भएको छ । एमाले अध्यक्ष ओलीका प्रेस संयोजक चेतन अधिकारीका अनुसार आजै दुई पार्टीबीचको एकता संयोजन समितिको बैठक पनि बस्दैछ । त्यस बैठकले दुई पार्टीबीचको एकतालाई अन्तिम रुप दिने भएको छ ।
धनराज गुरुङको प्रश्न: के तपाईंका प्रेमीप्रेमिकाको फेब्रुअरी १४ मा मृत्यु भएको हो ?,"काठमाडौं : आज नेपाली युवायुवतीले इटलीयन भ्यालेन्टाइनको मृत्युको दिनलाई प्रणय दिवस भन्दै आफ्ना प्रेमिप्रेमिकालाई उपहार दिएकोप्रति असन्तुष्टि जनाएका छन्। उनले हामी कहिले सुध्रिने भन्दै प्रश्न गर्दै भनेका छन्, इटलीको भ्यालेन्टाइन भन्ने व्यक्तिको मृत्यु भएको दिनलाई नेपालमा प्रणय दिवस भन्दै प्रेमीप्रेमिकाले आपसमा उपहार दिने रे ! कसैको मृत्यु भएको दिन तपाईंका लागि कसरी प्रणय दिवस हुन्छ ? उनले फेब्रुअरी १४ मा प्रेमी अथवा प्रेमिकाको मृत्यु भएको थियो भन्दै प्रश्नसमेत गरेका छन्। के तपाईंको प्रेमी अथवा प्रेमिकाको फेब्रुअरी १४ मा मृत्यु भएको हो ? हामी कहिले सुध्रिन्छौं? इटलीको भ्यालेन्टाइन भन्ने व्यक्त्तिको मृत्यु भएको दिनलाई नेपालमा ""प्रणय दिवश"" भन्दै प्रेमीप्रेमिकाले अापसमा उपहार दिने रे! कसैको मृत्यु भएको दिन तपाईंका लागि कसरी प्रणय दिवश हुन्छ? के तपाईंको प्रेमी अथवा प्रमिकाको फेवुअरी  मा मृत्यु भएको हो?    ()  ,  को हुन् भ्यालेन्टाइन ? फेब्रुअरी १४, अर्थात् भ्यालेन्टाइन डे। प्रेम दिवस। हरेक फ्रेबुअरी १४ मा मनाइन्छ, भ्यालेन्टाइन डे। यो दिन आफूलाई मन परेका मान्छेलाई कार्ड, फूल, चकलेट तथा अन्य सामग्री दिएर प्रेम दर्शाइन्छ। संसारभरि आफ्नो प्रेमी, प्रेमिकालाई विभिन्न उपहार दिएर प्रेम देखाइन्छ। एउटा विश्वास छ, तेस्रो शताब्दीतिर रोममा सेन्ट भ्यालेन्टाइन नाम गरेका एक पादरी थिए। विवाह गरेका सिपाही खराब रूपमा प्रस्तुत हुन्छन् भन्ने सोचले राजा क्लाउडिस दोस्रोले सिपाहीहरूलाई विवाह गर्न प्रतिबन्ध लगाएका थिए। तर, सन्त भ्यालेन्टाइनले राजाले लगाएको नियम सही नभएको भन्दै गोप्य रूपमा मागी विवाह गरे। भ्यालेन्टाइनको यो हर्कत अन्ततः क्लाउडिसको कानसम्म पुग्यो। राजाको निर्देशन विपरीत गएको भन्दै फ्रेबुअरी १४ का दिन सन्त भ्यालेन्टाइनलाई मारिने घोषणा भयो। त्यसै दिन उनले आफ्नी श्रीमतीलाई चिठी लेख्दै, चिठीको अन्तिममा तिम्रो भ्यालेन्टाइन लेखेका थिए। भ्यालेन्टाइनलाई रोमको प्राक्सेडिजमा गाडिएको थियो। सम्झनामा श्रीमती जुलियाले भ्यालेन्टाइको चिहान वरिपरि त्यतिबेला अल्मोन्डका बिरुवा रोपेकी थिइन्। र, आज के विश्वास गरिन्छ भने त्यही अल्मोन्डको रुखलाई जीवन्त प्रेमको संकेतको रूपमा लिइन्छ। हो, यही फ्रेबु्रअरी १४ अहिले विश्वभरि नै भ्यालेन्टाइन डे का नामले चर्चित छ। विशेषगरी बेलायत, क्यानडा, अमेरिका, मेक्सिको, फ्रान्स, अस्ट्रेलियाजस्ता देशमा यसलाई विशेष रूपमा लिइन्छ। यसलाई वर्षभरिको सबैभन्दा रोमान्टिक दिनको रूपमा लिन्छन् उनीहरू। कवि जिओफ्री जाउसरले १३७५ मा उल्लेख गर्नुभन्दा पहिले भ्यालेन्टाइन डे को कुनै रेकर्ड पाइँदैन।"
प्रदेश १ को मुख्यमन्त्रीमा शेरधन राई नियुक्त,विराटनगर : प्रदेश १ का एमाले संसदीय दलका नेता शेरधन राई मुख्यमन्त्रीमा नियुक्त भएका छन् । बुधबार दिउँसो प्रदेश १ का प्रमुख डा गोविन्द सुब्बाले राईलाई मुख्यमन्त्रीको रुपमा नियुक्त गरेका हुन् । संविधानको धारा १६८ को उपधारा १ बमोजिम प्रदेश प्रमुख सुब्बाले राईलाई प्देश १ को मुख्यमन्त्री पदमा नियुक्त गरेका हुन्। राई एमाले प्रदेश १ का इन्चार्ज भीम आचार्यलाई दुई मतले पछि पार्दै प्रदेश १ को संसदीय दलको नेता बनेका थिए । प्रदेश १ का एमाले ५१ सांसद मध्ये राईले २६ मत ल्याएका थिए भने उनका प्रतिस्पर्धी आचार्यले २४ मत प्राप्त गरेका थिए । एक मत भने बदर भएको थियो ।
पार्टी एकता टुङ्ग्याउन एकता संयोजन समिति बैठक,"काठमाडौं : नेकपा एमाले र नेकपा माओवादी केन्द्रबीचको पार्टी एकतालाई अन्तिम रुप दिन बुधबार पार्टी एकता संयोजन समितिको बैठक बस्ने भएको छ। ललितपुरमा एमाले अध्यक्ष केपी शर्मा ओली र माओवादी केन्द्रका अध्यक्ष पुष्पकमल दाहाल प्रचण्डबीच मंगलबार भएको एक्ला एक्लै छलफलका क्रममा सो सहमति भएको हो। पार्टी एकतालाई सार्थक निष्कर्षमा पुर्याउने र सरकार गठन अगावै एकीकृत पार्टीको खाका तयार पार्ने लक्ष्यका साथ दुई पार्टीका अध्यक्षद्वयले निरन्तर संवाद गर्दै आएका छन्। एकता संयोजन समितिमा एमाले अध्यक्ष ओली, माओवादी केन्द्रका अध्यक्ष दाहाल, एमालेका वरिष्ठ नेता माधवकुमार नेपाल, उपाध्यक्ष वामदेव गौतम, महासचिव ईश्वर पोखरेल र माओवादी केन्द्रका नेताद्वय नारायणकाजी श्रेष्ठ र रामबहादुर थापा सदस्य छन्। 'पार्टी एकतालाई सरकार गठन अगावै टुंगो लगाउने लक्ष्यका साथ आजको बैठक अत्यन्तै सकारात्मक दिशामा सकिएको छ, बुधबार पार्टी एकता संयोजन समितिको बैठक बस्ने सहमति भएको छ', अध्यक्षद्वयबीच भएको छलफललाई उद्धृत गर्दै अध्यक्ष दाहालका प्रमुख स्वकीय सचिव जोखबहादुर महराले भने। सोमबार अध्यक्ष ओली र अध्यक्ष दाहालबीच पार्टी एकतालाई अगाडि बढाउने सन्दर्भमा दुवै अध्यक्ष नै पार्टीमा रहने गरी मध्यमार्गी प्रस्तावमा सहमति भएको थियो। मंगलबारको बैठकमा त्यसको खाका, सांगठनिक तथा राजनीतिक वैचारिक विषयमा समेत मतैक्यता कायम गरिएको जनाइएको छ। 'सम्भवतः सरकार गठन अगावै पार्टी एकता गर्ने गरी छलफल भएको छ, छलफल असाध्यै सकारात्मक छ', अध्यक्ष दाहालका स्वकीय सचिव महराले भने। गत असोज १७ गते पार्टी एकतासहित वामगठबन्धन गरेका दुई दल एमाले र माओवादीबीच पछिल्लो दिनमा एकताको पक्षमा ठोस प्रगति नभएपछि विभिन्न कोणबाट आशंकाहरु व्यक्त भएका थिए। त्यसो त नेताहरुले वार्ता सहमति नजिक पुगेको बताउँदै आएका थिए। सोमबार र मंगलबारको छलफलपछि एकताले मूर्त रुप लिएको बताइएको छ। आगामी महाधिवेशनसम्म एमालेले मान्दै आएको जनताको बहुदलीय जनवाद र माओवादी केन्द्रले अंगीकार गरेको माओवाद र जनताको बहुदलीय जनवादमा रहेका समान धारणालाई एकीकृत गर्ने विषयमा समेत नेताहरुबीच सहमति भएको जनाइएको छ। यस्तै, पार्टीका शीर्ष नेताको विषयमा सहमति भएको छ भने स्थायी समिति, पोलिटब्यूरो र केन्द्रीय समितिमा रहने नेताका सम्बन्धमा पार्टी एकता संयोजन समितिले कार्यदल बनाएर हल गर्ने विषयमा नेताहरुबीच सहमति भएको बताइएको छ। तर यी विषयमा शीर्ष नेताले सार्वजनिक रुपमा केही बताएका छैनन्। रासस"
चितवनबाट माधव नेपालले भने: दुई नेता मात्रै मिल्दैमा पार्टी एकता हुँदैन,"चितवन: नेकपा एमालेका नेता माधवकुमार नेपालले दुई नेताको व्यवस्थापनले मात्रै पार्टी एकता सम्भव नरहेको बताएका छन् । बुधबार चितवनमा पत्रकारसँग संक्षिप्त कुराकानी गर्दै उनले दुई पार्टीमा रहेका नेता, स्थायी कमिटी सदस्यदेखि तल्लो तहका कार्यकर्ताको पनि व्यवस्थापन गरेर पार्टी एकता गर्नुपर्ने बताए । 'दुई नेताको व्यवस्थापनले मात्रै हँदैन', उनले भने, 'पहिला पूर्व प्रधानमन्त्री भइसकेका, पार्टी सञ्चालनको अनुभव लिइसकेका, स्थायी कमिटीमा रहेका र तल्लोस्तरमा रहेका सबैलाई मिलाउनुपर्छ ।' पार्टी एकतामा देखिएका बाधालाई छिटो भन्दा छिटो पन्छाएर पार्टी एकता गर्नु आजको आवश्यकता रहेको उनले बताए । 'पार्टी एकता कहिले गर्ने, पार्टीले कस्तो विचार अवलम्बन गर्ने, दिइएको जिम्मेवारी पूरा नगरे परिवर्तन गर्ने, समयमा काम कसरी सम्पन्न गर्ने भन्ने विषयमा छलफल गरेर पार्टी एकता टुंग्याउनु जरुरी छ', उनले भने । पहिला सरकार गठन गरेर पार्टी एकता हुनुपर्ने भन्दै उनले सरकार गठनका लागि समय आइसकेको बताए । एक फरक प्रसंगमा बोल्दै उनले भने, 'काम चलाउ सरकारले गरेका दीर्घकालीन निर्णय अब बन्ने सरकारले उल्टाउने छ ।'"
"पदाधिकारीमा दुई अध्यक्ष मात्रै, सानो कमिटी बन्ने","काठमाडौं : एमाले र माओवादी केन्द्रको एकतापछि दुई अध्यक्ष मात्र पदाधिकारी रहने र सानो कमिटी बनाएर महाधिवेशनमा जाने तयारी भएको छ । एमाले अध्यक्ष केपी ओली र माओवादी केन्द्रका अध्यक्ष पुष्पकमल दाहालबीच मंगलबार भएको वनअनवन छलफलमा पदाधिकारी व्यवस्थापन र सैद्धान्तिक विषयमा कुराकानी भएको थियो । अहिलेलाई दुई जना अध्यक्ष मात्र पदाधिकारीमा रहने र सानो कमिटी बनाएर महाधिवेशनमा जाने समझदारी बनेको छ, एमाले सचिव प्रदीप ज्ञवालीले अन्नपूर्णसँग भने । द्विअध्यक्ष रहेर पार्टी एकता गर्ने सहमति ओली र दाहालबीच सोमबार भएको थियो । पार्टीका अन्य पदाधिकारीका विषयमा मंगलबार छलफल भए पनि हाललाई द्विअध्यक्ष मात्र पदाधिकारी राख्ने र महाधिवेशनसम्म पार्टीको वैचारिक र सैद्धान्तिक पक्षमा बहस चलाएर पदाधिकारीको टुंगो लगाउने समझदारी ओली र दाहालबीच बनेको नेताहरू बताउँछन् । एमालेभित्र महासचिव पद पनि कायम राखेर जानुपर्नेमा केही नेताको जोड छ । विकल्पका रूपमा एमालेका पदाधिकारी यथावत् राख्ने र माओवादी केन्द्रबाट केही पदाधिकारीमा थप गरेर जाने विषयमा पनि एमालेभित्रैबाट माग भइरहेको स्रोतले बतायो । ओली र दाहालबीच अरू पदाधिकारी नराख्ने समझदारी बने पनि यस विषयको अन्तिम टुंगो बुधबार बस्ने एकता संयोजन समितिको बैठकले लगाउनेछ । यस्तै ओली र दाहालबीच द्विअध्यक्षतात्मक प्रणाली, पार्टीको नाम र सैद्धान्तिक विचारका विषयमा भएको सहमतिलाई एकता संयोजन समितिले अन्तिम टुंगो लगाउनेछ । एकतापछि पार्टीको वैचारिक र सैद्धान्तिक पक्षमा लामो बहस लिएर जान्छौं, एमाले सचिव ज्ञवालीले भने, कम्युनिस्ट आन्दोलन कसरी अघि बढाउने भन्ने बहसले नै धेरै कुराको निर्धारण गर्नेछ । एकतापछि पार्टीको नाम पछाडिका पुछार हटाएर नेपाल कम्युनिस्ट पार्टी मात्र राख्नेमा ओली र दाहालबीच सहमति भइसकेको छ । सरकारको नेतृत्व आलोपालो गर्ने र सुरुको नेतृत्व ओलीले गर्ने गरी सरकार निर्माण प्रक्रिया पनि अघि बढाउने विषयमा ओली र दाहालबीच कुराकानी भएको थियो । निर्वाचन आयोगले फागुन २ भित्र प्रतिनिधिसभा समानुपातिकको नतिजा राष्ट्रपतिलाई बुझाउने तयारी गरेपछि दाहाल र ओलीले सरकार निर्माणको गृहकार्य पनि सुरु गरेका हुन् । आयोगले समानुपातिक नतिजा रोकेका कारण निर्वाचन सम्पन्न भएको दुई महिना बढी बित्दा पनि सरकार गठन हुन सकेको छैन । ओलीसँग भारतीय राजदूतको भेट एमाले र माओवादी केन्द्रबीच पार्टी एकतामा सहमति जुटेकै भोलिपल्ट भारतीय राजदूत मञ्जीवसिंह पुरीले एमाले अध्यक्ष ओलीसँग भेटवार्ता गरेका छन् । मंगलबार एमाले संसदीय दलको कार्यालयमा भएको उक्त भेटवार्तामा राजदूत पुरीले ओलीलाई शिवरात्रिको शुभकामना दिएका थिए । त्यस क्रममा राजदूत पुरीले सरकार कहिले गठन हुन्छ भनी ओलीसँग जिज्ञासा राखेको एमाले नेता राजन भट्टराईले जानकारी दिए । जवाफमा ओलीले सरकार गठन छिट्टै हुने बताएका थिए ।"
आजै राजीनामा दिने तयारीमा प्रधानमन्त्री देउवा,"काठमाडौं : प्रधानमन्त्री शेरबहादुर देउवाले राजीनामा दिने तयारी गरेका छन्। निर्वाचन आयोगले प्रतिनिधिसभा निर्वाचनको अन्तिम परिणाम राष्ट्रपतिलाई बुझाउनासाथ पद त्याग गर्ने योजना प्रधानमन्त्री देउवाको छ। नेपाली कांग्रेसका प्रवक्ता विश्वप्रकाश शर्माका अनुसार प्रधान मन्त्रीले राष्ट्रका नाममा सम्बोधन गरी पद त्यागको घोषणा गर्नेछन्। 'सरकार गठनका बेला गरेका प्रतिबद्धताअनुसार नयाँ संविधानमा तोकिएका तीन तहका निर्वाचन सम्पन्न भएका छन्, प्रधानमन्त्री यसैका बारेमा राष्ट्रका नाममा सम्बोधन गरी बिदा माग्नुहुनेछ', प्रवक्ता शर्माले भने, 'आयोगले राष्ट्रपतिलाई प्रतिवेदन बुझाएसँगै उहाँले सम्बोधन गर्नुहुनेछ।' राष्ट्रका नाममा सम्बोधन गरी राजीनामा पत्र बुझाउन प्रधानमन्त्री देउवा राष्ट्रपतिकहाँ जानेछन्। कांग्रेसका मुख्य सचिव कृष्णप्रसाद पौडेलले पनि बुधबार नै राष्ट्रका नाममा सम्बोधन गरी राजीनामा दिने तयारीमा प्रधानमन्त्री देउवा रहेको नेपाली बताए। 'उहाँ राष्ट्रलाई सम्बोधन गरेर राजीनामा दिने तयारीमा हुनुहुन्छ। आयोगले आज समयमै राष्ट्रपतिकहाँ निर्वाचन परिणाम बुझाएमा प्रधानमन्त्रीले पनि राजीनामा दिनुहुन्छ', पौडेलले भने, 'नत्र भोलिलाई सर्न सक्छ।' यता निर्वाचन आयोगले बुधबार नै प्रतिनिधिसभा निर्वाचनको मतपरिणाम राष्ट्रपति विद्यादेवी भण्डारीलाई बुझाउने तयारी गरेको छ। आयोगका प्रवक्ता नवराज ढकालका अनुसार तोकिएको समय साँझ ५ बजेसम्म दलहरूबाट समानुपातिक निर्वाचन प्रणालीअन्तर्गतको बन्दसूची बुझाएमा आज नै राष्ट्रपतिलाई प्रतिवेदन बुझाइने छ। 'आजै राष्ट्रपतिलाई प्रतिवेदन बुझाउँछौँ', प्रवक्ता ढकालले भने, 'दलहरूले समयमा प्रतिवेदन बुझाएनन् भने आज नभ्याइन सक्छ।' ४९ वर्षको उमेरमा पहिलोपटक २७ भदौ २०५२ मा प्रधानमन्त्री निर्वाचित देउवा पछिल्लोपटक २३ जेठ ०७४ मा माओवादी अध्यक्ष पुष्पकमल दाहाल प्रचण्डसँग आलोपालो सम्झौताबाट प्रधानमन्त्री चुनिएका थिए। दोस्रोपटक ११ साउन ०५८ मा प्रधानमन्त्री बनेका देउवा २१ जेठ ०६१ मा तेस्रो पटक प्रधानमन्त्री भएका थिए। प्रधानमन्त्रीका रुपमा यो उनको चौँथो कार्यकाल हो।"
