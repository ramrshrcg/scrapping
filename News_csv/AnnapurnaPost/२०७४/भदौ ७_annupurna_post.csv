शीर्षक,विवरण
देउवाको 'जम्बो' मोह,"'जम्बो मन्त्रिमण्डल' गठन गर्ने प्रधानमन्त्रीहरूको सूची केलाउने हो भने शेरबहादुर देउवाको नाम अग्रलहरमा आउँछ । ०५२ सालमा ४८ सदस्यीय मन्त्रिमण्डल गठन गरेर आलोचित भएका देउवा चौथो पटक प्रधानमन्त्री हुँदा धेरैले उनले पुनः त्यस्तै ठूलो आकारको मन्त्रिमण्डल बनाउने हुन् कि भनेर संसयपूर्ण नजरले हेरेका थिए । नभन्दै भारत भ्रमणमा निस्कँदै गर्दा देउवाले मन्त्रिपरिषद् विस्तार गरेका छन् । आवश्यकता र औचित्य पुष्टि गर्न नसक्ने गरी देउवाले फेरि 'जम्बो' मोह प्रकट गरेका छन् । जसको सर्वत्र आलोचना भएको छ । ३ उपप्रधानमन्त्री, २३ मन्त्री र २३ राज्यमन्त्रीसहित उनको मन्त्रिमण्डल अब ५० सदस्यीय भएको छ । र, यो संख्या अझ बढ्न सक्ने अनुमान गरिएको छ । उनी आफैंले थप तीन वटा मन्त्रालय राखेका छन् । साना दल राप्रपाका लागि भनेर राखिएका ती मन्त्रालयमा मन्त्रीराज्यमन्त्री थपिँदा देउवा मन्त्रिमण्डलको आकार अझै जम्बो हुन सक्ने टीकाटिप्पणी हुन थालेको छ । के यत्रो ठूलो आकारको मन्त्रिमण्डल अहिलेको सरकारलाई आवश्यक छ ? राज्यले किन र केका लागि जम्बो मन्त्रिमण्डलको व्ययभार खेप्ने ? अहिले मन्त्रीप्रधानमन्त्रीजस्ता मर्यादित र जिम्मेवार पदको महत्व र गरिमा कम हुँदै गएको छ । सबै अनुहार र नाम आमनागरिकसँग परिचितसमेत हुँदैन । को मन्त्री छहुन्छ, नागरिक तहमा त्यसप्रति खासै वास्ता राख्ने गरेको पाइँदैन । सत्ता टिकाउन र पार्टीको गुट, उपगुटलाई सन्तुष्ट राख्न, कार्यकर्ता रिझाउन, शक्तिकेन्द्रलाई खुसी पार्न मनमौजी ढंगले मन्त्रिमण्डल विस्तार गर्ने जुन प्रवृत्ति प्रधानमन्त्रीहरूमा विकास हँदै गएको छ, त्यसले यी पदको मर्यादालाई थप क्षयीकरण गर्दै लगेको छ।प्रधानमन्त्री देउवाले सत्तारोहणको एक महिनापछि मात्रै मन्त्रिपरिषद् विस्तार गर्न सुरु गरे । पार्टीभित्रको गुटलाई व्यवस्थापन गर्न नसक्दा त्यसको प्रत्यक्ष असर विस्तारका क्रममा देखिएको थियो । पहिलो पटकको विस्तारमा रामचन्द्र पौडेल समूहले चित्तबुझ्दो स्थान नदिएको भन्दै शपथ कार्यक्रम बहिष्कार नै गरेको थियो । पटकपटक मन्त्रिपरिषद् विस्तार गर्दा पनि नेताकार्यकर्ता सन्तुष्ट हुन नसकेको पृष्ठभूमिका देउवाले अहिले अस्वाभाविक ढंगले मन्त्रिमण्डल विस्तार गरेका छन् । राजनीतिक नेतृत्वप्रति असन्तुष्टि र निराशाभाव बढिरहँदा यसखाले औचित्यहीन र आलोच्य निर्णयले आमनागरिकमा निराशा थपिनेछ । आमनागरिक किन पनि निराश हुनेछन् भने राजनीतिक नेतृत्व तिनका अपेक्षामा खरो उत्रनै सकेका छैनन् । व्यवस्था परिवर्तनसँगै राजनीतिक अस्थिरता अन्त्य हुन्छ र नेतृत्व जनताप्रति जवाफदेही हुन्छ भनेर आमनागरिकले आशा र अपेक्षा राखेका हुन्छन् । तर, हाम्रो सन्दर्भमा त्यस्ता आशा र अपेक्षामाथि सधँै खेलबाड हुने गरेको छ । मन्त्रिमण्डल विस्तारमा दोहोरिने यसखाले प्रवृत्तिले जनताको दिक्दारी थपेको छ । ०४६ सालको राजनीतिक परिवर्तनपछि दर्जनौं पटक प्रधानमन्त्री फेरिए, मन्त्रिमण्डल विस्तार भए, ती सबैमा एउटा निश्चित मापदण्ड अपनाइएको पाइँदैन । नेताहरूको मनमौजी पारामा मन्त्रिमण्डल विस्तार हुँदै आएको छ । कुनै ठोस अभ्यास र पद्धतिविनै मन्त्रिपरिषद् गठन हुने र विस्तार हुने क्रम उपक्रम चलिआएको छ । ०६३ को राजनीतिक परिवर्तनपछि पनि संसदीय अभ्यासका, सत्ता राजनीतिक उही विकृत खेलहरूले प्र श्रय पाएका छन् । अहिलेको ५० सदस्यीय मन्त्रिमण्डल विस्तार त्यसैको एउटा कडी हो । निश्चय पनि प्रधानमन्त्रीले आफ्ना प्राथमिकता र आवश्यकताअनुसार मन्त्रिमण्डल गठन र विस्तार गर्न पाउँछन् । पाउनुपर्छ । तर, हाम्रो सन्दर्भमा मन्त्रिमण्डल गठनको कुनै मापदण्ड छैन । यसको गठन र विस्तारमा पार्टीगत स्वार्थ एवं नेताहरूको आकांक्षा हाबी हुन्छन् । गुटको नेताको आशीर्वादले मन्त्री बनेको व्यक्ति प्रधानमन्त्रीसँग होइन, गुटको नेतासँग बढी बफादार हुने प्रवृत्ति यहाँ देखिन्छ । मनमौजी पारामा मन्त्रिमण्डल गठन र विस्तार गर्ने प्रवृत्तिले राजनीतिमा विकृत बढाएको छ । यो अवस्था अन्त्य गर्न मन्त्रिपरिषद् गठनको निश्चित मापदण्ड तय हुनुपर्छ । गुट वा कुनै नेता विशेषको आशीर्वादमा मन्त्री नियुक्त गर्ने प्रवृत्ति अन्त्य हुनु जरुरी छ ।"
"प्रधानमन्त्री देउवा दिल्लीमा, भारतीय विदेशमन्त्री स्वराजले गरिन् विमानस्थलमा स्वागत","नयाँ दिल्ली: प्रधानमन्त्री शेरबहादुर देउवा भारतको पाँच दिने राजकीय भ्रमणका क्रममा बुधबार नयाँ दिल्ली आइपुगेका छन्। प्रधानमन्त्री देउवा पत्नी आरजू देउवा सहित ५० सदस्यीय दलका साथ दिल्ली आइपुगेका हुन्। बिहान इन्दिरा गान्धी अन्तर्राष्ट्रिय विमानस्थलमा अवतरण गरेका प्रधानमन्त्री देउवालाइ विमानस्थलमा भारतीय विदेशमन्त्री सुषमा स्वराजले स्वागत गरेकी छन्। प्रधानमन्त्री देउवालाइ भारतकालागि नेपाली राजदूत दीपकुमार उपाध्याय, उपप्रमुख भरत रेग्मी लगायतले स्वागत गरेका थिए। प्रधानमन्त्रीको पहिलो दिनको कार्यक्रममा दिउसो भारतस्थित नेपाली दूताबास परिसरमा प्रवासी नेपालीहरुलाइ सम्बोधन गर्ने कार्यक्रम रहेको छ। सोही अवसरमा भारतमा रहेका प्रवासी नेपालीहरुका तर्फबाट ज्ञापन पत्र बुझाउने तयारी रहेको छ। त्यस्तै साँझ प्रधानमन्त्री भ्रमणको अवसर पारेर एशोसिएटेड चेम्बर अफ कर्मश एण्ड इण्डस्टी अफ इण्डिया(एशोच्याम) ले मुख्य आयोजनामा गर्न लागेको अन्तक्रियामा सहभागी हुने कार्यक्रम रहेको छ। राजकीय सम्मानका साथ प्रधानमन्त्री देउवा र उनकी पत्नी आरजू देउवालाइ राष्टपति रामनाथ कोविंदको विशेष आतिथीका रुपमा राष्टपति भवनमा राखिनेछ। यस अघि भारत भ्रमणमा आएका पूर्व प्रधानमन्त्री पुष्पकमल दाहाल र प्रधानमन्त्री केपी शर्मा ओलीलाइ पनि स्वराजले नै स्वागत गरेकी थिइन्। भर्खरै गत अप्रिलमा पछिल्लो उच्च राजनीतिक भ्रमणमा भारत आएकी राष्टपति विद्यादेवी भण्डारीलाइ भने महिला तथा बालविकास राज्यमन्त्री कृष्णा राजले स्वागत गरेकी थिइन्। प्रोटोकल अनुसार भारत सरकारको राज्यमन्त्री सरहका व्यक्तिले विशेष अतिथीलाइ स्वागत गर्ने परम्परा रहि आएको छ। विशेष परिस्थितिमा यस्तो प्रोटोकललाइ तोडदै भारतका प्रधानमन्त्री नरेन्द्र मोदीले नै स्वागत गरेको उदाहरण पनि छ। पछिल्लो समय भारत भ्रमणमा आएकी बंगलादेशकी प्रधानमन्त्री शेख हसिनालाइ मोदीले एयरपोर्टमा स्वागत गरेका थिए। दिल्लीमा भारत सरकारका शीर्ष मन्त्रीहरूले देउवालाई राष्ट्रपति भवनमा गएर शिष्टाचार भेटवार्ता गर्ने कार्यक्रम छ। प्रधानमन्त्री भ्रमणको दोश्रो दिन उच्च राजनीतिक भेटघाटको कार्यक्रम रहेको छ। गार्ड अफ अनर,महात्मा गान्धीको समाधिस्थल राजघाट , विदेशमन्त्री सुषमा स्वराजले भेट गर्ने कार्यक्रम रहेको छ भने त्यस पश्चात हैदराबाद हाउसमा प्रधानमन्त्री नरेन्द्र मोदीले भेट गर्ने कार्यक्रम रहेको छ। वान टु वान टक, भ्रमण दलका अधिकारी लगायत संझौताहरु साटासाटका साथै संयुक्त वक्तब्य जारी गर्ने कार्यक्रम रहेको छ। त्यसपछि वित्त मन्त्री अरुण जेटली, गृहमन्त्री राजनाथ सिंहले भेटवार्ता गर्ने कार्यक्रम छ। भने राष्टपति रामनाथ कोविंद तथा उपराष्टपति बैकेया नायडुसँग प्रधानमन्त्रीले भेट गर्ने कार्यक्रम रहेको छ। तेश्रो र चौथो दिन प्रधानमन्त्री देउवा हैदरावाद र विहारको गया जाने कार्यक्रम रहेको छ।"
बिमलेन्द्र निधि कांग्रेस कार्यवाहक सभापति,काठमाडौंः नेपाली कांग्रेससका नेता बिमलेन्द्र निधिलाई कार्यवाहक सभापतिको जिम्मेवारी दिइएको छ। पाँच दिने भारत भ्रमणमा जानु अघि पार्टी सभापति समेत रहेका प्रधानमन्त्री शेरबहादुर देउवाले नेता निधिलाई कार्यवाहक सभापतिको जिम्मेवारी दिएका हुन्। निधि कांग्रेसको पूर्वमहामन्त्री हुन् भने सरकारमा उपप्रधानमन्त्रीका रुपमा जिम्मेवारी सम्हालिसकेका छन्। कांग्रेसको महाधिवेशन सम्पन्न भएको डेढ बर्षसम्म पनि पदाधिकारीसहित केही केन्द्रीय सदस्य मनोनित गर्न बाँकी छ। उपसभापति पद खाली भएका कारण पूर्वमहामन्त्री निधिलाई देउवाले कार्यवाहकको जिम्मेवारी दिएको कांग्रेसले जनाएको छ। निधि देउवाका विश्वासपात्र नेता मानिन्छन्।
'मतदान केन्द्रसम्म पुग्ने सडक र पुलको मर्मत होस्',"काठमाडौँ: निर्वाचन आयोगले प्रदेश नं २ मा असोज २ गतेका लागि तय स्थानीय तहको निर्वाचन कार्यक्रम शुरु हुनुअघि नै त्यस क्षेत्रमा कायम भएका मतदान केन्द्रसम्म पुग्ने सडक र पुलको मर्मत गरिसक्न सरकारसँग आग्रह गरेको छ। आयोगका पदाधिकारीले केही दिनअघि त्यस क्षेत्रमा गर्नुभएको निरीक्षण भ्रमणका क्रममा देखिएको समस्याबारे कार्यबाहक प्रधानमन्त्री विजयकुमार गच्छदारलाई जानकारी गराउँदै आयोगले यस्तो आग्रह गरेको हो। प्रदेश नं २ का आठ जिल्लाका १३६ स्थानीय तहमा हुने निर्वाचनका लागि यही भदौ १२ गते निर्वाचन अधिकृत खटिने छन्। त्यसअघि नै मतदान केन्द्रसम्म पुग्ने बाटो सञ्चालन गर्न आयोगले सरकारको ध्यानाकर्षण गराएको हो। आयोगका पदाधिकारीसँग छलफल गर्न कान्तिपथस्थित निर्वाचन आयोग पुग्नुभएका कार्यबाहक प्रधानमन्त्री गच्छदारले आयोगले उठाएका विषयलाई सकारात्मक र गम्भीररुपमा लिई सरोकार राख्ने निकायसँग छलफल गरेर मतदान अधिकृत, उम्मेदवार र मतदातालाई सहजरुपमा मतदान केन्द्रसम्म पुग्न सक्ने व्यवस्था मिलाउने प्रतिबद्धता जनाएका थिए। छलफलपछि सञ्चारकर्मीसँग कुरा गर्दै कार्यबाहक प्रधानमन्त्री गच्छदारले हालै आएको वर्षा र बाढीले त्यस क्षेत्रमा सडक भत्काउनका साथै पुल बगाउँदा मतदातालाई मतदान केन्द्रसम्म पुग्न कठिनाइ भएको र त्यसलाई मर्मत गरी सञ्चालनमा ल्याउने कामलाई सरकारले उच्च प्राथमिकता दिने जानकारी दिए। उनले भने सेनालाई जिम्मेवारी दिएर हुन्छ वा अरु के गर्न सकिन्छ, यो विषयमा सरोकारवालासँग भोलि नै छलफल गरेर शीघ्र बाटो र पुल मर्मत गरेर यातायात सञ्चालनमा ल्याइने छ । मतदान केन्द्रसम्म जाने अवस्थाको सिर्जना हामी गर्छौं । प्रदेशसभा र प्रतिनिधिसभा निर्वाचनसम्बन्धी ऐन छिटो पारित होस् भन्ने आयोगको मागमा केन्द्रित रहेर प्रधानमन्त्री, सभामुख र आफूबीच आजै पनि छलफल भएको उनले जानकारी दिए। कार्यबाहक प्रधानमन्त्री गच्छदारले भने कानून छिटो पारित गर्छौं । सरकारले प्रदेश र प्रतिनिधिसभाको निर्वाचन मंसिर १० गतेका लागि घोषणा गरिसकेको छ । आयोगले मंसिर ४ र २१ गतेका लागि प्रस्ताव गरेको थियो, त्यसमा आयोगको केही भनाइ छ भने स्पष्ट गर्न सकिन्छ । तर मंसिर १० मा निर्वाचन हुनुपर्छ भन्नेमा सरकार प्रतिबद्ध छ । रासस"
'ओहोदाको प्रमाणपत्र बुझाउन गएजस्तो भारत भ्रमण गर्नु गलत',"काठमाडौं : नेकपा एमाले उपाध्यक्ष वाममदेब गौतमले प्रधानमन्त्री हुने बित्तिकै ओहोदाको प्रमाणपत्र बुझाउन गएजस्तो गरि भारत भ्रमण गर्ने प्रबृति नै गलत भएको बताएका छन्। अनेरास्ववियु केन्द्रीय कमिटीद्वारा राजधानीमा आयोजित सीमा समस्या,तराई डुबानको कारण र दिर्घकालीन समस्याको उपाय' बिषयक बिचार गोष्ठीमा बोल्दै गौतमले प्रधानमन्त्री शेरबहादुर देउवाको भारत भ्रमणका बेला नेपालीको स्वीकृतिबिना बनाइएका सबै बाधँहरु भत्काउने निर्णय गरेर आउन सुझाव दिएका छन्। कार्यक्रममा विकास समितिका सभापति रबिन्द्र अधिकारीले विगतमा कालापानी, सुस्ता र लक्ष्मणपुर बाधँकोविरुद्धमा अनेरास्ववियुले सञ्चालन गरेको आन्दोलनको स्मरण गराउदै अहिले पनि अनेरास्ववियुले दबाब र जागरणको भूमिका जारी राख्नुपर्ने बताए। सिमाबिज्ञद्वय बुद्विनारायण श्रेष्ठ र हिरण्यलाल श्रेष्ठले असमान सन्धिको कारण बेलाबेलामा समस्या आउने गरेको भन्दै यस्ता असमान सन्धि खारेजीनै समस्या समाधानको उपाय भएको बताए। अनेरास्ववियुका अध्यक्ष नबिना लामाले अनेरास्ववियुले प्रधानमन्त्रीको आसन्न भारत भ्रमणको पुर्बसन्ध्यामा राष्ट्र हितबिपरीत कुनै सन्धि सम्झौतामा हस्ताक्षर नगर्न सुझाब र चेतावनी दिइन्। प्रधानमन्त्रीको भारत भ्रमणले बिगतमा भएका असमान सन्धि सम्झौता खारेज गर्नेतर्फ अनेरास्ववियुले प्रधानमन्त्रीको ध्यानाकर्षण गराएको अनेरास्ववियुका प्रवक्ता सुदिप शर्माले जानकारी दिए।"
पहिलो विदेश भ्रमण भारत नै किन ?,"नयाँ दिल्ली : नेपालको सत्ता परिवर्तनमा भारतको अप्रत्यक्ष हात हुन्छ भन्ने कुरालाई आधार मानेर हेर्ने हो भने नेपालमा सत्ता परिवर्तनको तयारी भइरहँदा भारतीय प्रधानमन्त्रीका कुनै एक विशेष सहयोगी मोबाइलमा नम्बर डायल गर्ने तयारीका साथ उनको छेवैमा बसेको हुन्छ जस्तो भान पर्छ। नेपालमा नयाँ प्रधानमन्त्रीको चयन हुनासाथ भारतका प्रधानमन्त्रीको बधाइ तथा शुभकामना र भारत भ्रमणको निम्तो एकैसाथ पुगेको विगतका उदाहरणले यो कुरालाइ तर्कसँगत बनाउँछ। जसले नेपालका प्रधानमन्त्रीका लागि पनि जवाफ सरल बनाइदिन्छ। पहिलो निम्ता भारतले गरेको हुँदा पहिलो भ्रमण भारत नै गर्छु। अन्य मुलुकलाई बधाइ तथा भ्रमणको निम्तोका लागि पहिलो अवसर नै नदिने यो परिपाटीलाई भारतको चलाखीपन(क्लेभरनेस), टयाक्टीस, अथवा नेपाल नीति जे भने पनि यो तरीका भारतको लागि सफल अभ्यास साबित भएको छ। जानकारहरु भन्छन, नेपालमा चीनको मुख्य इन्टेस्ट छ, त्यस बाहेक अन्य मुलुकले पनि आफ्ना विभिन्न उद्देश्य पूर्तिका लागि मिसगाइड गर्ने भन्दा पनि भारत ल्याउन पाइयो भने दोश्रो विश्व शक्तिको रुपमा उदाउँदो भारतको दबदबा पनि कायम रहने अनि आफना चाहना र उद्देश्य अनुरुप नेपालका सरकार प्रमुख सोही अनुरुप गाइड हुने रणनीति भारतको रहेको दिल्लीका एकथरीको बुझाइ छ। विश्लेषकहरुका अनुसार नेपालमा राजनीतिक अस्थिरता रहेको हुँदा भारतलाई सबैभन्दा बढि तनाव हुन्छ। छोटो अवधिमा सरकार प्रमुखहरुको यति फ्रिक्वेन्ट भारत भिजिट भइरहने संभवत नेपाल एउटा मात्र त्यस्तो मुलुक हुनपर्छ। उच्चस्तरीय बाक्लो भ्रमणले दुइ मुलुकबीच राजनीतिक सम्बन्ध मजबुत हुने भएपनि जनस्तरको सम्बन्धमा नोक्सानी नै पुर्याउँछ। जनताको अपेक्षा गाँसिन्छ, यस्ता भ्रमणमा। यति कम समयको भ्रमणले त्यो अपेक्षा पुरा गर्न पनि सक्दैन्। अनि उल्टो बिरोधका स्वर चर्को हुन्छ। त्यसैले नेपालको नेतृत्वहरुले यो कुरालाई बुझनु जरुरी रहेका केही विश्लेषकहरुको सुझाव छ। सम्बन्ध सुधारकै लागि भनेर पछिल्लो डेढ वर्षमा तीन वटा प्रधानमन्त्री तथा एक राष्टपतिले भारतको भ्रमण गरेका छन्। सबै सरकार प्रमुख र राष्टप्रमुखको पहिलो विदेश भ्रमण भारत नै भएको थियो। यस अघिका पनि पूर्व राष्ट्रपति डा राम बरण यादव तथा पूर्व प्रधानमन्त्रीहरुको पहिलो विदेश भ्रमण भारत नै रहेको थियो। काँग्रेस आइ अनुभवी नेता तथा नेपालका जानकार डा करण सिंह तथा मणिशंकर अययरले कुनै कुराकानीका क्रममा पंक्तिकारसँग भनेको केही वाक्यलाई सापट लिएर भन्दा नेपालमा लोकतन्त्र पछि राजनीतिक अस्थिरता झनै बढेको छ। दीर्घकालीन र दीगो सरकार हुनै पाउँदैन अनि विकासका मुद्वाहरु सधै ओझेलमा पर्छ। आर्थिक विकासका लागि मुलुकमा गठबन्धनकै भएपनि दीगो सरकार हुनुपर्छ। नेतृत्वमा क्षमता नभएपछि भारत जस्तो छिमेकीलाई गाली गर्नुको कुनै औचित्य छैन्। हुनपनि भारतका प्रधानमन्त्री नरेन्द्र मोदीले तीन बर्षे कार्यकालमा नेपालका तीन प्रधानमन्त्री तथा एक राष्ट्रपतिलाई भारतको पहिलो भ्रमणका लागि निम्तो गरे। आवश्यकता र बाध्यता जे भएपनि नेपालको सरकार प्रमुखलाई पहिलो विदेश भ्रमणको रुपमा डाक्नु भारतको नियमित अभ्यास भइसकेको छ। राष्ट्रपति विद्यादेबी भण्डारी भारतका पूर्व राष्ट्रपति प्रणव मुखर्जीको निमन्त्रणमा भारत आएकी थिइन्। मोदीले कार्यभार संहालेयता उनको सपथ ग्रहण समारोहमा तात्कालीन प्रधानमन्त्री स्वसुशील कोइराला विशेष अतिथिका रुपमा निम्त्याइएका थिए। नयाँ संविधान जारी गरेर भारतीयको आँखामा बिझाएका कोइरालाले भारतको औपचारिक भ्रमण भने गर्ने मौका पाएनन्। त्यसपछिका प्रधानमन्त्री केपीओली, पुष्पकमल दाहाल र अहिले चौथो पटक शेरबहादुर देउवाले आफनो पहिलो विदेश भ्रमण भारत नै गरेका छन्। नेपालका सरकार प्रमुखको आवश्यकता अथवा अनिवार्यता जे भने पनि बधाइ र पहिलो भारत भ्रमणको निम्तो एकैसाथ मोबाइलको बटनबाट रिले गर्ने रणनीति बनाएको भारतलाई पहिलो विदेश भ्रमणको गन्तव्य नबनाई नेपालका सरकार प्रमुखको कार्यकाल सहज रुपमा अगाडि बढ्न सक्ने तर्क गर्नै सकिदैन्।"
"कांग्रेसले बनायो अनुशासन समिति, चार केन्द्रीय सदस्य समेत मनोनित","काठमाडौं: नेपाली कांग्रेसका सभापति समेत रहेका प्रधानमन्त्री शेरबहादुर देउवाले पाँच दिने राजकीय भारत भ्रमणमा जानुअघि अनुशासन समिति गठन गरेका छन्। पार्टी विधान अनुसार देउवाले केन्द्रीय सदस्य रमेश रिजालको संयोजकत्वमा अनुशासन समिति गठन गरेका हुन्। समिति सदस्यमा सुरेन्द्र पाण्डे, हृदयराम थानी, कमला पन्त र उमाकान्त चौधरीलाई नियुक्त गरिएको कांग्रेस केन्द्रीय कार्यालयले विज्ञप्तिमार्फत जनाएको छ। यस्तै देउवाले चार जना नेतालाई केन्द्रीय सदस्यमा मनोनित गरेका छन्। रिक्त केन्द्रीय सदस्यमा कांग्रेसका पुराना नेता पाल्पाका हरिप्रसाद नेपाल, काठमाडौं ९ बाट निर्वाचित सांसद ध्यानगोविन्द रञ्जित, बाराका राधेचन्द्र यादव र मोरङका मोरङका अमृत अर्याललाई पार्टीको विधान अनुसार मनोनित गरिएको विज्ञप्तिमा जनाइएको छ। पार्टी महाधिवेशन सम्पन्न भएको करिव डेढ बर्षपछि देउवाले उनीहरुलाई केन्द्रीय सदस्यमा मनोनित गरेका हुन्। अझै पाँच केन्द्रीय सदस्य मनोनित गर्न बाँकी छ।"
जनताका आशा र शंका बोकेर भारत उडे देउवा,"काठमाडौं : प्रधानमन्त्री शेरबहादुर देउवा राजकीय भ्रमणका लागि भारत प्रस्थान गरेका छन् । पाँच दिने भारत भ्रमणका लागि प्रधानमन्त्री देउवा बुधबार बिहान दश बजे त्रिभुवन अन्तराष्ट्रिय विमानस्थलबाट दिल्ली प्रस्थान गरेका हुन् । देउवाको भ्रमण टोलीमा देउवा पत्नी आरजु, उपप्रधान तथा परराष्ट्रमन्त्री कृष्णबहादुर महरा, अर्थमन्त्री ज्ञानेन्द्र कार्की, पर्यटनमन्त्री जितेन्द्र देव, उद्योगमन्त्री मीन विश्वकर्मालगायत करीब ५० जना रहेका छन् देउवाले भारतीय प्रतिपक्षी एवं सत्तारुढ दलका नेतासँग बुधबार दिउँसो भेट्ने कार्यक्रम छ । देउवाले बिहीबार दिल्लीमा उच्चस्तरीय राजनीतिक भेटवार्ता गर्नेछन् । परराष्ट्र मन्त्रालयका अनुसार उनले राष्ट्रपति रामनाथ कोविन्द र उपराष्ट्रपति वैंकैया नायडुसँग शिष्टाचार भेट गर्नेछन् । देउवाले भारतीय समकक्षी नरेन्द्र मोदीसँग हैदरावाद हाउसमा प्रतिनिधिमण्डल स्तरमा वार्ता तथा आधा घन्टा एकल भेट गर्नेछन् । देउवालाई विदेशमन्त्री सुष्मा स्वराज, गृहमन्त्री राजनाथ सिंहलगायतले बिहीबारै भेट्ने कार्यक्रम छ । देउवा दिल्लीका अतिरिक्त आन्ध्र प्रदेशको तेलंगना र बिहारको बोधगया पनि भ्रमण गर्नेछन् । देउवा आइतबार स्वदेश फर्किनेछन् । देउवाको भारत भ्रमणलाई नेपाली वृत्तमा आशा र शंका दुवै कोणबाट नियालिएको छ भारतसँग विगतमा भएका असमान सन्धी सम्झौता बारे, भारतीय बाँध, डुबान बारे देउवाले कुरा राख्ने र दिर्घकालीन रुपमा समस्या निवारण हुने आशा एकातिर छ भने देउवाले फेरी देशलाई अहित हुने कुनै सन्धी सम्झौता गर्ने हुन की भन्ने आशंका अर्कातिर रहेको छ ।"
डेढ वर्षभित्र प्रचण्ड बनेर देखाउनेछु,"काठमाडौं : नेकपा (माओवादी केन्द्र)का अध्यक्ष पुष्पकमल दाहाल प्रचण्डले आफू डेढ वर्षभित्र प्रचण्ड बनेर देखाउने घोषणा गरेका छन्। आफूलाई शक्ति केन्द्रहरुले पुष्पकमल देख्न चाहेको र जनता, कार्यकर्ता, सहिद र वेपत्ता परिवार र माओवादीका समर्थकले प्रचण्ड देख्न चाहेको स्मरण गराउदै उनले डेढ वर्षभित्र प्रचण्ड बनेर देखाउने घोषणा गरेका हुन्। म प्रचण्ड बन्ने धेयमा छु। पार्टीका नेता कार्यकर्ता, समर्थक, शुभचिन्तक, सहिद र वेपत्ता परिवारले पनि मलाई प्रचण्ड देख्न चाहनु भएको छ। एक वा डेढ वर्षमा प्रचण्ड बनेर देखाउनेछु, माओवादी केन्द्र निकट विद्यार्थी संगठन अखिल क्रान्तिकारीको बुधबार काठमाडौंमा आयोजित राष्ट्रिय सम्मेलनको उद्घाटन कार्यक्रममा प्रचण्डले भने, पहिला प्रतिक्रियावादीहरु माओवादी भन्ने बित्तिकै डराउथे, बीचमा माओवादी केही होइन भन्ने ठान्न थाले। अहिले तपाईहरु बुझिहाल्नुहुन्छ नि। अहिले हामी माओवादीहरु एक हुन थालेपछि प्रतिक्रियावादीको सातो गएको छ। पार्टी भित्र भित्रिएको बिकृति र विसंगतिको नैतिक दायित्व आफैले लिने बताउँदै प्रचण्डले भने तर अहिले नेता,आन्दोलन र पार्टीमा सुधार गर्न पहल गरेको छु । पद प्रतिष्ठाका लागि मरिहत्ते नगर्न बिद्यार्थी नेताहरुलाई आग्रह गर्दै प्रचण्डले स्वस्थ प्रतिस्पर्धा गर्न सुझाव दिए । पहिला सम्मेलन र भेलाहरु बिचार र बिधान केन्द्रित हुन्थ्यो । अहिले बिचार र दस्तावेज औपचारिकतामा सीमित हुन थालेको छ । अध्यक्ष र महासचिव को हुने भन्नेमा लडाइ हुन थाल्यो प्रचण्डले भने अहिले व्यक्तिगत प्रतिष्ठाको स्वार्थ पूरा गर्नेतिर परिलक्षित हुन थालेको छ । यो गलत छ । हाम्रो कार्यशैली बदलिएको छैन,बदल्नु परयो । पद र प्रतिष्ठाका लागि एकले अर्कोलाई नङग्याउने र होच्याउने काम नगर्न प्रचण्डले बिद्यार्थी नेताहरुलाई सुझाव दिए । अहिले बिचारमा मतभेद छैन । लाइनमा मतभेद तल पनि छैन । तपाईहरु एउटै लाइनका नेताहरु हुनुहुन्छ प्रचण्डले भने सहमति बनाइदिनु परयो भनेर अव हामीकहाँ नआउनुस । तपाईहरु आफै नेतृत्व मिलाउनुस । आफै सिर्जनशिल र गतिशिल हुनुस । काँग्रेस र एमालेले जस्तो पद प्रतिष्ठाका लागि शक्तिकेन्द्र नधाउनुस । केहि दिन अगाडि माओवादी केन्द्रको केन्द्रीय कार्यालय बैठकमा बिद्यार्थी संगठनमा कुनै नेताहरुलाई पक्षधरता नदेखाउन निर्देशन दिइएको पनि प्रचण्डले जानकारी गराए । कसैले पक्षधरता धेरै प्रदर्शन गरेमा कार्वाही गर्ने वा कार्यालयको बैठकमा जानकारी गराउँने गरी निर्देशन दिइएको प्रचण्डले बताए । तपाईहरुलाई जिताउन र हराउन भनेर कुनै नेता आउँदैनन उनले भने । योङ कम्युनिष्ट लिग (वाइसीएलको सम्मेलनमा पार्टीले हस्तक्षेप गरेको स्वीकार गर्दै प्रचण्डले भने प्रतिस्पर्धा गराउँदा विग्रनेस्थिति आएकोले वाइसीएलको सम्मेलनमा हस्तक्षेप गरेकै हो । बिद्यार्थी र महिला जस्ता जनवर्गीय संगठनमा हस्तक्षेप गर्दैनौ । तपाईहरु आफै प्रतिस्पर्धा गर्नुस । अखिल क्रान्तिकारीको अध्यक्ष बन्नका लागि गृहमन्त्री जनाद्र्धन शर्माका भाई अनिल शर्मा र रामचन्द्र अधिकारी प्रतिस्पर्धामा देखिएका छन् । निर्वाचन हुने अवस्थामा विरेन्द्र बस्नेतले पनि अध्यक्षका लागि उम्मेदवारी दिने बताएका छन् । गत साउन २८ गते गरिएको प्रतिनिधि छनौटमा एकता प्रक्रियामा आएका बिद्यार्थी प्रतिनिधि निर्णायक हुने देखिएका कारण अधिकारी र शर्माले उनीहरुलाई आफनो पक्षमा ल्याउन कसरत गरिरहेका छन् । सम्मेलनमा मुलुकभरबाट करीव दुई हजार प्रतिनिधि सहभागी छन् । अध्यक्षका लागि रञ्जित तामाङले पनि इच्छा व्यक्त गर्दै आएका छन् । तर मुख्य प्रतिस्पर्धा शर्मा र अधिकारी वीच हुने देखिएको छ । दुवै नेताले सम्मेलनमा सहभागी भएका प्रतिनिधिहरु आफनो पक्षमा रहेको दावी गर्दै आएका छन् ।"
बाढीले भत्किएको हुलाकी राजमार्ग बनाउदै युवा संघ नेपाल,काठमाडौं : बाढीले भत्किएको हुलाकी राजमार्ग निर्माणमा युवा संघ नेपालका नेता तथा कार्यकर्ता जुटेका छन्। बाढीले बिगारेको हुलाकी राजमार्गमा पर्ने पुतनी नदीको बाटोलाई स्तर उन्नती गरी तत्काल सञ्चालनमा ल्याएको युवा संघले जनाएको छ। सप्तरीको डाकनेश्वरी नगरपालिका ९ मा पर्ने हुलाकी राजमार्ग अवरोधका कारण हजारौं सर्वसाधारण प्रभावित थिए। युवा संघका केन्द्रीय अध्यक्ष राजीव पहारीको नेतृत्वमा पुगेको टोलीले बाटोलाई सुचारु गरेको युवा संघका प्रवक्ता प्रभातविक्रम कटवालले जानकारी दिए । मधेसवादी राजनीतिक दलका कार्यकर्ता मधेसी जनताको पीडामा भन्दा पनि स्वाथर्कका पछाडि लागेको आरोप लगाउदै युवा संघले श्रमदानलाई प्राथमिकतामा राखेको हो।
व्यवसायिक पत्रकारितामा जाेड दिन महासङ्घलाइ अाग्रह,"काठमाडौँ: नेपाली कांग्रेसका वरिष्ठ नेता रामचन्द्र पौडेलले पत्रकारको हक अधिकारलाई सुरक्षित गर्दै व्यवसायिक पत्रकारिताको विकासमा लाग्न नवनिर्वाचित नेपाल पत्रकार महासंङ्घको कार्यसमितिलाई आग्रह गर्रेका छन्। नेपाल पत्रकार महासङ्घको २५ औँ महाधिवेशनबाट निर्वाचित पदाधिकारीको सम्मानमा आयोजना गरिएको कार्यक्रममा उनले संविधान कार्यान्वयन र लोकतान्त्रिक मूल्य मान्यतालाई बलियो बनाउन महासङ्घलाई महत्वपूर्ण भूमिका खेल्न आग्रह गरे। राष्ट्रिय एकतालाई बलियो बनाउन पत्रकारको महत्वपूर्ण भूमिका रहन्छ,वरिष्ठ नेता पौडेलले भने। काग्रेसका केन्द्रीय सदस्य डा रामशरण महतले मुलुकको विकासका लागि पत्रकारको महत्वपूर्ण भूमिका रहेकाले त्यहीअनुसार सूचना सम्प्रेषण गर्नुपर्ने बताउँदै श्रमजीवी पत्रकारका समस्यालाई समाधान गर्नेगरी काम गर्न आग्रह गरे। नेकपा (माओवादी केन्द्र)का नेत्री पम्फा भुसालले पत्रकारले आफ्नो धर्मअनुसार व्यवसायी मूल्य मान्यतालाई निभाएर समाचार सम्प्रेषण गर्न आग्रह गरिन्। महासङ्घका नवनिर्वाचित अध्यक्ष गोविन्द आचार्यले महासङ्घलाई साझा संस्थाका रुपमा अगाडि बढाउने बताउँदै महासङ्घ सबैको हो भन्ने अनुभूति दिलाउने गरी काम गर्ने स्पष्ट पारे। सो अवसरमा नेता पौडेलले नवनिर्वाचित कार्यसमितिलाई माला लगाएर सम्मान गरेका थिए। रासस"
मेयर र उपमेयरको कार्यकक्षमा तालाबन्दी,"सङ्खुवासभा: खाँदबारी नगरपालिका अन्तर्गतका वडामा विनियोजित बजेटप्रति असन्तुष्टि जनाउँदै नगर प्रमुख र उपप्रमुखको कार्यकक्षमा तालाबन्दी गरिएको छ। वडालाई विनियोजित २२ लाख रुपैयाँ बजेट अपुग भएको र बजेट १ करोड पुर्याउनुपर्ने माग राख्दै कांग्रेसबाट निर्वाचित वडा अध्यक्षहरुले तालाबन्दी गरेका हुन्। नगरप्रमुख मुरारी प्रसाद खतिवडाले मनोमानी ढंगले बजेट विनियोजन गरेको आरोप कांग्रेसबाट निर्वाचित जनप्रतिनिधिले गरेका छन्। केन्द्रबाट करिव ३९ करोड रुपैयाँ अनुदान आएपनि वडामा २२ लाख मात्रै विनियोजन गरेको खाँदबारी १ का वडा अध्यक्ष निरञ्जन श्रेष्ठको आरोप छ। वडालाई बजेट सिलिङ मार्फत विनियोजन गरिनुपर्ने वडा अध्यक्ष श्रेष्ठको माग छ। यसअघि नगरसभाको बैठकको निर्णयमा पनि कांग्रेसबाट निर्वाचित जनप्रतिनिधिले नोट अफ डिसेन्ट लेखेर बैठक बहिष्कार गरेका थिए। नगरका प्रमुख खतिवडाले बजेटको विषयलाई राजनीतिकरण गरिएको भन्दै असन्तुष्टि व्यक्त गरे। उनले भने, वडाअध्यक्षलाई अगाडी सारेर कांग्रेसले राजनीति गर्न खोजेको छ। नगरसभाको निर्णय मैले उल्टाउन सक्दैन।' ११ वटा वडा रहेको यस नगरमा ५ वटा वडामा कांग्रेस र बाँकी वडामा एमालेले जितेको थियो।"
प्रवासी नेपालीको समस्या समाधान गर्न पहल गर्ने आश्वसन,"नयाँ दिल्ली : प्रधानमन्त्री शेरबहादुर देउवाले भारत प्रवासमा रहेका नेपालीहरुका समस्या समाधान गर्न आफूले पहल गर्ने बताएका छन् । प्रवासी नेपालीहरुका समस्याको बारेमा आफू अवगत रहेको जानकारी गराउँदै प्रधानमन्त्री देउवाले यसको समाधानका लागि दुवै मुलुकले विभिन्न तहमा छलफल गर्ने बताए । भारतको पाँच दिने राजकीय भ्रमणमा रहेका प्रधानमन्त्री देउवाले अपरान्ह दिल्लीस्थित नेपाली दूताबास परिसरमा प्रवासी नेपालीहरुलाई सम्बोधन गदै उनीहरुको समस्या समाधानका लागि पहल गर्ने आश्वासन दिएका हुन । उपचार गराउन भारत आएका नेपालीहरुको समस्या तथा विधार्थीहरुको समस्याका बारेमा पनि आफनो ध्यानाकर्षण भएको उनले बताए । प्रवासमा रहेका सम्पूर्ण नेपालीहरु अबैतनिक राजदूतको रुपमा रहेको उल्लेख गर्दै प्रधानमन्त्री देउवाले भने, तपाइहरुको समस्याका बारेमा म जानकार छु । दुवै मुलुकले मिलेर छलफल गर्नेछौं । भारतमा रहेका प्रवासी नेपालीहरुका चार भातृ दलहरुले संयुक्त रुपमा विभिन्न माँग सहितको १८ बुँदे ज्ञापन पत्र प्रधानमन्त्री देउवालाइ बुझाएपछि उनले नेपाली समुदायलाइ सम्बोधन गरेका थिए । तत्कालीन प्रधानमन्त्री कृष्णप्रसाद भटराइका पालादेखि निरन्तर नेपालबाट आएका सरकार प्रमुख र राष्ट्र प्रमुखहरुलाई प्रवासी नेपालीहरुको समस्याका बारेमा अवगत गराउँदै ज्ञापन पत्र बुझाउँदै आएको बताउँदै नेपाली जनसम्पर्क समितकिा अध्यक्ष बालकृष्ण पाण्डेले यसको कार्यान्वयमा जोड दिन प्रधानमन्त्री देउवासँग आग्रह गरे । नेपाली काँग्रेस निकट नेपाली जनसम्पर्क समिति,एमाले निकट प्रवासी नेपाली संघ भारत तथा माओवादी निकट अखिल भारत नेपाली एकता मंचले संयुक्त रुपमा प्रधानमन्त्रीलाइ ज्ञापन पत्र बुझाएका थिए । प्रवासी नेपालीहरुले बुझाएको माँगपत्रका बुँदा १ भारतमा अस्थायी रुपमा पेसा, व्यापार व्यावसाय अन्य संस्थामा कार्यरत नेपालीहरुको बैंक तथा फाईनान्स संस्थामा खाता खोल्ने कठिनाई हटाउने । २ भारतमा कार्यरत नेपालीहरुको अन्य मुलुकमा काम गर्न जाने नेपाली सरह बिमाको व्यवस्था गरिनु पर्ने । ३ नेपालभारत बीचको महँगो टेलिफोन महशुल दर कम गराउनु पर्ने । ४ महिला अपहरणकारी, तस्करी, चेलिबेटी बेचबिखन जस्तो कार्य गर्ने अपराधीलाई दण्डित गरिनु पर्ने । ५ नेपालबाट चेलीबेटीहरुलाई भारतबाट खाडी मुलुकमा पुयाई बेच्ने कार्य बढ्दो भएको हुँदा तत्काल त्यस्तो दलालको पहिचान तथा कारवाही तथा चेलीहरुलाई चेतनाको प्रचार गरिनु पर्ने । ६ नेपालबाट भारत तथा चीनका सीमाहरुका प्रत्येक नाकामा सिसिटिभि जडान र प्रशासनमा सुधार गरिनु पर्ने । ७ शिक्षालाई गुणस्तरिय बनाउन शिक्षा नीतिमा परिवर्तन गरी शिक्षक र कर्मचारी वर्गले राजनीति गर्न नपाउने व्यवस्था गरिनु पर्ने । ८, नेपालबाट सार्क मुलुकमा अध्ययनका लागि आउने नेपाली बिद्यार्थीहरुलाई सम्बन्धित देशको प्रचलित मुद्रामा फिस भुक्तान गरिने व्यवस्था हुनु पर्ने । ९ विदेशमा रोजगारीका लागि गएका नेपाली चेलीहरुले व्यक्तिगत स्वतन्त्रता र मानविय हक र अधिकार शोषणका विरुद्धमा आफ्नो मुलुकमा बसी कानुनी न्याय प्राप्तिको निम्ति अदालतमा अपिल गर्ने न्यायको लागि लड्ने अधिकारको सुनिश्चितता गरिनुपर्ने । १० भारतमा अध्ययन गर्ने स्टाफ नर्सलाई भारतीय नरसिङ काउन्सिलमा दर्ता गरिदैन जसको कारण उनीहरुले प्राक्टिकल गर्न पाउँदैनन् यसका लागि सम्मानजनक व्यवस्थाका लागि पहल गरियोस् । ११ दूतावासमा दरबन्दी कटौती गरी २५३० वर्ष कार्य गरेका कर्मचारीलाई कुनै प्रकारको अनुदान नदिइ नोकरीबाट पदमुक्त गराइएको छ । उनीहरुका उचित मागको सम्बोधन गरी उचित व्यवस्था मिलाइयोस् । १२ भारतमा बस्ने सबै नेपालीहरुलाई बैंक लगायत विभिन्न कार्यमा आधार कार्ड अनिवार्य गरिएकोले नेपालीहरुलाई यसको उचित व्यवस्था मिलाइयोस् । यसका अलाबा चित्रबहादुर केसी निकट मूल प्रवाह अखिल भारत नेपाली एकता समाजले विभिन्न बुँदा सहितको ९ बुँदे माँग पत्र छुटै दिएको थियो । उनीहरुको माँगपत्रमा १९५० को सन्धिलाइ आधार मानेर नेपाली नागरिकताको आधारमा भारतमा नेपालीहरुको हक अधिकार स्थापित गराउन माँग गरिएको छ ।"
प्रधानमन्त्री देउवा र भारतीय समकक्षी मोदीबीच भेटवार्ता,"नयाँदिल्ली : प्रधानमन्त्री शेरबहादुर देउवा र भारतीय प्रधानमन्त्री नरेन्द्र मोदी बीच बुधबार अपरान्ह अनौपचारिक भेटवार्ता भएको छ । भारतीय प्रधानमन्त्री मोदीको दिल्लीस्थित सरकारी निवास सेभेन रेसकोर्समा भएको भेटलाई बिहिबार हुने भेटवार्ताको पूर्व तयारीको रुपमा लिइएको छ । प्रधानमन्त्री देउवासँगको भेटका बारेमा भारतीय प्रधानमन्त्री मोदीले गरेको टवीटमा बाकी महत्वपूर्ण भेटवार्ता विहिबार हुने उल्लेख छ । अनौपचारिक रुपमा भएको उक्त भेटवार्तालाई प्रधानमन्त्री देउवाको भारत भ्रमणलाई भारतले दिएको महत्वका रुपमा हेर्न सकिने प्रधानमन्त्री देउवाका विदेश मामिलासम्बन्धी सल्लाहकार डा दिनेश भट्टराईले बताए। यो शिष्टाचार भेट हो र यसले मित्रताको अभिव्यक्ति तथा सद्भावनालाई दर्शाएको छ, उनले रासससँग भने । प्रधानमन्त्री देउवा नेपाली दूताबासमा प्रवासी नेपालीहरुसँगको कार्यक्रममा सहभागी भएका वेला भारतीय प्रधानमन्त्री नरेन्द्र मोदीको प्रस्ताव आएपछि यो भेट भएको हो । पाँच दिने भारत भ्रमणमा रहेका प्रधानमन्त्री देउवाले विहिबार गार्ड अफ अनर ग्रहण गरेपछि भारतीय प्रधानमन्त्री मोदीसँग औपचारिक भेटवार्ता गर्नेछन् । प्रधानमन्त्री देउवाको भ्रमणको दोश्रो दिन उच्च राजनीतिक भेटघाटको कार्यक्रम राखिएको छ । महात्मा गान्धीको समाधिस्थल राजघाट पुगेर फर्किएपछि प्रधानमन्त्री देउवालाई विदेशमन्त्री सुषमा स्वराजले भेट गर्ने कार्यक्रम छ । हैदराबाद हाउसमा भारतीय प्रधानमन्त्री नरेन्द्र मोदी र प्रधानमन्त्री देउवा वीच दुइ पक्षीय भेटवार्ता हुनेछ । वान टु वान टक,भ्रमण दलका अधिकारी सहभागी भेटवार्तापछि सात वटा समझदारीपत्रमा हस्ताक्षर गर्ने कार्यक्रम छ । भेटवार्ता र समझदारीपत्रमा हस्ताक्षरपछि संयुक्त बक्तव्य जारी हुनेछ । त्यसपछि वित्त मन्त्री अरुण जेटली, गृहमन्त्री राजनाथ सिंहले प्रधानमन्त्री देउवासँग भेटवार्ता गर्ने कार्यक्रम छ । राष्टपति रामनाथ कोविंद तथा उपराष्टपति बैकेया नायडुसँग प्रधानमन्त्री देउवाले भेटने कार्यक्रम पनि बिहिबारका लागि नै तय गरिएको छ । तेश्रो र चौथो दिन प्रधानमन्त्री देउवा हैदरावाद र विहारको गया जाने कार्यक्रम छ ।"
किन खुसी छ प्रधानमन्त्री देउवासँग दिल्ली ?,"नयाँ दिल्ली : प्रधानमन्त्री शेरबहादुर देउवाको कार्यशैलीलाई नजिकबाट मूल्याँकन गरिरहेको दिल्लीको पछिल्लो चासो नेपालको राजनीतिक स्थिरताका पक्षमा देखिएको छ । प्रधानमन्त्री पुष्पकमल दाहाल प्रचण्ड नेतृत्वको ९ महिने शासनकाललाई अत्यधिक सफल मापन गरेको दिल्लीले देउवा नेृतत्वको सरकारको सफलता र असफलताका लागि पक्कै पनि केहि मापदण्ड बनाएको हुनुपर्छ । त्यसैले दिल्लीले भारत भ्रमण आउनुअघि नेपालमा सम्पन्न गर्नुपर्ने देउवाको काँधमा मुख्य तीनवटा टास्क तोकिएको थियो । पहिलो भारत सरकारको चासो रहेको मधेसवादी दलको माग बमोजिम संविधान संसोधनको विधेयक पारित गराउनु । यो नभएसम्म मधेसवादी दलहरु चुनावमा नजाने अडानमा रहेका थिए तर व्यवस्थापिका संसदको बैठकले संविधान संसोधन प्रस्ताव अस्वीकृत गरेको छ । भारतीय चाहना बमोजिम संविधान संसोधन प्रस्ताव पारित हुन सकेन् । तर संविधान संसोधनको विधेयक पारित नभएपनि देउवको दोश्रो टास्कमा रहेको प्रदेश नम्बर २ को चुनावमा राजपालाई सहभागी गराउन प्रधानमन्त्री देउवा सफल भएका छन् । देउवाको प्रयासमा संविधान संसोधनको विषयलाई मुख्य मुद्वा बनाएरै भएपनि असोज २ मा हुने प्रदेश नम्बर २ को चुनावमा राष्ट्रिय जनता पार्टी (राजपा)ले सहभागी हुने निर्णय गरेको छ । विपक्षमा मतदान गर्ने एमाले र अन्य दलहरुलाई लोकतन्त्र र राष्ट्रिय एकता विरोधी शक्तिको रुपमा चित्रण गर्दै राजपाले गरेको यो निर्णय भारतीय पक्षको चाहना अनुरुप भएको बुझिएको छ । तेश्रो, निर्वाचनको मिति घोषणा । प्रदेशसभा र संसदीय समितीको निर्वाचन आउँदो मंसीर १० को मिति तोक्न सफल भएका छन् । भारत भ्रमण अघि यी जिम्मेबारीलाई पूरा गर्ने प्रधानमन्त्री देउवाको प्रतिवद्धता अनुरुपको कार्यशैलीबाट भारतीय पक्ष खुसी रहेको बुझिएको छ । त्यसैले यो भ्रमणमा दुवै पक्षका आन्तरिक तयारीले भ्याएसम्मका सम्झौता हुने जानकारहरुको भनाइ छ । प्रधानमन्त्री देउवाको काँधमा भारतले दिएको यी जिम्मेबारी पुरा गर्नुपर्ने चुनौतीका कारणले नै उनको भारत भ्रमण अगस्तको अन्तिम साता तय गरिएको भारतीय पक्षको आन्तरिक चाहना रहेको बुझिएको छ । यस्तो परिवेशमा प्रधानमन्त्री देउवाले यो भ्रमणलाई आफनो चुनावी क्षेत्र सुदुरपश्चिमको विकासका लागि सक्दो भारतीय सहयोग ल्याउने अवसरको रुपमा उपयोग गर्ने पनि एकथरी नेपाली विश्लेषकहरुको बुझाई पनि छ । विद्युतीय प्रणालीमा समेत निर्वाचन गराउने चर्चा चुलिसकेको हुनाले देउवाले यो भ्रमणलाई निर्वाचनको पक्षमा परिणाममुखी बनाउँदै नेपालको बृहत्तर हितका विषयमा छलफल गर्ने देखिन्छ ।"
प्रधानमन्त्री आज भारत जाँदै,"काठमाडौं : प्रधानमन्त्री शेरबहादुर देउवा बुधबार राजकीय भ्रमणमा भारत जाँदै छन् । प्रधानमन्त्री देउवा बिहान १०ः३० बजे नेपाल एयरलायन्सको विमानबाट भारत प्रस्थान गर्नेछन् । देउवाले भारतीय प्रतिपक्षी एवं सत्तारुढ दलका नेतासँग बुधबार दिउँसो भेट्ने कार्यक्रम छ । देउवाले बिहीबार दिल्लीमा उच्चस्तरीय राजनीतिक भेटवार्ता गर्नेछन् । परराष्ट्र मन्त्रालयका अनुसार उनले राष्ट्रपति रामनाथ कोविन्द र उपराष्ट्रपति वैंकैया नायडुसँग शिष्टाचार भेट गर्नेछन् । देउवाले भारतीय समकक्षी नरेन्द्र मोदीसँग हैदरावाद हाउसमा प्रतिनिधिमण्डल स्तरमा वार्ता तथा आधा घन्टा एकल भेट गर्नेछन् । देउवालाई विदेशमन्त्री सुष्मा स्वराज, गृहमन्त्री राजनाथ सिंहलगायतले बिहीबारै भेट्ने कार्यक्रम छ । भ्रमण दलमा देउवा पत्नी आरजु, उपप्रधान तथा परराष्ट्रमन्त्री कृष्णबहादुर महरा, अर्थमन्त्री ज्ञानेन्द्र कार्की, पर्यटनमन्त्री जितेन्द्र देव, उद्योगमन्त्री मीन विश्वकर्मालगायत ६० जना संलग्न हुनेछन् । परराष्ट्रमन्त्री महराले भारतसँग विगतमा भएका सहमति र सम्झौतालाई कार्यान्वयनमा लैजानेबारे छलफल हुने बताए । 'भारत र नेपालबीचका सहमति र सम्झौता कार्यान्वयन गर्न उच्चतहमा छलफल हुनेछ । नयाँ सम्झौता गर्नुभन्दा विगतका सहमति कार्यान्वयनमा लैजानेमा हाम्रो जोड रहनेछ', उनले भने । परराष्ट्रमन्त्री महराले भारत र चीनबीच डोक्लाम क्षेत्रमा देखिएको सीमा विवादबारे प्रधानमन्त्रीको भारत भ्रमणमा छलफल नहुने स्पष्ट पारे । 'डोक्लाम विवाद शान्तिपूर्ण वार्ताका माध्यमबाट हल होस् भन्ने हाम्रो चाहना हो । तर हामी यो मुद्दाबारे भारतीय पक्षसँग छलफल गर्दैनौँ । हामी यस मुद्दामा तटस्थ छौँ । यही नीति कायम हुनेछ', मन्त्री महराले भने । प्रधानमन्त्री देउवा, पत्नी आरजु, मन्त्रीलगायत १५ जना नयाँदिल्लीस्थित राष्ट्रपति भवनमा राजकीय सम्मानसहित बस्नेछन् । देउवालाई राष्ट्रपति भवनमा बिहीबारै सेरेमोनियल रिसेप्सन दिइने भएको छ । उनलाई भारतीय सेनाको एक टुकडीले सम्मान गारत पनि अर्पण गर्नेछ । भारतीय प्रधानमन्त्री मोदीले देउवाको सम्मानमा दिवाभोज आयोजना गर्नेछन् । भारतस्थित नेपाली राजदूत दीपकुमार उपाध्यायले आयोजना गर्ने रात्रिभोजमा देउवा बुधबारै सहभागी हुनेछन् । उनले त्यहाँस्थित नेपाली समुदायलाई सम्बोधन गर्नेछन् । देउवा दिल्लीका अतिरिक्त आन्ध्र प्रदेशको तेलंगना र बिहारको बोधगया पनि भ्रमण गर्नेछन् । देउवा आइतबार स्वदेश फर्किनेछन् । परराष्ट्र अधिकारीका अनुसार प्रधानमन्त्री देउवाको भ्रमणमा नेपालभारतबीच विभिन्न सातवटा समझदारीपत्रमा हस्ताक्षर हुनेछ । नेपालको पुनर्निर्माणका लागि भारतले प्रतिबद्धता जनाएको २५० मिलियन अमेरिकी डलर अनुदान सहयोग परिचालनका लागि चार विधामा समझदारीपत्रमा हस्ताक्षर हुनेछ । ५० मिलियन स्वास्थ क्षेत्रमा, ५० मिलियन सांस्कृतिक सम्पदा, ५० मिलियन शिक्षा क्षेत्रमा र एक सय मिलियन भूकम्पपीडितका लागि घर निर्माणमा खर्च हुनेछ ।नेपाल र भारतका गुणस्तर तथा नापतौल निकायबीच एक समझदारीपत्रमा हस्ताक्षर हुनेछ । जसअनुसार नेपालले गुणस्तर चिह्न दिएका वस्तुलाई भारतले मान्यता दिनेछ । त्यस्तै, भारतले गुणस्तर चिह्न दिएका वस्तुलाई नेपालले मान्यता दिनेछ । एसियाली विकास बैंकको सहयोगमा सासेक कार्यक्रमअन्तर्गत मेची नदीमा बनाइने पुलका लागि समझदारीपत्रमा हस्ताक्षर हुने भएको छ । मेची नदीको पुल अहिले सानो छ । यसलाई ठूलो बनाउन लागिएको हो । प्रधानमन्त्रीले भारत भ्रमणका क्रममा भारतले सीमा क्षेत्रमा बनाएका लक्ष्मणपुर, कोसी, गण्डक बाँधका कारण तराईमा नेपाली भूभाग डुबानमा परेको, त्यसका कारण नेपालले भोग्नुपरेको नोक्सानीका विषयमा भारतीय पक्षसँग छलफल हुनेछ । भारतले भूकम्पपछिको पुनर्निर्माणका लागि नेपाललाई उपलब्ध गराएको सहयोग परिचालन तथा विगतमा भएका सहमति र सम्झौता कार्यान्वयन, पञ्चेश्वर बहुउद्देश्यीय परियोजनाको विस्तृत परियोजना प्रतिवेदन अन्तिम रुप दिनेबारे पनि भारतसँग छलफल हुनेछ ।"
