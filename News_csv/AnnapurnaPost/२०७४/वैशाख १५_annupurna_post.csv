शीर्षक,विवरण
प्रान्तीय सीमा,"सम्भवतः निर्वाचनको सम्भावना अब धेरै हदसम्म घटेको छ । सबै पक्षलाई रिझाउने क्रममा सरकारले धेरैलाई चिढाएको छ, जसले निर्वाचनको लागि अनिवार्य मानिने माहोल खल्बलाउनेछ । मधेसी मोर्चालाई लिखित सहमतिमा नल्याईकनै ११ जिल्लामा स्थानीय निकायहरुको संख्यामा घटबढ गर्ने र त्यसलाई परिभाषित गर्ने मापदण्डसमेत सरकारले प्रस्तावित गर्यो र २४ घन्टापछि फिर्ता गर्यो । यो प्रवृत्तिले सरकार समस्याको वास्तविक स्वरुपसँग परिचित नरहेको देखाउँछ । वास्तविक स्वरुपसँग अपरिचित सरकार या राजनीतिक शक्तिले समाधान फेला पार्न सक्दैनन् । त्योसँगै स्थानीय तहका जनता र उनीहरुद्वारा निर्वाचित मेयर र डेपुटी मेयरको संविधानप्रदत्त अधिकारमा घटुवा गरी जनता र प्रतिनिधि दुवैलाई अपमानित गर्ने काम गरेको छ, अर्को संशोधन प्रस्तावद्वारा । त्यसले निम्त्याउने प्रतिक्रियाबारे नसोची संशोधन ल्याएर निर्वाचनको वातावरण खल्बलिने सम्भावना सरकार स्वयंले बढाएको छ । यसैबीच मन्त्रिपरिषद्ले अरिंगालको गोलोरुपी प्रान्तीय सीमा विवादमा हात हालेको छ कुसमयमा । प्रस्तावित प्रदेश सीमांकन फेरबदल गरी मन्त्रिपरिषद्ले बुधबार नवलपरासीको दाउन्नेभन्दा माथिको भागलाई प्रदेश नम्बर ४ मा राखेको छ । अहिले स्थानीय निर्वाचनको तयारीकै बीच त्यसमा आइपरेका व्यवधानलाई आपसी समझदारी तथा सहमतिद्वारा सुल्झाउने प्रयासको साटो प्रान्तीय सीमा हेरफेरमा समेत प्रवेश गर्दा त्यसले परिस्थिति झन् जटिल बनाउनेछ । त्यति मात्र हैन, यसले केही दिन प्रदेश नम्बर ४ र प्रदेश नम्बर ५ को सीमा विवादलाई लिएर चलेको हिंसात्मक आन्दोलन अहिले निलिम्बत अवस्थामा छ । कुनै पनि उक्साउने खालको गतिविधिले त्यसमा आगोको काम गर्न सक्छ । प्रान्तहरुको सीमासम्बन्धी विवादलाई दाउन्नेभन्दा माथिको क्षेत्रलाई प्रदेश नम्बर ४ मा राखेर मात्र समाधान हुन सक्दैन । त्यसमा अन्य क्षेत्र र विषय पनि विवादित छन् । व्यापक बहस, प्रशासनिक, आर्थिक, भौगोलिक र सामाजिक आयामसँग जनताको चाहनालाई बेवास्ता गरेर समाधान पाउन सकिन्न । चाहे संविधान लेखन र अन्तिम निर्णयको विषय होस् या महत्वपूर्ण मुद्दामा निर्णय होस्, ठूला तीनचार पार्टीका ठूला नेताहरुले आआफ्नो स्वार्थलाई केन्द्रमा राखी फैसला गरेका छन् । त्यो फैसलालाई संसद्मार्फत जनतामा लादिएको छ । संघीयताको औचित्यबारे सिद्धान्ततः कहिल्यै बहस नभएकाले नै त्यसबारे र प्रान्तको सीमाबारे स्वीकार्य सहमति बन्न नसकेको हो । हालै मात्र प्रान्तीय सीमा तथा क्षेत्रमा हेरफेरसम्बन्धी प्रावधानलाई संविधान संशोधनमार्फत सम्बोधन गर्ने तयारी भइरहँदा बीचैमा प्रदेश नम्बर ४ सम्बन्धी निर्णय सरकारले लिनुलाई पक्कै पनि केही नेता या दलको स्वार्थसँग जोडेर हेरिनेछ भोलि । अहिलेको प्राथमिकता र सरकारको अनिवार्य दायित्व स्थानीय तह निर्वाचन सम्पन्न गर्नु हो । त्यसपछि दीर्घकालीन महत्वका विषयलाई चलाएर निर्वाचनप्रतिकूल वातावरण बनाउने कुनै पनि काममा सरकारले अग्रसरता देखाउनु प्रत्युत्पादक बन्नेछ ।"
बालुवाटारमा त्रिपक्षीय वार्ता : वैशाख ३१ को चुनाव सर्ने संकेत,"काठमाडौं : स्थानीय निर्वाचनको घोषित मिति नजिकिँदै गर्दा बालुवाटारमा शुक्रबार बसेको प्रमुख दलहरूको बैठकमा प्रधानमन्त्री पुष्पकमल दाहाल प्रचण्ड चुनावबारे अस्पष्ट धारणा राख्दै प्राविधिक कारणले वैशाख ३१ को चुनाव सर्ने संकेत गर्नु भएको छ। प्रधानमन्त्रीले संसद्मा प्रतिनिधित्व गर्ने राजनीतिक दलका शीर्ष नेताहरूसँग पहिलो चरणको स्थानीय निर्वाचनको मिति केही पर सर्नसक्ने संकेत गर्नुभएको हो। प्रधानमन्त्री प्रचण्डले निर्वाचन दुई चरणमा गर्दा पनि पूर्वघोषित वैशाख ३१ को मितिलाई केही पर सार्नुपर्ने भन्दै घुमाउरो प्रस्ताव राख्नु भएको थियो। फोरम लोकतान्त्रिकका नेता रामजनम चौधरीले अन्नपूर्णसँग भन्नुभयो, मैले प्रधानमन्त्रीको भावना बुझें अनुसार उहाँले घुमाउरो भाषामा वैशाख ३१ को निर्वाचन केही पर सार्ने वा निर्वाचन एकै चरणमा गर्ने दिविधा युक्त धारणा राख्नुभयो। चौधरीका अनुसार दाहालले प्राविधिक समस्या देखाएर वैशाख ३१ को निर्वाचनलाई पर सार्नुपर्ने संकेत गरेपनि स्पष्ट रुपमा यो धारणा बैठक समक्ष राख्न सक्नु भएको थिएन। बैठकमा सहभागी अधिकांश नेताहरूले स्थानीय निर्वाचन एकै चरणमा गर्नुपर्ने धारणा राखेको चौधरीले जानकारी दिनुभयो। सत्तापक्षका नेता नेकपा संयुक्तका अध्यक्ष गणेश शाहले प्रधानमन्त्री दाहाललाई पैसाको खेलमा लागेर संंशोधन प्रस्ताव पारित गराउनतर्फ नलाग्न सुझाव दिँदै एमालेलाई सहमतिमा ल्याउन प्रयास गर्नुपर्नेमा जोड दिनुभएको थियो। प्रधानमन्त्री निवास बालुवाटारमा शुक्रबार संसद्मा प्रतिनिधित्व गर्ने दलहरू बीचको बैठक कुनै निर्णयमा पुग्न नभइ सत्ता गठबन्धनका दलहरूबीच स्थानीय निर्वाचन, मतगणना प्रक्रिया, संसद्मा विचाराधिन संशोधन प्रस्तावमाथि दुई तिहाई पुयाउने प्रयास र आगामी आर्थिक वर्षको बजेटमा केन्द्रित थियो। प्रधानमन्त्री दाहाललाई निर्वाचन एकै चरणमा सम्पन्न गर्न दलका नेताहरूले सुझाव दिएका थिए। एकै चरणमा निर्वाचन गर्न सम्भव नभए दोस्रो चरणको निर्वाचन सकिए पछि मात्रै मतगणना सुरु गर्न सत्ता पक्षका नेताले सुझाव दिएका थिए। प्रधानमन्त्रीले राष्ट्रिय सहमतिका आधारमा संविधान संशोधन विद्येयकलाई टुंगोमा पुयाउन सरकारको तर्फबाट अधिकतम् प्रयास हुने आश्वसन दिँदै वैशाख ३१ र जेठ ३१ गरी दुई चरणमा स्थानीय तहको निर्वाचन हुने हुँदा निर्वाचनलाई उत्सवको रुपमा मनाउन आग्रह गर्नुभएको थियो। उहाँले दुबै चरणको चुनाव सम्पन्न भएपछि एकैपटक मत गणना गर्न निर्वाचन आयोगलाई अनुरोध गर्ने बताउँदै संविधानमा उल्लेख भए अनुसार दलहरूकै सहमतिका आधारमा दुवै चरणको निर्वाचनपछि बजेट ल्याउन आवश्यक प्रक्रिया अघि बढाइने प्रतिवद्धता बैठकमा गर्नुभएको थियो। बैठकमा मधेसी मोर्चाका नेताहरूले संशोधन प्रस्ताव पारित भए निर्वाचन कति चरणमा र बजेट कहिले कसरी प्रस्तुत गर्ने भन्नेमा आफूहरूलाई खासै चिन्ता र चासो नहुने धारणा राखेका थिए। फोरम लोकतान्त्रिकले निर्वाचन जेठ ३१ मा एकै पटक गर्न तथा बजेट असारमा ल्याए पनि हुने धारणा राख्दै संघीय आयोगले सीमांकनमा जाँदा झापा, सुनसरी, मोरड, नवालपरासी, कैलाली र कञ्चनपुरको किटानीका साथ प्राथमिकतामा पार्नुपर्ने सुझाव दिएको थियो। बैठकमा सहभागी एमाले नेता अग्नि खरेलले पनि निर्वाचन एकै चरणमा गर्नुपर्ने बताउनु भएको थियो। पहिलो चरणको निर्वाचनको मतगणनाले अर्कोलाई प्रभावित पार्ने हुँदा मतगणना गर्न नहुने धारणा राख्नु भएको थियो। संविधानमा उल्लेख मितिमै बजेट ल्याउनु पर्ने आफ्नो पार्टीको धारणा रहेको अडान राख्नुभयो। उपप्रधान तथा गृहमन्त्री बिमलेन्द्र निधिले एमालेसहितका दलले दुई चरणमा नभई निर्वाचन एकै चरणमा गर्न सुझाएको प्रशंग कोट्याउनु भएको थियो। मन्त्रिपरिषद् बैठक बसेकै बेला प्रधानमन्त्री दाहालले संशोधन परिमार्जन गर्ने विषयमा एमाले अध्यक्ष केपी शर्मा ओलीसँग कुराकानी गर्नुभएको समेत निधिले जानकारी दिनुभएको थियो। सत्ता नेतृत्व र प्रतिपक्षबीच गोप्य मन्त्रणा एकातिर सत्ता पक्षका दलहरूको बैठक चलिरहेको थियो भने अर्कोतर्फ गोप्य ढंगले सत्ता पक्ष र प्रमुख प्रतिपक्षबीच बालुवाटारमा संशोधन, निर्वाचनको चरण र बजेटका बारेमा गम्भीर परामर्श भएको जानकारी स्रोतले दिएको छ। एमाले नेता माधवकुमार नेपाल र भीमबहादुर रावल, माओवादी नेता नारायणकाजी श्रेष्ठबीच लामो परामर्श भएको थियो। संसद्मा प्रतिनिधित्व गर्ने दलहरूको बैठक सकिएलगत्तै आएका एमाले अध्यक्ष केपी शर्मा ओली र प्रधानमन्त्री दाहाल पनि बालुवाटारको गोप्य परामर्शमा सहभागी भएको दाबी स्रोतले गरेको छ। परामर्शमा सहभागी माओवादी नेता श्रेष्ठले संशोधन प्रस्ताव अनुमोदनका लागि भएको प्रयासमा एमालेले आफ्नो पुरानै अडान कायम राख्दै संशोधन हुन नसक्ने धारणा राखेको जानकारी दिनुभयो। एमालले संशोधन हुन नसक्ने र निर्वाचन एकै चरणमा गर्नुपर्ने अडान लिएको माओवादी नेता श्रेष्ठले जानकारी दिनुभयो।"
दुई चरणको चुनावमा प्राविधिक समस्या देखियो : प्रचण्ड,"काठमाडौं : प्रधानमन्त्री पुष्पकमल दाहाल प्रचण्ड ले दुई चरणमा हुने स्थानीय तहको निर्वाचनमा प्राविधिक समस्या देखिएको बताउनु भएको छ। शुक्रबार बालुवाटारमा व्यवस्थापिका संसदमा सहभागी दलका शीर्ष नेतासँगको सर्वदलीय छलफलमा प्रधानमन्त्री प्रचण्डले यस्तो धारणा राख्नुभएको हो । दुई चरणको चुनावका लागि एक महिनाको अवधि हुँदा प्राविधिक समस्याको खतरा छ, प्रधानमन्त्री प्रचण्डले भन्नुभयो, पहिलो चरणको चुनावको रिजल्र्ट आइसकेपछि दोस्रो चरणको चुनाव गर्दा राजनीतिक समस्या आउँछ कि भन्ने देखिएको छ । प्रधानमन्त्री प्रचण्डले दुई चरणको चुनावको परिणाम एकसाथ सार्वजनिक गर्दा समेत सुरक्षा खतरा रहेको बताउनुभएको छ । दुई चरणमा चुनाव गरेर एकसाथ मत गणना गर्दा समेत सुरक्षाको दृष्टिकोणले विभिन्न खतरा निम्तिन सक्छन्।, प्रधानमन्त्री प्रचण्डले भन्नुभयो बैठकमा सत्तारुढ नेपाली कांग्रेसका सभापति शेरबहादुर देउवा, रामचन्द्र पौडेल, राष्ट्रिय प्रजातन्त्र पार्टीका पशुपति शम्शेर राण, राष्ट्रिय जनता पार्टीका महन्थ ठाकुर, राजेन्द्र महतोलगायत विभिन्न दलका शीर्ष नेता सहभागी छन्। ढिला गरी एमाले नेता पनि बैठकमा सहभागी भएका छन्।"
एमालेको घोषणापत्र दुई दिनपछि,"काठमाडौँः नेकपा (एमाले) ले स्थानीय तहको निर्वाचनका लागि पार्टीको घोषणापत्र अबको दुई दिनपछि सार्वजनिक गर्ने भएको छ ।आज सो पार्टीको केन्द्रीय कार्यालय, धूम्रबाराहीमा बसेका स्थायी कमिटीको बैठकमा घोषणापत्रको अन्तिम मस्यौदा र महानगरहरुका उम्मेदवार चयनका विषयमा छलफल भएको सो पार्टीले जनाएको छ । बैठकमा संविधान संशोधन विधेयक र स्थानीय तहको निर्वाचन दुई चरणमा गराउने सरकारको निर्णयका सम्बन्धमा पनि छलफल भएको थियो । पार्टीका सचिव एवम् केन्द्रीय प्रचार विभागका प्रमुख योगेश भट्टराईले अधिकांश प्रदेशका स्थानीय तहमा उम्मेदवार सिफारिस र तय भइसकेको बताउँदै घोषणापत्र चाँडै जारी हुने बताउनुभयो । बैठक शुक्रबार दिउँसो पुनः बस्नेछ । रासस"
सेना परिचालनको बाटो खुल्यो,"काठमाडौं : राष्ट्रपति विद्यादेवी भण्डारीले स्थानीय तहको निर्वाचनमा सेना परिचालनसम्बन्धी सुरक्षापरिषद्को निर्णय बिहीबार स्वीकृत गर्नुभएको छ । राष्ट्रपतिबाट स्वीकृत भएसँगै निर्वाचनमा सेना परिचालनका लागि बाटो खुलेको छ । सेनाको परमाधिपति राष्ट्रपति भएकाले सुरक्षापरिषद्ले राष्ट्रपतिसमक्ष सेना परिचालनको निर्णय पठाएको थियो । 'सम्माननीय राष्ट्रपति श्रीमती विद्यादेवी भण्डारीज्यूबाट स्थानीय तह निर्वाचन सुरक्षा योजना २०७३ मा व्यवस्था भएअनुसार २०७४ साल वैशाख ३१ गते हुने स्थानीय तहको निर्वाचनकार्यमा नेपाली सेना परिचालन गर्न नेपालको संविधानको धारा ६६ को उपधारा (२) बमोजिम स्वीकृति प्रदान भएको छ', राष्ट्रपति कार्यालयका सहायक प्रवक्ता प्रह्लादप्रसाद पुडासैनीद्वारा जारी विज्ञप्तिमा उल्लेख छ । सरकारले सेनालाई सुरक्षाको अन्तिम घेरामा राख्ने जनाएको छ । मतपत्रको सुरक्षा र ढुवानीको जिम्मा भने यसअघि नै नेपाली सेनालाई दिइसकिएको छ ।"
"वैशाख र जेठ ३१ मा निर्वाचन, मतगणना एकैपटक : प्रधानमन्त्री प्रचण्ड","काठमाडौं : बालुवाटारमा बसेको व्यवस्थापिका संसद्मा प्रतिनिधित्व गर्ने शीर्ष दलको बैठकमा प्रधानमन्त्री पुष्पकमल दाहाल प्रचण्डले स्थानीय तहको निर्वाचन दुई चरणमा गरेर एकसाथ मतगणना गर्नुपर्ने प्रस्ताव गर्नुभएको छ। शुक्रबार दिउँसो बसेको शीर्ष दलका शीर्ष नेताको बैठकमा प्रधानमन्त्री प्रचण्डले यस्तो प्रस्ताव अघि सार्नुभएको हो। दुई चरणमा निर्वाचन गरेर दुई चरणमै मतगणना गर्दा प्राविधिक समस्या आउने भन्दै प्रधानमन्त्रीले एकैपटक मतगणना गर्नुपर्ने प्रस्ताव गर्नु भएको हो। वैशाख ३१ र जेठ ३१ गरी दुई चरणमा स्थानीय तहको निर्वाचन हुनेछ, प्रधानमन्त्री प्रचण्डले भन्नुभयो, स्थानीय निर्वाचनलाई उत्सवको रुपमा मनाऔं, दुवै चरणको चुनाव सम्पन्न भएपछि एकैपटक मत गणना गर्न निर्वाचन आयोगलाई अनुरोध गरिनेछ। पहिलोपटक संसद्मा सम्मिलित सबै दलको छलफलमा प्रधानमन्त्रीले राष्ट्रिय सहमतिका आधारमा संविधान संशोधन विद्येयकलाई टुङ्गोमा पुयाउन सरकारको तर्फबाट अधिकतम् प्रयास गर्ने प्रतिबद्धता जनाउनु भएको छ। प्रचण्डले सबै दलको सहमतिका आधारमा दुवै चरणको निर्वाचनपछि बजेट ल्याउन आवश्यक प्रक्रिया अघि बढ्ने जानकारी समेत गराउनु भएको छ। शीर्ष नेताको बैठकमा संविधान संशोधन विद्येयक, स्थानीय तहको निर्वाचन, बजेट र स्थानीय तह निर्वाचनको मतगणनाको विषयमा छलफल भएको थियो। बैठकमा दलका नेताहरुले प्रधानमन्त्रीले प्रस्तुत गर्नुभएको एजेण्डामाथि आआफ्ना धारणा राख्नुभएको थियो। सर्वदलीय भनिएको बैठकमा प्रधानमन्त्री प्रचण्ड, कांग्रेस सभापति शेरबहादुर देउवा, एमाले नेता अग्नी खरेल, राप्रपा नेता पशुपति शम्सेर राणा, गृहमन्त्री बिमलेन्द्र निधि, संघीय समाजवादी फोरमका अध्यक्ष उपेन्द्र यादव, राष्ट्रिय जनता पार्टीका नेताहरु महन्त ठाकुर, राजेन्द्र महतो, अनिलकुमार झा लगायत संसदमा प्रतिनिधित्व गर्ने दलका शीर्ष नेता सहभागी थिए।"
म्यादी युनिफर्ममा बजेट दुरुपयोग : उपत्यकामा मात्र अनावश्यक दुई करोड भार,"काठमाडौं : स्थानीय निर्वाचनका लागि नियुक्त म्यादी प्रहरीको युनिफर्म का लागि सरकारले दिएको बजेट बढी भएको पाइएको छ। सरकारले प्रतिम्यादी प्रहरी युनिफर्मका लागि सात हजार एक सय रुपैयाँ दिए पनि उनीहरूले उपत्यकाका आपूर्तिकर्तासित दुई हजार चार सय ५० रुपैयाँमा खरिद गरेका छन्। यही हिसाबले देशभरका ७५ हजार म्याद प्रहरीको युनिफर्म र बन्दोबस्तीमा मात्र राज्यलाई ३४ करोड रुपैयाँभन्दा बढी व्ययभार परेको हो। म्यादी प्रहरी आफैंले सप्लायरसँग डिल गरेपछि युनिफर्म प्याकेज (सिटी, सिटी कर्ड, बेल्ट, जुत्तामोजा, डांग्री र लाठी) कम खर्चमै तयार भएको हो। व्यापारीले उपत्यकाका तीन जिल्लाका म्यादी प्रहरीलाई दुई हजार चार सय ५० रुपैयाँमै युनिफर्म प्याकेज उपलब्ध गराएका छन्। व्यापारी श्रवणकुमार अग्रवालले काठमाडौं र भक्तपुरको जिम्मा लिएका छन् भने अर्का व्यापारी पुष्कर पराजुलीले ललितपुरको जिम्मा लिएका छन्। यी तीनै जिल्लामा सप्लायरले सामग्री उपलब्ध गराउन सुरु गरिसकेका छन्। काठमाडौंमा म्यादीले युनिफर्म लगाएर काम नै सुरु गरिसकेका छन्। काठमाडौं, भक्तपुर र ललितपुरमा चार हजार दुई सय ६८ म्यादी प्रहरी परिचालन हुँदैछन्। उनीहरूले सरकारबाट तीन करोड तीन लाख दुई हजार आठ सय रुपैयाँ लिनेछन्। तर एक करोड ४ लाख ५६ हजार ६ सय रुपैयाँमै उनीहरूले ती सामग्री पाएका छन्। म्यादी प्रहरीको युनिफर्म प्याकेजअन्तर्गत काठमाडौं उपत्यकाको हकमा मात्र राज्यलाई एक करोड ९८ लाख ९६ हजार दुई सय रुपैयाँ अनावश्यक भार परेको छ। प्रहरी प्रधान कार्यालय सामग्री आफैंले खरिद गर्न असमर्थ भएपछि म्यादी प्रहरीलाई नै निश्चित रकम दिएर युनिफर्म प्याकेज खरिद गर्न निर्देशन दिएको थियो। प्रहरीको नेतृत्व विवादका कारण प्रहरी प्रधान कार्यालयले निर्धारित समयमा टेन्डर आह्वान गर्न सकेको थिएन। सरकारी निकायले सार्वजनिक खरिद ऐनअन्तर्गत १० लाख रुपैयाँभन्दा बढीको सामान खरिद गर्न टेन्डर आह्वान गर्नुपर्छ। म्यादी प्रहरी आफैंले सप्लायरसँग कुरा गरी खरिदमूल्य तय गरेका हुन्, ललितपुर जिल्ला निर्वाचन सुरक्षा सेल संयोजक वसन्त रेग्मीले भन्नुभयो। २०७० सालको संविधानसभा निर्वाचनका लागि नियुक्त म्यादी प्रहरीको युनिफर्ममा प्रतिव्यक्ति करिब ६ हजार रुपैयाँ खर्च भएको थियो। म्यादी प्रहरी आफैंले युनिफर्मलगायत आवश्यक सामग्री खरिद गर्नुपर्ने भएपछि जिल्ला प्रहरी कार्यालयको समन्वयमा म्यादी प्रहरी र सप्लायरबीच युनिफर्म प्याकेजको खरिदमूल्यमा सहमति बनेको थियो। प्रहरी प्रधान कार्यालयले करिब दुई साताअघि हरेक जिल्ला प्रहरी कार्यालयमा म्यादी प्रहरीको युनिफर्म प्याकेज खरिदका लागि तीन हजार सात सय रुपैयाँ पठाइसकेको छ। त्यसको केही दिनपछि सरकारले म्यादी प्रहरीलाई सिटी, सिटी कर्ड, बेल्ट, जुत्तामोजा, डांग्री र लाठी खरिदका लागि जनही सात हजार एक सय रुपैयाँ उपलब्ध गराउने निर्णय गरेको थियो। म्यादी प्रहरीले सरकारले उपलब्ध गराएको रकमबाट युनिफर्म प्याकेज खरिद गरी बचेको रकम प्राप्त गर्ने प्रहरी प्रधान कार्यालयले जनाएको छ। सरकारले आसन्न स्थानीय निर्वाचनका लागि ७५ हजार म्यादी प्रहरी नियुक्त गरेको छ। ५५ दिनका लागि नियुक्त भएका उनीहरूले प्रहरी जवानसरहको सेवासुविधा प्राप्त गर्नेछन्।"
निर्वाचनमा व्यापक सहभागिता होस्',"काठमाडौः नेपालस्थित अन्तर्राष्ट्रिय समुदायले आसन्न स्थानीय निर्वाचनमा व्यापक जनसंख्याको सहभागिता तथा समर्थन भए निर्वाचनको विश्वसनीयता रहने बताएको छ ।सरकारले वैशाख ३१ र जेठ ३१ मा निर्वाचन गर्ने घोषणा गरेको भए पनि आन्दोलनरत मधेसी मोर्चा र प्रतिपक्षी एमालेले संविधान संशोधनका विषयमा राखेको अडानका कारण निर्वाचन अनिश्चितझैं बनेका बेला पश्चिमा मुलुकको यस्तो प्रतिक्रिया आएको हो । मोर्चाको सहभागिताबिना हुने स्थानीय निकायको निर्वाचनप्रति समर्थन नरहने आशयको धारणा अन्तर्राष्ट्रिय समुदाय, विशेषगरी पश्चिमा मुलुकका तर्फबाट आएको हो । स्थानीय निर्वाचनको पूर्वसन्ध्यामा राजनीतिक टिप्पणी गर्नेमा अमेरिका, बेलायतलगायत मुलुक छन् । यी मुलुकले बिहीबार जारी गरेको विज्ञप्तिमा मधेसवादी दल भन्ने शब्दचाहिँ प्रयोग गरेका छैनन् । परराष्ट्र मन्त्रालयले नेपालका जटिल आन्तरिक राजनीतिक घटनाक्रमका अघिल्तिर सामूहिक बैठक बसी धारणा सार्वजनिक नगर्न नेपालस्थित राष्ट्रसंघीय आवासीय प्रतिनिधि तथा पश्चिमा राजदूतलाई विगतमा सचेत गराएको भए पनि उनीहरूले अटेर गरेका छन् । ती मुलुकले आसन्न निर्वाचनमा व्यापक जनसंख्याको सहभागिता तथा समर्थनका लागि सहमति जारी राख्न आग्रहसमेत गरेका छन् । नेपालको मधेस क्षेत्रले स्थानीय निर्वाचनमा ठूलो महत्वव राख्छ । उत्पीडित, मधेसी, आदिवासी र दलितको सहभागिताबिना हुने निर्वाचनले नेपालको स्थायित्वमा योगदान दिन्छ भन्ने हामीलाई लाग्दैन, एक युरोपेली मुलुकका राजदूतले अन्नपूर्णसँगको कुराकानीमा भने । उनले मधेसी दलको मागअनुसार संविधान संशोधनपछि मात्र स्थानीय निर्वाचन होस् भन्ने पक्षमा आफूहरू रहेको उनले बताए । आसन्न निर्वाचनमा व्यापक जनसंख्याको सहभागिता तथा समर्थनका लागि सहमति जारी राख्न अन्तर्राष्ट्रिय समुदायको आग्रह । स्थानीय तहको पहिलो चरणको निर्वाचन दुई साता बाँकी रहँदा नेपालस्थित विभिन्न विदेशी मुलुकका दूतावास र दातृनिकायको यस्तो भनाइ आएको हो । काठमाडौंस्थित बेलायत, अमेरिका, संयुक्त राष्ट्रसंघ, अस्टेलिया, डेनमार्क, जर्मनी, युरोपियन युनियन, फिनल्यान्ड, फ्रान्स, नर्वेका दूतावास र विश्व बैंकले वक्तव्य जारी गरी स्थानीय चुनावले निर्वाचन आयोग, सरकार, नागरिक समाज र राजनीतिक दलले निर्वाचन गर्न जारी राखेको प्रयासबारे टिप्पणी गरेका हुन् । ऐतिहासिक स्थानीय निर्वाचनका लागि निर्वाचन आयोग, सरकार, नागरिक समाज, विभिन्न दल तथा सरोकारवालाबाट भइरहेको तयारीलाई अन्तर्राष्ट्रिय समुदायले नियालिरहेको विज्ञप्तिमा उल्लेख छ । स्थानीय तहको निर्वाचन हुन एक महिनाभन्दा कम समय बाँकी रहँदा व्यापक जनसंख्याको सहभागिता र समर्थनका लागि राजनीतिक सहमतिका प्रयास जारी गर्न हामी आग्रह गर्न चाहन्छौं;, विज्ञप्तिमा भनिएको छ । राष्ट्रिय र अन्तर्राष्ट्रिय मापदण्डअनुसार काम गर्नसमेत सुरक्षाकर्मीलाई उनीहरूले आग्रह गरेका छन् । छिमेकी चीन र भारतले स्थानीय निकाय निर्वाचनमा सहयोग र समर्थन गर्ने बताएपछि अन्य मुलुकको पनि चुनावबारे राजनीतिक प्रतिक्रिया आएको हो ।"
चेतनशील समूह र राप्रपा बीच छलफल सम्पन्न,"काठमाडौं : काठमाडौं महानगरपालिकाको ३२ नं वडामा राष्ट्रिय प्रजातन्त्र पार्टी र चेतनाशील समूह बीच छलफल कार्यक्रम सम्पन्न भएको छ । चेतनाशील समूहले आयोजना गरेको कार्यक्रममा आसन्न स्थानीय तहको निर्वाचन, त्यसमा राप्रपाको भूमिका र उक्क्त पार्टीले उठाएका मुद्दाका बारेमा छलफल भएको थियो । छलफल कार्यक्रममा राप्रपामा तर्फबाट काठमाडौं महानगरपालिका ३२ वडाका राप्रपा अध्यक्ष सुशिल कुमार भट्टराई आसन्न स्यानीय निर्वाचनका लागि वडा अध्यक्षका उम्मेदवार नवराज विष्ट का साथै वडा सदस्यका उमेदवार विपिन रेग्मी, शान्ता खड्का, रवि गौतम र सम्झना विशुंखेको उपस्थिति थियो। छलफल कार्यक्रममा राप्रपाका नेताले निर्वाचनमा आफ्ना निम्न खालका योजना रहेको जानकारी गराएका थिए । सकारात्मक परिवर्तन । राष्ट्रियता, हिन्दुत्व, विकास, र सुशासनको मुल नारा लिएर राप्रपा स्थानीय निर्वाचनमा आएको छ । विकाशका योजनाहरुमा सम्पूर्ण ३२ वडा भरि विभिन्न समिति उपसमिति लगायत विज्ञहरुको समूह निर्माण गरि उक्त विज्ञको टोली ले नै गर्ने र यसमा राप्रपा ले कुनै किसिमको वाधा विरोध नगर्ने । वडा कार्यालयमा भइरहेको वा आउन सक्ने भ्रष्ट्राचारलाई सुन्य प्रतिशतमा ल्याउने कुल मतदाता भन्दा तेब्बर बढी जनसंख्या रहेको यस वडामा एक घर एक रोजगारको व्यवस्था गर्ने र वेरोजगार यूवाहरुलाई स्वरोजगारको अवसर सृजना गर्ने छलफल कार्यक्रममा राप्रपाले अन्य पार्टीको भन्दा आफ्ना उम्मेदवार सक्षम रहेको दावी गरेको छ । चेतनशील युवा समूहको यो अभियान अनुकरणीय रहेको भन्दै छलफलमा सहभागी नेताहरुले आगामी दिनमा सामाजिक विकासमा सहकार्य गर्दै अगाडी बढ्ने प्रतिबद्धता समेत जनाएका छन् ।"
'वान बेल्ट वान रोड' फ्रेमर्वकमा रहेर चिनियाँ रेल लुम्बिनीसम्म जोड्न प्रस्ताव,"काठमाडौ: उपप्रधान तथा अर्थमन्त्री कृष्ण बहादुर महराले चीनले अघि बढाएको 'बेल्ट एन्ड रोड' अवधारणा भित्र रहेर तिब्बतको सिगात्से आइपुगेको चिनियाँ रेल केरुङ्, काठमाडौ हुंदै लुम्बिनी सम्म विस्तार गर्न चीनसँग प्रस्ताव गरिएको बताउनुभएको छ। चीन अध्ययन केन्द्रले शुक्रबार काठमाडौमा आयोजना गरेको कार्यक्रममा मन्त्री महराले भन्नुभयो प्रधानमन्त्री पुष्पकमल दाहालले हालैको आफ्नो चीन भ्रमणमा सिगात्से आइपुगेको चिनियां रेललाई केरुङ, काठमाडौ हुंदै लुम्बिनी सम्म विस्तार गर्न चीनसमक्ष प्रस्ताव राख्नुभएको छ। हामी चीनको यो अवधारणामा सहभागि भई लाभ लिन चाहन्छौं।' अर्थमन्त्री महराले बेल्ट एन्ड रोड अवधारणाबाट एसिया क्षेत्रले नै लाभ लिनसक्ने बताउनुभयो।चीनले प्रस्ताव गरेको बेल्ट एन्ड रोड अवधारणा अनुशार चीन र एसिया, युरोप तथा अफ्रिकाबीच जमिन र समुद्र मार्गबाट सडक, रेल, भौतिक पूर्वाधार निर्माण गरी आर्थिक विकास गर्ने लक्ष्य छ। प्रधानमन्त्री दाहालले चिनियां राष्ट्रपति सि जिनपिङ्संग अघिल्लो महिना बेइजिङ्मा भएको भेटमा चीनले अघि बढाएको यस अवधारणामा नेपाल सदस्य बन्ने प्रतिबद्दता जनाउनुभएको थियो। अर्थमन्त्री महरा एक नेपाली प्रतिनिधीमण्डलको नेतृत्व गरी चीनले बैशाख ३१ र ३२ मा बेइजिङ्मा आयोजना गर्ने बेल्ट एन्ड रोड शिखर सम्मेलनमा सहभागि हुन जाने तयारी भएको परराष्ट्र मन्त्रालयका अधिकारीले बताउनुभयो। महराको आसन्न चीन भ्रमणमा नेपाल बेल्ट एन्ड रोडको सदस्य बन्नेसंबन्धि चीनसंग समझदारी पत्रमा हस्ताक्षर गर्ने तयारी भएपनि टुंगो भइनसकेको अधिकारीहरुले उल्लेख गरे। कार्यक्रममा पूर्व परराष्ट्र सचिव मधुरमण आचार्यले नेपालले बेल्ट एन्ड रोड अवधारणाको सदस्य बनेर पर्याप्त लाभ लिनसक्ने बताउनुभयो। उहाँले भन्नुभयो नेपाल, भारत लगायत दक्षिण एसियाका मुलुकले यो अवधारणामा सहभागि भई लाभ लिनसक्छन्। तर यसको ठ्याक्कै ब्लुप्रिन्ट बाहिर आएको छैन। नेपाल ओबिओआरको नक्सामा कतै देखिंदैन।' आचार्यले नेपालले विश्वका अन्य मुलुकसंग रेल तथा सडक ब्यापारका लागि यो अवधारणामा चीनसंग मिलेर काम गर्न सक्ने बताउनुभयो। चीनको सिचुवान विश्वबिद्यालयका प्राध्यापक दाई योङ्होङ्ले बेल्ट एन्ड रोड अवधारणामा नेपाल चाँडै सदस्य बन्न लागेकोमा खुशी ब्यक्त गर्दै भन्नुभयो चीन र एसिया बीचको जमिनबाट हुने ब्यापारका लागि नेपालले पुलको रुपमा काम गर्न सक्छ।' प्राध्यापक होङ्ले भारतले चीनको मुख्य अग्रसरतामा स्थापित एसियाली पूर्वाधार बैंकको दो श्रो ठूलो हिस्सेदारका रुपमा संलग्न रहेको तथा बंगलादेश, चीन, भारत र म्यानमार बीचको आर्थिक करिडोर (बिसिआइएम) मा सदस्य बनेर भारतले एक हिसाबले बेल्ट एन्ड रोड अवधारणामा सहभागिता जनाइसकेको बताउनुभयो। 'भारतले सरकारी तहमा मात्र बेल्ट एन्ड रोड अवधारणामा सहभागि नभएको बताइरहेको छ। तर उ अर्को ढंगले त सहभागि भइसकेको छ' उहाँले भन्नुभयो। नेपालका लागि पूर्व बंगलादेशी राजदूत हुमायुन कबिरले बंगलादेशले ओबिओर अवधारणामा सहभागि भई समुन्द्रि सिल्क रोडका माध्यमबाट चीनसँग कनेक्टिभिटी र पारवहन ब्यापार लगायतका क्षेत्रमा लाभ लिइरहेको बताउनुभयो। उहाँले बंगालादेशले आफ्ना विकास रणनीतिहरुलाई चीनसँगको विकास रणनीतिसंग समन्वय गरी अघि बढ्ने रणनीति लिएको बताउनुभयो। चीन अध्ययन केन्द्रका कार्यवाहक अध्यक्ष सुन्दर नाथ भट्टराईले चीन र दक्षिण एसिया बीचको पुलका रुपमा नेपालले ओबिओर फ्रेमवर्क भित्र रहेर काम गर्ने अवसर रहेको बताउनुभयो। उहाँले चीन र दक्षिण एसियाली नेपाल लगायतका मुलुकलेसरकारी तहमा संयन्त्रहरु बनाएर ओबिओर फ्रेमवर्कमा आर्थिक विकासका लागि काम गर्नसक्ने बताउनुभयो। कार्यक्रममा भारत, श्रीलंका, पाकिस्तान, बंगालदेश लगायतका देशबाट सहभागिहरु उपस्थित थिए।"
"'एक क्षेत्र एक मार्ग'ले काठमाडौँ, पोखरा र लुम्बिनीलाई जोड्नुपर्छः उपप्रधानमन्त्री महरा","काठमाडौँ: सरकारले चीनको एक क्षेत्र एक मार्गले नेपाललाई केरुङबाट काठमाडौँ, पोखरा र लुम्बिनीलाई जोड्नुपर्ने प्रस्ताव गरेको छ। चीन अध्ययन केन्द्र र रणनीतिक अध्ययन प्रतिष्ठान नेपालले संयुक्तरुपमा आज यहाँ आयोजना गरेको एक क्षेत्र एक मार्ग प्रयास र दक्षिण एसिया विषयक कार्यशालामा उपप्रधानमन्त्री एवम् अर्थमन्त्री कृष्णबहादुर महराले त्यस्तो जानकारी दिनुभएको हो। प्रधानमन्त्री पुष्पकमल दाहाल प्रचण्ड' ले हालैको चीन भ्रमणका बेला त्यहाँको उच्च नेतृत्वसँग एक क्षेत्र एक मार्ग (ओबिओआर) मा नेपालको राजधानी, पर्यटकीय नगर पोखरा र शान्तिका अग्रदूत गौतमबुद्धको जन्मस्थल लुम्बिनी चीनको स्वशासित क्षेत्र तिब्बतको केरुङबाट जोडिनुपर्ने प्रस्ताव गरेको बताउनुभयो। सतह र नभमार्गबाट सम्पर्क विस्तार र व्यापार प्रवद्र्धन हाम्रो प्राथमिकता हो, ओबिओआरबाट नेपालले प्रसस्त लाभ लिनसक्छ भन्ने हामीलाई लागेको छ, चिनियाँ राष्ट्रपतिले विश्वका ६७ राष्ट्रलाई जल र स्थलमार्गबाट जोडेर आर्थिक द्रुत आर्थिक विकास हासिल गर्न अघि सार्नुभएको उक्त अवधारणाबारे सरकारी अभिमत प्रकट गर्दै उपप्रधानमन्त्रीले भन्नुभयो। ओबिओआरले यस क्षेत्रको आर्थिक एवम् प्राविधिक सहयोग विस्तारमा मद्दत पुग्नेमा नेपाल विश्वस्त रहेको भन्दै उहाँले त्यससम्बन्धी समझदारीपत्रमा हस्ताक्षर गर्ने अन्तिम चरणमा नेपाल रहेको जानकारी दिनुभयो। नेपाललाई सन् २०३० सम्ममा मध्यमआययुक्त मुलुकका रुपमा स्तरोन्नति गर्ने र दिगो विकासका लक्ष्यसमेत हासिल हुने गरी तर्जुमा गरिएको १४ औँ योजनाले पूर्वाधार विकास, कृषि, उद्योग, ऊर्जा र पर्यटनलाई केन्द्रमा राखेको जानकारी दिँदै उहाँले त्यस निम्ति द्विपक्षीय व्यापार र सुदृढ सम्पर्क विस्तारलाई सरकारले उत्तिकै प्राथमिकता दिएको बताउनुभयो। राष्ट्रिय योजना आयोगका उपाध्यक्ष मीनबहादुर श्रेष्ठले नेपालजस्ता विकासोन्मुख मुलुकका निम्ति ओबिओआर सहयोगी हुने बताउँदै त्यसका लागि समझदारी र साझेदारी विकास गर्नुपर्नेमा जोड दिनुभयो । नेपालका लागि चिनियाँ राजदूत यु होङले क्षेत्रीय सहयोग प्रवद्र्धन, आर्थिक विकास, भौतिक पूर्वाधार निर्माण, नीति निर्माण एवम् समन्वय, जनस्तरको सम्पर्क विस्तार ओबिओआरका सारतत्व हुन् भन्दै विश्वकै साझा समृद्धिको परियोजनामा सबै देश लाग्नुपर्ने बताउनुभयो । ओबिओआरमा धेरै देशले चासो देखाएका र आगामी महिना बेइजिङमा हुने सम्मेलनमा विश्वका धेरै राष्ट्रका राष्ट्राध्यक्ष र सरकार प्रमुखका साथै उच्च अधिकारीबीच छलफल र बहस हुने जानकारी दिनुभयो । चीन अध्ययन केन्द्रका कावा अध्यक्ष सुन्दरनाथ भट्टराईले ओबिओआरबाट नेपाल भूपरिवेष्टित होइन सम्पर्क भूसतह विस्तारित देश बन्ने र त्यसले आर्थिक विकासमा टेवा पुग्ने बताउनुभयो । केन्द्रका महासचिव उपेन्द्र गौतमले ओबिओआरमा नेपालको संलग्नता अपरिहार्य भएको विचार व्यक्त गर्दै त्यसो गर्दा कुनै छिमेकी रिसाउला भन्ने हीन भावनाबाट नेपालको नेतृत्व मुक्त हुनुपर्ने बताउनुभयो । कार्यशालामा पूर्व परराष्ट्र सचिव मधुरमण आचार्य, नेपालका लागि बङ्गलादेशका पूर्व राजदूत हुमायु कबिरलगायतले ओबिओआरका चुनौती, त्यसले दक्षिण एसियामा पार्ने प्रभावबारे आआफ्ना धारणा प्रस्तुत गर्नुभएको थियो । विश्वका तीन महादेशका ६७ देशमा विस्तार हुने ३५ वर्षे महात्वाकाङ्क्षी परियोजनाको हालको बजेट आठ खर्ब अमेरिकी डलर छ । विश्वका ४० देशले त्यसमा सहभागी हुनेसम्बन्धी समझदारीपत्रमा हस्ताक्षर गरिसकेका छन् भने एकसयभन्दा बढी राष्ट्र र अन्तर्राष्ट्रिय सङ्गठनले साझेदारी गर्न चासो व्यक्त गरेका छन् । रासस"
बल्ल बन्यो संवैधानिक इजलास,"काठमाडौं : न्यायपरिषद्ले हालै सर्वोच्चको बृहत् इजलासले जारी गरेको परमादेशविपरीत वरिष्ठतम चारजना न्यायाधीशलाई बिहीबार संवैधानिक इजलासको सदस्य तोकेको छ । प्रधानन्यायाधीश सुशीला कार्कीलगायत वरिष्ठ न्यायाधीशहरू गोपाल पराजुली, ओमप्रकाश मि श्र, दीपक जोशी र देवेन्द्रगोपाल श्रेष्ठ यसका सदस्य हुनेछन् । प्रधानन्यायाधीश कार्की, पराजुली र मि श्र पहिलादेखि नै संवैधानिक इजलासका न्यायाधीश रहे पनि विगत एक वर्ष र १४ दिनदेखि दुई रिक्त सदस्य नियुक्त नहुँदा इजलास व्यावहारिक अस्तित्वमा थिएन । परिषद्ले बिहीबार जोशी र श्रेष्ठको नाम सिफारिस गरेको हो । बृहत् इजलासले अघिल्लो साता जारी गरेको परमादेशमा १५ दिनभित्र प्रधानन्यायाधीशलाई संवैधानिक इजलास गठनमा तजबिजी अधिकार उपलब्ध हुने गरी चारभन्दा बढी न्यायाधीशको नाम सिफारिस गर्न भनिए पनि बिहीबारको न्यायपरिषद् बैठकले उक्त परमादेशको साटो परम्पराअनुसार वरिष्ठतम् चारजनालाई नै इजलासमा तोक्ने निर्णय गरेको हो । बैठकको सुरुमै न्यायपरिषद्का पदेन सदस्य तथा कानुनमन्त्री अजयशंकर नायकले बृहत् इजलासको ठूलो आलोचना भएको भन्दै पुरानै पद्धतिअनुसार जानुपर्ने सुझाव दिएपछि परिषद्ले त्यसलाई सर्वसम्मतिले स्वीकार गरेको थियो । सर्वोच्चको बृहत् इजलासले अघिल्लो साता संवैधानिक इजलासका लागि पर्याप्त (यथेष्ट) संख्यामा आदेशको जानकारी प्राप्त भएको मितिले बढीमा १५ दिनभित्र न्यायाधीश सिफारिस गर्ने कार्य गर्न न्यायपरिषद्का नाउँमा परमादेश जारी गरेको थियो । प्रधानन्यायाधीश कार्कीको नेतृत्वमा गठन हुने त्यस्तो इजलासमा अब वरिष्ठताका आधारमा क्रमशः न्यायाधीश गोपाल पराजुली, जोशी, ओमप्रकाश मि श्र र श्रेष्ठ रहनुहुनेछ । यस्तै परिषद्ले मेलमिलाप परिषद्को अध्यक्षमा समेत जोशीलाई सिफारिस गर्ने निर्णय गरेको छ । समयमै यस्तो इजलास गठन हुन नसकेका कारण तत्काल संवैधानिक हक रक्षाका लागि माग गर्दै सेवाग्राहीद्वारा दायर सयौं रिट बेकम्मा हुन पुगेका छन् । संविधानको धारा १३७ (१) मा संवैधानिक इजलासमा प्रधानन्यायाधीशका अतिरिक्त न्यायपरिषद्ले तोकेका अन्य चारजना न्यायाधीश रहने व्यवस्था छ। अधिवक्ता माधवकुमार बस्नेतद्वारा गत वर्ष दायर रिटमा सर्वोच्च अदालतका पाँचजना न्यायाधीश संलग्न बृहत् पूर्ण इजलासले यसअघि संवैधानिक इजलास गठनका लागि परिषद् र परिषद् अध्यक्षका नाममा बाध्यकारी हुने गरी परमादेश जारी गरेको थियो । उक्त परमादेशमा परिषद्बाट पर्याप्त मात्रामा न्यायाधीश सिफारिस गरी 'प्यानल' गठन गर्न र प्रधानन्यायाधीशले छानेर तोक्न सकिने गरी व्याख्या गरिएको थियो। न्यायपरिषद्बाट चारजना मात्र न्यायाधीश सिफारिस गर्दा 'प्रधानन्यायाधीशले तोकेका अन्य चारजना' भन्ने संविधानमा उल्लिखित वाक्यांशको अर्थ संकुचित हुने व्याख्या सर्वोच्चबाट भएको छ । स्रोतका अनुसार सर्वोच्चको परमादेशको 'स्पिरिट' अनुरूप यथेष्ट संख्यामा न्यायाधीश सिफारिस गरेर चयन गर्न उपयुक्त हुने धारणा प्रधानन्यायाधीश कार्कीको थियो । यसरी निर्णय गर्न अप्ठेरो हुने भएकाले वरिष्ठताका आधारमा चयन गर्न उपयुक्त हुने भन्दै कानुन तथा न्यायमन्त्री अजयशंकर नायकले प्रस्ताव गर्नुभएको थियो । सोही प्रस्तावमा प्रधानन्यायाधीश कार्कीसहित परिषद्का सबै पदाधिकारी सहमत भएपछि निर्विवाद निर्णय भएको हो । सर्वोच्चको परमादेशमा मुलुकी ऐन अदालती बन्दोबस्त महलको ३० नम्बर र न्यायाधीश आचारसंहिता २०६५ तथा आफ्नो स्वार्थ जोडिएको विषयमा आफैं निर्णय गर्न नहुने प्राकृतिक न्यायको सिद्धान्तसमेतका दृष्टिले विचार गर्दा उक्त इजलासमा तोकिएका न्यायाधीशले हेर्न नमिल्ने अवस्था आइपर्नसक्ने उल्लेख छ । सर्वोच्चले यथासम्भव बढी संख्यामा न्यायाधीशको नाम सिफारिस गरी प्यानल बनाएर तीमध्येबाट चारजनालाई त्यस्तो इजलासमा तोक्न आदेशमा भनेको थियो । यस्तो इजलास गठन भई अविच्छिन्न रूपमा सञ्चालन हुनुपर्नेमा विगत लामो समयदेखि उक्त इजलासका लागि न्यायाधीश तोक्ने कार्य नगरिएको बताउँदै न्याय सम्पादन प्रक्रिया नै अवरुद्ध हुन पुगेको ठहर सर्वोच्चको थियो । पोखरामा गत साता सम्पन्न बार भेलामा महान्यायाधिवक्ता रमनकुमार श्रेष्ठलगायत कानुनविद्ले यस्तो इजलास गठन गर्दा संविधानको मर्म र भावनाभन्दा बाहिर जान नमिल्ने भन्दै परिषद्लाई खबरदारीसमेत गरेका थिए । गत वर्ष चैत मसान्तमा तत्कालीन प्रधानन्यायाधीश कल्याण श्रेष्ठ अवकाश भएपछि संवैधानिक इजलास गठन हुन सकेको छैन । अन्तरिम संविधान, २०६३ अन्तर्गत दर्ता भएका गम्भीर प्रकृतिका रिटसमेत सुनुवाइका लागि उक्त इजलासमा पुगेर रोकिएको अवस्था छ । अन्तरिम संविधानअन्तर्गत २०६६ सालमा दर्ता भएका रिट पनि सोही इजलासमा पुगेर थन्केका छन् । नयाँ र पुराना गरी संवैधानिक व्याख्यासम्बन्धी यस्ता एक सय ८९ वटा रिट यो इजलासमा विचाराधीन छन् । परिषद्मा आश्चर्य र दुःख सर्वोच्च अदालतका वरिष्ठ न्यायाधीश गोपाल पराजुलीको एसएलसीको प्रमाणपत्रमाथि प्रश्न उठाउँदै सञ्चारमाध्यममा आएका समाचारलाई लिएर परिषद्मा आश्चर्य व्यक्त भएको छ । 'पराजुली श्रीमान्का विषयमा उठाइएका भ्रमलाई लिएर परिषद्मा आश्चर्य र दुःख दुवै व्यक्त भयो । सबै पदाधिकारीले परिषद् र सर्वोच्च अदालतबाटै वास्तविकता आइसकेको अवस्थामा थप बोलिरहन आवश्यक नरहेको भनाइ राख्नुभयो', स्रोतले भन्यो । परिषद् र सर्वोच्चले सोमबार प्रेसविज्ञप्ति जारी गर्दै न्यायाधीश पराजुलीको एसएलसीलगायत सबै शैक्षिक योग्यताका प्रमाणपत्रका प्रतिलिपि निजको व्यक्तिगत विवरणसाथ अभिलेखमा सुरक्षित रहेको प्रस्ट पारेको थियो । न्यायपरिषद्बाट चारजना मात्र न्यायाधीश सिफारिस गर्दा 'प्रधानन्यायाधीशले तोकेका अन्य चारजना' भन्ने संविधानमा उल्लिखित वाक्यांशको अर्थ संकुचित हुने व्याख्या सर्वोच्चबाट भएको छ । स्रोतका अनुसार सर्वोच्चको परमादेशको 'स्पिरिट' अनुरूप यथेष्ट संख्यामा न्यायाधीश सिफारिस गरेर चयन गर्न उपयुक्त हुने धारणा प्रधानन्यायाधीश कार्कीको थियो । यसरी निर्णय गर्न अप्ठेरो हुने भएकाले वरिष्ठताका आधारमा चयन गर्न उपयुक्त हुने भन्दै कानुन तथा न्यायमन्त्री अजयशंकर नायकले प्रस्ताव गर्नुभएको थियो । सोही प्रस्तावमा प्रधानन्यायाधीश कार्कीसहित परिषद्का सबै पदाधिकारी सहमत भएपछि निर्विवाद निर्णय भएको हो । सर्वोच्चको परमादेशमा मुलुकी ऐन अदालती बन्दोबस्त महलको ३० नम्बर र न्यायाधीश आचारसंहिता २०६५ तथा आफ्नो स्वार्थ जोडिएको विषयमा आफैं निर्णय गर्न नहुने प्राकृतिक न्यायको सिद्धान्तसमेतका दृष्टिले विचार गर्दा उक्त इजलासमा तोकिएका न्यायाधीशले हेर्न नमिल्ने अवस्था आइपर्नसक्ने उल्लेख छ । सर्वोच्चले यथासम्भव बढी संख्यामा न्यायाधीशको नाम सिफारिस गरी प्यानल बनाएर तीमध्येबाट चारजनालाई त्यस्तो इजलासमा तोक्न आदेशमा भनेको थियो । यस्तो इजलास गठन भई अविच्छिन्न रूपमा सञ्चालन हुनुपर्नेमा विगत लामो समयदेखि उक्त इजलासका लागि न्यायाधीश तोक्ने कार्य नगरिएको बताउँदै न्याय सम्पादन प्रक्रिया नै अवरुद्ध हुन पुगेको ठहर सर्वोच्चको थियो । पोखरामा गत साता सम्पन्न बार भेलामा महान्यायाधिवक्ता रमनकुमार श्रेष्ठलगायत कानुनविद्ले यस्तो इजलास गठन गर्दा संविधानको मर्म र भावनाभन्दा बाहिर जान नमिल्ने भन्दै परिषद्लाई खबरदारीसमेत गरेका थिए । गत वर्ष चैत मसान्तमा तत्कालीन प्रधानन्यायाधीश कल्याण श्रेष्ठ अवकाश भएपछि संवैधानिक इजलास गठन हुन सकेको छैन । अन्तरिम संविधान, २०६३ अन्तर्गत दर्ता भएका गम्भीर प्रकृतिका रिटसमेत सुनुवाइका लागि उक्त इजलासमा पुगेर रोकिएको अवस्था छ । अन्तरिम संविधानअन्तर्गत २०६६ सालमा दर्ता भएका रिट पनि सोही इजलासमा पुगेर थन्केका छन् । नयाँ र पुराना गरी संवैधानिक व्याख्यासम्बन्धी यस्ता एक सय ८९ वटा रिट यो इजलासमा विचाराधीन छन् । परिषद्मा आश्चर्य र दुःख सर्वोच्च अदालतका वरिष्ठ न्यायाधीश गोपाल पराजुलीको एसएलसीको प्रमाणपत्रमाथि प्रश्न उठाउँदै सञ्चारमाध्यममा आएका समाचारलाई लिएर परिषद्मा आश्चर्य व्यक्त भएको छ । 'पराजुली श्रीमान्का विषयमा उठाइएका भ्रमलाई लिएर परिषद्मा आश्चर्य र दुःख दुवै व्यक्त भयो । सबै पदाधिकारीले परिषद् र सर्वोच्च अदालतबाटै वास्तविकता आइसकेको अवस्थामा थप बोलिरहन आवश्यक नरहेको भनाइ राख्नुभयो', स्रोतले भन्यो । परिषद् र सर्वोच्चले सोमबार प्रेसविज्ञप्ति जारी गर्दै न्यायाधीश पराजुलीको एसएलसीलगायत सबै शैक्षिक योग्यताका प्रमाणपत्रका प्रतिलिपि निजको व्यक्तिगत विवरणसाथ अभिलेखमा सुरक्षित रहेको प्रस्ट पारेको थियो"
"स्थानीय तह संख्या विवाद, नयाँ मापदण्ड आजै","काठमाडौं : प्रमुख प्रतिपक्षसँग स्थानीय तहको संख्या नबढाउने सहमति गरेको सरकारले बिहीबार मधेसी मोर्चालाई संख्या थपका लागि मापदण्ड बनाउन सहमत गराएको छ ।सत्ता गठबन्धन र एमालेबीच बुधबार स्थानीय तहको संख्या थप गर्ने निर्णय तत्काल कार्यान्वयन नगर्ने सहमति भएपछि मधेसी मोर्चाका नेताले बिहीबार बिहान प्रधानमन्त्री पुष्पकमल दाहाललाई भेटेका थिए । ११ जिल्लामा स्थानीय तह थप्ने सरकारको प्रयासबाट क्षुब्ध एमालेले संसद् अवरोध गरेको थियो । सरकार आफ्नो निर्णयबाट पछि हटेपछि बुधबार एमालेले संसद् चल्न दिएको थियो ।सरकार र मधेसी मोर्चाबीच दुई नम्बर प्रदेशका सप्तरी, सिरहा, धनुषा, सर्लाही, महोत्तरी, रौतहट, बारा, पर्सा तथा ५ नम्बर प्रदेशका नवलपरासी, रूपन्देही र कपिलवस्तुमा नयाँ मापदण्ड बनाई स्थानीय तहको संख्या थप्ने सहमति भएको थियो । मोर्चासँगको बिहीबार बिहानको भेटमा प्रधानमन्त्री दाहालले एमालेसँग संख्या थप्ने निर्णय फिर्ता लिने सहमति नभएको भन्दै आश्वस्त पार्ने प्रयास गर्नुभएको थियो ।प्रधानमन्त्रीको भनाइमा मोर्चाले विश्वास नगरेपछि सरकारले सर्वदलीय बैठक डाकेको थियो ।सर्वदलीय बैठकमा सत्ता गठबन्धनमा सहभागी दल, मोर्चा र प्रतिपक्षी एमालेका नेताहरू सहभागी थिए । बैठकमा स्थानीय विकासमन्त्री कमल थापा, कानुनमन्त्री अजयशंकर नायक, रक्षामन्त्री बालकृष्ण खाँड र मोर्चाका तर्फबाट लक्ष्मणलाल कर्ण, सर्वेन्द्रनाथ शुक्ला, लालबाबु राउत, रेणु यादव, केशव झा तथा प्रमुख प्रतिपक्षी दलबाट अग्नि खरेल र भानुभक्त ढकाल सहभागी हुनुहुन्थ्यो ।मन्त्रिपरिषद्द्वारा गठित स्थानीय विकासमन्त्री थापा संयोजकत्वको समितिले नै जनसंख्यालगायत आधारलाई मापदण्ड मानेर संख्याबारे टुंगो लगाउन मोर्चा सहमत भएको हो । बैठकमा सहभागी मोर्चाका नेता कर्णले स्थानीय तहको संख्या निर्धारणको मापदण्ड बनाउन संघीय मामिला तथा स्थानीय विकासमन्त्रीको संयोजकत्वमा गठन भएको समितिलाई जिम्मा दिने सहमति भएको जानकारी दिनुभयो ।मोर्चाका नेता झाका अनुसार शुक्रबारसम्म मापदण्ड तयार गरेर शनिबार पुनः बैठक बस्ने गरी बैठक सकिएको छ । पुनर्संरचना आयोगको मापदण्ड र जनसंख्याको मापदण्डका आधारमा संख्या थपिनुपर्ने माग मोर्चाले राखेको बैठकमा सहभागी मोर्चाका नेता झाले बताउनुभयो ।विराटनगर र वीरगन्ज पनि महानगरपालिका बैठकमा विराटनगर र वीरगन्जलाई पनि महानगरपालिका बनाउनुपर्नेमा समान धारणा आएको थियो । बैठकपछि एमाले सचेतक ढकालले विराटनगर र वीरगन्जलाई महानगरपालिका बनाउने विषयमा मधेसी मोर्चासँग धारणा समान भएको बताउनुभयो । उपप्रधान एवं स्थानीय विकासमन्त्री कमल थापाले एमालेसहित मधेसी मोर्चाका नेता सम्मिलित बैठकमा ११ जिल्लामा स्थानीय तहको संख्या बढाउन सकिने धारणा राख्नुभएको थियो ।बैठकमा स्थानीय तहको संख्या थप्ने नै भए तराईका २० जिल्लाकै पुनर्संरचना गर्न माग भएको स्रोतले बताएको छ । मन्त्री थापाले स्थानीय तह पुनर्संरचना आयोगले प्रदेश नम्बर २ का आठ जिल्ला र ५ का तीन जिल्लामा पर्याप्त गृहकार्य नगरी प्रतिवेदन टुंग्याएकाले अहिले पुनः काम गर्नुपर्ने बाध्यता आएको बताउनुभएको थियो । उहाँले आयोगकै सिफारिसलाई आधार मानेर र सहमतिमै संख्या थप्नेमा ढुक्क हुन पनि दलका प्रतिनिधिलाई आश्वस्त पार्नुभएको थियो ।"
बालुवाटारमा सर्वदलीय बैठक सुरु,"काठमाडौं : प्रधानमन्त्री पुष्पकमल दाहाल प्रचण्डको आह्वानमा प्रधानमन्त्री निवास बालुवाटारमा सर्वदलीय बैठक सुरु भएको छ । तीन बजे सुरु हुने भनिएको सर्वदलीय बैठक केही ढिला गरी सुरु भएको हो । बैठकमा सत्तारुढ नेकपा (माओवादी केन्द्र), नेपाली कांग्रेस, राष्ट्रिय प्रजातन्त्र पार्टी, राष्ट्रिय जनता पार्टीलगायतका शीर्ष नेता सहभागी छन्। एमाले नेता भने ढिला मात्र बैठकमा पुगेका छन्। बैठकमा निर्वाचन, संविधान संशोधन र पछिल्लो राजनीतिक घटनाक्रमका विषयमा छलफल सुरु भएको छ।"
प्रधानमन्त्रीले बोलाएको सर्वदलीय बैठक सकियो,"काठमाडौं : प्रधानमन्त्री पुष्पकमल दाहाल प्रचण्डको आह्वानमा बालुवाटारमा बसेको व्यवस्थापिका संसदमा प्रतिनिधित्व गर्ने राजनीतिक दलका शीर्ष नेताको बैठक सकिएको छ। बैठकमा संविधान संशोधन विद्येयक, स्थानीय तहको निर्वाचन, बजेट र स्थानीय तह निर्वाचनको मतगणनाको विषयमा छलफल भएको छ। बैठकमा दलका नेताहरुले प्रधानमन्त्रीले प्रस्तुत गर्नुभएको एजेण्डामाथि आआफ्ना धारणा राख्नुभएको थियो । बैठकमा प्रधानमन्त्रीले भन्नुभयो, पहिलोपटक संसदमा सम्मिलित सबै दलहरुको छलफल भएको छ । राष्ट्रिय सहमतिका आधारमा संविधान संशोधन विद्येयकलाई टुङ्गोमा पुर्याउन सरकारको तर्फबाट अधिकतम् प्रयास हुनेछ । बैठकमा प्रधानमन्त्री प्रचण्ड, कांग्रेस सभापति शेरबहादुर देउवा, एमाले नेता अग्नी खरेल, राप्रपा नेता पशुपति शमसेर राणा, गृहमन्त्री बिमलेन्द्र निधि, संघीय समाजवादी फोरमका अध्यक्ष उपेन्द्र यादव, राजपाका नेताहरु महन्त ठाकुर, राजेन्द्र महतो, अनिलकुमार झालगायत नेता सहभागी भएको प्रधानमन्त्रीको निजी सचिवालयले जानकारी दिएको छ।"
सेना परिचालनको निर्णयप्रति फोरमको आपत्ति,"काठमाडौँ: स्थानीय तहको निर्वाचनमा नेपाली सेना परिचालन गर्ने सरकारको निर्णयप्रति सङ्घीय समाजवादी फोरम नेपालले आपत्ति जनाएको छ। सो पार्टीले शुक्रबार विज्ञप्तिमार्फत नेपाली सेना जस्तो व्यावसायिक सङ्गठनलाई चुनावी सुरक्षाका नाममा देशको आन्तरिक मामिलामा परिचालन गर्दा यसको गरिमा, प्रतिष्ठा र वर्षौदेखि कायम रहिआएको व्यावसायिकतामाथि आँच पुग्न सक्ने जनाएको छ। सेनाको भूमिकालाई विवादित हुन नदिन निर्वाचनमा सेना परिचालन गर्ने सरकारको निर्णयप्रति गम्भीर आपत्ति प्रकट गर्दै निर्णय तत्काल फिर्ता लिन सङ्घीय समाजवादी फोरम, नेपाल जोडदार माग गर्दछ, अध्यक्ष उपेन्द्र यादवद्वारा जारी विज्ञप्तिमा उल्लेख छ। पार्टीले स्थानीय तहको चुनाव दुई चरणमा गराइए पहिलो चरणको मत परिणामले दोस्रो चरणको चुनावी नतिजालाई प्रभावित गर्ने भएकाले दुई चरणको निर्वाचन प्रक्रियाप्रति पनि आपत्ति जनाएको छ। परिमार्जनसहित संविधान संशोधन गरी सङ्घीय गठबन्धनमोर्चाले उठाएको माग सम्बोधन नभएसम्म कुनै पनि चुनाव स्वीकार्य छैन। निर्वाचनअघि बजेट घोषणा भए निर्वाचन आचारसंहिताको उल्लङ्घन हुने र मतदातालाई समेत प्रभावित गर्ने भएकाले निर्वाचनपछि मात्रै बजेट ल्याउनुपर्ने सङ्घीय समाजवादी फोरमको ठहर छ विज्ञप्तिमा उल्लेख छ। रासस"
"आज सर्वदलीय बैठक, के होला निर्णय ?","काठमाडौंः आज तीन बजे सर्वदलीय बैठक हुने भएको छ । प्रधानमन्त्री पुष्पकमल दाहालले संसदमा प्रतिनिधित्व गर्ने सबै दलसँगको संयुक्त बैठक बोलउनुभएको हो । बालुवाटारमा बस्ने बैठकमा पछिल्लो राजनीतिक घटनाक्रमबारे छलफल हुने भएको छ । प्रधानमन्त्रीका प्रेस सल्लाहकार गोविन्द आचार्यका अनुसार खासगरी प्रतिपक्ष दल र मधेसी मोर्चासँग संयुक्त बैठक बसोर निचोडमा पुग्न बैठक बोलाइएको हो । बैठकमा दुई चरणको निर्वाचन, संविधान संसोधान प्रस्तावलगायतमा साझा धारणा बनाउने उद्देश्यले सर्वदलीय बैठक डाकिएको हो । बैठकमा सत्तारूढ दल नेपाली काँग्रेस, प्रमुख प्रतिपक्षी दल नेकपा (एमाले), नेकपा माओवादी केन्द्र, राष्ट्रिय प्रजातन्त्र पार्टी, सङ्घीय समाजवादी फोरम नेपाललगायत संसदमा प्रतिनिधित्व गर्ने सबै दल सहभागी हुने प्रधानमन्त्री सचिवालयले जानकारी दिएको छ।"
