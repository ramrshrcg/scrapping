शीर्षक,विवरण
ज्यानमारा लापरबाही,"वर्षात् सुरु भइसकेको छ, जुन अझै पनि कृषिप्रधान मानिने मुलुकको लागि सुखद संकेत हो । तर राजधानी काठमाडौं लगायत अनियन्त्रित जनसंख्या र बसोवासको चापमा परेका सहरहरूमा ढल निकासदेखि अन्य अत्यावश्यक सेवासुविधा त्यही अनुपातमा बढ्न नसक्दा सामान्य जीवन अस्तव्यस्त हुन पुगेको छ । यो आम नियति या भोगाइ बन्न पुगेको छ सहरी क्षेत्रको । त्यति मात्र हैन, यो परिस्थिति अब आम असुरक्षामा अभूतपूर्व वृद्धि भएको छ । वर्षात्मा सडक डुबानमा पर्ने र पानी निकास हुन नसक्ने काठमाडौंमा डुबेर ११ वर्षीया बालिका विनिता फुँयालको अकाल मृत्यु भएको छ । अर्की बालिका सत्या सापकोटा निकै हदसम्म भाग्यमानी सावित भइन् । भेल र लेदो मिश्रित पानीले बगाउँदा देख्नेहरूले उनको उद्धार गरे, उनी मानसिक पीडाबाट ग्रस्त छिन्, तर उनको जीवन बच्नु उनका परिवार र आफन्तको लागि मात्र हैन, सबैको लागि खुसीको विषय बनेको छ, सृष्टिको कलिलो फूल र असंख्य सम्भावनाको जीवन अकाल मृत्युको सिकार नबनेकोमा । सत्याको नियती राजधानीमा धेरैले भोगेका छन् । सडक डुबानमा पर्नु, खुला छोडिएका 'म्यानहोल' मा खसी घाइते हुनु या विस्तारका क्रममा निर्माण महिनौं रोकिएर धुलाम्मे राजधानीमा श्वासप्रश्वास बिरामीको सिकार हुनु धेरैको पीडा हो । त्यो पीडाको मुख्य कारक या पीडक सरकारको संवेदनहीनता अनि जिम्मेवार निकाय र त्यसका टाउकेहरूमा जवाफदेहिताको अभाव हो । विनिताको अकाल मृत्युले सञ्चारमा महत्वपूर्ण ठाउँ ओगटेपछि अहिले सरकारको उच्चतम तहबाट त्यसमा चासो अभिव्यक्त भएको छ । प्रधानमन्त्री शेरबहादुर देउवाले नै दुई साताभित्र राजधानीका सडकका खाल्टाखुल्टी पुर्न निर्देशन दिनुभएको छ । त्यो निर्देशन अवश्य पनि पुरा हुनेछ र सम्भवतः अब विनिता र सत्याको नियति अरूले भोग्नुपर्ने छैन । तर यो एउटा प्रधानमन्त्रीको आदेशको पालनामा सीमित रहनु हुँदैन । कुनै पनि उद्देश्यको लागि सडक खोल्ने, खन्ने या त्यहाँ भ्वाङ पार्ने कार्य आधिकारिक रूपमा मात्र सञ्चालन गरिनुपर्छ र त्यो कुन प्रयोजन र कतिसम्मको लागि त्यो अवस्थामा रहन्छ अनि त्यसको निर्माणको दायित्व कुन विभागको हो, त्यसमा स्पष्ट उल्लेख गरिनुपर्ने बाध्यात्मक व्यवस्थाको लागि प्रधानमन्त्री स्वयंले निर्देशन दिनु ज्यादा प्रभावकारी हुनेछ । अक्टोबरमा मेलम्ची परियोजना पूरा भएपछि मात्र सडकका केही भ्वाङहरू टालिने अपुष्ट दाबी कतै सुनिन्छ भने अन्यत्रका खाल्डाखुल्डी कसले बनाएको हो, त्यसको आधिकारिक जवाफ दिने आवश्यकता कसैले देखेको छैन । तर पहिलोपल्ट सडकको व्यथा र ज्यानमारा प्रकृतिबारे प्रधानमन्त्रीले चिन्ता लिनुलाई सकारात्मक रूपमा लिइनुपर्छ । यद्यपि त्यसलाई पर्याप्त जिम्मेवारीबोध मान्न सकिन्न । हो, सडकको जिम्मेवारी संसद् र सिंहदरबारले लिए भने त्यसले यात्रा समस्याहरूको निराकरण हुने आशा भन्ने गर्न सकिन्छ ।"
प्रदेशसभा र प्रतिनिधिसभा चुनावका लागि मतदाता नामावली संकलन,"काठमाडौँ: आगामी प्रदेशसभा र प्रतिनिधिसभा निर्वाचन प्रयोजनका लागि फोटोसहितको मतदाता नामावलीमा नाम दर्ता कार्यक्रम यही साउन १६ देखि ३२ गतेसम्म स्थानीय तहमा सञ्चालन हुने भएको छ। आयोगको आजको बैठकले यही साउन १६ देखि ३२ गतेसम्म मुलुकका ६६९ स्थानीय तह तथा ७५ वटै जिल्ला सदरमुकामस्थित जिल्ला निर्वाचन कार्यालय र क्षेत्रीय निर्वाचन कार्यालयबाट त्यस्तो मतदाता नामावली दर्ता गराउन सक्ने व्यवस्था गरेको हो। आयोगको पछिल्लो निर्णयअनुसार ७५ वटै जिल्ला सदरमुकामस्थित स्थानीय तहका मतदाताले भने सम्बन्धित जिल्ला निर्वाचन कार्यालयबाट सो सेवा प्राप्त गर्न सक्नेछन्। बाह्य जिल्लामा फोटोसहितको मतदाता नामावली दर्ता र जिल्ला निर्वाचन कार्यालयमा नामावली दर्ता आगामी निर्वाचनको मिति घोषणा नभएसम्म निरन्तर सञ्चालन हुनेछन् भने स्थानीय तहमा भने यही साउन ३२ गतेसम्म मात्र सञ्चालन हुनेछ । रोजगारी वा पढाइका सिलसिलामा आफू रहेको जिल्ला निर्वाचन कार्यालयबाट स्थायी ठेगानामा रहने गरी मतदाता नामावली दर्ता गराउन सक्ने व्यवस्था गरिएको प्रवक्ता सूर्यप्रसाद शर्माले जानकारी दिनुभयो। उहाँले भन्नुभयो, 'मतदाता नामावली दर्ता तथा अद्यावधिक कार्यक्रमलाई हाल कायम रहेका गाउँपालिका तथा नगरपालिका स्तरसम्म पुर्याई सुगम तथा प्रभावकारी बनाउने निर्णय भएको छ।' निर्वाचन आयोगको साउन १ देखि १५ गतेसम्म जिल्ला निर्वाचन कार्यालयमा मात्र फोटोसहितको मतदाता नामावलीमा नाम दर्ता गराउने निर्णयलाई सच्याउन राजनीतिक दलले दबाब दिएका थिए । राजनीतिक दलबाट बर्खायामका बेला सदरमुकाममा पुगेर मतदाताले नाम दर्ता गर्न कठिनाइ हुने मात्र नभई समय अपुग हुने गुनासो आएको थियो । हाल जिल्ला निर्वाचन कार्यालयबाट मात्र फोटोसहितको मतदाता नामावलीमा नाम दर्ता गर्ने व्यवस्था रहेको छ।आयोगको पछिल्लो निर्णयअनुसार बाह्य जिल्लाका मतदाताले आफू रहेको जिल्ला निर्वाचन कार्यालयबाट फोटोसहितको नामावली दर्ता गराउन सुविधा भएको छ। बाह्य जिल्ला दर्ता (ओडिआर) कार्यक्रम निर्वाचनको मिति घोषणा नभएसम्मका लागि निरन्तर सञ्चालन गर्ने आयोगले जनाएको छ। साउन १६ देखि २० गतेसम्म गर्ने भनिएको मतदाता नामावली दाबी विरोध (अद्यावधिक) कार्यक्रम निर्वाचनको मिति घोषणा भएपश्चात् मात्र गर्ने गरी व्यवस्थापन गर्नेसमेत आयोगले निर्णय गरेको छ। रासस"
स्थानीय तहमा कर्मचारी खटाउन ट्रेड युनियन तगारो,"काठमाडौं : केन्द्रमा रहेका कर्मचारीलाई स्थानिय तहमा समायोजनका लागि बनेको कर्मचारी समायोजन विधेयक २०७४ ट्रेड युनियनको माग बमोजिम संशोधन हुने देखिएको छ । सामान्य प्रशासन मन्त्रालयले संघ, प्रदेश र स्थानिय तहमा सेवा प्रवाहका लागि यो विधेयक तयार गरेको हो । तर विधेयक निर्माणमा आफ्नो प्रतिनिधित्वका साथै मागहरू पनि सम्बोधन नभएको भन्दै निजामति कर्मचारीको आधिकारिक ट्रेड युनियनले विरोध गरिरहेको छ । संसद्मा पेश भइसकेको यो विधेयकप्रति ट्रेड युनियन शक्ति केन्द्रहरु धाएरै संशोधनका ५२ वुदाँ दर्ता गराउन सफल भएका हुन् । त्यसलाई टेड युनियनका अध्यक्ष पुण्य ढकालले पनि स्वीकार गर्नुहुन्छ । 'हाम्रा माग सही भएकाले सांसदहरू संशोधन प्रस्ताव दर्ता गराएकोले माग सम्बोधन हुन्छ भन्नेमा ढुक्क छौ ।' उहाँले भन्नु भयो । तर 'जनताको कुरा उठाउनु पर्ने थलोमा सांसद्हरूले कर्मचारीको हकहितको पक्षमा कडा लविङ्ग गर्नुले सांसद्लाई प्रभावित पारेको पुष्टि हुन्छ ।'पूर्व सचिव रामेश्वर खनालले भन्नु भयो । विधेयकमा राजपत्राङ्कित प्रथम श्रेष्णी वा सो सहर र सो भन्दा माथिका कर्मचारीलाई सरकारले र अन्य कर्मचारीलाई सेवा सञ्चालन गर्ने निकायले आवश्यकता अनुसार संघ, प्रदेश वा स्थानिय तहमा खटाइने व्यवस्था गरिएको छ । खटाएको ३५ दिन भित्र सम्बन्धित स्थानमा नजाने कर्मचारीलाई अवकास दिने व्यवस्था पनि छ । विधेयकमा उल्लेख भएको कर्मचारी समायोजनको आधार मध्य जेष्ठता र नागरिकतामा उल्लेखित ठेगानालाई भन्दा बसोबास गरेको स्थानलाई आधार बनाउनु पर्ने माग उनीहरुले गरिरहेका छन् । केन्द्रमा काम गरिहेका कर्मचारीहरू परिवार र अन्य कुरा छाडेर स्थानिय तहमा जाँदा मनोवैज्ञानिक असर भन्र्दै यस्तो माग तेर्साएका हुन्। त्यस्तै स्थानिय तहमा खटिने कर्मचारीलाई एक तह बढुवा गर्नुपर्ने माग अगाडि सारिएको छ ।तर प्रशासन विद् भीमदेव भट्ट कर्मचारीलाई एक तह बढुवा गरेर स्थानिय तहमा खटाउँदा सेवाको गुणस्तर तथा प्रभाविकारिताका साथै संगठनको व्यवसायिकतामा नै गम्भीर प्रश्न उठ्ने भएकाले त्यसो गर्न नहुने तर्क गर्नु हुन्छ ।स्थानिय तहमा एक तह बढुवा भएर मात्रै जाने माग जायज नभएको सामान्य प्रशासन मन्त्रालयका सह प्रवक्ता नन्द प्रसाद ज्ञवाली बताउनु हुन्छ । 'एक तह बढुवा हुने हो भने केन्द्रका अधिकाँश कर्मचारी स्थानिय तहमा जान हानथाप हुन्छ ।' उहाँले भन्नु भयो । पूर्व सचिव रामेश्वर खनाल पनि जनताको सेवा गर्ने भनेर सपथ खाएका कर्मचारी खटाएका स्थानमा जाँदा थप सेवा र बढुवा खोज्नु लाजमर्दाे विषय भएको बताउनु हुन्छ । सरकारले दिएको निर्देशन नमान्ने र खटाएका ठाउँमा नजाने कर्मचारीलाई बखास्त गर्नुपर्ने उहाँले बताउनु भयो । खटाएका स्थानमा नजाने कर्मचारीलाई बर्खास्तीसम्मको कारर्वाही निजामति सेवा ऐनमा पनि छ । त्यसैले अहिले विधेयकमा रहेको सोही प्रावधानको विरोध गर्नु उचित देखिन्न । 'खटाएका ठाउँमा पुगेर संघीयता कार्यान्वयनमा सहयोगी बन्नु पर्नेमा कर्मचारी बाधक बन्नु कुनै हिसावले पनि उचित छैन ।' खनालले अन्नपूर्णसँग भन्नुभयो ।तर स्थानिय तहमा नजाने कर्मचारीलाई स्वतः जागिरबाटै हटाउने व्यवस्था उचित नभएको ढकालको भनाइ छ । 'घर परिवार विगारेर राष्ट्र सेवा गर्न सकिन्न । कर्मचारी समायोजन र व्यवस्थापन जटिल बन्दै ।ट्रेड युनियनले शक्ति केन्द्र धाएरै संशोधन दर्ता गराउन सफल भए । एक तह बढुवा गरे मात्रै स्थानिय तहमा जाने अडान थपिने सुविधा पनि स्पष्ट व्यवस्था गर्नुपर्नेखटाएको स्थानमा नजाने कर्मचारीलाई अवकास दिने व्यवस्था हटाउनु पर्ने । खटाउने कर्मचारी बसोबास भएको स्थानलाई नै आधार बनाउनु पर्ने । थप सुविधा र वृत्ति विकासको अवसर विना कोही पनि कर्मचारी स्थानिय तहमा जान सक्दैन, त्यो सरकारले बुझन जरुरी छ ।' ढकालले भन्नु भयो । तर टेड युनियनका यी सबै माग सम्बोधन हुने अवस्था भने देखिन्न । कर्मचारी समायोजनमा अन्तराष्ट्रिय अभ्यास पनि हेरेर विधेयक निर्माण गरिएको सामान्य प्रशासनको दावी छ ।तर आफैले तयार पारेको विधेयकका केही बुँदामा भने सामान्य प्रशासन मन्त्रालय पनि असन्तुष्टि जनाइरहेको छ । निजामति किताब खानाको आँकडा अनुसार अहिले ८७ हजार कर्मचारी कार्यरत् छन् । हरेक बर्ष ३ हजारले अवकास लिने गरेका छन् । तर एक बर्षसम्म पदपूर्ति नगर्ने विद्येयकमा रहेको प्रावधानले सेवा प्रवाहमा समस्या पर्ने देखिन्छ । सामान्य प्रशासन मन्त्रालयका सह प्रवक्ता ज्ञवाली पनि समायोजन विधेयक ऐनको रुपमा कार्यान्वयन भए पश्चात् एक बर्ष भित्र सरकारी सेवाको रिक्त पदमा खुल्ला तथा बढुवाद्धारा पदपूर्ति नगरिने व्यवस्थाले सेवा प्रवाहमा जटिलता थपिने बताउनु हुन्छ । त्यस्तै स्थानिय तहमा रहने कर्मचारीले संघ र प्रदेशमा बढुवाको लागि पनि प्रतिस्पर्धा गर्न पाउने लगायतका वृत्ति विकासलाई उक्त विधेयकले समेटेको छैन । 'विधेयक अपुरो चाहिँ छ ।' सहप्रवक्ता ज्ञवालीले भन्नु भयो । अहिले देशभर रहेका मध्य २६ प्रतिशत कर्मचारी राजधानी काठमाडौंमा छन्। केन्द्रमा कति मन्त्रालय र विभाग रहने भन्ने अहिलेसम्म टुंगो लागिसकेको छैन । काठमाडौं उपत्यका भित्रका कर्मचारीहरु स्थानिय तहमा जान आनकानी गरिहेका छन् । सुविधा माग गर्नु तथा आफ्नो अनुकूलमा विधेयक संशोधन गरी पास गराउन दवाव दिनु कर्मचारी क्षेत्रको व्यवसायिकतामा गम्भीर प्रश्न तेर्सिने प्रशासन विद् प्रा डा भीमदेव भट्ट बताउनु हुन्छ । व्यवस्थापन अझ चुनौतिपहिलो र दोस्रो चरणमा गरी ६१७ वटा स्थानिय तहमा जनप्रतिनिधि साथ गाउँ पुग्नुपर्ने कर्मचारीहरू सेवा सुविधा आदिको विभिन्न माग गदै खटाएको ठाउँमा नजादाँ सेवा प्रवाह प्रभावित बनिरहेको छ । संक्रमणकालीन अवस्थामा स्थानिय तहमा निरन्तर सेवा प्रवाह गराउन सरकारले ७४४ स्थानिय तहमा प्रशासनिक सङगठन तथा कर्मचारी व्यवस्थापन सम्बन्धी आदेश २०७४ जारी गरेको थियो । ०७४ असार ५ मा राजपत्रमा प्रकासित भई सरकारले कार्यान्वयनमा ल्याउन खोजेपनि व्यवहारिक हिसाबमा भने अझ कार्यान्वयन हुन सकिरहेको छैन ।स्थानिय विकास मन्त्रालयका सचिव दिनेश थपलियाले अहिलेसम्म जम्मा ४ हजार कर्मचारी स्थानिय तहमा खटिएको अन्नपूर्णलाई जानकारी दिनु भयो । स्थानिय तहको कार्यकारी प्रमुखको जिम्मेवारी जेष्ठताको आधारमा दिनु पर्ने ट्रेड युनियनको माग छ । तर त्यो स्थानिय तहमा नजान बहाना बाजी मात्रै भएको सचिव थपलियाले बताउनु भयो । खरिदार, सुब्बा र अधिकृत स्तरका धेरै जसो कर्मचारी भने थप सुविधा सहित स्थानिय तहमा जाने मनसायमै देखिन्छन् । तर त्यसरी थप सेवा सुविधा दिन नहुने प्रशासन विद्को तर्क छ । 'संघीयता कार्यान्वयनमा सहयोग गर्नुपर्ने कर्मचारी बढुवा र थप सुविधा खोज्नु सरकारलाई असहयोग गर्नु हो । बढुवाका साथै थप सुविधा माग्नु कुनै हालतले सुहाउँदो कुरा होइन । त्यस्ता कर्मचारीलाई ऐन अनुसार कारर्वाही गर्नु पर्छ ।' पूर्व सचिव रामेश्वर खनाल बताउनु हुन्छ । सो आदेशमा स्थानिय तहका महानगर, नगरपालिका, गाउँपालिका र वडाहरुमा प्रशासनिक साथै खानेपानी स्वास्थ्य, शिक्षा, कृषि, पशु, बन तथा प्राविधिक तर्फ इन्जिनियर तथा सव इन्जिनियर रहने व्यवस्था छ । स्थानिय तहमा जेष्ठताको आधारभन्दा प्रशासनिक तहको उच्च व्यक्तिले नै नेतृत्व समाल्ने व्यवस्था गरिएको छ । तर त्यो व्यवस्थाले जेष्ठ कमचारीहरु तल्लो तहमा बसेर काम गर्न नसक्ने हुँदा स्थानिय तहमा खटिन गाह्रो परिरहेको ढकालको तर्क छ । सो गठन आदेशमा स्थानिय तहको नियमित कार्य सञ्चालनका लागि जिल्ला समन्वय समितिको स्थानिय विकास अधिकारी र स्थानिय तहको कार्यकारी अधिकृत संघीय मामिला तथा स्थानिय विकास मन्त्रालय मार्फत् तोकिने भनिएको छ । त्यस्तै जिल्लाभित्रका अन्य कार्यालयका कर्मचारीहरु जिल्ला कर्मचारी व्यवस्थापन समितिले खटाउने अधिकार दिएको छ । सो बाहेक विभिन्न सेवामा रहेका कर्मचारीलाई सामान्य प्रशासन मन्त्रालयले सम्बन्धित मन्त्रालय मार्फत् स्थानिय तहमा खटाउने छ ।जिल्ला कर्मचारी व्यवस्थापन समिति प्रमुख जिल्ला अधिकारीको संयोजकत्वमा रहने व्यवस्था छ । तोकिएको स्थानमा नजाने कर्मचारीलाई स्पष्टिकरण सोध्ने सम्मको अधिकार प्रदान गरिएको छ । स्थानिय तहमा खटिने कर्मचारीहरु विभिन्न सर्त राख्दै आएकाले सो व्यवस्था कार्यान्वयनमा समस्या उत्पन्न भएको हो । ट्रेड युनियनका अध्यक्ष ढकाल चाहिँ गठन आदेशमा पनि न्यायोचित रुपमा खटनपटनको व्यवस्था नभएकाले कर्मचारीहरु स्थानिय तहमा जान नचाहेको बताउनु हुन्छ । तर, राजनीतिक संरक्षणको आडमा स्थानिय तहमा अवसर नभएको भन्दै काठमाडौंमा मात्रै बस्दा संघीयता कार्यान्वयनमै समस्या बन्ने प्रशासनविद् भट्टको भनाइ छ।"
"मन्त्रालय बाँडफाँटमा सहमति : १३ कांग्रेस, ९ माओवादी","काठमाडौं : सरकार गठनको झण्डै डेढ महिनापछि सत्तारुढ दल कांग्रेस र माओवादी केन्द्रबीच मन्त्रालय संख्या र नाम बाँडफाँडमा सहमति भएको छ। प्रधानमन्त्री शेरबहादुर देउवा र माओवादी केन्द्रका अध्यक्ष पुष्पकमल दाहाल प्रचण्ड सहित दुई दलका शीर्ष नेताबीच मंगलबार बालुवाटारमा भएको छलफलमा मन्त्रालयको संख्या र कसले कुन मन्त्रालय लिने भन्ने सहमति जुटेको हो। राष्ट्रिय जनता पार्टी (राजपा)सँग बुधबार बिहान छलफल गरिसकेपछि मात्र मन्त्रालय विस्तार गर्ने सहमति दुई दलबीच भएको छ। कांग्रेस नेता रमेश लेखकका अनुसार कांग्रेसले १३ र माओवादी केन्द्रले ९ मन्त्रालय लिने सहमति भएको छ। बाँकी ६ मन्त्रालय फोरम लोकतान्त्रिक, राप्रपासहित साना दललाई दिने सहमति भएको हो। १३ वटा मन्त्रालय भागमा परेको कांग्रेसबाट तीन जना मन्त्रीले यसअघि नै पदभार ग्रहण गरिसकेका छन्। कांग्रेसले भौतिक पूर्वाधार, सिंचाई, खानेपानी, कानुन मन्त्रालय लिने सहमति भएको छ। कांग्रेसबाट गोपालमान श्रेष्ठले उपप्रधानसहित शिक्षा र कानुन, ज्ञानेन्द्रबहादुर कार्कीले अर्थ र फरमुल्लाह मन्सुरले श्रम तथा रोजगार मन्त्रालयको जिम्मा लिइसक्नुभएको छ। अर्को सत्ता साझेदार माओवादी केन्द्रले ९ मन्त्रालयको जिम्मेवारी पाउँदैछ। माओवादी केन्द्रले ऊर्जा, कृषि, आपूर्ति मन्त्रालय लिने भएको छ। माओवादी केन्द्रबाट उपप्रधानसहित परराष्ट्रमा कृष्णबहादुर महरा, गृहमन्त्रालयमा जनार्दन शर्मा र सहरी विकास मन्त्रालयको प्रभु साहले जिम्मेवारी सम्हालिसक्नुभएको छ। उपप्रधानसहित स्थानीय विकास मन्त्रालयको नेतृत्व सम्हालिसक्न भएका फोरम लोकतान्त्रिकका अध्यक्ष विजय गच्छदारले थप दुई मन्त्रालय मागे पनि मन्त्रालयको टुंगो लागि नसकेको स्रोतको दाबी छ। सरकारलाई समर्थन दिएको राप्रपालाई कतिवटा र कुन मन्त्रालय दिने भन्ने टुंगो लागि नसकेको स्रोतले बतायो। संविधान संशोधनमा सहयोग गर्ने भए राप्रपालाई सरकारमा सहभागी गराउने, नभए विकल्प सोच्नुपर्र्नेमा कांग्रेस र माओवादी केन्द्र पुगेकाले हाललाई राप्रपालाई दिने मन्त्रालय प्रधानमन्त्री आफैँले राखेर मन्त्रिपरिषद् विस्तार गर्ने समझदारी भएको स्रोतले बतायो। फोरम लोकतान्त्रिकले माओवादी केन्द्रका अध्यक्ष पुष्पकमल दाहाल नेतृत्वको सरकारको अन्तिम चरणमा करिब २५ दिन मात्र मन्त्री बनेका नेताहरुलाई नै सरकारमा पठाउने तयारी गरेको उक्त पार्टीका नेता रामजनम चौधरीले जानकारी दिनुभयो। कांग्रेस र माओवादी केन्द्रबीच साना दललाई बढीमा दुई मन्त्रालय दिने सहमति भएपनि कुन मन्त्रालय र कुन दललाई दिने भन्ने टुंगो लाग्न सकेको छैन। दुई दलबीच मन्त्रालयको नाम र संख्यामा सहमति जुटेसंगै मन्त्री छान्ने तयारी पनि तिब्र भएको छ। कांग्रेस र माओवादी केन्द्रबीच संख्या र मन्त्रालयमा सहमति जुटेपनि राजपासँग बुधबार बिहान छलफल गर्ने र त्यसपछि मात्र मन्त्रिपरिषद विस्तार गर्ने सहमति भएको छ। राजपासँग संविधान संशोधन लगायत समसामयिक छलफल गर्ने निर्णय भएको छ, कांग्रेस नेता लेखकले भन्नुभयो। स्रोतका अनुसार राजपालाई सरकारमा सहभागिता जनाउनका लागि कांग्रेस र माओवादी केन्द्रले संयुक्त रुपमा आग्रह गर्न उक्त बैठक बोलाइएको हो। राजपासँग प्रतिनिधिसभा र प्रदेशको संख्या निर्धारण गर्न क्षेत्र निर्धारण आयोग गठनबारे पनि छलफल हुनेछ। प्रमुख प्रतिपक्षसँग पनि छलफल गरी क्षेत्र निर्धारण आयोग अबिलम्व गठन गर्ने सहमति भएको छ, लेखकले भन्नुभयो।"
एमाले सत्तामा आए देश टुक्रिन्छ : श्रेष्ठ,"काठमाडौं : संघीय समाजवादी फोरम नेपालका सहअध्यक्ष राजेन्द्र श्रेष्ठले एमाले अध्यक्ष केपी शर्मा ओली र सिके राउत एउटै सिक्काका दुई पाटा भएको आरोप लगाएका छन्। मंगलबार रिपोर्टर्स क्लब नेपालले आयोजना गरेको साक्षात्कारमा बोल्दै सहअध्यक्ष श्रेष्ठले यस्तो आरोप लगाउनु भएको हो। सिके राउत र केपी ओली एउटै सिक्काका दुई पाटा हुन्, एमाले सत्तामा आए देश टुक्रिन्छ, नेता श्रेष्ठले भन्नुभयो, एमालेले अहिले डबल स्ट्याण्ड देखाइरहेको छ, शान्तिपूर्ण निकासको बाधक एमाले हो। क्लबको साक्षात्कारमा बोल्दै उहाँले एमाले यो युगकै सबैभन्दा प्रतिगामी पार्टी भएको समेत आरोप लगाउनु भएको छ। राप्रपाले समेत संविधान संशोधन प्रस्तावमा समर्थन गर्ने प्रतिबद्धता जनाइसकेको अवस्थामा एमालेले संशोधनलाई रोक्ने प्रयास गरिरहेको छ, श्रेष्ठले भन्नुभयो, एमाले यो युगकै सबैभन्दा प्रतिगामी पार्टी हो। नेता श्रेष्ठले कुनै पनि पार्टीले अहिलेसम्म हिन्दी भाषालाई राष्ट्रिय भाषा बनाउनुपर्छ भनेर माग नगरेको दाबी गर्दै भन्नुभयो, म पनि पार्टीको प्रतिनिधित्व गरेर विभिन्न वार्तामा सहभागी भएको छु, आजसम्म कुनै पनि पार्टीले हिन्दी भाषालाई राष्ट्रिय भाषा बनाउन माग गरेका छैनन्।"
कांग्रेस र माओवादीबीच मन्त्रिपरिषद् विस्तारका विषयमा छलफल,"काठमाडौं : सत्तारुढ दल नेपाली कांग्रेस र नेकपा (माओवादी केन्द्र) का शीर्ष नेताको बैठक मंगलबार साँझ प्रधानमन्त्री निवास बालुवाटारमा सम्पन्न भएको छ। बैठकमा सरकार सञ्चालन, मन्त्रालयको बाँडफाँड र मन्त्रिपरिषद विस्तारका विषयमा छलफल भएको छ। बैठकले थप छलफल गरेर छिट्टै मन्त्रिपरिषद् विस्तार गर्ने समझदारी गरेको छ। बुधबार पुनः नेताको बैठक बसेर मन्त्रिपरिषद्का सदस्यको टुंगो लगाउने निर्णय भएको माओवादी नेता वर्षमान पुनले जानकारी दिनुभयो। बैठकमा प्रधानमन्त्री शेरबहादुर देउवा, पूर्वप्रधानमन्त्री एवं माओवादी केन्द्रका अध्यक्ष प्रचण्ड, उपप्रधानमन्त्री कृष्णबहादुर महरा, गृहमन्त्री जनार्दन शर्मा, बिमलेन्द्र निधि र रमेश लेखकलगायत सहभागी हुनुहुन्थ्यो।"
प्रचण्डलाई पोलिटब्यूरो सदस्यले बुझाए गोप्यपत्र,"काठमाडौ: नेकपा माओवादी केन्द्रका पोलिटव्यूरो सदस्य तथा निबर्तमान धनकुटा इन्चार्ज हेमराज भण्डारीले सात सय ४४ स्थानीय तहमा छायाँ सरकार गठन गर्न लिखित सुझाव दिनु भएको छ । केन्द्रीय सचिवालयको विस्तारित बैठकमा आफू सहभागि नहुनु भएका भण्डारीले एक नम्बर प्रदेशका इन्चार्ज गोपाल किराँती मार्फत अध्यक्ष पुष्पकमल दाहाल प्रचण्डलाई लिखित सुझाव दिनु भएको हो । अन्नपूर्णलाई प्राप्त लिखित सुझावमा सात सय ४४ वटा स्थानीय तहमा छायाँ सरकार गठन गरी सुशासन कायम राख्न,भ्रष्टाचार बिरुद्ध खवरदारी गर्न,जनताका समस्या उठाउन र समाधान गर्न जनपक्षीय कामहरु गराउन,स्थानीय तहमा गएको अधिकार बारे जनतालाई सचेतना फैलाउन,निर्वाचित जनप्रतिनिधिहरुलाई सहयोग,खवरदारी र सचेत गराउन माग गरिएको छ । बैज्ञानिक समाजवादको निम्ति समाजवादी आधार तयार गर्दै अगाडि जाने पार्टीको नीति हुनु पर्ने,पार्टीलाई यथाशिघ्र महाधिवेशनको प्रक्रियामा लैजानु पर्ने माग गरिएको छ । स्थानीय तहको निर्वाचनमा धनकुटामा पार्टीले पराजय भोग्नु परेको जिम्मेवारी लिदै राजीनामा दिनु भएको थियो । आफूले राजीनामा दिएका कारण बैठकमा उपस्थिति नभएको उहाँले एक नम्बर प्रदेशका इन्चार्ज गोपाल किराँतीलाई जानकारी गराउनु भएको छ । पार्टी मुख्यालय पेरिसडाँडामा जारी केन्द्रीय सचिवालयको बैठकमा भण्डारीले प्रचण्डलाई बुझाएको पत्र बैचारिक र राजनैतिक रुपमा तत्काल गर्नु पर्ने कामहरु १ बिचारधारात्मक (बैचारिक) राजनैतिक कार्यदिशा सहि हुनु वा नहुनुले नै सबै कुराको फैसला गर्दछ भन्ने माक्र्सवादको मूल प्रस्तावनालाई गम्भीर रुपले आत्मसात गर्न जरुरी छ । मुख्य कुरा बिचारधारा र राजनीति नै हो । बिचारको तागतलाई भौतिक शक्तिमा बदल्ने संगठन मार्फत हो तर आज पार्टीको संक्रमणकालीन कार्यदिशा बारेको बुझाइमा गंम्भीर बिबिधता पाइन्छ । जनवादी क्रान्तिका बाँकी कार्यभार पूरा गरी समाजवादको आधार तयार गर्ने त भनियो तर बाँकी कार्यभार के के गरेपछि पूरा हुन्छ ? समाजवादको आधार के के गरेपछि र कसरी तयार हुन्छ ? त्यसको तयारी र स्पष्ट योजना के हो ? भन्ने बिषयको बुझाइको एक रुपता जरुरी छ । २वर्ग समाज कायम रहदासम्म वर्गसंघर्ष कायम रहन्छ । वर्ग संघर्षमा अनिवार्य बल प्रयोगको मान्यता बारे कुनै भ्रम रहनु हुँदैन । चुनाव,प्रतिस्पर्धा,सरकार भन्ने बित्तिकै पार्टी भित्र वर्ग र वर्ग संघर्षको मान्यतालाई बिर्सदै जाने गल्ती हुन थालेको छ । समाजवादी क्रान्तिको आधार निर्माण र तयारीमा प्रतिस्पर्धा र सशस्त्र बिद्रोह दुवै तयारीलाई सँगसँगै अगाडि नबढाई पार्टीको सर्वहारा वर्गीय उत्तरदायित्वलाई पूरा गर्न संभव हुँदैन । किनकी हामी निरन्तर क्रान्तिका पक्षधर हौ । ३ पार्टी माथि कुन वर्गको स्वामित्व छ भन्ने कुरा सबभन्दा महत्वपूर्ण सवाल हो । आज पार्टी भित्र वर्ग प्रतिबद्धतामा आएको गम्भीर स्खलनको क्रमलाई नरोक्ने हो भने पार्टीको औचित्य माथि नै गम्भीर प्रश्न चिन्ह खडा हुनेछ । विगतमा हाम्रो पार्टीको राजनैतिक मुद्दाको श्रेष्ठताका कारण जनताले हामीलाई पुरस्कृत पनि गरेकै हो । तर सधै त्यहि मुद्दा र एजेण्डाकै कारण निरन्तर पुरस्कृत हुने कुरा संभव पनि होइन । एकपटक प्रथम भएर वा राजनैतिक श्रेष्ठता हासिल गरेर पुग्दैन । राजनैतिक,बैचारिक,व्यवहारिक र कार्यक्रमिक रुपमा लगातार श्रेष्ठता हासिल गर्ने तर्फ हामी सबैको ध्यान केन्द्रीत हुन जरुरी छ । ४आज पार्टीको गति न त हासको चाल,न त कुखुराको चाल जस्तो भएको छ । पार्टीले अव स्पष्ट रुपमा हाम्रो कार्यदिशा बैज्ञानिक समाजवाद स्थापना गर्ने हो भनेर किटान गर्न जरुरी छ । तव मात्रै पार्टीका सम्पूर्ण कार्यनीति,कार्यक्रम,संगठनात्मक प्रणाली,संरचना,नेतृत्व र संस्कृति समाजवाद अनुकुल बन्न संभव छ । सामन्तवादी संस्कृतिमा रुमल्लिएर समाजवादी मूल्य स्थापित गर्नु असंभव कुरा हो । अव हामीले विगतको गौरवपूर्ण इतिहासको गोलचक्करमा मात्र रमेर आफनो दायित्व पूरा गर्न सक्दैनौ । बरु २१ औ शताब्दीको समाजवाद कसरी स्थापित गर्न सकिन्छ ? त्यसको स्वरुप कस्तो हुने ? समाजवादसम्म पुग्न कस्तो पार्टी,कस्तो नेतृत्व प्रणाली,कस्तो संगठनात्मक स्वरुप आवश्यक हुन्छ ? बृहत र गम्भीर बहस जरुरी छ । बैज्ञानिक समाजवादको निम्ति समाजवादी आधार तयार गर्दै अगाडि जाने पार्टीको नीति हुनुपर्दछ । ५पार्टीको नयाँ राजनीतिक कार्यदिशा बैज्ञानिक समाजवादको स्थापना गर्ने कार्यदिशाको संश्लेषणसहितको बैचारिक निर्माण गर्न र नयाँ बिचार संश्लेषणको निम्ति पार्टीलाई यथाशिघ्र महाधिवेशनको प्रक्रियामा लैजान जरुरी छ । टाउकोमा रोग लागेको बिरामीलाई खुट्टामा मल्हम लगाएर रोग निको हुन सक्दैन । तसर्थ पार्टीका सबै समस्याको समाधानको सुत्रपात बैचारिक र राजनैतिक दिशा स्पष्ट गरेर मात्र संभव छ । जसको निम्ति पनि महाधिवेशनको बहृत बहसमा पार्टीलाई लैजानु पर्ने आवश्यकता छ । संगठनात्मक रुपमा तत्काल गर्नु पर्ने कामहरु १पाटीृलाई जनआधारित सर्वहारा अग्रदस्ता बनाइ राख्न पार्टी सञ्चालनको स्पष्ट बिधि,प्रक्रिया र पद्धति लागू गर्न जरुरी छ । जनता र पार्टी कमिटिीद्धारा नियन्त्रित र निर्देशित पार्टी र नेतृत्व बनाउने ? वा बलियो नेताद्धारा नियन्त्रित,निर्देशिक र परिचालित पार्टी बनाउने ? संगठनात्मक रुपमा तलैबाट जनताको व्यापक संगठनात्मक तागतको बलमा मात्र बलियो,व्यवस्थित,संस्थागत र अनुशासित पार्टी निर्माण संभव छ । पार्टी प्रणालीलाई सस्थागत र व्यवस्थित बनाउनु आजको मुख्य चुनौती हो । स्थानीय तहको निर्वाचनले वडा र टोलसम्म संस्थागत पार्टी निर्माणको निम्ति बलियो आधार प्रदान गरेको छ । जसरी बलियो अनुशासित फौज र हतियार विना युद्ध जित्न सकिदैन,त्यसरी नै बलियो,संस्थागत र प्रतिबद्ध संगठनात्मक (बल) तागत विना निर्वाचन पनि जित्न सकिदैन भन्ने तथ्यलाई आत्मसाथ गर्न जरुरी छ । २ आज पार्टी आफनै तौलले थिचिएको छ । चार हजार भन्दा माथिको (केन्द्रीय समिति ) महाधिवेशन आयोजक समिति धान्न नसकेर पार्टी थिलथिलो भएको छ । तसर्थ संगठनात्मक बिधि,प्रक्रिया र संरचना विकास गर्न पनि तत्काल अव राष्ट्रिय महाधिवेशनको मिति तय गरी पार्टीलाई महाधिवेशनकै प्रक्रियाबाट संस्थागत र व्यवस्थित गर्नु जरुरी छ । महाधिवेशन अहिलेको अनिवार्य आवश्यकता हो । ३पार्टीको पहल र अगुवाईमा सिंहदरवारलाई गाउँनगरसम्म पुरयाऔ स्थानीय तहको निर्वाचन मार्फत । तर अव पार्टी भित्र पनि पेरिसडाँडा र लाजिम्पाटलाई पनि गाउँ गाउँसम्म पुरयाउन जरुरी छ । गाउँ नगरमामा हजारौ प्रचण्डहरु उत्पादन गर्ने योजनाबद्ध तयारी विना पार्टीले तलैबाट राजनैतिक पहल कदमी लिन सक्दैन । तसर्थ गाउँ नगरमा पेरिसडाँडा र लाजिम्पाटलाई पुरयाउन जरुरी छ । ४हामी संघीय संरचनामा गइसकेको र अधिकारसम्पन्न स्थानीय तह पनि निर्माण भइसकेको अवस्थामा अव जिल्लाको संरचना अनावश्यक बन्न गएको छ । तसर्थ पार्टीका सबै ७५ वटै जिल्ला कमिटीहरु बिघटन गर्नुपर्छ । केवल केहि समयको निम्ति जिल्ला सम्पर्क समिति वा समन्वय समितिको रुपमा सानो इकाई राखेर बाँकी सबै जनशक्ति स्थानीय तह र प्रदेशको कार्यकारी समितिमा समायोजन गर्नु जरुरी छ । यदि अव पनि जिल्ला पार्टी कमिटी कार्यकारी रहिरहने हो भने स्थानयि तह गाउँ नगरसँग नराम्रोसँग अन्तरबिरोधमा फस्न सक्ने खतरालाई वेलैमा सतर्क हुनु जरुरी छ । संविधानत नै जिल्ला कार्यकारी नरहने र केवल स्थानीय तह गाउँ पालिका र नगरपालिका कार्यकारी अधिकार सम्पन्न हुने व्यवस्था लागू भएकोले जिल्ला कमिटीहरु भंग वा बिघटन गर्नु जरुरी छ । ५पार्टीका सबै तहका अस्तव्यस्त केवल औपचारिकतामा सीमित,भद्रगोल र निष्प्रभावी,भद्दा पार्टी कमिटीहरु तत्काल बिघटन गरी पार्टी संगनात्मक कमिटी प्रणाली व्यवस्थित गर्न आजसम्मको संगठनात्मक संरचनामै आमूल परिवर्तन जरुरी छ । तत्काल तलैबाट सस्थागत पार्टी निर्माण गर्न गाउँपालिका र नगरपालिका कमिटीका सम्मेलनहरु यथाशिघ्र गर्नु जरुरी छ । पार्टी पुननिर्माण,सुदृढीकरण र संस्थागत गर्ने प्रक्रिया शुरु गर्न तुरुन्तै वडा,गाउँपालिका र नगरपालिकाका सम्मेलनहरुका मिति तय गरौ । संघर्ष,संयुक्त मोर्चा,स्थानीय तह परिचालन र आगामी निर्वाचनको तयारीको निम्ति गर्नु पर्ने कामहरु सात सय ४४ वटै स्थानीय तह गाउँपालिका नगरपालिका र वडासम्म छायाँ सरकार गठन गरी सुशासन कायम राख्ने,भ्रष्टाचार बिरुद्ध खवरदारी गर्न,जनताका समस्याहरु उठान र समाधान गर्न,जनपक्षीय कामहरु गराउन,स्थानीय तहमा गएको अधिकारबारे आम जनतामा सचेतना फैलाउन,निर्वाचित जनप्रतिनिधिहरुलाई सहयोग,खवरदारी र सचेत गराउन आदि काम गर्ने गरी तत्काल स्थानीय तह चुनावका उम्मेदवार (हारेका)कै १नेतृत्वमा छायाँ सरकार निर्माण गर्नु पर्ने, स्थानीय तहमा संयुक्त मोर्चा निर्माण गरी स्थानीय प्रतिपक्षीय भूमिका निर्वाह गर्ने । २प्रदेशसभा निर्वाचन र संघीय संसदको निर्वाचनको तयारीको निम्ति सबै सात वटै प्रदेशमा प्रादेशिक निर्वाचन घोषणापत्र तयारी गर्ने । मतदाता नामावली संकलन र फोटो खिचाउने कार्यलाई प्राथमिकतामा कार्यान्वयन गराउने । निर्वाचन क्षेत्र निर्धारण आयोग गठन तत्काल गर्न सरकारलाई दबाब दिने । प्रदेश र संघीय संसदमा उम्मेदवार हुने व्यक्तिहरु बारे समयमै छलफल र तयारी अगाडि बढाउने । ३ सात सय ४४ वटै स्थानीय तहको निर्वाचनको मोर्चामा गएका सबैलाई पार्टीले प्रमाणपत्र उपलब्ध गराउनु पर्ने । निर्वाचनमा हारेका उम्मेदवारहरुलाई प्रेरणा,उर्जा र सहानुभुति दिइ मनोबल बढाउने कार्यक्रम सञ्चालन गर्ने । खास खास सामारिक महत्वका स्थानमा उम्मेदवार बनेकाहरुलाई मुख्य नेतृत्वकै टिमबाट सहानुभुति उत्साह र बधाई दिन फोन सम्पर्क वा भेटघाटको कार्यक्रम तय गर्ने । ४स्थानीय तह निर्वाचनमा बिजयी भएका उम्मेदवारहरुको निम्ति पार्टीले व्यवस्थित कार्ययोजना,निर्देशन दिइ काम गर्ने मेसो नजानेर निराश हुने खतरा वा गल्ती गर्नु भन्दा अगाडि नै सचेत गर्ने कार्यक्रम निर्माण गर्नु पर्ने । माओवादी केन्द्रका उम्मेदवारहरुले जितेका स्थानहरुमा अरु पार्टी भन्दा फरक मूल्य,मान्यता,कार्यशैली र नीति अपनाउँदा नयाँपन दिने गरी देशैभरी एकरुपता कायम गर्न नमूना कार्यक्रम सञ्चालन गर्ने । जसको निम्ति देशैभरीबाट स्थानीय तहमा निर्वाचित प्रमुख,उपप्रमुख र वडा अध्यक्षसम्मको राष्ट्रिय भेला गरी स्थानीय तह सञ्चालन निर्देशिका निर्माण गरिनु पर्दछ । ५पार्टी केन्द्र र सात वटै प्रदेश स्तरमा स्थानीय तह परिचालन बिभाग गठन गरी सबै तहमा भएका कामहरुको नियमित अनुगमन गर्ने,केन्द्रमा केन्द्रीय स्थानीय तह बिभाग गठन गरी जनप्रतिनिधिसँग समन्वय,सहयोग र दिशा निर्देश गर्ने । ६श्रावण मसान्तसम्ममा सबै सात सय ४४ वटै स्थानीय तहको बैठक बसाई निर्वाचन भएका स्थानीय तहको बृहत समीक्षा प्रतिवेदन तयार गर्ने । २ नम्बर प्रदेशको बाँकी स्थानीय तह निर्वाचनमा पार्टीको मुख्य शक्ति र नेतृत्व केन्द्रीत गर्नु पर्ने । ७ १० बर्षे महान जनयुद्धका पहलकर्ता नेताहरु मोहन बैद्य नेतृत्वको पार्टी,बिप्लव नेतृत्वको पार्टी र बाबुराम भट्टराईको समूहसँग गम्भीर बहस र छलफलसहित सहकार्य,मोर्चावन्दी र पार्टी एकताको पहल अगाडि बढाउनु पर्ने । त्यस्तै अन्य प्रगतिशिल र मुद्दा मिल्ने पार्टी समूहहरुसँगको छलफललाई परिणाम मुखी बनाउँदै बृहत संयुक्त मोर्चा निर्माणको पहल स्थानीय,प्रदेश र केन्द्रसम्म अगाडि बढाउनु पर्ने ।"
अन्तर्घातको आरोपमा १७ जनालाई एमालेको कारवाही,"बैतडी: नेकपा एमाले बैतडीले स्थानीय तहको निर्वाचनमा जिम्मेवार पदमा बसेर पार्टीलाई अन्तर्घात गर्ने १७ जनालाई साधारण सदस्यसमेत नरहने गरी निष्काशनको कारबाही गरेको छ। सोमबार राति सम्पन्न एमाले जिल्ला कमिटी बैतडीको १९ औँ पूर्ण बैठकले जिल्ला कमिटी सदस्य नरेन्द्र भट्ट, प्रकाश सावद, जानकी भाट, भगिरथ कुँवर, राजेश्वरी कुँवर, कृष्ण सावद, प्रदीप बोहरा सुबोध, दलबहादुर ऐर, नागी धानुक, तस्बिर बोहरालाई साधारण सदस्यतासमेत नरहने गरी कारबाही गरेको जिल्ला सचिव, लीलाधर भट्टले जानकारी दिनुभयो। यस्तै, पूर्व अञ्चल सल्लाहकार सदस्य नरबहादुर विष्ट, पूर्व जिल्ला उपसचिव मोहन बराल, जिल्ला सल्लाहकार शंकरसिंह भाट, पार्टी स्कूल विभाग सदस्य लोकराज भट्ट, अखिल नेपाल महिला सङ्घका जिल्ला कोषाध्यक्ष चन्द्रकला सावद, जिल्ला सदस्य उत्तरा अवस्थी र शिक्षक संगठन सहसचिव गणेश बोहरालार्ई समेत कारबाही गरिएको उहाँले बताउनुभयो। बैठकले निर्वाचनको समीक्षा गर्दै जिम्मेवारीमा बसेर पार्टीलाई अन्तर्घात गर्नेहरुलाई पार्टीको साधारण सदस्यतासमेत नरहने गरी कारबाही गर्ने र सोभन्दा तलसम्म पनि पार्टीविरुद्ध काम गर्ने नेता कार्यकर्ताको छानबिन गर्न प्रत्येक पालिका प्रमुखको अध्यक्षतामा बैठक बसाएर वडास्तरबाट निर्णय गरी साउन १५ गतेभित्र जिल्लामा पठाउने निर्णयसमेत गरेको छ। यसैबीच, बैठकले गोरखबहादुर चन्द (पञ्चेश्वर) र कर्णबहादुर कँुवर (पुरचौडी)लाई जिल्ला कमिटीमा मनोनयन गरेको छ ।रासस"
एमालेले आफ्ना स्थानीय जनप्रतिनिधिलाई प्रशिक्षण दिने,"काठमाडौं : नेकपा एमालेले स्थानीय तहमा निर्वाचित आफ्ना जनप्रतिनिधिलाई प्रदेशस्तरमा अभिमुखीकरण कार्यक्रम गर्ने भएको छ । एमाले केन्द्रीय सचिवालयको मंगलवार बसेको बैठकले प्रदेश नं १ मा साउन २३ र २४, ३ मा साउन २७ र २८, ४ मा साउन २७ र २८, ५ मा साउन १० र ११ गते, ६ मा साउन २९ र ३० गते र ७ मा साउन ७ र ८ गते अभिमुखीकरण कार्यक्रम तय गरेको हो । केन्द्रीय कार्यालय धूम्बाराहीमा सम्पन्न बैठकले यसअघि सम्पन्न स्थायी समितिले निर्णय गरेबमोजिम पहिलो र दोस्रो चरणको स्थानीय तह निर्वाचनबाट निर्वाचित जनप्रतिनिधिका लागि प्रदेशस्तरमा आयोजना गरिने दुई दिवसीय अभिमुखीकरण कार्यक्रमको मिति र विषय तय गरेको हो । अभिमुखीकरणमा नगरपालिकाका प्रमुख तथा उपप्रमुख, गाउँपालिकाका अध्यक्ष तथा उपाध्यक्ष, अध्यक्षउपाध्यक्षमध्ये कुनै एक मात्रमा विजय भएको तहबाट थप एक निर्वाचित वरिष्ठतम वडाध्यक्ष, प्रमुखउपप्रमुख तथा अध्यक्षउपाध्यक्ष नभएका तहबाट दुई वरिष्ठतम वडाध्यक्ष सहभागी हुनेछन् । यस्तै पार्टीका जिल्ला कमिटीका अध्यक्ष, स्थानीय निकाय विभाग प्रमुख र प्रदेशका संगठन कमिटीका स्थानीय निकाय विभाग प्रमुख, जिल्ला इञ्चार्ज र सम्बन्धित प्रदेशका व्यवस्थापिकासंसद्का सदस्यले पनि भाग लिनेछन् । अभिमुखीकरणमा स्थानीय तहको वित्त व्यवस्थापन, विकास निर्माण, स्रोत परिचालन, कानुनी प्रबन्धलगायत राजनीतिक दायित्वका बारेमा विषय विज्ञसहित पार्टी नेताहरूले प्रशिक्षण दिने एमालेका सचिव एवम् प्रचार तथा प्रकाशन विभाग योगेश भट्टराईले आज जारी गरेको विज्ञप्तिमा जनाइएको छ । रासस"
सहायक जिशिअलाई कार्यकक्षमै नासुले चप्पलले गालामा पिटे,"जनकपुरधाम : अवैद्य निजी विद्यालयलाई कारबाही किन गरेको भन्दै जिल्ला शिक्षा कार्यालय धनुषाका सहायक जिल्ला शिक्षा अधिकारीलाई कार्यालयकै नायब सुब्बाले चप्पलले कुटपिट गरेका छन्। सहायक जिल्ला शिक्षा अधिकारी मेहीलाल यादवलाई सोही कार्यालयमा विद्यालय प्रशासन फाँटमा कार्यरत नासु अनिलकुमार रायले बिना दर्ता संचालनमा रहेको विद्यालयलाई किन कार्वाहीको लागि पत्र काटेको भन्दै गालीगलौज गर्दै कार्याकक्षमै सोमबार झापड र चप्पलले हानेका हुन्। कार्यालयका अन्य कर्मचारीहरु सो ठाउँमा उपस्थित रहेको अवस्थामा रायले सहायक जिशिअ यादवलाई कुटपिट गरे पनि उनलाई हालसम्म कुनै कारबाही भएको छैन्। बिना दर्ता नै अवैद्य रुपमा सञ्चालनमा रहेका निजी विद्यालयलाई नियन्त्रण गर्न यादवको संयोजकत्वमा सात सदस्यीय टोली गठन गरी असार २५ गतेदेखि जनकपुर नगरक्षेत्रका विभिन्न विद्यालयमा अनुगमन गरिएको हो। जस अन्तर्गत आइतबार सम्ममा ३३ वटा निजी विद्यालयमा अनुगमन गरी बिना दर्ता र बिना कुनै पूर्वाधार सञ्चालनमा रहेका १२ वटा विद्यालयलाई बन्द गर्न निर्देशन समेत दिइएको हो। तर, यस्ता विद्यालयसंग रकम उठाई जिल्ला शिक्षा कार्यालयकै कर्मचारीले फर्जी संचालन पत्रहरु दिएको जानकारी समेत प्राप्त भएपछि अनुगमन टोलीका संयोजक यादवले अवैद्य विद्यालय संचालनमा जिशिकाका कर्मचारीको मिलोमतो रहेको आशयको प्रतिवेदन तयार गर्ने थाहा पाएपछि कार्यालयका नासु राय आक्रोशित भएका हुन्। नासु रायले ५० हजार रुपैयाँ लिएर बसहियामा संचालित बिना कुनै भौतिक पूर्वाधार र बिना दर्ता संचालनमा रहेको शिवशंकर बोर्डिङ स्कुलको कागजात कानुन संगत रहेको र यसलाई किन बन्द गर्न निर्देशन दिएको भन्दै गालिगलौज गरी कुटपिट गरेका प्रत्यक्षदर्शीले बताएका छन्। यता, यादवलाई कुटपिट गरेका नासु रायमाथि कार्वाही प्रक्रिया अघि बढाउनुको साटो जिल्ला शिक्षा अधिकारी महेन्द्र महतोले दुवै पक्षलाई मिलेर जान भन्दै घटनालाई ढाकछोप गर्ने प्रयास गरेका छन्। मंगलबार जिशिकामा बसेको कर्मचारीहरुको बैठकमा जिशिअ महतोले आफूलाई नै दोषि ठहराउंदै कुटपिट गर्ने कर्मचारी रायलाई नै बचावट गरेको यादवले बताउनुभयो । उहाँले भन्नुभयो, नासु रायको माध्यमले नै अवैद्य विद्यालयबाट जिशिअ महतोले अवैद्य असुली गरिरहेको हुनाले उल्टै कार्वाहीको साटो सहयोगको भाव देखाएका छन्। आफू चार वर्षदेखी जिशिअ धनुषामा कार्यरत रहेको र सो क्रममा यो कार्यालय भ्रष्टाचारी कर्मचारीको अखडा रहेको सम्पूर्ण प्रमाण देखेर पनि कतैबाट सहयोग नपाउँदा निरिह बनेर बसी राखेको यादवले दुखेसो पोख्नु भयो। जिशिकामा प्रत्येक कामकारवाहीको अवैद्य दररेट निर्धारण गरिएको बताउंदै यादवले भन्नुभयो, यहाँ शिक्षकको जिलान्तर सरुवाको दर अढाई देखि ३ लाखसम्म रहेको छ, बालविकासको सवा लाख दर रहेको र निजी विद्यालयलाई बिना कुनै आधार अनुमति दिन ५० हजारमा मोलमोलाई हुने गरेको यादवले सुनाए। कर्मचारी र जिशिअको मिलोमतोमा भ्रष्टाचार बढ्दै गएपनि यसलाई रोक्न खोज्ने वा अवरोध गर्नेलाई ठूलो असुरक्षा रहेको उहाँको भनाइ छ। जिल्लामै सबैभन्दा बढी भ्रष्टाचारी हुने कार्यालयको रुपमा जिशिका रहेको र यसका थुप्रै उजुरी अख्तियार दुरुपयोग अनुसन्धानमा परे पनि हालसम्म कुनै ठोस कारबाही हुन नसक्नुले भ्रष्ट कर्मचारीको मनोबल अझ बढेको कार्यालयका अन्य कर्मचारीहरुले बताए। यता, जिशिअ महेन्द्र महतोले यसप्रकार कर्मचारीकै बीचमा हातपात हुनु दुखद भए पनि यो उहाँहरुको निजी विवादको उपज रहेको बताउनुभएको छ। यो कार्यालयको भित्रको कुरा भएको हुनाले आफूले यसलाई यही मिलाउने र दोषी कर्मचारीलाई शिक्षा ऐनमा उल्लेख भएअनुसारको कार्वाही प्रक्रिया अघि बढाउने महतोको भनाइ रहेको छ।"
उर्जा क्षेत्रमा लगानी बढाउन नर्वेसंग परराष्ट्रमन्त्री महराको आग्रह,"काठमाडौंः उपप्रधान तथा परराष्ट्रमन्त्री कृष्णबहादुर महराले नेपालको उर्जा क्षेत्रमा लगानी बढाउन नर्वेसंग आग्रह गर्नुभएको छ। मंगलवार विहान नेपालका लागि नर्वेजियन राजदूत जिल टोर्मोड पेटरसनसंग भएको शिष्टाचार भेटवार्तामा परराष्ट्रमन्त्री महराले लगानीका लागि आग्रह गर्नुभएको हो। उहाँले भन्नुभयो, संक्रमणकालको अन्त्यसँगै नेपालका लगानीको उपयुक्त वातावरण बन्दै गएको छ, उर्जा क्षेत्रमा निकै सम्भावना रहेकाले यसमा लगानी थप विस्तार गर्नुहोस् ।' उपप्रधानमन्त्री महराले नेपालनर्वेबीच रही आएको सम्बन्ध आगामी दिनमा थप घनिष्ठ बन्दै जाने विश्वास व्यक्त गर्दै नेपालको शान्ति प्रक्रिया तथा भूकम्पका समयमा नर्वेले पुर्याएको सहयोगप्रति धन्यवाद व्यक्त गर्नुभयो। उहाँले स्थानीय तहको निर्वाचन एक प्रदेशमात्र बाँकी रहेको र अन्य बाँकी दुई चरणको निर्वाचन सकिएपछि नेपाल आर्थिक विकासमा केन्द्रित हुने उल्लेख गर्नुभयो। सो अवसरमा नेर्वेका राजदूत पेटरसनले आफ्नो चार वर्षे कार्यकाल सकी फर्कन लागेको जानकारी गराउँदै आगामी दिनमा दुई देशबीचको सम्बन्ध जनस्तरसम्म प्रगाढ हुने विश्वास व्यक्त गर्नुभयो। आफूहरुले ऊर्जा क्षेत्रको लगानीलाई थप विस्तार गर्न चाहेको भन्दै उहाँले नर्वेले गर्दै आएको आर्थिक, सामाजिक र प्रजातान्त्रिक विकासमा निरन्तर सहयोग गर्ने प्रतिवद्धता व्यक्त गर्नुभयो।"
प्रधानमन्त्रीसँग गण्डक र सुस्ता समस्या समाधान गर्न माग,नवलपरासी: गण्डक र सुस्ताका समस्या समाधानसहित नवलपरासी सीमा क्षेत्रको विकासका लागि रकम विनियोजनको मागगर्दै नवलपरासी क्षेत्र नं ६ का सांसद देवकरण जयसवालले प्रधानमन्त्री शेरबहादुर देउवालाई ६ बुँदे ज्ञापन पत्र बुझाउनु भएको छ। प्रधानमन्त्री कार्यालय पुगेर सोमबार सांसद जयसवालले बुझाएको ज्ञापन पत्रमा तराईका पिछडिएका जिल्लाहरुमध्ये नवलपरासीको क्षेत्र नं ६ रहेको भन्दै आब २०७४०७५ मा विनियोजन हुने वार्षिक विकास कार्यक्रममा त्यस क्षेत्रको विकासका लागि रकम छुट्टाउन माग गरिएको छ। गण्डक नहरका कारण वर्षेनी दक्षिणभेग डुबानमा पर्दै आएको भन्दै नहर मर्मत संरक्षणका लागि डिपिआर तयार भइसक्दा पनि काम सुरु नभएकाले तत्काल निर्माण कार्य सञ्चालनको माग गरिएको छ। त्यसैगरी नारायणी नदीका कारण सुस्ता क्षेत्र कटानमा पर्दै आएकोले त्यसको तटबन्धन र ठोकर निर्माणका लागि कम्तीमा १० करोड विनियोजन गर्न अर्थ मन्त्रालयमा सिफारिस गरिदिन ज्ञापन पत्रमा आग्रह गरिएको छ। सुरजपुरास्थित बन्द रहेको विद्युत गृह सञ्चालन र भदौ महिनाभित्र उखुको मूल्य निर्धारण गर्न सम्बन्धीत मन्त्रालयमा निर्देशन गरी किसानका समस्या समाधान गरिदिन तथा रुपौलीयालगायत साविकका ६ गाविसहरुमा अव्यवस्थित रुपमा रहेका जग्गाको व्यवस्थापन गर्न अधिकार सम्पन्न आयोग गठन गर्नका लागि तत्काल पहल गर्न ज्ञापन पत्रमा माग गरिएको छ।
