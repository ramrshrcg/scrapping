शीर्षक,विवरण
आयोगको मनोदशा,"निर्वाचन आयोग वैशाख ३१ को लागि घोषित स्थानीय तह निर्वाचनको सुनिश्चितताको लागि प्रतिबद्ध देखिन्छ । यस क्रममा आयोगले निर्वाचनको लागि आधारभूत पूर्वसर्त मानिने सुरक्षा वातावरणलाई प्रतिकूल असार पार्ने खालका अभिव्यक्ति दिएबापत गृहलगायत अन्य केही मन्त्रीहरूसँग स्पष्टीकरण माग गरेको छ । आचारसंहिता उल्लंघन नगर्न पनि उसले मन्त्रीहरू र खासगरी पार्टी नेताहरूसँग आग्रह गर्दै गएको छ । तर निर्वाचनको वातावरण नबिथोल्न र सबै राजनीतिक दलहरूप्रति समान व्यवहार देखाएको' देखिन निर्वाचन आयोगले पनि तदनुसारको आचरण र चरित्र देखाउन आवश्यक छ । खासगरी निर्वाचन आयोगमा जतिसुकै दक्ष सदस्यहरू भरिए पनि उनीहरूलाई कांग्रेस, एमाले र माओवादीको बिल्ला भिराएर सदस्य बनाइएकाले आफू आबद्ध दलहरूको हित साधनमा आयोगका सदस्यहरू नलाग्लान् त ? प्रश्न स्वाभाविक रूपमा उठ्नेछ । आयोगका सदस्यका मन्तव्य र गतिविधिलाई ती आशंकाको घेरामा राखेर हेरिन्छ । निर्वाचन आयोगमा राजनीतिक प्रतिनिधित्व नपाएको राष्ट्रिय प्रजातन्त्र पार्टी र आयोगबीच अहिले जुहारी चलेको छ । राप्रपाको विधानबाट एकतर्फी रूपमा संवैधानिक राजसंस्था र हिन्दुराष्ट्र' प्रतिको प्रतिबद्धतासम्बन्धी प्रावधानलाई आयोगले एकतर्फी रूपमा हटाएपछि देखा परेको यो तीक्तताले निर्वाचनको लागि अनुकूल वातावरण बनाउन मद्दत पुर्याउँदैन । आयोगले निर्वाचनपछि यसमा समीक्षा गर्ने बताएर मरेपछि औषधी' को आश्वासन या कुनै दलविशेषको मान्यताप्रति संवेदनहीनता देखाएको छ । के ती मुद्दाहरूकै आधारमा मत माग्दै आएको पार्टीको विधानलाई आफूखुसी समय र शैलीमा एकतर्फी रूपमा हटाउने अधिकार आयोगलाई प्राप्त छ ? यदि राप्रपा धर्मनिरपेक्ष र गणतन्त्रात्मक संविधानविपरीत गएको आरोपप्रति आपत्ति छ भने त्यो प्रावधान सच्याउने या कानुनी उपचार खोज्ने पहिलो अधिकार राप्रपाको बन्न जान्छ, बहादुर भवनको हैन । दोस्रो, बाबुराम भट्टराईको नयाँ शक्ति नेपालले र अन्य केही पार्टीहरूले प्रत्यक्ष निर्वाचित राष्ट्रपतिको माग राख्दा त्यसलाई आयोगले संविधानको मान्यताविपरीत भएको नमान्नुले उसले दोहोरो मान्यता राखेको भन्ने अर्थ लाग्नेछ, जनताको मान्यतामा । बाबुराम भट्टराई र कमल थापाप्रतिको व्यवहारमा फरक मापदण्ड र व्यवहार आयोगले अपनाउँदा त्यसले आयोगको निष्पक्षता र न्यायिकतामा प्रश्न उठाउने अवसर दिन्छ । निर्वाचनको तयारी हुँदा आयोग निष्पक्ष बन्नुपर्छ र देखिनुपर्छ । ०६३ पछिको पहिलो निर्वाचन आयोगका प्रमुखले पहिलो संविधानसभाको पूर्वसन्ध्यामा दिएको अभिव्यक्तिलाई अहिलेसम्म एउटा अनियन्त्रित' र आपत्तिजनक अभिव्यक्तिका रूपमा हेरिन्छ । संविधानसभाको निर्वाचन गर्नु अत्यन्त महत्ववपूर्ण दायित्व भएको र त्यसलाई सफल पार्नुपर्ने उनको कथनकै सिलसिलामा यसअघि भएका निर्वाचनले मुलुकको समस्या हल गर्न नसकेको निष्कर्ष पनि उनले सुनाए । के २०१५ देखि २०४८, ०५१, ०५६ का सबै निर्वाचन अर्थहीन सावित भए त ? अझ के ०६५ को संविधानसभाले सबै राजनीतिक समस्या हल गर्यो त ? कुनै पनि निर्वाचनले सबै भावी समस्याको समाधान दिन सक्तैन । तर हरेक निर्वाचन निर्वाचनजस्तै हुनैपर्छ । त्यहाँ सहभागी दलहरूले आयोगबाट समान व्यवहार र न्याय अनि प्रतिस्पर्धाको स्वीकार्य अवसर पाउनुपर्छ । राप्रपाले आयोगको निर्णय जलाएको छ । आयोगलाई त्यसमा समीक्षाको आवश्यकता छ भन्ने लागेमा त्यसको औचित्य निर्वाचन हैन, अहिले स्थापित हुनेछ बढी । त्योभन्दा बढी कुनै दलको विधान फेर्ने र त्यसमा थपघट गर्ने अधिकार आयोगलाई उपलब्ध छ कि छैन, त्यसको तत्काल समीक्षा गर्नु आवश्यक छ उसले ।"
राष्ट्रपति भण्डारी स्वदेश फिर्ता,"काठमाडौं : राष्ट्रपति विद्यादेवी भण्डारी मित्रराष्ट्र भारतको पाँच दिने राजकीय भ्रमण सकेर स्वदेश फर्किनुभएको छ। भारतीय राष्ट्रपति प्रणव मुखर्जीको औपचारिक निमन्त्रणामा सोमबार ३४ सदस्यीय टोलीसहित भारत पुग्नुभएकी राष्ट्रपति भण्डारी शुक्रबार साँझ स्वदेश फर्किनु भएको हो। राष्ट्रपति भण्डारीलाई त्रिभुवन अन्तर्राष्ट्रिय विमानस्थलको अतिविशिष्ट कक्षमा उपराष्ट्रपति नन्दबहादुर पुन, प्रधानमन्त्री पुष्पकमल दाहाल प्रचण्ड, सभामुख ओनसरी घर्ती, उपप्रधानमन्त्री कमल थापालगायतले स्वागत गर्नुभयो । शुक्रबार साँझ साढे सात बजे नै त्रिभुवन अन्तराष्ट्रिय विमानस्लमा आइपुग्ने कार्यतालिका भएको भए पनि एक घन्टा ढिला गरी राष्ट्रपति भण्डारी नेपाल आइपुग्नुभएको हो। राष्ट्रपतिसँगै भ्रमण दलका सदस्य शान्तिमन्त्री सीतादेवी यादवलगायत पनि स्वदेश फर्कनुभएको छ । परराष्ट्रमन्त्री डा प्रकाशशरण महत भने मंगलबार नै स्वदेश फर्कनुभएको थियो।"
एकताको दोस्रो दिन नै राष्ट्रिय जनता पार्टीमा चर्को विवाद,"वीरगन्ज : संयुक्त लोकतान्त्रिक मधेसी मोर्चा आबद्ध ६ मधेसी दलबीच एकता भएको दोस्रो दिनमै राष्ट्रिय जनता पार्टी पर्सामा नेतृत्वको विषयलाई लिएर चर्को विवाद सुरु भएको छ। वीरगन्जमा शुक्रबार पत्रकार सम्मेलन गरेर तत्कालीन तराई मधेस लोकतान्त्रिक पार्टीका केन्द्रीय प्रवक्ता विमल श्रीवास्तवले नवगठित राष्ट्रिय जनता पार्टीको केन्द्रीय प्रवक्ता आफू र पर्सा संयोजक तत्कालीन तमलोपाका जिल्ला अध्यक्ष पुरुषोत्तम झा चयन भएको घोषणा गरे लगत्तै नेतृत्वको विषयलाई लिएर राष्ट्रिय जनता पार्टी भित्र विवाद सुरु भएको हो। श्रीवास्तवलाई केन्द्रीय प्रवक्ता र झालाई राष्ट्रिय जनता पार्टीको पर्साको संयोजक तोकिएको पत्रकार सम्मेलन मार्फत् घोषणा गरिए लगत्तै राष्ट्रिय जनता पार्टीमा आबद्ध तत्कालीन अन्य पाँच मधेसी दलका जिल्ला अध्यक्षले त्यसको विरोध गरेका छन्। तत्कालीन राष्ट्रिय मधेस समाजवादी पार्टीका पर्सा अध्यक्ष प्रेमबाबु पटेलले नवगठित राष्ट्रिय जनता पार्टीले केन्द्रीय प्रवक्ता र पर्सा संयोजकमा अहिलेसम्म कसैलाई जिम्मेवारी नदिएको बताउनु भयो। हिजो बल्ल केन्द्रमा पार्टीबीच एकता भएको छ, शुक्रबार साँझ पटेलले भन्नुभयो , काठमाडौंमा शीर्ष नेताहरु सरकारसँगको वार्तामा व्यस्त हुनुहुन्छ, अहिलेसम्म पार्टीले कसैलाइ कुनै पनि जिम्मेवारी तोकेको छैन, वीरगन्जमा आज जसले आफूलाई केन्द्रीय प्रवक्ता र जिल्ला संयोजक भनेर प्रचार गरेको छ त्यो पार्टीको आधिकारी निर्णय हुदै होइन र हामीलाई मान्य पनि छैन। यस्तै नवगठित राष्ट्रिय जनता पार्टीमा समाहित भएको तत्कालीन नेपाल सद्भावना पार्टीका महासचिव शीव पटेलले पनि शुक्रबार श्रीवास्तवले पत्रकार सम्मेलन गरी सार्वजनिक गरेका निर्णय र अभिव्यक्ति उनको व्याक्तिगत कुरा मात्रै भएको बताउनु भयो। हाललाई राष्ट्रिय जनता पार्टीको केन्द्रीय अध्यक्षको जिम्मेवारी महन्थ ठाकुरलाई दिने सहमति मात्र शीर्ष नेताबीच भएको छ, उहाँले भन्नुभयो , जिल्लाको नेतृत्वको हकमा कुनै निर्णय भएको छैन, केन्द्रबाट पनि यसबारेमा हामीलाई आधिकारीक रुपमा कुनै जानकारी पनि आएको छैन, यहाँ पनि कुनै छलफल भएको छैन। यस्तै तत्कालीन मधेसी जनअधिकार फोरम गाणतान्त्रिक पर्साका अध्यक्ष मुस्तकीम अन्सारी , नेपाल सद्भावना पार्टी पर्साका अध्यक्ष कृष्णा पटेललगायतका नेताले पनि राष्ट्रिय जनता पार्टीको पर्सा संयोजकका बारेमा आफूसंग कसैले पनि छलफल नगरेको बताएका छन्। यता राष्ट्रिय जनता पार्टीको पर्सा संयोजक भनेर घोषणा गरिएका तत्कालीन तमलोपा पर्साका अध्यक्ष झाले भने वीरगन्जमा शनिबार राष्ट्रिय जनता पार्टीले आयोजना गर्न लागेको आमसभा आयोजनाका लागि मात्र आफू संयोजक बनेको बताउनु भयो। तर शुक्रबार नेता श्रीवास्तवले आफ्नो निवासमा गरेको पत्रकार सम्मेलनको अध्यक्षता राष्ट्रिय जनता पार्टीको पर्सा संयोजक नै भनेर झाले गर्नु भएको थियो। पत्रकार सम्मेलनमा नेता श्रीवास्तवले पनि राष्ट्रिय जनता पार्टीको पर्सा संयोजक झालाई नै तोकिएको घोषणा गरेका थिए। ६ मधेसी दल मिलेर बनेको राष्ट्रिय जनता पार्टीका नेताबीच जिल्ला संयोजकका लागि अहिले देखिएको विवाद आसन्न स्थानीय तह चुनावमा भने झन् चर्किने आकलन गरिएको छ। संविधान संशोधन भइ मधेसी मोर्चा चुनावमा भाग लिने अवस्था आएमा राष्ट्रिय जनता पार्टीले वीरगन्ज उपमहानगरपालिका कार्यालयको नगर प्रमुखको उम्मेदवार कसलाई बनाउने भन्ने विषयमा पार्टी भित्र विवाद हुने प्रबल सम्भावना रहेको छ। राष्ट्रिय जनता पार्टीबाट वीरगन्जको नगर प्रमुखका लागि तत्कालीन तमलोपाका नेता एंव पूर्व मेयर विमल श्रीवास्तव, तत्कालीन राष्ट्रिय मधेस समाजवादी पार्टीका केन्द्रीय सदस्य राजेशमान सिंह र तत्कालीन नेपाल सदभावना पार्टीका महासचिव शीव पटेलको नाम अहिलेदेखि नै चर्चामा छ। पार्टीले श्रीवास्तव र सिंह मध्ये एक जनालाई उम्मेदवार बनाएपछि टिकट नपाउने नेता स्वतन्त्र वा अरु कुनै दलबाट टिकट लिएर नगर प्रमुख मै चुनाव लड्ने मनशायमा रहेको उनीहरु निकटका कार्यकर्ताहरु बताउछन्।"
मतदान केन्द्र विद्यालयमा नराख्न विप्लवको चेतावनी,नेपालगन्जः नेत्रविक्रम चन्द विप्लव नेतृत्वको नेपाल कम्युनिष्ट पार्टीनिकट विद्यार्थी संगठन अखिल (क्रान्तिकारी)ले शिक्षण संस्थामा मतदान केन्द्र नराख्न निर्वाचन आयोगलाई आग्रह गरेको छ। अखिल (क्रान्तिकारी)का बाँके संयोजक मदन चन्दले प्रेस विज्ञप्ति जारी गरी शिक्षा संस्थामा मतदान केन्द्र राखेर व्यारेक बनाउन खोजिए प्रतिकार गर्ने चेतावानीसमेत दिएको छ। निर्वाचनको बहानामा प्रजातन्त्रको धज्जी उडाउने गरी देशका विभिन्न भागमा नेपाल कम्युनिष्ट पार्टीले आयोजना गरेका कार्यक्रममा भएको प्रहरी दमनको घोर भत्सनासमेत विज्ञप्तिमा गरिएको छ। विज्ञप्तिमा स्थानीय निर्वाचनले जनताको युगौदेखि सम्बोधन हुन बाँकी एजेन्डाको सम्बोधन गर्न नसक्ने समेत जनाइएको छ।
राजनीतिक रेसमा युवाले बुढा नेतालाई जित्नुपर्छ : ओली,"काठमाडौं : एमाले अध्यक्ष केपी शर्मा ओलीले युवा नेताले बुढा नेतालाई राजनीतिक रेसमा जित्नुपर्ने बताउनु भएको छ। शुक्रबार बिहान बालकोट पुगेका पिपुल्स क्याम्पसको स्वतन्त्र विद्यार्थी युनियनको निर्वाचनमा निर्वाचित पदाधिकारीसँगको भेटमा पूर्वप्रधानमन्त्री समेत रहनुभएका ओलीले यस्तो बताउनु भएको हो । राजनीतक दौडमा बुढा नेता छन्, विद्यार्थी नेतासँग ओलीले भन्नुभयो, तपाईंहरु जस्ता युवाले बुढालाई गाली गरेर होइन दौडिएर राजनीतिक रुपमा अगाडि बढ्न सक्नुपर्छ । ओलीले विद्यार्थी नेतालाई राजनीति भन्दा पनि अध्ययन र अनुशासनलाई प्राथमिकतामा राख्न समेत सुझाव दिनुभएको छ । विद्यार्थीको परिचयन नै अध्ययन र अनुशासन हो, ओलीले भन्नुभयो, त्यो सँगै राजनीतिलाई पनि अगाडि बढाउनुहोस् । सँगै ओलीले लोडसेडिङ अन्त्य गर्ने योजना सबै आफ्नो सरकारको पालामा तयार भएको र अहिलेको सरकारले त्यसलाई कार्यान्वयन मात्र गरेको समेत बताउनुभएको छ । लोडसेडिङ अन्त्य गर्ने योजना सबै हाम्रो सरकारको पालामा बनेको थियो, ओलीले भन्नुभयो, अहिलेको सरकारले त्यसलाई कार्यान्वयन गरेर आफू नै लोडसेडिङ हटाउने फादर भएको दाबी गरिरहेको छ, त्यो गलत हो ।"
"चुनावमा जान मोर्चा सकरात्मक, भोलि टुंगो लाग्ने","काठमाडौं : मधेसी मोर्चामा आवद्ध ६ पार्टी एकीकरण भएको भोलीपल्टै सयुक्त मधेसी मोर्चाले संविधान संशोधन प्रस्ताव परिमार्जन गर्न आफू अनुकुल सरकार तयार भए निर्वाचनमा भाग लिने भएको छ। शुक्रबार बिहान र साँझ प्रधानमन्त्री निवास बालुवाटारमा बसेको सत्तारुढ कांग्रेस, माओवादी केन्द्र, राप्रपा र एकीकरण भए गठन भएको राष्ट्रिय जनता दल र संघीय समाजवादी फोरमका शीर्ष अधिकांश नेताको बैठकले संविधान संशोधन प्रस्तावलाई परिमार्जन गर्नका लागि दुवै पक्ष सहभागी कार्यदल गठन गर्दै सहमति हुने जनाएको छ। बैठकपछि कांग्रेस नेता रामचन्द्र पौडेलले पनि संविधान संशोधन प्रस्ताव परिमार्जन गर्न सत्तारुढ दलहरु सहमत भएको जानकारी दिए। संविधान संशोधन प्रस्तावलाई परिमार्जन गर्ने सैद्धान्तिक सहमित भएको छ पौडेलले भने, भोलि बस्ने बैठकले विस्तृत निर्णय गर्छ। परिमार्जनपछि मोर्चा तथा नयाँ शक्ति, विजय गच्छदावर, गोपाल दहितलगायतका दलहरुलाई निर्वाचन तयारीका लागि बढीमा दुई हप्तासम्मका लागि चुनाव सार्ने समझदाबरी बनेको पनि सहभागी एक शीर्ष नेताले बताए। चुनाव विथाल्नेगरी आन्दोलनको कार्यक्रम घोषणा गरेको मोर्चा परिमार्जन सहित संशोधन प्रस्ताव पारित हुने सुनिश्चिता भए आन्दोलन फिर्ता लिएर चुनावमा सहभागि हुन तयार भएको हो। संशोधन परिमार्जनसहित परित गराउने सुनिश्चितता भए चुनावमा सहभागि हुन्छौँ मोर्चाका नेता महेन्द्र राय यादवले बैठकपछि अन्नपूर्णसँग भन्नुभयो, त्यसका लागि सरकारले चुनावको वातावरण बनाउन मोर्चाका नेताहरुमाथि लागेको झुटा मुद्दा फिर्ता लगायतका काम पनि गर्नुपर्छ। सत्तारुढ दल र मधेसी मोर्चाबीच सरकारले संसदमा पेश गरेको पाँच बँुदे संविधान संशोधन प्रस्तावलाई परिमार्जन गर्न दुवै पक्षका नेताहरु सहभागि कार्यदल गठन गरेको छ। कार्यदलले शनिबार विहान परिमार्जन गर्ने विषयको मस्यौदा दिउसो बस्ने शिर्ष नेताहरुको बैठकमा पेश गर्ने भएको छ। उक्त बैठकमा सहभागि भए सरकारले संविधान संशोधनको पुरक विधेयक संसदमा पेश गर्ने र मोर्चाले घोषित आन्दोलनको कार्यक्रम फिर्ता लिने सहमति भएको छ। संविधाने संशोधन प्रस्ताव परिमार्जन गर्नेगरी कार्यदल गठन भएको छ मोर्चाका नेता लक्ष्मणलाल कर्णले भन्नुभयो, भोलि दिउँसो २ बजे बस्ने शीर्ष नेताहरुको बैठकले के गर्ने भन्ने अन्तिम निर्णय गर्छ। कांग्रेस नेता पौडेलका अनुसार भाषा र सीमांकनको विषयमा धारा २७४ को उपधारा ४, ५, ६ र ७ लाई पुनः अध्ययन गरी परिमार्जन गर्न सत्तारुढ दल तयार भएका छन्। ति धाराहरुमो प्रदेशको सिमांकन हेरफेर गर्दा संघीय संसदले अनुमोदन गर्नुपर्ने उल्लेख छ। स्रोतका अनुसार सत्तारुण दलहरु मोर्चाले भने अनुसार तराईका जिल्लामा स्थानीय तहको संख्या बढाउन पनि तयार भएका छन्। मोर्चाले विशेष क्षेत्र र स्वायत्त क्षेत्र संघ र प्रदेशको निर्वाचनअघि नै टुङ्गो लगाउनु पर्ने र बहुभाषिक नीति राख्नुपर्ने माग गर्दै आएको छ। मोर्चासँग सहमति भए सरकारले बढिमा दुई हप्ता स्थानीय तहको चुनाव सार्ने संकेत दिएको स्रोतको दावी छ। भोलिदेखि आन्दोलनका लागि मधेस झर्ने तयारीमा रहेका मोर्चाका नेताहरु सत्तारुण दलसँग भएको नयाँ सहमतिसँगै काठमाडौंमा राकिने भएका छन्। यद्यपी बिहीबार घोषणा भएको राष्ट्रिय जनता दलका नेता महन्त ठाकूर भने शुक्रबार नै जनकपुर पुगेका छन्। अन्य नेताहरु पनि शुक्रबार साँझ वा शनिबार विहानसम्म मधेस जाने तयारीमा थिए। तर नयाँ सहमतिको ढोका खुलेपछि उनीहरुको शनिबार मधेस झर्ने कार्यक्रम तत्कालका लागि स्थगित भएको छ। स्रोतका अनुसार कार्यदलले शनिबार दिउँसोसम्म संविधान संशोधनको मस्यौदा शीर्ष नेताहरुको बैठकमा पेश गर्ने र त्यसपछि औपचारिक सहमति हुने भएको छ। यो सहमति भए मधेसी मोर्चामा आवद्ध दलहरु वैशख ३१ गते हुने स्थानीय तह निर्वाचनमा सहभागी हुने भएका छन्। यद्यपी तयारीका लागि प्रदेश नम्वर १ र २ मा दोस्रो चरणमा चुनाव गर्ने विषयमा पनि छलफल भैरहेको छ। बैठकमा मोर्चाका नेताहरुले एमालेले संशोधन प्रस्तावमा सहमति नगरेपनि उक्त प्रस्ताव पारित हुने सुनिश्चिता खोजेका थिए। प्रधानमन्त्री पुष्पकम दाहालले एमाले बाहेक पनि संशोधन प्रस्ताव पारित हुने जानकारी बैठकमा गराएका थिए। शुक्रबार मोर्चासँग बैठक बस्नु अघि सत्तारुण कांग्रेस, माओवादी र राप्रपाको पनि बैठक बसेको थियो। उक्त बैठकमा संविधान संशोधनमा लचक हुदै चुनाव सुनिश्चितता गर्नेगरी मोर्चासँग सहमति गर्ने निष्कर्ष निकालेको थियो। बैठकमा प्रधानन्त्री दाहाल, कांग्रेस सभापति शेरबहादुर देउवा र मधेसी मोर्चाका नेताहरु सहभागी थिए। बैठक शनिबार दिउँसो २ बजे पुन डाकिएको छ।"
विभिन्न दलका नेता कार्यकर्ता माओवादी केन्द्रमा प्रवेश,"काठमाडौं : विभिन्न दलका नेता तथा कार्यकर्ता तथा स्वतन्त्र नेता प्रधानमन्त्री पुष्पकमल दाहाल प्रचण्ड नेतृत्वको पार्टी नेकपा (माओवादी केन्द्र)मा प्रवेश गरेका छन्। शुक्रबार माओवादी केन्द्रको पार्टी मुख्यालयमा आयोजित कार्यक्रममा पार्टी एकता समितिका संयोजक अमिक शेरचन र संगठन विभाग प्रमुख रामबहादुर थापा बादलले विभिन्न दलका नेता तथा कार्यकर्तालाई पार्टी प्रवेश गराएका हुन्। माओवादी केन्द्रमा प्रवेश गर्नेमा पूर्व संघीय समाजवादी पार्टी, नेपालका केन्द्रीय सदस्य प्रदीप लामा बम्जन, संघीय नवराष्ट्र कम्युनिष्ट पार्टी, नेपालका गोपाल पोखरेल, संयुक्त जातीय मुक्ति पार्टी, नेपालका केन्द्रीय सदस्य होमलाल पुनको नेतृत्वमा दर्जनौ कार्यकर्ता प्रवेश गरेका छन्। सँगै स्वतन्त्र समूह घनेन्द्र गुरुङ र गोविन्द बुढाथोकीको नेतृत्वमा इलाम, ललितपुर, भक्तपुर, गोरखा, सिन्धुली, खोटाङ र सुर्खेतलगायत जिल्लाबाट प्रवेश गरेका छन् भने सुवास राई र चन्द्र तामाङको नेतृत्वमा समेत केही नेता माओवादी केन्द्रमा प्रवेश गरेका छन्। प्रवेश गर्नुअघि नेताहरुले संयुक्त विज्ञप्ति सार्वजनिक गर्दै अवको राजनीतिक निकास प्रचण्ड नेतृत्वको माओवादीले मात्र गर्ने उल्लेख गरेका छन्। विज्ञप्तिमा भनिएको छ, राष्ट्रिय संवेदनशीलता र आजको राजनीतिक परीपेक्षमा माओवादी केन्द्र र त्यसका नेता प्रचण्डमा मात्रै तमाम समस्याको समाधान हुनेछ र देशलाई अग्रगतिमा पुर्याउँदै समृद्ध राष्ट्रको निर्माण हुनेमा विश्वास गर्दे माओवादी केन्द्रमा प्रवेश गर्न सहमत भएका छौँ।"
नेपालको परराष्ट्र नीति पुनरावलोकन गर्न कार्यदल गठन,"काठमाडौं : नेपाल सरकारले उच्चस्तरीय परराष्ट्र नीति पुनरावलोकन कार्यदल गठन गरेको छ। परराष्ट्रमन्त्री डाप्रकाश शारण महतको संयोजकत्वमा गठित कार्यादलमा अर्थ, कूटनीति, श्रम, कानुन, सुरक्षालगायतका विभिन्न क्षेत्रका १६ विज्ञ सहभागी हुनुहुन्छ। नेपालको संविधानका निर्देशक सिद्धान्त तथा परराष्ट्र नीतिका आधारभूत मूल्य र मान्यतालाई कायम राख्दै नेपालको सर्वापरी राष्ट्रिय हितलाई केन्द्रमा राखेर परराष्ट्र नीतिको दस्तावेज तयार पार्ने कार्यादेश कार्यदललाई दिइएको छ। नेपालको परराष्ट्र नीतिका निर्धारक तत्वहरुको बदलिंदो आयामको पहिचान गर्ने, विस्तृत परराष्ट्र नीति एवम् छिमेक नीतिका लागि देशले अल्पकालीन, मध्यकालीन तथा दीर्घकालीन रुपमा अपनाउनुपर्ने प्राथमिकता तय गर्ने तथा द्विपक्षीय, उपक्षेत्रीय, क्षेत्रीय एवम् बहुपक्षीय कूटनीतिलगायत परराष्ट्र नीतिका विभिन्न आयामका क्षेत्रगत नीतिको पुनर्मूल्यांकन गर्ने कार्यादेश कार्यदललाई दिइएको छ। विकास कूटनीतिलाई थप प्राथमिकता दिने, परराष्ट्र मन्त्रालय र विदेशस्थित नियोगको संस्थागत सवलीकरण गर्न उपयुक्त उपायहरु सिफारिश गर्ने लगायतको कार्यादेश समेत कार्यदलको रहेको छ। यसैगरी आर्थिक, सामरिक, रणनीतिक र नेपालको द्विपक्षीय कूटनीतिक, सांस्कृतिक र जनस्तरको समस्याका हिसाबले महत्वपूर्ण मित्र राष्ट्रहरुसँगको सम्बन्धका प्राथमिकता र कार्ययोजनासहित देशीय रणनीतिको आवश्यकता पहिचान गर्नुपर्ने कार्यादेश मन्त्रिपरिषदले कार्यदललाई तोकेको छ। कार्यदलमा प्रधानमन्त्रीका परराष्ट्र सल्लाहकार एवम् पूर्व राजदूत डाऋषिराज अधिकारी, पूर्वमन्त्री विद्याधर मल्लिक, पूर्व राजदूत एवम् अर्थविद् डाशंकरप्रसाद शर्मा, अन्तर्राष्ट्रिय व्यापारविद डापोषराज पाण्डे, श्रम कूटनीति विज्ञ डागणेश गुरुङ, पूर्व परराष्ट्र सचिव मधुरमण आचार्य, पूर्व राजदूत शम्भुराम सिम्खडा, पूर्व सचिव तथा कानुनविद मोहन बन्जाडे, अवकासप्राप्त रथी एवम् सुरक्षाविद् पवनबहादुर पाण्डे रहनुभएको छ। सँगै कार्यदलमा सुरक्षा तथा परराष्ट्रविद् प्राडाश्रीधर कुमार खत्री, सुरक्षाविद् दीपकप्रकाश भट्ट, परराष्ट्र मामिला अध्ययन प्रतिष्ठानका उपकार्यकारी निर्देशक डाइन्द्र कुमारी अधिकारी, नेपाल विश्व सम्बन्ध परिषदका प्रतिनिधि डाराजेन्द्रबहादुर श्रेष्ठ, परराष्ट्रविद् निश्चलनाथ पाण्डे हुनुहुन्छ। उक्त कार्यदलको सदस्य सचिवमा परराष्ट्र सचिव शंकरदाश बैरागी रहनुभएको छ। कार्यदललाई चार महिनाको अवधि दिइएको छ।"
सरकार र मोर्चाबीच बैठक सुरु,"काठमाडौः मधेसी मोर्चा र सरकारबीच बैठक सुरु भएको छ । स्थानीय तहको निर्वाचन र संविधान संशोधन प्रस्तावका विषयमा निचोडमा पुग्न बैठक डाकिएको प्रधानमन्त्री तथा मन्त्रिपरिषद् कार्यालयले जानकारी दिएको छ । संयुक्त लोकतान्त्रिक मधेसी मोर्चाका नेताहरु बिहीबार एकता भएपछि हुनाव हुने वातावरण सुनिश्चित बन्दै गएको बताइएको छ । केहीबेरअघिदेखि सुरु भएको प्रधानमन्त्री निवास बालुवाटारमा भइरहेको बैठकमा सत्तासीन दल र मधेसवादी दलका शीर्ष नेताहरु पुग्नुभएको छ । बैठकमा प्रधानमन्त्री पुष्पकमल दाहाल प्रचण्ड, कांग्रेस सभापति शेरबहादुर देउवा, गृहमन्त्री बिमलेन्द्र निधि, कांग्रेस नेताहरु रामचन्द्र पौडेल, सशांक कोइराला, प्रकाशमान सिंह, माओवादी केन्द्रका नेता वर्षामान पुन अनन्त, मोर्चाका नेताहरु महन्त ठाकुर, राजेन्द्र महतो, अशोक राई, राजेन्द्र श्रेष्ठ, अनिलकुमार झा, शरतसिंह भण्डारी, महेन्द्र राय यादव, हृदयेश त्रिपाठी लगायत सहभागी हुनुहुन्छ ।"
चुनावमा सहभागी हुन मधेेसवादी दललाई प्रधानमन्त्रीको आग्रह,"काठमाडौंः प्रधानमन्त्री पुष्पकमल दाहालले मधेसवादी नेताहरुलाई स्थानीय तहको निर्वाचनमा सहभागी हुन मधेसवादी दलहरुलाई आग्रह गर्नुभएको छ । सत्तारुढ दल र संयुक्त लोकतान्त्रिक मधेसी मोर्चाका नेताहरुको बैठकमा बोल्दै प्रधानमन्त्री दाहालले सरकारद्वारा प्रस्तुत संविधान संशोधन विद्येयकमा सहमति गरेर बैशाख ३१ गते हुने स्थानीय तहको निर्वाचनमा सहभागी हुन मोर्चाका नेताहरुलाई आग्रह गर्नुभएको थियो । मोर्चाका नेताहरुले स्थानीय तहको निर्वाचनभन्दा संविधान संशोधनमा मोर्चाको मूख्य चासो भएको बताएका थिए । उनीहरुले सरकारद्धारा प्रस्तुत प्रस्तावमा पूनर्विचार गर्न सरकारसँग आग्रह गरेका छन् । प्रधानमन्त्रीले मोर्चाको प्रस्तावबारे सत्तारुढ दलका नेताहरुसँगको परामर्शपछि पुन बैठक बसेर सहमतिको प्रयास गर्ने बताउनुभयो । मधेसवादी दलहरुसँगको दोस्रो बैठक बेलुकी ५ बजे हुने भएको छ । त्यसअघि संविधान संशोधन प्रस्ताव र स्थानीय तहको निर्वाचनमा सहमति जुटाउन दिउँसो ३ बजे सत्तारुढ दल नेपाली कांग्रेस, माओवादी केन्द्र र राष्ट्रिय प्रजातन्त्र पार्टीका नेताहरुको बैठक बस्ने भएको छ । बैठकमा प्रधानमन्त्री पुष्पकमल दाहाल प्रचण्ड', कांग्रेस सभापति शेरबहादुर देउवा, गृहमन्त्री बिमलेन्द्र निधि, कांग्रेस नेताहरु रामचन्द्र पौडेल, सशांक कोइराला, प्रकाशमान सिंह, माओवादी केन्द्रका नेता वर्षामान पुन अनन्त', मोर्चाका नेताहरु महन्त ठाकुर, राजेन्द्र महतो, अशोक राई, राजेन्द्र श्रेष्ठ, अनिलकुमार झा, शरतसिंह भण्डारी, महेन्द्र राय यादव, हृदयेश त्रिपाठी लगायत सहभागी हुनुहुन्थ्यो ।"
पार्टी एकता संयोजन समिति गठन,"काठमाडौंः नयाँ शक्ति पार्टी, नेपाल र सङ्घीय समाजवादी फोरम, नेपालबीच पार्टी एकताको लागि पार्टी एकता संयोजन समिति' गठन भएको छ । पार्टी एकता संयोजन कमितिमा डा बाबुराम भट्टराई, उपेन्द्र यादव र अशोक राई रहेका छन् । नयाँ शक्ति पार्टी, नेपाल संयोजक डा बाबुराम भट्टराई र सङ्घीय समाजवादी फोरम, नेपालका अध्यक्ष उपेन्द्र यादवद्वारा जारी संयुक्त विज्ञप्तिमा पार्टी एकताका लागि दुबै समिति गठन गरिएको बताइएको छ । विभिन चरणमा भएको दुवै पक्ष पार्टीले वार्ता समिति गठन गरी विभिन्न चरणका छलफल गरिसकेका छन् । पार्टीले अवलम्बन गर्ने नीति, सिद्धान्त, विचार र संगठनात्मक प्रणाली समेतमा समान दृष्टिकोण बन्दै गएको सन्दर्भमा पार्टी एकतालाई निष्कर्षमा पुर्याउनका लागि पार्टी एकता संयोजन समिति' गठन गर्ने निष्कर्षमा पुगिएको छ ।' विज्ञप्तिमा भनिएको छ । कार्यगत एकताको माध्यमबाट सहकार्य गर्दै पार्टी एकताको कार्यलाई यथाशीघ्र तार्किक निष्कर्षमा पुर्याउने सहमति भएको विज्ञप्तिमा उल्लेख छ ।सङ्घीय गठबन्धन, संयुक्त लोकतान्त्रिक मधेसी मोर्चा तथा ६८ दलीय संयुक्त संघर्ष समितिले अगाडि सारेका माग तत्काल सम्बोधन गरी निर्वाचनको वातावरण बनाउन सरकारसँग अनुरोध गरिएको विज्ञप्तिमा उल्लेख छ ।"
