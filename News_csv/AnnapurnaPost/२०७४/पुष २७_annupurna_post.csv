शीर्षक,विवरण
स्थानीय तहमा स्वास्थ्य सेवा,"संघीयताको अभ्यासको प्रारम्भसँगै केन्द्रदेखि तल्लो निकायसम्मलाई सबल र सक्षम बनाउँदै अत्यावश्यक सेवा पुर्याउनुपर्ने बहस हुन थालेको छ। गाउँपालिका राष्ट्रिय महासंघले स्थानीय तहमा स्वास्थ्य सेवा प्रभावकारी बनाउन कम्तीमा दुई एमबीबीएस डाक्टर, चार स्टाफ नर्स, एक ल्याब टेक्निसियन र आवश्यक मात्रामा सहायक र सहयोगी स्वास्थ्यकर्मीको व्यवस्था गर्नुपर्ने भन्दै विमर्श थालेको छ। उक्त संस्थाले तयार पारेको स्वास्थ्यसम्बन्धी ऐनको मस्यौदामा उक्त प्रस्ताव छ, जसलाई सकारात्मक रूपमा लिन सकिन्छ। समग्रमा देशैभरिको स्वास्थ्य सेवा निम्छरो अवस्थामा छ। यसलाई भरपर्दो र बलियो बनाउने अग्रसरता लिइनु जरुरी छ। त्यस अर्थमा यो प्रस्तावलाई सकारात्मक रूपमा लिँदै थप विमर्श चलाउनु आवश्यक छ। देशभर अहिले पनि ३८ सय स्वास्थ्य चौकी छन्, तर सरकारद्वारा सञ्चालित जिल्ला, क्षेत्रीय, अञ्चलस्तरीय र केन्द्रीय अस्पतालकै व्यववस्थापन उचित ढंगले गर्न नभएको अवस्थामा स्वास्थ्यचौकीकाे अवस्था झनै जर्जर छ। हिमालपहाडका गाउँ र तराईका देहातमा अकस्मात् आइपर्ने दुर्घटनाको आकस्मिक उपचार गर्न स्वास्थ्यचौकीहरू सक्दैनन्। कतिपय जिल्ला र अञ्चल अस्पतालमा पर्याप्त जनशक्ति र प्रविधि छैन। व्यवस्थापन नै चुनौती बनेको छ। त्यसो हुँदा सहज पहुँचको कारण मात्रै सामान्य ज्वरो र रुघाखोकीमा स्वास्थ्यचौकी आसपासका स्थानीय व्यक्तिहरू स्वास्थ्यचौकी धाउँछन्। सर्पले टोक्दा, हृदयघात हुँदा र रूखबाट लठेर या गाडी र अन्य खालका आकस्मिक दुर्घटना हुँदा त्यसलाई तत्काल उपचार गर्न सक्ने अवस्थामा प्रायः कुनै पनि स्वास्थ्य र उपस्वास्थ्य चौकी छैनन्। यो स्वास्थ्य व्यवस्था र परिचालनको डरलाग्दो चित्र हो। संविधानले नै नागरिक स्वास्थ्यलाई मौलिक हकका रूपमा व्याख्या गरिसकेको र साविकका गाविसमा ग्रामीण स्वास्थ्य कार्यकर्ता र अन्य स्वास्थ्यकर्मीको दरबन्दी रहँदारहँदै एउटा जिम्मेवार राज्यले सामान्य औषधोपचारको व्यवस्था गर्न नसक्नु लाजमर्दो हो। तर सरकारी स्वास्थ्य निकायप्रति सर्वसाधारणको विश्वासको संकट अर्को समस्या हो। निर्वाचित स्थानीय निकायका प्रतिनिधिले सरकारी अस्पताल भन्नेबित्तिकै सर्वसाधारणले भर नगर्ने अवस्था अन्त्य गर्न गम्भीर पहल गर्नुपर्छ। त्यस्तै औषधि र प्रविधिलाई स्थानीय स्वास्थ्य संस्थामा सहज रूपमा उपलब्ध गराउन स्थानीय तहले पहल गर्नु उत्तिकै आवश्यक छ। निजी अस्पतालहरू पनि प्रायः सहरबजारमा केन्द्रित भएको अवस्थामा गाउँपालिका तथा नगरपालिकाका बीचमा र पायक पर्ने मुख्य स्थानहरूमा निजी अस्पताल स्थापनाका लागि लगानीकर्तालाई आकर्षित गर्नु आवश्यक देखिन्छ। जिल्ला, अञ्चल, क्षेत्रीय र केन्द्रीय अस्पतालहरूमा रगत, खकार र पिसाबसम्बन्धी जाँच गर्ने ल्याबसमेत उपकरण बिग्रिएका भेटिन्छन् र महिनौं त्यत्तिकै रहनु हाम्रो सनातनी चलन हो। निःशुल्क भनिएका औषधि सर्वसाधारणले नपाउने अर्को समस्या पनि छँदैछ। कतिपय स्वास्थ्य चौकी र अस्पतालका भवन र औषधि भण्डारणमै समस्या छन्। भएका सरकारी स्वास्थ्यकर्मीले नियमित रूपमा पाउनुपर्ने सीप र तालिमसमेत नपाएको अवस्था छ। सरकारी स्वास्थ्य संस्थामा बिरामीप्रति हुने बेवास्ता र लापरबाहीको विषय त बारम्बार उठ्ने गरेका छन् नै, त्यहाँ फोहोरको समस्यासमेत उस्तै छ। त्यसो हुँदा अधिकारसम्पन्न स्थानीय निकायले यी विषयमा गम्भीर सुधारको पहल गर्नुपर्छ। अहिलेसम्म गन्न सकिने मात्रै सरकारी स्वास्थ्य संस्था निर्माण गरिएजस्तो देखिन्छ र यो अवस्थाबाट पाराडाइम सिफ्ट नभएसम्म सरकारी तथा सामुदायिक अस्पतालको अवस्था सुधार हुने देखिँदैन। निजी स्वास्थ्य संस्थाले पनि जनस्वास्थ्यलाई व्यापारको विषय बनाएको भनी आलोचना हुने गरेको छ। आफूमा भएको अधिकारको विवेकपूर्ण प्रयोगबाट स्थानीय तहले निजी स्वास्थ्य संस्थालाई जिम्मेवार बनाउन पहलसमेत गर्नुपर्छ।"
मन्त्रीका आँखा राजनीतिक नियुक्तिमा,"काठमाडौं : संघीयता कार्यान्वयन र प्रशासनिक पुनःसंरचनाका महत्वपूर्ण काम थाती राखेर सरकारका मन्त्री राजनीतिक नियुक्तिमा व्यस्त हुन थालेका छन्। विभिन्न मन्त्रालय मातहतका सार्वजनिक संस्थान तथा निकायमा राजनीतिक नियुक्ति दिलाउने भन्दै मन्त्रीहरूले बार्गेनिङसमेत गर्न थालेका छन्। विभिन्न मन्त्रालयले आफू मातहतका निकायका कार्यकारी प्रमुख, महाप्रबन्धक तथा सदस्यसचिव नियुक्त गर्न १५ दिनको सार्वजनिक सूचना जारी गर्नुपर्ने प्रावधानलाई मिचेर सातदिने सूचना प्रकाशन गर्दै आफू निकटलाई नियुक्ति दिलाउन प्रयास थालेका छन्। सातदिने समय दिँदा विकट र दुर्गममा बस्ने विषयविद् दरखास्त हाल्नबाट वञ्चित हुने खतरा बढेको छ। सरकारले तत्काल संघीयता कार्यान्वयन तथा प्रशासन पुनःसंरचनाअन्तर्गत गर्नुपर्ने प्रदेश प्रमुख नियुक्ति, प्रदेशको अस्थायी मुकाम, कर्मचारी समायोजन नियमावली, संघीय निजामती सेवा ऐन, प्रदेश तथा स्थानीय सेवा ऐन बनाउनेलगायत दर्जनांै काम गर्न बाँकी छ। मन्त्रीहरूले आफू निकटका व्यक्तिको सूची दिँदै नियुक्तिसम्बन्धी प्रस्ताव तयार पार्न मन्त्रालयका सचिव, सहसचिवलाई निर्देशन दिन थालेपछि प्रशासनिक अधिकारी तनावमा छन्। कतिपय मन्त्रीले सचिवलाई बाइपास गर्दै सहसचिवबाट काम लिन थालेका छन्। पर्यटन मन्त्रालयअन्तर्गत विभिन्न निकायमा राजनीतिक नियुक्ति दिलाउन कांग्रेस नेताद्वय रामचन्द्र पौडेल, विमलेन्द्र निधिलगायतको सूची मन्त्रालयमा पुगेको छ। कांग्रेस नेता पौडेलले देवघाट क्षेत्र विकास समितिको सदस्यसचिवमा आफूनिकट पूर्ण कुवँरलाई नियुक्ति गर्न पर्यटनमन्त्री जितेन्द्रनारायण देवसमक्ष सिफारिस गरेका छन् भने कांग्र्रेस नेता निधिले बृहत्तर जनकपुर विकास समितिको अध्यक्षमा आफू निकट शालिकराम सिंहलाई नियुक्त गर्न सिफारिस गरेका छन्। मन्त्री देवले दुवै नेताको सिफारिसअनुसार नियुक्ति प्रक्रिया अगाडि बढाएका छन्। यस्तै, मन्त्री देव आफैंले लुम्बिनी विकास कोषको सदस्यसचिवमा पूर्वडीआईजी हेम गुरुङलाई नियुक्त गर्न प्रक्रिया अघि बढाएका छन्। पर्यटन मन्त्रालय स्रोतका अनुसार लुम्बिनी विकास कोष सदस्यसचिव नियुक्तिमा लाखौं चलखेल भएको सूचना मन्त्रालयमा आएपछि मन्त्रालयका अधिकारी सदस्यसचिव नियुक्ति प्रक्रिया अगाडि बढाउन हच्किएका छन्। मन्त्री देवकै रुचिअनुसार तारागाउँ विकास समितिको सदस्यसचिवमा देव थरकै आफन्तलाई नियुक्ति गर्ने गृहकार्य अघि बढाइएको छ। यस्तै, खप्तड विकास समितिको सदस्यसचिवमा पनि मन्त्री देवले आफू निकटकै व्यक्तिलाई नियुक्ति गर्न प्रक्रिया अघि बढाएका छन्। पर्यटनमन्त्री देवले नियुक्ति प्रक्रिया अगाडि बढाइए पनि त्यसबारे विस्तृत जानकारी दिन नमिल्ने बताए। शुक्रबारसम्म कुर्नुहोस् त्यसपछि सबै भनौंला', मन्त्री देवले भने। मन्त्री देव बिहीबारको मन्त्रिपरिषद् बैठकबाटै सबै निर्णय गराउने योजनामा छन्। स्रोतका अनुसार सञ्चारमन्त्री मोहनबहादुर बस्नेत नेपाल दूरसञ्चार प्राधिकरण अध्यक्षमा दिगम्बर झालाई पुनः नियुक्ति गर्ने तयारीमा छन् भने न्यूनतम पारि श्रमिक निर्धारण समिति अध्यक्ष र राष्ट्रिय आमसञ्चार प्रतिष्ठान गठन नहुँदै पदाधिकारी नियुक्त गर्ने तयारीमा छन्। नेपाल टेलिकमकी प्रबन्धनिर्देशक कामिनी राजभण्डारीलाई हटाएर अर्को व्यक्ति नियुक्ति प्रक्रिया थालिएको स्रोतले जनाएको छ। सञ्चारमन्त्रीकै रुचिअनुसार नेपाल टेलिकम कार्यकारी सदस्य तथा रेडियो नेपालको बोर्ड सदस्यमा नियुक्तिका लागि प्रक्रिया थालिएको छ। सञ्चारमन्त्री बस्नेतले नियमअनुुसार नियुक्ति सरकारले गर्ने प्रतिक्रिया दिए। यसैगरी, आपूर्तिमन्त्री जयन्त चन्दले खाद्य संस्थानको महाप्रबन्धक, नेसनल ट्रेडिङ, साल्ट ट्रेडिङ कर्पोरेसनलगायत निकायमा रिक्त बोर्ड सदस्यमा विभिन्न व्यक्तिलाई नियुक्ति गर्ने प्रक्रिया थालेका छन्। वन तथा भूसंरक्षणमन्त्री विक्रम पाण्डेले राष्ट्रपति चुरे तराई मधेस संरक्षण विकास समितिमा दुई सदस्य पद थप गरी आफू निकटलाई नियुक्ति गर्ने तयारी थालेको वन मन्त्रालय स्रोतले जानकारी दिएको छ। यस्तै, मन्त्री पाण्डेले व्यवसायीको दबाबमा प्रतिबन्धित झ्याउसमेत फुकुवा गर्न गृहकार्य थालेका छन्। यस्तै, पशुपक्षी विकास राज्यमन्त्री शम्भुलाल श्रेष्ठले प्रधानमन्त्रीको रुचिअनुसार पशुपक्षी विकास मन्त्रालय मातहतको दुग्ध विकास संस्थान महाप्रबन्धक र राष्ट्रिय दुग्ध विकास बोर्ड कार्यकारी निर्देशक नियुक्ति प्रक्रिया थालेका छन्। मन्त्रालयले दुवै निकायमा पदपूर्तिका लागि प्रक्रिया अघि बढाए पनि पुनरावेदन अदालत पाटनले नियुक्ति प्रक्रिया त्रुटियुक्त भएको ठहर गर्दै सोमबार मात्रै सबै प्रक्रिया रोक्न पशुपक्षी विकास मन्त्रालयलाई आदेश दिएको छ। प्रधानमन्त्री कार्यालयका अनुसार कृषि विकास मन्त्रालय, सहकारी तथा गरिबी निवारण मन्त्रालय, महिला बालबालिका तथा समाजकल्याण मन्त्रालय, वन तथा भूसंरक्षण मन्त्रालय, भूमिसुधार मन्त्रालय, ऊर्जा मन्त्रालय, युवा तथा खेलकुद मन्त्रालय मातहतका विभिन्न सार्वजनिक संघ, संस्था तथा विकास समितिमा कार्यरत पदाधिकारीलाई हटाउन मिलेसम्म हटाएर नयाँ पदाधिकारी राख्ने र रिक्त पदमा नियुक्ति दिलाउने गरी मन्त्रीले सचिवलाई प्रस्ताव तयार पार्न लगाइरहेका छन्।"
एकल संक्रमणीय सिक्दै आयोग,"काठमाडौं : निर्वाचन आयोगमा बुधबार अपराह्न मतगणना भइरहेको थियो। मेञ्चमा मत गणना गर्नेहरू थिए भने त्यसको ठीक तल उम्मेदवारहरू लहरै कुर्सीमा बसेर कागजमा आफू र आफ्ना प्रतिस्पर्धीले पाएको मत टिपिरहेका थिए। टेबलमा दुई रङका मतपेटिका थिए। लहरै प्रदेशअनुसारका उम्मेदवार पनि। जितिन्छ कि हारिन्छ ? मतगणनास्थलमा उम्मेदवारहरू उत्सकुताका साथ बसिरहेका थिए। गणनास्थलमै तत्काल प्राप्त मत कोटाभन्दा थोरै पाए पनि मत संक्रमण गर्दा उम्मेदवार विजयी भए। बराबर मत पाएकालाई तत्कालै गाई र त्रिशूल विधि (गोला) विधिबाट निर्वाचित घोषणा गरियो। विजयीलाई बधाई पनि ज्ञापन गरियो। बन्द कोठाभित्रै तात्तातै जनमत बुझ्ने कामप्रति सबैको उस्तै उत्साह देखिन्थो। स्थानीय तह र प्रतिनिधिसभा तथा प्रदेशसभा सदस्य निर्वाचन सम्पन्न भइसकेपछि पनि आयोगमा तीन दिनयता यसरी मतणना भइरहेको छ। एकल संक्रमणीय विधिबाट मतगणना कसरी गर्ने भन्नेबारे कर्मचारीलाई ज्ञान दिन आयोगमा भइरहेको तालिम रोचक थियो। मतदाता र गणक गरी दुई दर्जन कर्मचारीलाई यस्तो विधिको बारेमा आयोगका विज्ञ देवेन्द्रलाल काररञ्जितले तीन दिनयता सिकाइहेका छन्। एकल संक्रमणीय प्रणालीमा कसरी मत हालिन्छ र कसरी गणना गरिन्छ भन्नेबारे धेरै अनविज्ञ छन्। त्यही कारण पनि अगामी माघ २४ मा हुने राष्ट्रियसभा निर्वाचनका लागि आयोगले एकल संक्रमणीय विधिबाट निर्वाचन गराएरै गणना विधिबारे बुझाउने काम गरिरहेको प्रवक्ता नवराज ढकालले बताए। तथ्यांक विभागका कर्मचारीलाई मतगणना कसरी गर्ने र मत कसरी टन्सर्फर गर्र्ने आदि विधिबारे राम्रोसँग बुझाउने काम भइरहेको छ। कर्मचारी पनि यस्तो तरिकाबारे जिज्ञासु देखिन्थे। तथ्यांकशास्त्रमा ज्ञान भएकाले मात्रै यसलाई राम्रोसँग प्रयोग गर्न र बुझाउनसक्ने भएकाले पनि तथ्यांक विभागकै कर्मचारीलाई मतगणनामा समावेश गर्न लागिएको आयोगको भनाइ छ। यो नौलो विधि भएकाले पहिले जनशक्तिलाई बुझाउन जरूरी छ। अनि मात्रै उनीहरूले अरूलाई बुझाउन सक्छन्, ढकालले भने। उनका अनुसार मुख्य निर्वाचन अधिकृत र उम्मेदवारका लागि पनि यसबारे तालिम दिइनेछ। एकल संक्रमणीय प्रणालीमा कसरी मत हालिन्छ र कसरी गणना गरिन्छ भन्नेबारे आयोगकै कर्मचारी अनविज्ञ छन्। ०४८ सालमा एकल संक्रमणीय विधिबाटै राष्ट्रियसभा निर्वाचन भए पनि अहिले अनुभवी कर्मचारी नहुँदा आयोगले जनशक्तिलाई दक्ष पार्न लागेको हो। धेरै जटिल विधि होइन, केही मुलुकमा स्थानीय तहमा समेत यो विधिबाट निर्वाचन हुन्छ, प्रवक्ता ढकालले भने। निर्वाचनका लागि पहिले कर्मचारीलाई बुझाएपछि मात्रै मतदाता तथा उम्मेदवारलाई त्यसबारे तालिम दिने उद्देश्यले आयोगले यसको तयारी गरेको हो। उनीहरू नै निर्वाचन तयारीका लागि तालिम दिनुका साथै मतगणनाका लागि खटिनेछन्। मतगणना सफ्टवेयरबाट नगर्ने निष्कर्षमा आयोग पुगेको छ। यो विधिबारे बुझाउन र पारदर्शी भएको उम्मेदवारलाई विश्वास दिलाउन पनि मानिसले नै गणना गर्न लागिरहेको आयोगको भनाइ छ। यो विधिमा निश्चित कोटामा मत ल्याए मात्रै उम्मेदवार विजयी हुन्छ। त्यसका लागि कुल सदर मतलाई रिक्त स्थानले भाग गरी त्यसमा एक जोडेर परिणाम निकालिन्छ। निर्वाचनपछि सदरमतको परिणाको आधारमा कोटा निर्धारण गरिन्छ। निश्चित कोटा पुगेपछि उम्मेदवार विजयी हुन्छ। उसले कोटाभन्दा बढी मत पाएमा मत रुपान्तरण हुन्छ। त्यही संक्रमण मतबाट उम्मेदवार विजयी हुन्छन्। उम्मेदवार विजयी भयो वा प्रतिस्पर्धाबाट बाहिरियो भने मात्रै उसको मत अन्यमा संक्रमण गरिन्छ। उम्मेदवारले निश्चित तोकिएको मतभन्दा बढी पाएर जितेको छ भने उसको कोटाभन्दा बढी मत दोस्रो प्रतिस्पर्धीले पाउँछ र उसले पनि निर्वाचन जित्ने सम्भावना रहन्छ। निर्वाचन परिणाम घोषणा गर्दा निर्वाचन अधिकृतले प्रदेशसभाका सदस्यले दिएको मत तथा गाउँपालिकाको अध्यक्षउपाध्यक्ष, नगरपालिका प्रमुखउपप्रमुखले दिएको मत छुट्टाछुट्टै गणना गरी राष्ट्रियसभा निर्वाचनसम्बन्धी अध्यादेशको दफा ५५ बमोजिमको मतभारका आधारमा जम्मा सदर मत कायम हुन्छ। एकल संक्रमणीयबाट हुने निर्वाचनबाट आउने परिणाम पनि बढी समावेशी र जनताको अभिमतको सम्मानसमेत हुने विज्ञहरू बताउँछन्। मतदाताले उम्मेदवारहरूको प्राथमिकता क्रम निर्वाचन गरेपश्चात जुन उम्मेदवारले प्राथमिक मतसहित निश्चित कोटा पार गर्छ, उसलाई तत्काल विजयी घोषणा गरिन्छ। यसरी घोषणा गर्दा निर्वाचित उम्मेदवारलाई प्राप्त आवश्यक कोटाभन्दा बढी मत नियमानअुसार दोस्रो प्राथमिकताक्रममा उम्मेदवारलाई वितरण गरिन्छ र यसरी मत वितरण गर्दा सबैभन्दा कम मत प्राप्त गर्ने उम्मेदवारलाई क्रमशः हटाउँदै लगिन्छ। एकल संक्रमणीय विधिबाट निर्वाचन गर्नका लागि दुई रङका चार किसिमका मतपत्रको तयारी गरिएको छ। दलित अपांग, महिला र अन्यको गरी चार किसिमको मतपत्र बनाउन लागिएको हो। निर्वाचनमा गाउँपालिकाका अध्यक्ष र उपाध्यक्ष तथा नगरपालिकाका प्रमुख र उपप्रमुख गरी जम्मा १ हजार ५ सय ६, प्रदेशसभाका ५ सय ५० गरी कुल दुई हजार ५६ मतदाता सहभागी हुने छन्। प्रदेशसभा सदस्यको मतभार ४८ र स्थानीय तहका अध्यक्ष, उपाध्यक्ष, प्रमुख र उपप्रमुखको मतभार १८ कायम गरिएको छ। संविधानअनुसार, स्थानीय तह र प्रदेशसभा सदस्यबाट राष्ट्रियसभा सदस्यका लागि ५६ जना निर्वाचित हुने व्यवस्था छ। प्रत्येक प्रदेशमा गठन भएको निर्वाचक मण्डलले दिएको मतको आधारमा एकल संक्रमणीय मत प्रणालीबमोजिम प्रत्येक प्रदेशबाट आठ जना सदस्य निर्वाचित हुनेछन्। तीन जना महिला तीन जना दलित, अपांगता भएका व्यक्ति वा अल्पसंख्यक समुदायबाट एक जना र अन्य तीन जना निर्वाचित हुने छन्। माघ १० मा मनोनयन निर्वाचन आयोगले राष्ट्रियसभाको निर्वाचनको कार्यतालिका सार्वजनिक गरेको छ। पुस २१ मा सरकारले माघ २४ गतेका लागि निर्वाचन मिति घोषणा गरेको थियो। प्रमुख निर्वाचन आयुक्त डाअयोधीप्रसाद यादवको अध्यक्षतामा बसेको बुधबारको बैठकले राष्ट्रियसभा निर्वाचन कार्यतालिका सार्वजनिक गर्ने निर्णय गरेको हो। आयोगले सार्वजनिक गरेको कार्यतालिका अनुसार माघ ७ गते नामावली प्रकाशन गर्र्ने माघ ९ मा अन्तिम नामावली प्रकाशन गर्ने, १० गते उम्मेदवारको मनोयन पत्र दर्ता गर्ने, १५ गते उम्मेदवारलाई निर्वाचन चिन्ह प्रदान गर्ने र २४ गते बिहान १० बजेदेखि अपराह्न ३ बजेसम्म मतदान गर्ने कार्यक्रम रहेको छ। २४ गते मतदान भए पनि २६ गतेसम्म सबै परिणाम सार्वजनिक गर्ने आयोगको तयारी छ।"
पृथ्वीनारायण शाह राष्ट्रिय सम्पत्ति हुन् : देउवा,"काठमाडौं : प्रधानमन्त्री शेरबहादुर देउवाले पृथ्वीनारायण शाह राष्ट्रिय सम्पत्ति भएको बताएका छन् । राष्ट्रनिर्माता शाहको २९६ औँ जयन्तीको अवसरमा नेपाल पुलिस क्लबमा आयोजित कार्यक्रममा बोल्दै देउवाले यस्तो बताएका हुन् । सिंहदरबार अगाडि पृथ्वीनारायणको शालिकमा माल्यार्पपछि राष्ट्रिय प्रजातन्त्र पार्टीले आयोजना गरेको कार्यक्रममा पुगेर देउवाले भने, पृथ्वीनारायण शाह राष्ट्रिय सम्पत्ति हुन्, उनको हामी सबैले सम्मान गर्नुपर्छ । गणतन्त्र घोषणापछि सरकारले पृथ्वी जयन्तीमा पहिलो पटक बिहीबार सार्वजनिक बिदा दिएको हो । कार्यक्रममा बोल्दै राप्रपाका अध्यक्ष कमल थापाले पृथ्वी जयन्तीमा सार्वजनिक बिदा दिने विषयमा लामो समयदेखि भएको प्रयास यो वर्ष मात्र सफल भएको बताए । हामीले पृथ्वी जयन्तीमा सार्वजनिक बिदा हुनुपर्ने विषयलाई महत्वका साथ अगाडि सारेका भए पनि त्यो सम्भव भएको थिएन्, नेता थापाले भने, प्रधानमन्त्री शेरबहादुर देउवाको पहलमा पृथ्वी जयन्तीमा सार्वजनिक बिदा दिने विषयले सार्थकता पाएको छ ।"
"प्रचण्ड भेट्न मोहनविक्रम बिहानै खुमलटार, एकता बलियो बनाउन सहमत","काठमाडौं : नेकपा माओवादी केन्द्रका अध्यक्ष पुष्पकमल दाहाल प्रचण्ड र नेकपा मसालका महामन्त्री मोहनविक्रम सिंहबीच भेट भएको छ। प्रचण्डलाई भेट्न महामन्त्री सिंह बिहीबार बिहान साढे ७ बजे प्रचण्ड निवास खुमलटार पुगेका थिए। भेटमा वाम गठबन्धनलाई कायमै राखेर अगाडि बढ्नेबारे दुई नेताबीच कुराकानी भएको प्रचण्डको निजी सचिवालयले जनाएको छ। नेता सिंहले वामपन्थीहरू मिलेर अघि बढ्दा मात्रै मुलुकमा राजनीतिक स्थिरता र विकास सुनिश्चित हुने कुरामा जोड दिएका थिए। अध्यक्ष प्रचण्डले प्रतिनिधि सभा र प्रदेश सभा निर्वाचनमा वामपन्थी मिल्दा राम्रो नतिजा आएको बताउँदै राष्ट्रिय सभा निर्वाचनमा पनि एमाले, माओवादी केन्द्र र मसालबीचको चुनावी तालमेललाई कायमै राखिने बताए। भेटमा दुवै नेताहरू राष्ट्रिय सभा निर्वाचनमा साझा उम्मेदवार खडा गर्दै वामपन्थी एकता र तालमेललाई बलियो बनाएर अगाडि बढ्न सहमत भएका छन्।"
'प्रदेश प्रमुखको टुङ्गो भोलि' : गच्छ्दार,"काठमाडौं : उपप्रधानमन्त्री विजयकुमार गच्छदारले शुक्रबार प्रदेश प्रमुख तोक्ने बताए । उनले पत्रकारसँग कुराकानी गर्दै नाम टुङ्गो लागिसकेकोले शुक्रबार बस्ने मन्त्रिपरिषदको बैठकले प्रदेश प्रमुख तोक्ने जानकारी दिए ।प्रधानमन्त्री शेरबहादुर देउवाले शुक्रबार मन्त्रिपरिषद् बैठक बोलाएका छन् । उपप्रधानमन्त्री गच्छदारले अस्थायी राजधानी तोक्ने विषयमा भने टुङ्गो लागि नसकेको बताए ।प्रदेश प्रमुखको नाम टुङ्गो लागिसकेको छ , भोलिको बैठकले प्रदेश प्रमुख तोक्नेछ, उनले भने । उनले अस्थायी राजधानीको तोक्ने विषयमा भने छलफल जारी रहेको बताए । प्रदेश प्रमुख नतोकिएका कारण प्रदेश सभाको मतपरिणाम घोषणा गर्न बिलम्व भइरहेको निर्वाचन आयोगले बताउदै आएको छ ।"
गणतन्त्र घोषणापछिको पहिलो पृथ्वी जयन्ती (फोटोफिचर),"तस्बिर : सरोज बैजुरासस काठमाडौँ : गणतन्त्र घोषणा भएपछि पहिलो पटक बिहीबार पृथ्वी जयन्ती मनाइएको छ। राष्ट्रपति विद्यादेवी भण्डारी र प्रधानमन्त्री शेरबहादुर देउवाले राष्ट्रनिर्माता पृथ्वीनारायण शाहको शालिकमा माल्यार्पण गरेर औपचारिक रुपमै पृथ्वी जयन्ती मनाइएको हो। बिहीबार २९६औँ पृथ्वी जयन्ती तथा राष्ट्रिय एकता दिवसका अवसरमा सिंहदरबारको पश्चिम गेटअगाडि रहेको शाहको शालिकमा पुगेर राष्ट्रपति भण्डारी र प्रधानमन्त्री देउवाले माल्यार्पण गरेका हुन्। यसैगरी उपप्रधानमन्त्री कमल थापा, संस्कृति, पर्यटन तथा नागरिक उड्डयनमन्त्री जितेन्द्रनारायण देव, महिला, बालबालिका तथा समाजकल्याणमन्त्री विक्रमबहादुर थापा, आपूर्तिमन्त्री जयन्त चन्द, प्रधानसेनापति राजेन्द्र क्षत्री, विभिन्न प्रतिष्ठानका कुलपति, उपकुलपति, सदस्यसचिव, कांग्रेस नेता डा रामशरण महतलगायत नेपाल प्रहरी, सशस्त्र प्रहरीका प्रमुख तथा उच्च पदस्थ कर्मचारीहरुले शाहको शालिकमा माल्यार्पण गरेका छन्। यसैगरी विभिन्न संघसंस्थाका प्रतिनिधि तथा शुभेच्छुकले शाहको शालिकमा माल्यार्पण गरेका छन्। कार्यक्रममा नेपाली सेनाको टोलीले राष्ट्रपति भण्डारीलाई सलामी गारद अर्पण गरेको थियो। विस २०६३ देखि पृथ्वी जयन्ती तथा राष्ट्रिय एकता दिवसमा सरकारले बिदा दिन कटौती गरे पनि यो वर्षदेखि सार्वजनिक बिदा दिन सुरु गरेपछि दिवस भव्यताका साथ मनाउन थालिएको हो। रासस"
नेता नेपाल बंगलादेश प्रस्थान,काठमाडौं : एमाले वरिष्ठ नेता एवं पूर्व प्रधानमन्त्री माधवकुमार नेपाल बिहीबार बंगलादेश प्रस्थान गरेका छन् । उनी ढाकामा हुने आउँदा दिनमा एशियाली देशबीच विकासमा सहकार्य अभियान विषयक बैठकमा सहभागी हुन त्यसतर्फ गएका हुन् । नेता नेपाल सहित नेकपा (माओवादी केन्द्र) र राष्ट्रिय जनमोर्चाका २० नेता त्यसतर्फ गएको नेपालका स्वकीय सचिव निकेश पौडेलले बताए । त्यहाँस्थित मजदुर पार्टीको आयोजनामा हुने बैठक शुक्रबार र शनिबार चल्नेछ । बैठकमा एशियाली २० देशका कम्युनिष्ट पार्टीको सहभागिता हुनेछ । साथै बैठकमा २१ औँ शताब्दीमा समाजवादको चुनौती र प्रजातन्त्रमा जनताले जीविकोपार्जनका लागि गरेको संघर्षका बारेमा छलफल हुने बताइएको छ । नेता नेपाल यही माघ १ गते स्वदेश फर्किने कार्यतालिका छ । रासस
सरकार छाड्दै माओवादी मन्त्री,"काठमाडौं : चार महिनादेखि विनाविभागीय मन्त्री रहेका नेकपा (माओवादी केन्द्र)का मन्त्रीले एकमुष्ट राजीनामा दिने भएका छन्। विनाविभागीय मन्त्री टेकबहादुर बस्नेतले पार्टीकोतर्फबाट सरकार छोड्ने निर्णय भएको बताए। उनले एकमुष्ट राजीनामा दिने तयारी भइरहेको बताए। उनले पार्टीकोतर्फबाट सरकारको नेतृत्व गरेका उपप्रधानमन्त्री कृष्णबहादुर महराले प्रधानमन्त्री शेरबहादुर देउवा समक्ष राजीनामा बुझाउने पार्टीले निर्णय गरेको बताए। बस्नेतले भने, 'सरकार छाड्ने निर्णय भएको छ, उपप्रधानमन्त्री महराले राजीनामा बुझाउनु हुनेछ। उनले बिहीबार नै राजीनामा बुझाउने कार्यक्रम रहेपनि बिदाका कारण शुक्रबार सर्न सक्ने बताए। देउवा सरकारमा माओवादी केन्द्रका नौ मन्त्री, सात राज्यमन्त्रीसहित १६ जना मन्त्री छन्। उपप्रधानमन्त्री तथा विनाविभागीय मन्त्री महरा, मन्त्रीहरु गिरिराजमणि पोखरेल,जनार्दन शर्मा, प्रभु शाह, टेकबहादुर बस्नेत, शिवकुमार मण्डल, महेन्द्रबहादुर शाही, आशा कोइराला, सन्तकुमार थारुले राजीनामा दिँदै छन्। त्यस्तै राज्यमन्त्रीहरुमा मोहम्मद जाकिर हुसेन, रामसिंह यादव, श्यामकुमार श्रेष्ठ, कर्णबहादुर विक, छमबहादुर गुरुङ, गोमा कुँवर, वाङदी शेर्पाले पनि देउवा सरकार छाड्ने छन्।"
