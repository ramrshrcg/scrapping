शीर्षक,विवरण
फ्रान्सको सन्देश,"फ्रान्समा राष्ट्रपति पदको लागि सम्पन्न निर्वाचनको नतिजा युरोपले मात्र हैन, विभिन्न मुलुकले नियालिरहेका थिए । ३९ वर्षीय इम्यान्युल म्याक्रनले दुईतिहाइ मत हासिल गरी अति दक्षिणपन्थीका रूपमा चित्रित ली पेनलाई पराजित गरेका छन् । प्राप्त पहिलो प्रतिक्रियामा फ्रान्सेलीहरूले आफूलाई बढी सुरक्षित महसुस गरेका छन् । दुईतिहाइको त्यो अभिमत सुरक्षित र समृद्ध फ्रान्सको लागि थियो भनी सामान्य अनुमान लगाउन सकिन्छ । खासगरी अमेरिकामा गत वर्ष डोनाल्ड ट्रम्पको विजय र त्यसले अमेरिकालगायत अन्तर्राष्ट्रिय जगत्मा ल्याएको हलचलबाट एकपछि अर्को आतंकवादी अग्रमणको सिकार बनेको फ्रान्स अप्रभावित थिएन । म्याक्रनले आफ्नो विजयलगत्तै फ्रान्सेली सभ्यताको पक्षमा अभिव्यक्ति दिएर सहिष्णुता, उदारता र बौद्धिकता 'फ्रान्सेली सभ्यता' का अंग मानिन्छन् र त्यस अर्थमा आतंकवादप्रतिको स्वाभाविक कठोरतासँगै विविधताप्रति सहिष्णु व्यवहार हुने सन्देश दिए उनले । ली पेनविरुद्धको जनमतको सन्देशलाई उनले स्पष्टसँग अभिव्यक्त गरे । फ्रान्सलाई युरोपेली संघबाट निकाली फ्रान्सको एकल हैकम स्थापना गर्ने उनको नारा अस्वीकृत भएको छ । म्याक्रनको विजय फ्रान्सको राष्ट्रिय जीवनमा एउटा चुनौतीपूर्ण चरणमा भएको छ । छिमेकी बेलायत युरोपेली संघ अलग भएको अवस्थामा बलियो र सुसंगठित युरोप पक्षधरको विजय फ्रान्सका राष्ट्रपतिको रूपमा हुनु सम्भवतः बेलायत र बेलायतको वर्तमान सत्ताको लागि त्यति रुचिकर विषय हैन । जर्मनीका चान्सलर एन्जेला मर्केलले म्याक्रनको विजयप्रति व्यक्त गरेको 'न्यानो अभिवादन' मा सम्भवतः उनले बलियो युरोपको पक्षधर सहयात्री भेट्टाएको अनुभूति गरेकी छन् । एउटा बलियो युरोपले विश्व परिदृश्यमा आफ्ना केही स्पष्ट संकेत र प्रभाव दिन सक्छ र विजयलगत्तै म्याक्रनमाथि त्यो युरोपेली आशा जोडिएको छ । तर यो निर्वाचन विश्वका विविध भाग र खासगरी प्रजातन्त्र अपनाएका कमजोर मुलुकहरूका लागि पनि विशेष अर्थ राख्छ । प्रजातन्त्रमा सबैलाई सम्हालेर या मिलाएर या कसैलाई निषेध नगर्ने शक्तिले प्रधानता र जनअनुमोदन पाउँछ, केही अपवादबाहेक । ली पेनको पराजय त्यसको सूचक हो । यसले सम्भवतः अर्को संकेत पनि दिएको छ, 'राजनीतिक पृष्ठभूमि' का नेतृत्वभन्दा नयाँ र सम्भाव्यता बोकेका 'युवा' नेताहरूले जनताको समर्थन हासिल गर्ने गरेका छन् । तत्कालको लागि म्याक्रोनलाई युरोपेली संघको 'रक्षक' को रुपमा हेरिनेछ । ली पेनको विजयले युरोपेली संघलाई तहसनहस पार्ने निश्चित थियो । त्यस अर्थमा फ्रान्सको अर्थतन्त्र र बढ्दो बेरोजगारलाई सम्बोधन गर्ने विजयपछिको अभिव्यक्तिसँगै म्याक्रोन युरोपेली संघका आशा र अपेक्षाका रूपमा पनि उदाएका छन् । त्यस्तै ट्रम्पको राजनीतिले उब्जाएका आशंका र विश्वका अन्य मुलुकमा पनि असहिष्णु तथा 'देशभक्ति' को उन्मादले निर्वाचनलाई प्रभावित गर्ने भयमा 'ब्रेक' लागेको छ । त्यो नै म्याक्रनको विजयको विशेषता र चुनौती पनि हो, जसको सकारात्मक असर फ्रान्स र युरोपभन्दा धेरै टाढा पनि अपेक्षित छ ।"
एमाले आविष्कारक पार्टी हो : ओली,"काठमाडौं : एमाले अध्यक्ष केपी शर्मा ओलीले आफ्नो पार्टी आविष्कारक भएको दाबी गर्नु भएको छ। मंगलबार युवा स्वयंसेवक भेलालाई सम्बोधन गर्दै ओलीले यस्तो बताउनु भएको हो। एमाले आविष्कारक पार्टी हो, यसले विकासका कुरा गर्दा पढेलेखेका तिरमिराउछन्, अध्यक्ष ओलीले भन्नुभयो, निर्वाचनमा नम्रताका साथ अघि बढ्नुहोस् एमाले जित निस्चित छ। अध्यक्ष ओलीले स्थानीय तहको निर्वाचनमा एमालेलाई मत दिन सबैसंग आग्रह समेत गर्नु भएको छ। निर्वाचनका लागि काठमाडौँ महानगर र अन्य नगरपालिकामा पार्टीबाट खटिने स्वयम्सेवकको भेलालाई सम्बोधन गर्दै ओलीले राष्ट्रियता, एकता, आर्थिक समृद्धि, छिमेकीसँगको सन्तुलित सम्बन्ध र प्रतिकूल अवस्थामा पनि काम गर्ने कुशलता भएका कारण एमालेलाई मत दिन आग्रह गर्नुभयो। राम्रोसँग जनतामा नपुगेकाहरुले एमाले जित्दैन भन्न सक्छन्, त्यस्तो भन्नेहरु जनतामा पुगेका छैनन् भनेर बुझ्नुस्, अध्यक्ष ओलीले भन्नुभयो, घरमा अक्षता खेलाएर बस्नेलाई मत परिणाम थाहा हुँदैन्, एमालेबाहेक अरूले जित्नुपर्ने कारण नै छैन् भन्नुभयो। अध्यक्ष ओलीले स्वयम्सेवक भएर मादकपदार्थ सेवन गरेको पाइएमा पार्टी सङ्गठनबाटै तत्काल कारबाही गरिने पनि स्पष्ट पार्नुभयो। रासस"
तीन राज्य मन्त्रीद्वारा सपथ,"काठमाडौं : मधेशी जनअधिकार फोरम लोकतान्त्रिकबाट सरकारमा प्रतिनिधित्व गर्ने तीन राज्य मन्त्रीले मंगलबार दिउँसो पद तथा गोपनियताको सपथ लिनुभएको छ । प्रधानमन्त्री तथा मन्त्रीपरिषदको कार्यालयमा मंगलबार आयोजित औपचारिक समारोहमा राज्य मन्त्रीहरुले सपथ लिनुभएको हो । नवनियुक्त राज्य मन्त्रीहरुलाई प्रधानमन्त्री पुष्पकमल दाहाल प्रचण्डले सपथ गराउनुभएको थियो । भूमिसुधार तथा व्यवस्था राज्य मन्त्रीमा यशोदा कुमारी लामा, संघीय मामिला तथा स्थानीय विकास राज्य मन्त्रीमा जनकराज चौधरी र संस्कृति, पर्यटन तथा नागरिक उड्डयन राज्य मन्त्रीमा सुमित्रा थरुनी हुनुहुन्छ ।"
समृद्ध नेपाल निर्माण अबको आवश्यकताः मन्त्री थापा,"पोखरा: स्वास्थ्यमन्त्री एवम् नेपाली काँग्रेसका केन्द्रीय सदस्य गगन थापाले समृद्ध नेपालको निर्माण अबको आवश्यकता भएको बताउनुभएको छ। नेपाली काँग्रेसद्वारा पोखरा लेखनाथ महानगरपालिका२४ मा आज आयोजित चुनावी सभामा उहाँले भन्नुभयो'काँग्रेसले शान्ति र संविधानको प्रतिबद्धता पूरा गरेका कारण समृद्ध नेपाल निमार्ण गर्ने अभियानलाई साकार पार्न स्थानीय तहको निर्वाचनमा काँग्रेसको विजय आवश्यक हुन्छ।' केन्द्रीय सदस्य थापाले 'सबै अट्ने देश, सबैलाई मिलाएर लैजाने काँग्रेस' भन्ने नाराका साथ हिमाल, पहाड र तराईलाई एकाकार गर्दै लैजान सक्ने क्षमता केवल काँग्रेसमा छ' भन्दै 'यो देश यहाँका सबै वर्ग र समुदायको हो, यो धोती लगाउनेको पनि हो, टोपी लगाउनेको पनि हो, यी सबैलाई मिलाउने क्षमता काँग्रेसमा भएको बताउनुभयो।' स्थानीय आवश्यकता परिपूर्ति गर्दै समृद्ध पोखराको निर्माणको लक्ष्यलाई साकार पार्न काँग्रेसका उम्मेदवारलाई विजयी गराउन सबैमा उहाँले आग्रह पनि गर्नुभयो। काँग्रेसका पूर्वमहामन्त्री एवम् पूर्वसभामुख तारानाथ रानाभाटले जनतालाई सार्वभौम बनाउनका लागि काँग्रेसले अनवरत सङ्घर्ष गर्दै आएको उल्लेख गर्दै राष्ट्रिय एकता, समुन्नत नेपाल निर्माणका लागि काँग्रेसका उम्मेदवारलाई विजय गराउन आग्रह गर्नुभयो। काँग्रेसका केन्द्रीय सदस्य बद्री पाण्डेले नेपाली काँग्रेस काममा विश्वास गर्ने पार्टी भएको बताउँदै विभिन्न दलका नाममा मतदातालाई प्रभावित पार्न खोजिने हुँदा त्यसतर्फ सचेत बन्नुपर्ने आवश्यकता औँल्याउनुभयो। काँग्रेसबाट पोखरा लेखनाथ महानगरपालिकाका प्रमुख पदका उम्मेदवार रामजी कुँवरले स्मार्ट सिटी निर्माणको लक्ष्यका साथ आफू उम्मेदवार भएको उल्लेख गर्दै महानगरका प्रत्येक बस्ती र टोलका आवश्यकतालाई सम्बोधन गर्ने प्रतिबद्धता व्यक्त गर्नुभयो। उपप्रमुख पदका उम्मेदवार सरस्वती गुरुङले सबै क्षेत्र, वर्ग र समुदायलाई समेट्ने गरी विकास निर्माणका योजना अघि बढाउने विश्वास व्यक्त गर्नुभयो। नेपाली काँग्रेस कास्कीका सभापति कृष्ण केसी, वडाध्यक्षका उम्मेदवार भरतबहादुर अधिकारी, काँग्रेस नेता वेदहरि तिमल्सिनालगायतले समुन्नत पोखरा निर्माणको योजनालाई साकार पार्न काँग्रेसका उम्मेदवारलाई मतदान गर्न आग्रह गर्नुभयो। कार्यक्रममा विभिन्न पार्टी परित्याग गरी आएका १२५ जना नेपाली काँग्रेसमा प्रवेश गरेका थिए। उनीहरूलाई काँग्रेसका पूर्वमहामन्त्री तारानाथ रानाभाटले पार्टीको सदस्यता प्रदान गरी पार्टीमा स्वागत गर्नुभएको थियो। रासस"
चुनावी प्रचारमा स्वतन्त्र उम्मेदवार,"ललितपुर : वैशाख ३१ को चुनावी प्रचार प्रचार बढीरहेका बेला ललितपुर महालक्ष्मी नगरपालिका ८ का वडा अध्यक्षका उम्मेदवार विवेककुमार कार्की चुनावी प्रचारमा सक्रिय हुनुहुन्छ । कार्की चुनाव चिन्ह मुट्ठी कसेको हात लिएर प्रचारमा सक्रिय हुँदा सयौं युवाले साथ दिएका छन्। महालक्ष्मी वडा नम्बर ८ मा स्वतन्त्र उम्मेदवार कार्कीसहित नेपाली काँग्रेसका श्याममोहन श्रेष्ठ, नेकपा एमालेका विश्वराज श्रेष्ठ र माओवादी केन्द्रका सानुकान्छा श्रेष्ठ चुनावी मैदानमा हुनुहुन्छ। तीनै उम्मेदवार लुभु बजारका स्थायी वासिन्दा हुन्। कांग्रेस र एमालेका नेतासँग भन्दा स्वतन्त्र उम्मेदवार कार्कीसँग विकास योजना भएको भन्दै स्थानीयले कार्कीको चुनावी प्रचारमा साथ दिएका छन्।"
अनेरास्ववियुको नेतृत्व चुनावमा सक्रिय,"काठमाडौं : अनेरास्ववियुको सम्पूर्ण नेतृत्व पूर्ण जिम्मेवारीका साथ काठमाडौँ महनगरपालिका, ललितपुर महनगरपालिका र भक्तपुरका नगरपालिकाका विभिन्न वडामा चुनावी प्रचारका लागि सक्रिय भएको छ। वैशाख ३१ गते हुन लागिरहेको स्थानीय निर्वाचनका लागि अनेरास्ववियु केन्द्रीय कमिटिले मंगलबारदेखि निर्वाचन प्रचारका लागि समूह परिचालन गरेको हो। अनेरास्ववियुको टोलीलाई एमालेका अध्यक्ष केपी शर्मा ओली, स्थायी समिति सदस्य शंकर पोखरेल र पोलिटब्युरो सदस्य सानु श्रेष्ठले विशेष निर्देशन दिनु भएको छ। ११ हजार १ सय ११ जना सम्मिलित निर्वाचन परिचालन कमिटी गठन भएको अनेरास्ववियु प्रवक्ता सुदीप शर्माले जानकारी दिनुभयो। शर्माले महानगरपालिका, नगरपालिका र गाउँपालिकामा स्वंयसेवक परिचालन गरिएको जानकारी दिनुभयो । महानगरका ३२ वटा वडामा प्रत्येक वाडमा ३० जना, नगरपालिकामा ५० जना दरले १५०० जनाको स्वंयसेवक टोली कार्यक्षेत्रमा खटाइएको शर्माले जानकारी दिनुभयो । महानगरका महत्वपूर्ण स्थानहरूमा अनेरास्ववियुले स्टल राखेर निर्वाचन प्रचारप्रसार गरिरहेको छ ।"
'पाँच वर्षभित्र काठमाडौँमा सबै पूर्वाधार बन्छ',"काठमाडौँ: नेपाली काँग्रेसले आगामी पाँच वर्षभित्र काठमाडौँमा आवश्यक सबै पूर्वाधार निर्माण गरिसक्ने दृढता प्रकट गरेको छ।आसन्न स्थानीय तह निर्वाचनमा पार्टीको तयारी बारे जानकारी दिन मंगलबार आयोजित पत्रकार भेटघाटमा काँग्रेस नेता नवीन्द्रराज जोशीले काठमाडौँका प्रत्येक वडामा उद्यान र सामुदायिक भवन निर्माण गर्ने र हराभरा काठमाडौँ सहर बनाउने प्रतिवद्धता व्यक्त गर्नुभयो। सामुदायिक भवनलाई जनताका आवश्यक सूचना प्राप्त गर्ने सूचना बैंकका रुपमा विकसित गर्ने उहाँको कथन थियो। विगतमा काठमाडौँलाई काँग्रेसकै नेतृत्वमा महानगरपालिका घोषणा गरिएको जानकारी गराउँदै उहाँले भन्नुभयो, काँँग्रेसले चुनाव जितेको भोलिपल्टै हनुमानढोकास्थित जिल्ला प्रहरी कार्यालय काठमाडौँ रहेको स्थानमा सम्पदा पार्क बनाउन काम थाल्नेछ। काँग्रेसबाट काठमाडौँमा यहीँको माटोलाई बुझेका र खारिएका उम्मेदवारलाई चुनावी मैदानमा उतारेको प्रसङ्ग उल्लेख गर्दै उहाँले काठमाडौँ महानगरपालिकामा अन्य दलको गठबन्धनले आफ्नो पार्टीको विजयमा कुनै असर नपार्ने दाबी गर्नुभयो । केही दलले संविधानमा उल्लेख भएको प्रमुख र उपप्रमुखमध्ये कुनै एक पदमा महिलाको प्रतिनिधित्व हुनुपर्ने अधिकार विपरीत गठबन्धन समेत गरेको बताउँदै नेता जोशीले काठमाडौँका जनता चेतनशील भएकाले त्यसको जवाफ निर्वाचनबाट दिने विश्वास व्यक्त गर्नुभयो। काँग्रेसकै नेतृत्वमा मुलुकका सबै ठूला परिवर्तन सफल भएको उल्लेख गर्दै उहाँले भन्नुभयो, 'स्थानीय तहको निर्वाचनमा पनि देशैभर काँग्रेसको लहर छ । पार्टी पहिलो हुने निश्चित छ।' काँग्रेस कै नेतृत्वमा संविधानसभाबाट संविधान जारी हुन सकेको र त्यसको कार्यान्वयनका लागि पनि आफ्नै पार्टीको नेतृत्व अपरिहार्य भएको उहाँले बताउनुभयो। 'अब स्थानीय समुदायकै योजना र सहभागितामा स्थानीय विकास हुनेछ, नेता जोशीले भन्न्भयो'अब त्यो अभ्यास काठमाडौंबाट नै सुरु हुन्छ।' काँग्रेसले स्थापनाकालदेखि नै राजनीति र विकासमा विकेन्द्रीकरणको अवधारणा ल्याएको उहाँको भनाइ थियो। रासस"
जनताका पक्षमा काम गर्ने उम्मेदवारलाई भोट दिनुस्ः सिंह,"काठमाडौंः नेपाली कांग्रेसका नेता प्रकाशमान सिंहले जनताको पक्षमा काम गर्ने उम्मेदवारहरूलाई मत दिन आग्रह गर्नु भएको छ। काठमाडौंको शंकरापुर नगरपालिकाका उम्मेदवारहरूको पक्षमा मंगलबार मत माग्ने क्रममा नेता सिंहले कांग्रेसले संविधान ल्याएकाले कांग्रेसका पक्षमा मतदान गर्न अपील गर्नु भयो। उहाँले भन्नुभयो,कांग्रेसको नेतृत्वमा संविधान बन्यो। अब कांग्रेसकै नेतृत्वमा आर्थिक विकास हुन्छ। कांग्रेसले जनताको पक्षमा लोकप्रिय नेताहरूलाई उम्मेदवार बनाएको छ। त्यसैले राम्रो काम गर्नेलाई जनताले भोट दिनुपर्छ। स्थानीय तहको निर्वाचनमा कांग्रेसको पक्षमा माहोल बनेको बताउँदै सिंहले भन्नुभयो,कांग्रेसले संविधान ल्याउन ठूलो भूमिका खेल्यो। अब विकासको नेतृत्व पनि कांग्रेसले गर्छ। सिंहले कसैलाई गालीगलौज गरेर कांग्रेसका उम्मेदवारहरूले मत नमाग्ने बताउनुभयो। उहाँले भन्नुभयो,कांग्रेसले काम गरेर देखाउँछ, गफ गर्दैैन। हाम्रा उम्मेदवारहरूले चुनावमा जिते गाउँ र नगरमा आर्थिक क्रान्ति ल्याउँछौं।"
बेलायती संसदीय निर्वाचनमा नेपाली उम्मेदवार,"काठमाडौं: नेपालमा आगामी स्थानीय चुनावको चर्चा चलिरहँदा उता बेलायतमा हुन लागेको संसदीय निर्वाचनमा नेपाली मूलका नागरिकले पनि उम्मेदवारी दिने भएका छन् । आगामी जुन ८ मा हुन लागेको संसदीय निर्वाचनमा तनहुँ कमलबारी निवासी डा बच्चु कैलाश कैनीले बेलायतको डार्टफोर्ड निर्वाचन क्षेत्रबाट उम्मेदवारी दिन लाग्नुभएको हो । उहाँ हाल बेलायतको लेबर पार्टीबाट काउन्सिलर हुनुहुन्छ । बेलायती संसद्को प्रमुख प्रतिपक्ष पार्टी लेवर पार्टीले तोकेको योग्यता पुगेका योग्य सदस्यबाट संसदीय निर्वाचनको चुनावमा उम्मेदवार हुन आवेदन मागेकोमा डा कैनीले आवेदन दिनुभएको हो । डा कैनीले रासससँग कुरा गर्दै आगामी मे ११ मा औपचारिक रुपमा उम्मेदवारी दर्ता गराउने जानकारी दिनुभयो । बेलायतको संसदीय इतिहासमा नेपाली मूलको उम्मेदवार बनेको यो पहिलोपटक हो । उहाँले आफ्नो निर्वाचनको मुख्य योजना डार्टफोर्ड क्षेत्रका जनताको स्वास्थ्य, शिक्षा, यातायात र सहरी विकास रहेको बताउनुभयो । सन् २००५ मा बेलायत प्रवेश गर्नुभएका कैनीले सन् २०१३ मा लेवर पार्टीको सक्रिय सदस्य, सन् २०१४ मा महासमिति सदस्य र सन् २०१५ मा काउन्सिलर पदमा निर्वाचित हुनुभएको थियो । रासस"
मतदानस्थलतर्फ लागे कर्मचारी,"गोरखा: गोरखाका दुई सय ६० मतदानस्थलमा कर्मचारी जान सुरु गरेका छन् । सदरमुकामदेखि सात दिन पैदल हिँडेर पुगिने हिमालपारिका मतदानस्थलमा शनिबारदेखि नै कर्मचारी जान थालेको मुख्य निर्वाचन कार्यालयका सहायक निर्वाचन अधिकृत गोविन्द घिमिरेले जानकारी दिनुभयो । गोरखाका दुई सय १३ मतदान केन्द्रका दुई सय ६० मतदानस्थलमा एक हजार पाँच सय कर्मचारी खटिएका छन् । दुई सय ६० जना मतदान अधिकृत, दुई सय ६० जना सहायक मतदान अधिकृत, चार सय ६० जना कार्यालय सहयोगी र पाँच सय ३० जना सहायक कर्मचारी खटिएका छन्, घिमिरेले भन्नुभयो, दुर्गम जाने कर्मचारी हिँडिसकेका छन् । अहिले दिनहुँ दर्जनौं बस निर्वाचनका कर्मचारी बोकेर गाउँतिर गइरहेका छन् । निर्वाचनका लागि गोरखामा एक हजार एक सय जना नेपाल प्रहरी र एक हजार चार सय जना म्यादी प्रहरी पनि खटिएका छन् । उनीहरू पनि निर्वाचन कर्मचारीसँगै गाउँ जान थालेका छन् । टाढा जाने सुरक्षा टोली प्रस्थान गरिसकेको प्रहरी उपरीक्षक जनकराज पाण्डेयले जानकारी दिनुभयो । पहिलो घेरामा नेपाल प्रहरीको टोली, दोस्रो घेरामा सशस्त्र प्रहरी र अन्तिम घेरामा नेपाली सेना रहने व्यवस्था गरिएको छ, उहाँले भन्नुभयो, तीनै सुरक्षा टोलीको मोबाइल गस्ती पनि हुन्छ । दुर्गम जाने कर्मचारी हिँडिसकेका छन् । दिनहुँ दर्जनौं बस निर्वाचनका कर्मचारी बोकेर गाउँतिर जाने क्रम बढेको छ । सुरक्षा संवेदनशीलताका दृष्टिले गोरखालाई अति जोखिम, जोखिम र मध्यम गरी तीन भागमा विभाजन गरिएको उहाँले बताउनुभयो । विभिन्न पार्टीमा आस्थावान नेता, कार्यकर्ताबीच हुन सक्ने झडप, सम्भावित आपराधिक क्रियाकलाप र विगतका निर्वाचनमा भएगरेका राजनीतिक विवादका कारण हुने झडपलाई आधार मानेर निर्वाचनस्थललाई अतिसंवेदनशील र सामान्यमा वर्गीकरण गरिएको प्रनाउ वीरेन्द्र थापाको भनाइ छ । विभिन्न ६८ मतदान केन्द्रलाई अतिसंवेदनशील मानिएको उहाँले बताउनुभयो । गोरखा नगरपालिकाको रामशाह माध्यमिक विद्यालय, राजदेवी प्राथमिक विद्यालय, महालक्ष्मी प्राथमिक विद्यालय, पालुङटार नगरपालिकाअन्तर्गत रहेका विभिन्न २३ निर्वाचनस्थल, गण्डकी गाउँपलिकाका सात, भीमसेन गाउँपालिकाका सात, सुलिकोट गाउँपालिकाका तीन, अजिरकोट गाउँपालिकाका पाँच, सहीदलखन गाउँपालिकाका पाँच, सिरानचोक गाउँपालिकाका १५ निर्वाचन स्थललाई अतिसंवेदनशील घोषणा गरिएको उहाँले जानकारी दिनुभयो । त्यस्तै एक सय १३ निर्वाचनस्थल संवेदनशील पहिचान गरिएको छ भने १२ निर्वाचनस्थल मात्रै सामान्यको श्रेणीमा राखिएका छन् । गोरखामा एक लाख ६९ हजार ४३ जना मतदाता छन् ।"
'विप्लवका कार्यकर्ता भेट्नासाथ समात्नू',"काठमाडौं : गृह मन्त्रालयले नेत्रविक्रम चन्द 'विप्लव' नेतृत्वको नेपाल कम्युनिस्ट पार्टीका कार्यकर्ताले निर्वाचन बिथोल्ने गतिविधि बढाएको भन्दै तिनलाई तत्काल पक्राउ गरी सार्वजनिक मुद्दा चलाउन सुरक्षा निकायलाई सर्कुलर गरेको छ ।निर्वाचन बिथोल्ने उद्देश्यले उच्छृंखल र आपराधिक गतिविधि बढाएपछि गृह मन्त्रालयले विप्लवका कार्यकर्ता खोजी गरी पक्राउ गर्न सुरक्षा निकायलाई सर्कुलर गरेको हो । आगामी आइतबार ३, ४ र ६ नम्बर प्रदेशका ३४ जिल्लामा हुने स्थानीय तह निर्वाचन बिथोल्ने उद्देश्यले अभियान तीव्र पारेपछि गृहले विप्लवका कार्यकर्ता पहिचान गरी पक्राउ गर्न सुरक्षा निकायलाई दिर्नेशन दिएको छ । गृह मन्त्रालयको तथ्यांकअनुसार विभिन्न जिल्ला प्रशासन कार्यालयले सोमबारसम्ममा निर्वाचन बिथोल्ने अभियानमा लागेका १ सय ८ जनालाई सार्वजनिक मुद्दा चलाएको छ । गृह मन्त्रालयका प्रवक्ता बालकृष्ण पन्थीले निर्वाचन बिथोल्ने अभियानमा लागेका विप्लवका कार्यकर्तामाथि कडा निगरानी गरिएको बताउनुभयो । 'निर्वाचन बिथोल्ने जोकोहीमाथि सार्वजनिक मुद्दा लगाउँछौं', प्रवक्ता पन्थीले अन्नपूर्णसँग भन्नुभयो, 'विप्लवका कार्यकर्ता पहिचान गरी तत्काल पक्राउ गर्न गृह मन्त्रालयले सुरक्षा निकायलाई निर्देशन दिइसकेको छ ।' प्रवक्ता पन्थीले गृह मन्त्रालयले उम्मेदवार र मतदाताको पूर्ण सुरक्षा व्यवस्था मिलाएको जानकारी दिनुभयो । गृह मन्त्रालयले नेपाल प्रहरी, सशस्त्र प्रहरी र राष्ट्रिय अनुसन्धान विभागका प्रमुखहरूलाई विप्लवका कार्यकर्ताको गतिविधिमाथि निगरानी बढाउनुका साथै उम्मेदवार र मतदाताको सुरक्षामा विशेष ध्यान पुर्याउन निर्देशन दिएको छ । गृह मन्त्रालयले म्यादी प्रहरीमा विप्लवका कार्यकर्ताको घुसपैठ भएको हुनसक्ने भन्दै चनाखो रहन सुरक्षा निकायलाई सचेत गराएको छ । निर्वाचन बिथोल्ने जोकोहीलाई पक्राउ गरी तत्काल सार्वजनिक मुद्दा चलाउन गृहको निर्देशन । गृहले निर्वाचन बिथोल्ने जोकोहीलाई पक्राउ गरी तत्काल सार्वजनिक मुद्दा चलाउन निर्देशन दिएको हो । निर्वाचन बिथोल्ने अभियान घोषणा गरेको विप्लव नेतृत्वको नेपाल कम्युनिस्ट पार्टीका कार्यकर्ताले उम्मेदवार र मतदातालाई धम्क्याउने, आतंकित बनाउने उद्देश्यले सार्वजनिक स्थलमा विस्फोटक पदार्थ राख्ने, राजनीतिक दलले आयोजना गरेको चुनावी सभा बिथोल्ने र प्रहरीमाथि नै आक्रमण गर्न थालेपछि गृह मन्त्रालयले त्यस्ता व्यक्तिलाई तत्काल पक्राउ गर्न भनेको हो । काठमाडौं प्रहरी प्रमुख एसएसपी छविलाल जोशीले विप्लवका कार्यकर्तामाथि सूक्ष्म निगरानी बढाइएको बताउनुभयो । 'काठमाडौंमा रहेका विप्लवका सक्रिय कार्यकर्ताको सबै सूचना हामीसँग छ', एसएसपी जोशीले अन्नपूर्णसँग भन्नुभयो, 'उनीहरू हाम्रो निगरानीमा छन् । आवश्यक परे तत्काल पक्राउ गर्छौं ।' प्रहरीले प्रत्येक नगरपालिका र गाउँपालिकामा विप्लवका कार्यकर्ताको पहिचान गर्न ठूलो संख्यामा सादा पोसाकका प्रहरी खटाएको छ । प्रहरीले निर्वाचन मितिअघि नै विप्लवका कार्यकर्ता रहेको सम्भावित स्थान पहिचान गरी पक्राउ गर्ने रणनीति लिएको छ । गृह मन्त्रालयले विप्लव नेतृत्वका कार्यकर्ताको निर्वाचनविरोधी गतिविधि प्रमुख सुरक्षा चुनौती रहेको ठहर्याएको थियो । प्रहरीले प्रत्येक निर्वाचन हुने स्थानमा विप्लवका कार्यकर्ताको पहिचान गर्न सादा पोसाकमा समेत सुरक्षाकर्मी परिचालन गरेको छ । गृहमन्त्री विमलेन्द्र निधिले केही साताअघि काभ्रेको धुलिखेलमा भएको सुरक्षा बैठकमा विप्लवका कार्यकर्ताले निर्वाचन बिथोल्ने योजना बनाएकाले तिनलाई पहिचान गरी पक्राउ गर्न प्रहरीलाई निर्देशन दिनुभएको थियो ।"
प्रमुख तीन दल र संघीय गठबन्धनकाे बैठक सुरु,"काठमाडौं: प्रमुख तीन दल र संघीय गठबन्धनकाे बैठक सुरु भएकाे छ। प्रधानमन्त्रीकाे सरकारी निवास बालुवाटारमा जारी बैठकमा संविधान संशाेधन, स्थानीय तहकाे निर्वाचनलगायतका विषयमा छलफल केन्द्रीत रहेकाे प्रधानमन्त्रीकाे निजी सचिवालयले जनाएकाे छ। बैठकमा प्रधानमन्त्री पुष्पकमल दाहाल प्रचण्ड, कांग्रेस सभापति शेरबहादुर देउवा, एमाले उपाध्यक्ष बामदेव गाैतम र संसदीय दलका उपनेता सुवासचन्द्र नेम्वाङ तथा संघीय गठबन्धनका शीर्ष नेताहरु सहभागी हुनुहुन्छ।"
प्रचण्ड नेतृत्वको सरकार गुण्डागर्दीमा उत्रियोः बाबुराम,"गोरखाः नयाँ शक्ति नेपालका संयोजक डा बाबुराम भट्टराईले नेकपा माओवादी केन्द्रका अध्यक्ष पुष्पकमल दाहाल प्रचण्ड नेतृत्वको सरकार गुण्डागर्दीमा उत्रिएको आरोप लगाउनु भएको छ। चुनावी घरदैलो कार्यक्रममा सहभागी हुन चार दिनदेखि गृहजिल्ला गोरखामा रहनु भएका पूर्वप्रधानमन्त्री भट्टराईले माओवादी केन्द्रका कार्यकर्ताले नयाँ शक्तिका कार्यकर्तालाई ठाउँठाउँमा गुण्डागर्दी ढङ्गले आक्रमण गरेको आरोप लगाउनु भयो। विधिको शासन स्थापित गराउन निष्पक्ष काम गरिरहेका सशस्त्र प्रहरीका डिएसपीलाई प्रधानमन्त्री प्रचण्डले ठाडो आदेशमा सरुवा गरेको उहाँको आरोप छ। सरकार र सरकारमा रहेको दल नै गुण्डागर्दीमा उत्रिनु अत्यन्त गम्भीर घटना हो,मंगलबार पत्रकारहरुसंग कुराकानी गर्दै उहाँले भन्नुभयो ,अझै गम्भीर त के देखा पर्याे भने विधिको शासन कायम गर्न निष्पक्ष ढङ्गले काम गरिरहेको यहाँको सुरक्षा निकाय र प्रशासनलाई प्रधानमन्त्री प्रचण्डले ठाडो आदेश दिएर दुरुत्साहित गरिरहेका छन्। सशस्त्र प्रहरीका डिएसपीको त उनकै ठाडो आदेशमा सरुवा गरियो। घटनाका दोषीलाई छुटाइयो। यो भनेको अत्यन्त गम्भीर विषय हो। प्रधानमन्त्री प्रचण्डका क्रियाकलापले निर्वाचनको निष्पक्षता र स्वतन्त्रताप्रति विश्वास गुमेको उहाँले बताउनुभयो। गत शनिबार माओवादी केन्द्रका कार्यकर्ताले गोरखाको लक्ष्मीबजारमा नयाँ शक्तिका कार्यकर्तामाथि आक्रमण गरेका थिए। कुटपिट र तोडफोडमा उत्रिएको आरोपमा पक्राउ परेका एक जनालाई माओवादीको दबाबमा सोमबार साँझ रिहा गरिएको थियो। त्यस्तै विभिन्न चार ठाउँमा आफ्ना कार्यकर्तामाथि कुटपिट गरेको भट्टराईले बताउनुभयो। भट्टराईले क्रान्तिकारी नेता प्रचण्ड प्रतिक्रान्तिकारी हर्कतमा लागेको आरोप लगाउनुभयो। प्रचण्डले कसैको इशारामा राज्यका विभिन्न निकाय भताभुङ्ग पार्ने प्रयत्न गरिरहेका छन्, उहाँले भन्नुभयो, पहिले अख्तियार दुरुपयोग अनुसन्धान दुरुपयोग आयोगको टाउँकै काटे। त्यसपछि प्रहरी, प्रशासन र राजदूत नियुक्तिमा पनि नाङ्गो हस्ताक्षेप गरे। प्रधानन्यायाधीशलाई छापामार शैलीमा महाअभियोग दर्ता गरेर हटाउने प्रयत्न गरियो। पछिल्लो चरणमा आएर गोरखाको घटनासम्मलाई हेर्दा प्रचण्डजी हिजोका क्रान्तिकारी नेता अहिले प्रतिक्रान्ति बन्दैछन्। कांग्रेस र एमालेलाई समेत उछिनेर उनी प्रतिक्रान्तिकारी हर्कतमा सबैभन्दा अगाडि देखिँदैछन् । यो अत्यन्त गम्भीर र खोजबिनको विषय मलाई लाग्छ।"
काठमाडौंका मेयर उम्मेदवारलाई प्रश्नः महानगरको शिक्षा व्यवस्थापन कसरी गर्नुुहुुन्छ?,"काठमाडौं: संविधानले कक्षा १२ सम्मको शिक्षाको व्यवस्थापन दायित्व स्थानीय निकायलाई दिएको छ । हाल जिल्ला शिक्षा कार्यालयबाट स्वीकृति लिएर सञ्चालनमा आइरहेका शैक्षिक संस्थाहरू संघीयताको कार्यान्वयनसँगै स्थानीय निकायको नियन्त्रण र अनुुगमनमा जान्छन् । केन्द्रीय प्रशासनको प्रत्यक्ष निगरानीमा रहँदा त बेथितीले प्र श्रय पाएको प्रशस्त गुुनासो आइरहेका बेला स्नाथीय निकायले यसको व्यवस्थापन गर्न निकै मेहनत गर्नुुपर्ने देखिन्छ । काठमाडौं र ललितपुुर महानगरपालिकामा मेयरको आकांक्षी रहेका उम्मेदवारलाई अन्नपूर्ण पोस्टका लागि सूर्यप्रसाद पाण्डेले सोधे, महानगरको शिक्षाको व्यवस्थापन कसरी गर्नुुहुुन्छ ? साना विद्यालयलाई एकीकृत गराउँछु राजुराज जोशी, नेपाली कांग्रेस मैले आफू मेयर पदमा निर्वाचित भएको अवस्थामा सबैभन्दा पहिला महानगरभित्रका सार्वजनिक शिक्षा सुधारका लागि विशेष पहल गर्नेछु । यहाँका थुप्रै सार्वजनिक विद्यालय विद्यार्थी अभावमा बन्द हुने अवस्थामा पुगेका छन् । कुनै ठाउँको विद्यालय भने अत्यन्त साँघुरो अवस्थामा कष्टकर वातावरणमा शैक्षिक गतिविधि सञ्चालन गर्न बाध्य छन् । त्यसैले साना र धेरै ठाउँमा छरिएर रहेका विद्यालयलाई खुला र फराकिलो ठाउँमा लगेर सञ्चालन गर्ने योजना मैले बनाएको छु । त्यहाँ सुविधासम्पन्न भौतिक संरचना रहनेछन् । विद्यार्थीका लागि पर्याप्त शैक्षिक वातावरण रहनेछ । यसले गर्दा छरिएर रहेका जनशक्तिलाई एकै ठाउँमा ल्याउन सजिलो पनि हुन्छ । बन्द हुन लागेको विद्यालयलाई पनि राहत हुन्छ । संघीय संरचनाको कार्यान्वयनसँगै कक्षा १२ सम्मको शिक्षाको व्यवस्थापन पनि स्वतः महानगरपालिकामा आउँछ । यस्तो अवस्थामा निजी शैक्षिक संस्थाको नियमनको कुरा पनि आउँछ । यसभित्र रहेका समस्यालाई पनि कसरी सहज रूपमा समाधान गर्न सकिन्छ भन्नेमा सरोकारवालासँग समेत सँगै बसेर छलफल गर्नेछु । कक्षा १२ सम्मको शिक्षा सुधार गर्न सकिएमा हरेक नागरिकको शिक्षाप्रतिको अधिकार पनि स्वतः स्थापित हुन्छ । सार्वजनिक शिक्षा सुधार गर्न सकिएमा निजी शैक्षिक संस्थामा गएर मासिक हजारौं रुपैयाँ तिरेर छोराछोरी पढाउनुपर्ने बाध्यता पनि अन्त्य हुनेछ । महानगरको शिक्षा सर्वसुलभ र निःशुल्क विद्यासुन्दर शाक्य, नेकपा एमाले शिक्षा सर्वसलभ र अनिवार्य हुनुपर्छ भन्ने मेरो पहिलेदेखिको मान्यता हो । यही मान्यताका आधारमा म अघि बढ्नेछु । अहिले पनि राज्यको बजेटमध्ये धेरै रकम शिक्षामा खर्च हुने गरेको छ । तर, सही सदुपयोग हुन नसक्दा यो क्षेत्र समस्याग्रस्त छ । महानगरभित्र रहेको शैक्षिक संस्थामा थुप्रै बेथिति छन्, चाहे त्यो सरकारी होस् वा निजी । सार्वजनिक र निजी शिक्षामा भएको कमजोरीलाई सुधार गर्नेदेखि राम्रा कुरालाई प्रोत्साहन गर्ने मेरो मुख्य एजेन्डा रहेको छ । शिक्षा पाउनु हरेक नागरिकको अधिकार हो । महानगरभित्र पनि शिक्षाबाट वञ्चित थुप्रै समुदाय छन् । ती समुदायका बालबालिकालाई शिक्षाको पहुँचभित्र ल्याउनेप्रति मेरो विशेष चासो रहनेछ । यसका लागि विज्ञ तथा यस क्षेत्रसँग सरोकार राख्नेहरूसँग परामर्श गरेर उनीहरूको सुझावअनुसार अघि बढ्नेछु । किनकि मुलुक विकासको मेरुदण्डमध्ये शिक्षा पनि एक हो । सार्वजनिक शिक्षा सुधार गर्न सकिएमा हरेक वर्गका नागरिकलाई सहज रूपम शिक्षा प्रदान गर्न पनि सकिन्छ । सार्वजनिक शिक्षामा देखिएको कमजोरीकै कारण अभिभावकले नचाहेर पनि महँगो शुल्कमा निजीमा छोराछोरी पढाउन बाध्य छन् । महानगरभित्र रहेका सार्वजनिक शैक्षिक संस्थाको सुधारका लागि नमुना विद्यालय बनाउने, राम्रा काम गरेका निजी शैक्षिक संस्थासँग सहकार्य गर्ने लगायतका काम पनि मैले मेयर जितेको अवस्थामा गर्नेछु । यति काम गर्न सकियो भने संविधानले नै तोकेको कक्षा १२ सम्मको शिक्षाको जिम्मेवारी वा व्यवस्थापनको काम सहज रूपमा सम्पन्न गर्न सकिनेछ । नमुना विद्यालय बनाउँछु सर्वोत्तम डंगोल, एनेकपा माओवादी केन्द्र म मेयर पदमा विजयी भएको अवस्थामा महानगरमा नमुना विद्यालय बनाएर विद्यालय शिक्षा सुधारको अभियान थालनी गर्नेछु । संविधानले नै कक्षा १२ सम्मको शिक्षाको दायित्व महानगरलाई दिएको अवस्थामा त झन् दत्तचित्त भएर लागनुपर्ने अवस्था छ । सार्वजनिक शिक्षा सुधार अहिलेको मुख्य आवश्यकता हो । यसका लागि शिक्षकलाई प्रोत्साहन, उनीहरूको उचित मूल्यांकन, विद्यार्थी नै नभए पनि जागिर पकाउने नाममा बस्ने शिक्षकको व्यवस्थापन आदि सार्वजनिक शिक्षाको सुधारमा देखिएको अहिलेको आवश्यकता हो । हरेक वडामा एकएकवटा नमुना विद्यालय बनाउने मेरो योजना छ । यसले निजी स्कुलँंग प्रतिस्पर्धा गर्न सकोस् । निजी स्कुलमा पनि मनपरी बढेको भन्ने आमगुनासा छन् । यसमा पनि सुधारको आवश्यकता छ । महानगरमा सञ्चालन हुने शैक्षिक संस्थालाई निश्चित मापदण्ड बनाएर सञ्चालन गर्न लगाउनुपर्छ । आफ्नै भवन नभएका, अन्य उद्योग कलकारखानासँगै जोडिएर सञ्चालनमा रहेका स्कुलको व्यवस्थापन गर्नुपर्छ । किनकि शैक्षिक संस्था भनेको खुला र आनन्ददायी वातावरण भएको स्थानमा सञ्चालन हुनुपर्छ । निश्चित मापदण्ड बनाउने र मापदण्डअनुसार चल्न नसक्नेलाई विकल्प दिएर अन्य उपाय अपनाउने मौका पनि दिनेछु । सरकारी शिक्षाको स्तर सुधार्छु पवित्रमान बज्राचार्य, संघीय समाजवादी फोरम र नयाँ शक्ति पार्टी शिक्षा ऐन संशोधनसँगै कक्षा १ देखि १२ लाई माध्यमिक शिक्षामा रूपान्तरण गरिएपछि विद्यालय शिक्षा सुधार्न झन् सजिलो हुने मैले अपेक्षा गरेको छु । मैले धेरै सार्वजनिक विद्यालयको व्यवस्थापन समितिमा बसेर काम गरेको छु। यस हिसाबले सार्वजनिक विद्यालय सुधार्न के गर्नुपर्छ भन्ने विषयमा मैले अध्ययन गर्ने अवसर पनि पाएको छु । अहिलेको हाम्रो शिक्षाको विडम्बना के हो भने निजी शैक्षिक संथामा थोरै सेवासुविधा लिएर पढाएका शिक्षकले राम्रो गुणस्तर दिएका छन् । तर, सार्वजनिक विद्यालयमा राम्रो सेवासुविधा लिएका, प्रशस्त तालिम लिएका शिक्षकले पढाएका विद्यार्थीको गुणस्तर अत्यन्त न्यून छ । यस्तो किन भइरहेको छ भन्ने विषयमा सोच्नु जरुरी छ । यसका लागि सार्वजनिक विद्यालयमा पनि राम्रो काम गर्ने शिक्षकलाई प्रोत्साहन र नराम्रो काम गर्नेलाई दण्डको व्यवस्था गर्नुपर्ने आवश्यकता छ । नराम्रो काम गरियो भने कारबाहीमा परिन्छ भन्ने सन्देश दिन सकियो भने पनि शिक्षकहरू पेसामा थप प्रतिबद्ध हुन्छन् भन्ने मलाई लागेको छ । निजी शिक्षण संस्थाले गरेका राम्रा कामहरूलाई अनुसरण गरेर सार्वजनिकमा लगाउन सकिन्छ । राज्यको शिक्षानीति हुम्ला, जुम्लाका लागि र काठमाडौंका लागि एकै प्रकारको छ । तर, महानगरका लागि छुट्टै स्ट्यान्डर्ड हुनुपर्छ भनेर कसैले सोचेनन् । हरेक वडामा मैले एउटा नमुना विद्यालय बनाउने योजना बनाएको छु ।"
भारतसँग जोडिएका सीमा ७२ घन्टा बन्द हुने,"काठमाडौं: पहिलो चरणमा स्थानीय तहको निर्वाचन हुने भारतसँग सिमाना जोडिएका प्रदेशको सीमा ७२ घन्टा बन्द हुने भएको छ । गृह मन्त्रालयले निर्वाचन हुने जिल्लाको सीमा मात्र सिल गर्ने निर्णय गरेको हो ।पहिलो चरणमा तराईका चितवन र नवलपरासीका केही भागमा निर्वाचन हुँदैछ । गृह मन्त्रालयका प्रवक्ता बालकृष्ण पन्थीले सुरक्षा व्यवस्थापनमा ध्यान दिँदै ती क्षेत्रमा सीमा बन्द गर्न लागिएको जानकारी दिनुभयो । पहिलो चरणमा तराईका अधिकांश भागमा निर्वाचन नहुने भएकाले निर्वाचन हुने क्षेत्रका सीमा मात्र बन्द गर्न लागिएको हो । अन्य सीमा क्षेत्रमा प्रहरीको गस्ती र चेक प्वाइन्टले काम गर्नेछन्, पन्थीले भन्नुभयो । सुरक्षा जोखिमसँगै मानिसको आवतजावतबाट हुने अवरोध रोक्न निर्वाचनका समयमा सीमा बन्द गर्ने गरिन्छ । यसअघिका निर्वाचनमा प्रायः ४८ घन्टा सीमा बन्द गरिन्थ्यो । मतदान सकिएपछि सीमा खुल्ने मन्त्रालयले जनाएको छ । खुला सीमाका कारण भारतसँग सिमाना जोडिएका क्षेत्रमा सीमा बन्द हुने गरेको छ । तराईका अधिकांश क्षेत्रमा भने जेठ ३१ गते स्थानीय तहको निर्वाचन हुनेछ । निर्वाचन सुरक्षाका लागि ७५ हजार म्यादी प्रहरी नियुक्त गरिएको छ । प्रहरी, सेना, सशस्त्र प्रहरी (एपीएफ) र राष्ट्रिय अनुसन्धान विभागका सुरक्षा अधिकारी निर्वाचन सुरक्षामा खटिनेछन् । स्थानीय तहको निर्वाचन दुई चरणमा हुने भएपछि सुरक्षा निकायलाई सुरक्षा व्यवस्थापन गर्न सजिलो भएको छ । प्रहरी प्रधान कार्यलयले पहिलो चरणको सुरक्षा व्यवस्थापनका लागि पाँच हजार थप प्रहरी परिचालन गरेको छ ।"
"कानुन दिवसको कार्यक्रममा प्रधानमन्त्री, सभामुख र महान्यायाधीवक्ता अनुपस्थित","काठमाडौं : कानुन दिवसको अवसरमा मंगलबार सर्वोच्च अदालतले आयोजना गरेको कार्यक्रममा प्रधानमन्त्री पुष्पकमल दाहाल प्रचण्ड, सभामुख ओनसरी घर्ती मगर र सरकारका महान्यायाधीवक्ता रमणकुमार श्रेष्ठ अनुपस्थित हुनु भएको छ । नेपालमा सर्वप्रथम २००९ सालमा प्रधान न्यायालय ऐन २००८ जारी भएको सम्झनामा कानुन दिवस मनाउने गरिन्छ । २०३१ सालदेखि भने प्रत्येक वर्ष आजकै दिन कानुन दिवस मनाइन्छ । दिवसको अवसरमा सर्वोच्च अदालतले गरेको कार्यक्रममा प्रधानमन्त्री, सभामुख र महान्यायाधीवक्ता अनुपस्थित हुनु भएको हो । अघिल्लो आइतबार प्रधानन्यायाधीश सुशीला कार्कीविरुद्ध संसदमा महाअभियोग प्रस्ताव दर्ता भएपछि सरकार र न्यायालयबीच विवाद चुलिएको हो । त्यस लगत्तै शुक्रबार परेको रिटमाथि सुनुवाई गर्दै सर्वोच्चका न्ययायाधीश चोलेन्द्र शम्शेर जबराले महाअभियोग प्रस्ताव फिर्ता लिएर प्रधानन्यायाधीशलाई पूर्ववत काममा फर्कन निर्देशन दिएपछि न्यायालय र सरकारको सम्बन्ध चिसिएको हो। कानुन दिवसको कार्यक्रममा राष्ट्रपति विद्यादेवी भण्डारी, उपराष्ट्रपति नन्दबहादुर पुन भने उपस्थ्ति हनुहुन्थ्यो ।"
संघीय गठबन्धन र सत्ता गठबन्धनको बैठक निष्कर्षहीन,"काठमाडौं : सत्ता गठबन्धन र संघीय गठबन्धनको बैठक विना निष्कर्ष टुंगिएको छ । संविधान संशोधन नगरी पहिलो चरणको निर्वाचन गर्न लागिएको प्रति असन्तुष्ट संघीय गठबन्धनका नेताहरुले संविधान संशोधन नभईकन निर्वाचनमा सहभागी नहुने अडान राखेपछि बैठक विना निष्कर्ष टुंगिएको हो । प्रमूख राजनीतिक दलहरु नेपाली कांग्रेस,नेकपा (एमाले),माओवादी केन्द्र र राजपाका नेताहरुको बीचको बैठक मंगलबार बालुवाटारमा बसेको थियो । बैठकमा सरकारद्धारा संसदमा दर्ता गरेको संविधान संशोधन विद्ययेक, दोस्रो चरणको स्थानीय तहको निर्वाचन र मधेशमा स्थानीय तहको संख्या थपबारे कुराकानी भएको प्रधानमन्त्रीको नीजि सचिवालयले जनाएको छ । बैठकमा प्रधानमन्त्री पुष्पकमल दाहाल प्रचण्डले संविधान संशोधन विधेयक पारित गराउन सरकारको तर्फबाट पहल भइरहेको जानकारी दिँदै स्थानीय तहको निर्वाचन सफल बनाउन दलहरु थप एकतावद्ध हुनुपर्नेमा जोड दिनुभयो । बैठकमा राजपाका नेताहरुले संविधान संशोधन विधेयक पारित गरेर निर्वाचनमा सहभागी हुने वातावरण बनाउन आग्रह गर्नुभएको थियो भने प्रमुख तीन राजनीतिक दलका नेताहरुले राजनीतिक सहमतिका आधारमा संविधान संशोधन गरेर संघीय गठबन्धनमा आवद्ध दलहरुलाई पनि निर्वाचनमा ल्याउन आफूहरुले थप छलफल गर्ने बताउनु भएको थियो । बैठकमा प्रधानमन्त्री प्रचण्ड, कांग्रेस सभापति शेरबहादुर देउवा, एमाले उपाध्यक्ष बामदेव गौतम, गृहमन्त्री बिमलेन्द्र निधि, राजपाका नेताहरु महन्त ठाकुर, राजेन्द्र महतो, अनिल झा लगायतका शीर्ष नेताहरु उपस्थित हुनुहुन्थ्यो ।"
एलइडी बल्ब खरिदमा बाहिर आएजस्तो कुनै चलखेल भएकाे छैन: ऊर्जामन्त्री,"सल्यान: ऊर्जामन्त्री जनार्दन शर्माले सरकारले भारत सरकारबाट खरिद गर्न लागेको एलइडी बल्बमा बाहिर आएजस्तो कुनै चलखेल नभएको बताउनुभएको छ। गृह जिल्ला रुकुम जाने क्रममा श्रीनगरमा पत्रकारसँग कुरा गर्दै मन्त्री शर्माले भन्नुभयाे,'बल्ब खरिद गर्ने कुरा नेपाल र भारत सरकारबीच सम्झौता गरेर हुने कुरा हो, यसमा कुनै चलखेल भएको छैन।' उहाँले खलङ्गा शीतलपाटी खानेपानीका लागि विद्युत् जडान प्रक्रिया ढिला भइरहेकाले तत्काल विद्युत् उपलब्ध गराउन नेपाल विद्युत् प्राधिकरण सल्यानलाई निर्देशन दिनुभयो । अर्काे प्रसङ्गमा उहाँले सरकारले सबैलाई मिलाएर लानुपर्ने भएकाले दुई चरणमा स्थानीय चुनाव गर्न लागिएको जानकारी दिनुभयो। 'सरकारले सबै राजनीतिक दललाई मिलाएर अगाडि बढ्न चाहेको छ, मधेसी मोर्चालाई पनि चुनावमा ल्याउन दुई चरणमा चुनाव गर्न लागिएको हो,' मन्त्री शर्माले भन्नुभयो। स्थानीय तहको निर्वाचन नजिकिँदै गर्दा विभिन्न स्थानमा भइरहेको झडपलाई लक्षित गर्दै दलहरुलाई संयमित हुन आग्रह गर्नुभयो । 'स्थानीय तहको चुनावमा सबै संयमित बनाैं, कसैैले पनि प्रतिशोध र तडकभडक नगरौंँ, सबै राजनीतिक दलले आफ्ना कार्यकर्तालाई संयमित बनाउने प्रयास गराैं,' मन्त्री शर्माले भन्नुभयो। रासस"
कसरी जुट्छ चुनाव खर्च,"काठमाडौं : स्थानीय तह निर्वाचनमा बजार निकै चलायमान हुन्छ । देशभरिका उम्मेदवारको कुल खर्च अर्बौं रुपैयाँ हुन्छ । प्रचारप्रसारका लागि उम्मेदवारले कार्यकर्ता परिचालन, मतदाता रिझाउने, इन्धन, सवारीसाधन, प्रचार सामग्री, कार्यालय सञ्चालनलगायतमा मोटो रकम खर्चिन्छन् । यो रकम उम्मेदवार आफैंसँग हुँदैन । उनीहरूको चुनावी खर्चको मुख्य स्रोत उद्योगी व्यवसायी हुने गरेका छन् । राजनीतिक दलले पनि केन्द्रीय स्तरबाट गर्ने चुनावी प्रचारको खर्च व्यवसायीबाटै उठाउँछन् । निर्वाचन नजिकिँदै गर्दा उद्योगी तथा व्यवसायीलाई चन्दाको दबाब आउन थालेको छ । राजनीतिक दल र उम्मेदवार चुनाव खर्च जुटाउन व्यवसायीको घरदैलो चहार्न थालेका छन् । चुनाव खर्च जुटाउन उम्मेदवारहरू व्यवसायीलाई फोन गर्नेदेखि घर तथा अफिससम्म धाउन सक्रिय छन् । स्थानीय तहको निर्वाचनमा पनि राष्ट्रिय स्तरको 'चन्दा दबाब' आइरहेको व्यवसायी बताउँछन् । मुलुकमा १९ वर्षपछि स्थानीय निर्वाचन हुँदैछ । दुई चरणमा हुन लागेको निर्वाचन पहिलो चरणमा ३, ४ र ६ नम्बर प्रदेशमा हुँदैछ । चुनावी गतिविधि बढेका ठाउँमा चन्दाको दबाब सुरु भइसकेको व्यवसायी बताउँछन् । 'स्थानीय निर्वाचन भए पनि केन्द्रको चुनावमा झैं चन्दाको प्रेसर आइरहेको छ', एक व्यवसायीले अन्नपूर्णसँग गुनासो पोखे, 'चन्दा माग्न उम्मेदवारसँगै माउ पार्टी नै सक्रिय छन् ।' वैशाख ३१ गते हुने पहिलो चरणको चुनावमा ३४ जिल्लाका दुई सय ८३ स्थानीय तहमा ४९ हजार तीन सय ३७ जना उम्मेदवार छन् । निर्वाचन आयोगले चुनाव खर्चका लागि उम्मेदवारको १० वटा तह बनाएर सीमा तोकिदिएको छ । आयोगको सीमाअनुसार एउटा स्थानीय तहको कुल खर्च औसतमा ३४ लाख रुपैयाँ पर्न आउँछ । अर्थात् एउटा उम्मेदवारले औसतमा तीन लाख ४० हजारसम्म खर्च गर्न पाउँछ । आयोगले तोकिदिएको सीमामा रहेर खर्च गर्दा पनि पहिलो चरणको चुनावमा उम्मेदवारको करिब १७ अर्ब रुपैयाँ खर्च हुने देखिन्छ । तर चुनावमा तोकिएको भन्दा धेरै गुणा बढी रकम खर्च हुने गर्छ । एउटै उम्मेदवारले जसरी पनि चुनाव जित्ने ध्याउन्नमा मोटो रकम खर्च गर्ने गरेका छन् । नेपालमा चुनाव महँगिँदै गएको छ । कार्यकर्ता र मतदातालाई टन्नै पैसा खर्च गर्नुपर्छ । कतिपय अवस्थामा दलको टिकट पाउन पनि मोटो रकम खर्चिनुपर्छ । यसैले चुनाव खर्च व्यवसायी र चिनजानका धनाढ्यसँग उठाउने गरिएको छ । महँगिँदो चुनावको प्रत्यक्ष मारमा उद्योगी व्यवसायी पर्ने गरेका छन् । उद्योगी व्यवसायीले चुनावमा बाँडेको चन्दा उपभोक्तासँग असुल्छन् । दैनिक दर्जन चन्दा माग्ने फोन कलको सामाना गरिरहनुपरेको व्यवसायी बताउँछन् । हामीले चेकबाट नेतालाई चन्दा दिन पाइँदैन । चन्दा लिगल पनि छैन । अकाउन्टपेयी चेकबाट चन्दा दिन पाएमा खर्च देखाउन पाइन्थ्यो । शेखर गोल्छा, वरिष्ठ उपाध्यक्ष, नेपाल उद्योग वाणिज्य महासंघ चन्दा माग्ने बढे पनि व्यवसायीमा चुनावी उत्साह देखिन्छ । कम्तीमा स्थानीय तहमै भए पनि पाँच वर्षसम्म स्थिर सरकार बन्नेछ । सुरज वैद्य, पूर्वअध्यक्ष, नेपाल उद्योग वाणिज्य महासंघ स्थानीय तहका उम्मेदवारलाई माउ पार्टीले पनि सहयोग गरिरहेका छन् । त्यसमाथि पार्टीको आम्दानीसमेत बढेकाले चन्दाको दबाब कम परेको छ । शशिकान्त अग्रवाल, उद्यमी खासगरी चन्दा 'इजी मनी' कमाउनेसँग बढी माग्ने गरिन्छ । 'इजी मनी' हुनेहरूले आफैं पनि दिल खोलेर सहयोग गरिरहेका हुन्छन् । पशुपति मुरारका, निवर्तमान अध्यक्ष, नेपाल उद्योग वाणिज्य महासंघ नेपालमा चुनाव नजिकिँदा व्यवसायीको टाउको दुखाइ सुरु हुन्छ । चन्दाको दबाब थाम्न नसकेर उनीहरू फोन स्विच अफ गर्ने, विदेश सयरमा जाने र नचिनेको नम्बर नउठाउने अवस्थामा पुग्छन् । कतिपय 'मिटिङमा व्यस्त छु' भन्दै तर्किन्छन् । 'चुनाव हुने भएपछि चन्दा त उठाइहाल्छन्', एक व्यवसायीले भने, 'यसलाई धम्कीवाला प्रेसर त भन्दिनँ तर प्रेसर चैं गर्छन् ।' कतिपय व्यवसायी यसअघिका चुनावमा झैं प्रेसर नै थेग्नै नसक्ने गरी चन्दाको माग नभएको बताउँछन् । स्थानीय तहको निर्वाचन भएकाले राष्ट्रिय स्तरका पार्टीबाट भन्दा पनि उम्मेदवारबाट बढी चन्दा माग भइरहेको छ । सरकारले चन्दाको न्यूनतम सीमा तोकिदिनुपर्ने नेपाल उद्योग वाणिज्य महासंघका वरिष्ठ उपाध्यक्ष शेखर गोल्छा बताउनुहुन्छ । 'चुनाव नजिकिँदै गर्दा चन्दाको दबाब पनि बढ्दै गएको छ', उहाँले अन्नपूर्णसँग भन्नुभयो, 'चुनावी चन्दा विश्वव्यापी चल्छ तर यसलाई व्यवस्थित गर्नुपर्छ । हामी चेकबाट नेतालाई चन्दा दिन पाउँदैनौं । चन्दा लिगल पनि छैन । अकाउन्टपेयी चेकबाट चन्दा दिन पाए खर्च देखाउन सक्थ्यौं ।' यति रकमभन्दा बढी चन्दा दिन नपाइने भन्दै आचारसंहिता बनेमा केही सुधार हुने गोल्छाको ठम्याइ छ । चिनजानका उम्मेदवारले सोझै कल गरेर पैसा माग्छन् । नचिनेका नेताहरू घरदैलो चहार्दै हिँड्छन् । कतिपय आफैं र कतिपयले कार्यकर्तालाई चन्दा उठाउन पठाउने गरेको व्यवसायी बताउँछन् । तर चिठीमै पैसा अंकमा उल्लेख गरेर चन्दा उठाउने परिपाटी भने हटेको छ । खासगरी नेताहरू चन्दाका लागि ठूला घरानालाई टार्गेट बनाउँछन् । यसपटक स्थानीय निर्वाचन भएकाले साना व्यवसायी पनि मारमा परेका छन् । यद्यपि स्थानीय निर्वाचन भए पनि ठूला घराना चन्दाबाट अछुतो भने रहेनन् । नेपाल उद्योग वाणिज्य महासंघका पूर्वअध्यक्ष सुरज वैद्य पनि चन्दाको दबाब निरन्तर आइरहेको बताउनुहुन्छ । तर संसदीय र संविधानसभाको चुनावमा झैं चर्को दबाब नआएको उहाँको भनाइ छ । उद्यमी शशिकान्त अग्रवाल पनि राष्ट्रिय स्तरबाट चन्दाको दबाब नआएको बताउनुहुन्छ । 'स्थानीय तहमा चिनजानका भरमा चन्दा माग्नेहरू बढी देखिएका छन् । कतिपय साथी उठेका छन्, उनीहरूले माग्छन्', उहाँले भन्नुभयो, 'स्थानीय तहका उम्मेदवारलाई माउ पार्टीले पनि सहयोग गरिरहेका छन् । यसमाथि पार्टीको आम्दानीसमेत बढेकाले चन्दाको दबाब कम देखिएको होला ।' चुनावमा चन्दा असुली पहिलादेखि नै चल्दै आएको हो । यो विश्वव्यापी चलनचल्तीमा छ । 'चुनावमा चन्दा माग्नेहरू स्वाभाविक आइहाल्छन् । चन्दा माग्नेमा कतिपय चिनजानका हुन्छन् । कतिपय नचिनेकाहरू अफिसमै आउने गर्छन्', वैद्यले भन्नुभयो, 'दुई दशकपछि स्थानीय चुनाव हुन लागेको छ । चुनाव आवश्यक पनि छ । त्यसैले चन्दा माग्ने बढे पनि व्यवसायीमा चुनावी उत्साह छ ।' कम्तीमा स्थानीय तहमै भए पनि पाँच वर्षसम्म स्थिर सरकार बन्ने उहाँको आशा छ। महासंघका निवर्तमान अध्यक्ष पशुपति मुरारका पनि चन्दाको दबाब आउन थालेको बताउनुहुन्छ । चन्दा माग्नेहरू प्रशस्तै भए पनि यस विषयमा आफू कडा भएको उहाँले बताउनुभयो । 'यसैले मसँग विचार गरेर चन्दा माग्छन्', उहाँले भन्नुभयो । खासगरी चन्दा 'इजी मनी' (सजिलै धेरै पैसा कमाउने) कमाउनेसँग बढी माग्ने गरिन्छ । 'इजी मनी' हुनेहरूले आफैं पनि दिल खोलेर सहयोग गरिरहेका हुन्छन् किनभने उनीहरूले दल र नेताहरूबाट आफूअनुकूल कामहरू गराउनुपर्ने हुन्छ । साना व्यवसायी मारमा स्थानीय निर्वाचनमा स्थानीय नै उम्मेदवार हुने भएकाले उनीहरूले त्यहींकै व्यवसायीसँग चन्दा माग्न थालेका छन् । ठूला घरानाका जिल्लामा भएका उद्योग प्रतिष्ठानमा पनि स्थानीय उम्मेदवारले चन्दा उठाइरहेका छन् ।स्थानीय निर्वाचनमा साना पसले र उद्यमीबाट चन्दा असुल्ने काम भइरहेको सम्बन्धित जिल्लाका उद्योग वाणिज्य संघका प्रतिनिधिहरू बताउँछन् । चन्दा धेरै उठाइने र धेरै पैसा खर्च गरिने तराईका औद्योगिक व्यावसायिक नगरीमा वैशाखमा चुनाव नहुने भएपछि त्यहाँ अहिले चन्दाको दबाब छैन । दोस्रो चरणको निर्वाचनका लागि उम्मेदवार निश्चित भइसकेका छैनन् । वीरगन्जका व्यवसायी अशोक टेमानी भन्नुहुन्छ, 'एक महिनापछि हुने चुनावका लागि अझै उम्मेदवारको टुंगो लागेको छैन । त्यसैले अझै चन्दाको दबाब आइसकेको छैन ।' दोस्रो चरणको निर्वाचन सम्पन्न हुँदा स्थानीय तहकै चुनाव खर्च करिब एक खर्ब पुग्ने अनुमान लगाउन सकिन्छ । चन्दाको प्रकार चुनावमा उद्योगी व्यवसायीले धेरै प्रकारको चन्दा दिन्छन् । एउटा व्यक्तिगत सम्बन्धका आधारमा व्यवसायीले चन्दा दिन्छन् । चिनजानका साथीभाइ र नातागोता उठेमा सहयोगस्वरूप चन्दा दिनुपर्छ । केन्द्रबाट माउ पार्टी नै सीधै गएर उद्योगी व्यवसायीसँग चन्दा उठाउँछन् । यसका लागि पार्टी कार्यालयले आधिकारिक व्यक्तिलाई चन्दा उठाउन व्यवसायीको घरदैलोमा पठाउँछन् । कतिपयले धम्क्याएर पनि चन्दा असुल्छन् । कतिपयले 'पोलिटिकल नेक्सस' का आधारमा आफ्नो काम गराउन पार्टी र नेताहरूलाई खोजीखोजी चन्दा दिने गर्छन् । यस्ता व्यवसायीले पार्टीविशेषभन्दा पनि सबैलाई रिझाउन खोज्छन् । गलत ढंगबाट 'इजी मनी' कमाउन खोज्नेहरू राजनीतिक दल र प्रभावशाली नेतालाई प्रभावमा पार्न खोज्छन् । यस्ता व्यवसायीले चुनावमा जति पनि खर्च गर्ने गरेको जानकार बताउँछन् । 'यस्ता व्यवसायी धेरै खतरनाक हुन्छन् जसले आफ्नो अभीष्ट पूरा गर्नका लागि राजनीतिक दललाई प्रयोग गर्न खोज्छन्', राजनीतिक स्रोत भन्छ, 'कतिपय अवस्थामा यस्तै व्यवसायीका कारण सिंगो निजी क्षेत्र धुमिल हुने गरेको छ ।' राजनीतिक दल र नेताले ब्युरोक््रयाटबाट पनि उत्तिकै पैसा उठाउँछन् । व्यवसायीबाट उठाउने रकमभन्दा ब्युरोक््रयाटबाट उठाउने रकम धेरै हुने गर्छ । सरकारदलले कतिपय निकायमा राजनीतिक नियुक्ति गर्छन् । राजनीतिक नियुक्ति पाएका अधिकारीहरूले पार्टीलाई पैसा पुयाउँछन् । 'व्यवसायीले दिएको चन्दाले पार्टीलाई छेउ पनि लाग्दैन', एक राजनीतिक जानकारले भने, 'ठूलो पैसा त सरकारी निकायबाटै आउने गर्छ । पैसा उठाउनकै लागि आफ्नो मान्छे नियुक्त गर्न खोज्छन् ।' यसरी चन्दा उठाउँदा मुलुकमा भ्रष्टाचार मौलाउँदै गएको छ ।"
सल्यानमा कांग्रेसका उम्मेदवारको लडेर मृत्यु,सल्यानः वैशाख ३१ मा हुने स्थानीय तहको निर्वाचनमा उठेका नेपाली कांग्रेसका उम्मेदवारको मृत्यु भएको छ। कुमाख मालिका गाउँपालिका १ मा कांग्रेसबाट वडा सदस्यमा उम्मेदवारी दिनुभएका दलबहादुर राणाको मंगलबार मृत्यु भएको हो। चुनाव प्रचारप्रसारका क्रममा लडेर घाइते हनुभएका राणाको उपचारका क्रममा भारतको लखनउमा मृत्यु भएको प्रहरीले जनाएको छ।
