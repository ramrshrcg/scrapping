शीर्षक,विवरण
सन्तोषजनक मतदान,"प्रतिनिधिसभा र प्रदेशसभाका पहिलो चरणको निर्वाचन सम्पन्न भएको छ । हिमाली र उच्च पहाडी क्षेत्रका ३२ जिल्लामा भएको निर्वाचनमा निर्वाचन आयोगको प्रारम्भिक अनुमानअनुसार करिब ६५ प्रतिशत मतदान भएको छ । आयोगका अनुसार बाजुरा जिल्लामा ८० प्रतिशतको हाराहारीमा मतदान भएको छ भने तुलनात्मक रूपमा कम मतदान भएका जिल्लामा ५० प्रतिशतभन्दा बढी भएका छन् । सुरक्षा जोखिम र विभिन्न प्रतिकूलताका बीच मतदान हुनुलाई सन्तोषजक रूपमा लिइएको छ । यसअघि भएको स्थानीय तहको निर्वाचनमा ७३ प्रतिशत मत खसेको थियो । मौसमको प्रतिकूलता र उत्पन्न सुरक्षा चुनौतीका कारण चुनाव साह्रै उत्साहजनकचाहिँ बन्न सकेन । चुनावका बारेमा विभिन्न संशय र प्रतिकूलता थिए । सरकारले चुनाव गराउने प्रतिबद्धता जनाए पनि प्रतिपक्षी दलहरू त्यसप्रति विश्वस्त हुन सकेका थिएनन् । दलहरूबीच विश्वासको संकटले पनि सर्वसाधारणमा निर्वाचनप्रति दुविधा उत्पन्न भएको थियो । चुनावको पूर्वसन्ध्यामा उम्मेदवार, दलका मुख्य नेता र तिनका आवास, मतदान केन्द्रमाथि लक्षित अज्ञात समूहको बम र र धराप विस्फोटजस्ता हिंस्रक र भय उत्पन्न गर्ने गतिविधिले पनि मतदान प्रभावित भएको छ । खासगरी मतदानकै दिन पनि विभिन्न मतदान केन्द्र र त्यसका नजिकै भएका विस्फोटका घटनाले मतदातालाई नकारात्मक मानसिक प्रभाव पारेका छन् । सर्वसाधारणलाई ओहोरदोहोर गर्न रोक लगाउने नियतले राजमार्गहरू अवरुद्ध पार्ने गरी बम फालिए । मतदानकै दिनमा पनि भोजपुरका च्यांग्रे र तिवारीभञ्ज्याङ मतदान केन्द्रमा बम विस्फोट भए । रुकुमको आठबीसकोटमा मतबाकसमा एसिड आक्रमण गरियो । यस्ता गतिविधिका कारण मतदाताले असुरक्षाको महसुस गर्नुपर्यो। हिमाली र उच्च पहाडी क्षेत्रमा चिसोले मतदानमा प्रतिकूल असर पार्यो । विज्ञहरूले कात्तिकको अन्तिम सातासम्म निर्वाचन गरिसक्नुपर्ने सुझाव दिँदादिँदै पनि मंसिर १० मा चुनाव मिति तोकिँदा ती क्षेत्रमा चुनाव प्रभावित हुन पुग्यो । चिसोका कारण चार हजार दुई सय मिटरको उचाइमा रहेको ताप्लेजुङको फक्ताङलुङ गाउँपालिका ७ स्थित याङ्मामा ५७ जना मतदाता रहेकोमा १६ जनाले मात्र मतदान गरे, जहाँ ४१ जना अनुपस्थित रहेका थिए। संविधान र संघीयता कार्यान्वयनमा प्रतिनिधिसभा र प्रदेशसभाको निर्वाचन कोसेढुंगा हुन् । त्यसका लागि चुनावको सफलता अनिवार्य सर्त हो । विभिन्न वाधा, अड्चन र चुनौती हुँदाहुँदै पनि पहिलो चरणको चुनाव सकिएको छ । अपेक्षाकृत उत्साहजनक नदेखिए पनि चुनाव सफलतापूर्वक सम्पन्न भएको छ। सरकारले सुरक्षा चुनौतीलाई उचित ढंगले व्यवस्थापन गर्न नसक्दा र मतदातालाई सुरक्षाको पूर्ण प्रत्याभूति दिन नसक्दा मतदान पूरै उत्साह र उल्लासमय हुन सकेन । दोस्रो चरणको चुनावमा अहिले देखिएको कमीकमजोरी सुधार्दै धेरैभन्दा धेरै मतदातालाई यो प्रक्रियामा ल्याउनेतर्फ सबै पक्ष केन्द्रित हुनु जरुरी छ । कम्तीमा पहिलो चरणमा भएको सन्तोषजनक मतदानले दोस्रो चरणको चुनावलाई सुनिश्चित गरेको छ । यसलाई पूर्णरूपमा सफल बनाउन सबैको ध्यान जानु आवश्यक छ ।"
हेलिकप्टरमार्फत ल्याइयो मतपेटिका,"दार्चुला: दार्चुलाको दुर्गम दुई मतदान केन्द्रको मतपेटिका सोमबार नेपाली सेनाको हेलिकोप्टरबाट सदरमुकाम ल्याइएको छ । विहान १० बजेभित्र नै हेलिकोप्टरले अपि हिमाल गाउँपालिकाको पाथा र छेत्ति मतदान केन्द्र र ब्यास गाउँपालिकाको दुम्लिङ केन्द्रको मतपेटिका ल्याउने तयारी गरेको भएपनि प्राविधिक समस्याका कारण उडान भर्न सकेको थिएन। पटकपटकको प्रयासपछि साँझ ४:४५ बजे अपि हिमाल गाउँपालिकाका दुई वटै केन्द्रको मतपेटिका सदरमुकाम ल्याइएको हो। हिँडेर आउन तीन चार दिन लाग्ने र बाटो अप्ठेरो भएका कारण हेलिकोप्टरबाट मतपेटिका सदरमुकाम खलंगा ल्याइएको मुख्य निर्वाचन अधिकृत राजेन्द्र नेपालले बताए। जिल्लाका अरु १ सय २५ मतदान केन्द्रको मतपेटिका भने सुरक्षित रुपमा स्थलमार्गबाट खलंगा ल्याइसकिएको छ । बाँकी अपि हिमाल गाउँपालिकाको सिति, झुस्कु र सितोला गरी तीन ओटा केन्द्रको मतपेटिका स्थलमार्गको प्रयोग गरी सदरमुकाम आउने क्रममा रहेको बताइएको छ। ब्यास गाउँपालिकाको दुम्लिङ केन्द्रमा भने सोमबार हेलिकोप्टरमार्फत ल्याउन नसकिएपछि मंगलबारमात्रै जिल्ला सदरमुकाम आइपुग्ने निर्वाचन अधिकृत नेपालले बताए। उनका अनुसार सोमबार बेलुकीसम्म हेलिकोप्टरबाट ल्याइएका दुई केन्द्रसहित १ सय २५ केन्द्रको मतपेटिका मुख्य निर्वाचन अधिकृतको कार्यालय आइपुगेको छ। बाँकी चार ओटा केन्द्रमध्ये तीन वटाको मतपेटिका सोमबार रातिसम्म खलंगा ल्याइसक्ने बताइएको छ। दुम्लिङ मतदान केन्द्रको मतपेटिका बढी उचाइ भएका कारण सोमबार हेलिकोप्टरले उडान भर्न नसक्ने देखिएपछि ठूलो आकारको हेलिकोप्टर प्रयोग गरेर मंगलबार ल्याउने तयारी गरिएको मुख्य निर्वाचन अधिकृतको कार्यालयले जनाएको छ। सदरमुकाम पुगेका मतपेटिकाहरुलाई जिल्ला प्रशासन नजिकै रहेको कर्मचारी आवास भवनमा राखिएको छ । उक्त ठाउँमा नेपाल प्रहरी र शसस्त्र प्रहरीले सुरक्षा दिने र आवश्यक परेमा राजनीतिक दलहरुका एकएक जना प्रतिनिधिहरु मतपेटिका स्थलमा बस्न सक्ने व्यवस्था गरिएको मुख्य निर्वाचन अधिकृत नेपालले बताए। दार्चुला जिल्लामा रहेका ७८ हजार ५ सय ३१ मतदाताहरुमध्ये ५४ हजार ४ सय १४ ले मतदान गरेका छन्। दार्चुलामा ६९ दशमलव ३० प्रतिशत मतदान भएको छ।"
दोलखामा पुनः मतदान गर्न कांग्रेसको माग,"चरीकोटः प्रहरी प्रशासनलाई प्रभावमा पारेर फर्जी मत हालेको भन्दै नेपाली कांग्रेस दोलखाले तीन वटा मतदान केन्द्रमा पुनःमतदान गर्न माग गरेको छ। कांग्रेसले मुख्य निर्वाचन कार्यालय दोलखामा पुनःमतदानको माग गर्दै सोमबार ज्ञापन पत्र बुझाएको कांग्रेस दोलखाका पार्टी सभापति एवम् प्रतिनिधि सभाका उम्मेदवार रुद्रबहादुर खड्काले जानकारी दिए। लोकतान्त्रिक गठबन्धनबाट प्रतिनिधि सभाको उम्मेदवार बनेका खड्का र प्रदेश सभा अन्तरर्गत क्षेत्र नम्वर १ उम्मेदवार बर्मा लामाले सोमबार सयुक्त ज्ञापन पत्र पेश गर्दै पुनः मतदानको माग गरेका हुन । उनीहरुले गौरीशंकर गाउँपालिकाको वडा नम्बर ५ स्थित वडा कार्यालय भवनमा रहेको क ,ख, र ग मतदान केन्द्र, गौरीशंकर गाउँपालिका वडा नम्वर १ स्थित यार्सा प्राविको क र ख मतदान केन्द्र र गौरीशंकर गाउँपालिका वडा नम्वर २ स्थित सेतीदेवि प्रावि छापडाको क र ख मतदान केन्द्रमा पुनः मतदान गर्न माग गरेका छन्। वामगठबन्धनका उम्मेदवारहरुले आफ्नै गाउँपालिका तथा वडाहरुमा उम्मेदवार तथा कार्यकर्ताहरुले कांग्रेसका एजेन्ट तथा कार्यकर्ताहरुलाई कुटपिट गरी लखेटेर एकलौटी रुपमा भोट हालेको आरोप लगाएका छन्। यस्तै वामगठबन्धनका कार्यकर्ताले विदेशमा रहेका मतदाता र मरिसकेकाहरुको नाममा समेत भोट हालेको कांग्रेसको आराप छ। पुन मतदान नभएसम्म निर्वाचन कार्यालयका कुनै पनि बैठकमा सहभागि नहुने कांग्रेसका सचिव सन्तोष रिमालले बताए।"
चुनावी सभामा हृदयाघात भएका पुलामीको निधन,बर्दिबास: महोत्तरीको बर्दिबास नगरपालिका ३ कलापानीमा आयोजित चुनावी कार्यक्रमा हृदयघात भएर ढलेका वाम नेता इन्द्रबहादुर पुलामीको निधन भएको छ। गाउँकै सामुदायिक भवनमा आयोजित चुनावी सभामा सोमबार वाम नेता पुलामी ढलेका थिए। उनलाई तत्कालै बर्दिबासस्थित जनसेवा हस्पिटल लगिएको थियो। उनको उपचारका क्रममा निधन भएको इलाका प्रहरी कार्यालय बर्दिबासका डिएसपी प्रवीण पोखरेलले जनाए। महोत्तरी क्षेत्र नम्बर १ का प्रतिनिधि सभाका उमेदवार गिरिराजमणी पोखरेलको उपस्थितिमा चुनावी सभामा ७१ बर्षीय नेता पुलामीको हृदयघात भएको हो। नेकपा एमालेका नेता पुलामीको घर कलापानीमा पर्छ ।
प्रहरीमाथि गोली चलाउने तीन जना पक्राउ,"सिरहा: सिरहामा दुई प्रहरीमाथि गोली चलाउने तीन यूवकलाई धनुषा प्रहरीले पक्राउ गरेको छ। सोमबार धनुषाको सहिद नगरपालिका वडा नम्बर १ बाट उनीहरुलाई पक्राउ गरिएको प्रहरीले जनाएको छ। पक्राउ पर्नेहरुमा सोही ठाउँका ३० बर्षीय शिव भन्ने जयकुमार राय, २७ बर्षीय मनोज राय र १९ बर्षीय सुरेन्द्र राय छन्। उनीहरुका साथबाट एक थान चाइनिज पेस्तोल र खालि म्यागजिन पनि बरामद गरिएको छ। जिल्ला प्रहरी कार्यालय धनुषाका प्रहरी नायव उपरीक्षक प्रविण धितालले सिरहामा प्रहरीमाथि गोली चलाएर फरार तीन यूवकलाई पक्राउ गरेको पुष्टि गरेका छन्। उनले पक्राउ परेकाहरुमाथि अनुसन्धान भइरहेको बताए । उनले भने, म्याद थप गराएर उनीहरुलाई सोधपुछ गर्दैछौं।' आइतबार दिउँसो स ५ प ९२३९ नम्बरको मोटरसाइकलमा चढेर आएका युवाहरुले सुरक्षाकर्मीले चेकचाँज गरिरहेका बेला गोली प्रहार गरेका थिए। सिरहाको कल्याणपुर नगरपालिका ५ निर्दनामा सुरक्षाकर्मीले उनीहरुसँग गाडीको कागजात माग्ने क्रममा मोटरसाइकल पछाडि सवार यूवकले सुरक्षाकर्मीमाथि गोली चलाएका थिए। गोली लागेर प्रहरी जवान मायाराम यादब र म्यादी आदर्श कुँवर घाइते भएका थिए। घाइते प्रहरीको काठमाडौंमा उपचार भइरहेको छ।"
"६५ प्रतिशत मतदान, कहाँ कति खस्यो ?","काठमाडौं : संघ तथा प्रदेशसभा सदस्य चयनका लागि आइतबार सम्पन्न पहिलो चरण चुनावमा ६५ प्रतिशतभन्दा बढी मतदान भएको छ । यो स्थानीय तह निर्वाचनभन्दा केही कम प्रतिशत हो । निर्वाचन आयोगले सबै स्थानको विवरण संकलनपछि केही प्रतिशत बढ्न सक्ने जनाएको छ । आइतबार ३२ जिल्लाका ३७ प्रतिनिधिसभा सदस्य र ७४ प्रदेशसभा सदस्य चयनका लागि पहिलो चरणमा मतदान भएको हो । बिहान ७ बजेबाट मतदान प्रक्रिया सुरु गर्ने भनिए पनि चिसो मौसमका कारण हिमाली क्षेत्रमा केही ढिलो गरी मात्र मतदान कार्य प्रारम्भ भएको थियो । थोरै मात्र मतदाता रहेका केन्द्रमा पनि कर्मचारीले आयोगले तोकेको साँझ ५ बजेसम्म मतदाता कुरेर बसेका थिए । सिन्धुपाल्चोक, रुकुम, भोजपुर, दार्चुला र बाजुराका केही मतदान केन्द्रमा झडप भए पनि मतदान कार्य शान्तिपूर्ण रूपमा नै सम्पन्न भएको आयोगले जनाएको छ । मतदानस्थलमा वृद्धवद्धा, सुत्केरी र युवाको लामो पंक्ति उपस्थित देखिन्थ्यो । यसअघि तीन चरणमा सम्पन्न स्थानीय तह चुनावमा ७३ प्रतिशत मत खसेको थियो । २०७० को दोस्रो संविधानसभामा ७० प्रतिशत, ०६४ को संविधानसभा निर्वाचनमा ६१ दशमलव सात प्रतिशत, ०५६ सालको निर्वाचनमा ६५ दशमलव आठ र ०५१ को निर्वाचनमा ६१ दशमलव आठ र ०४८ सालको निर्वाचनमा ६५ दशमलव १४ प्रतिशत मत खसेको थियो । प्रमुख निर्वाचन आयुक्त अयोधीप्रसाद यादवले उत्साजनक रूपमा मतदान सम्पन्न भएको जनाउँदै संविधान कार्यान्वयनलाई पूर्णता दिन र संघीय लोकतान्त्रिक गणतन्त्रलाई संस्थागत गर्न मतदाताको व्यापक सहभागिताबाट मुलुकमा राजनीतिक स्थायित्व कायम हुने विश्वास व्यक्त गरे । उनले भने, स्थानीय तहमा टोल छिमेकका नेता छान्न ७० प्रतिशतभन्दा माथि मत खसेको थियो । यो राष्ट्रिय चुनाव भएकाले पनि मत कम खसेको हो। आइतबार साँझ आयोगमा आयोजित पत्रकार सम्मेलनमा प्रमुख आयुक्त यादवले भने, छिटफुट घटनाबाहेक उत्साहजनक रूपमा मतदान भएको छ । आयोग अब दोस्रो चरणको मतदान गराउने प्रक्रियामा छ ।हिमाली जिल्लामा जाडो सुरु, मतदाता सहर पस्नु तथा पश्चिमी जिल्लाका मतदाता विदेशिएका कारण मत प्रतिशत घटेको आयोगको जनाएको छ ।संघीयता कार्यान्वयनका लागि जनताले उत्साहजनक रूपमा मतदानमा सहभागी भएको पूर्वनिर्वाचन आयुक्त सूर्यप्रसाद श्रेष्ठ बताउँछन्। सबैभन्दा बढी बाजुरामा ८० प्रतिशत मत डोल्पामा ४० प्रतिशत मत सोलुखुम्बु तिङ्लामा चुनाव बहिष्कार लमजुङ मतदान अधिकृत बर्खास्त मतपेटिकामा आगजनीदुई स्थानको मतदान स्थगित दोलखा, बाजुरा र सिन्धुपाल्चोचमा झडप नियन्त्रण गर्न हवाई फायर मतगणना दोस्रो चरणपछि उनी भन्छन्, जाडो मौसमका कारण हिमाली जिल्लामा मत कम खसेको हो । समग्रमा हेर्दा मत प्रतिशतको परिणाम राम्रो हो ।पहिलो चरणमा सोलुखुम्बु, संखुवासभा, भोजपुर, ओखलढुङा, ताप्लेजुङ, पाँचथर र खोटाङ, नुवाकोट, रसुवा, धादिङ, सिन्धुपाल्चोक, दोलखा र रामेछाप, मुस्ताङ, म्याग्दी, बाग्लुङ, मनाङ, लमजुङ र गोरखा, रुकुम (पूर्वी भाग), रुकुम (पश्चिम भाग), रोल्पा, जाजरकोट, हुम्ला, मुगु, जुम्ला, कालिकोट र डोल्पा, दार्चुला, बझाङ, बाजुरा र बैतडी गरी ३२ जिल्लामा मतदान भएको हो । निर्वाचन आयोगका प्रवक्ता नवराज ढकालले बाजुरामा सबैभन्दा बढी ८० प्रतिशत मत खसेको जानकारी दिए । समानुपातिकतर्फ ५४ र प्रत्यक्षतर्फ ३४ दल चुनावी प्रतिस्पर्धामा छन् । प्रत्यक्षतर्फ साँढे चार सय उम्मेदवार चुनावी मैदान थिए ।निर्वाचनका लागि प्रत्यक्षतर्फ दुई अलगअलग र समानुपातिकतर्फ एउटै गरी तीन खाले मतपत्रको प्रयोग गरिएको छ । मतपत्र छरितो भएकाले स्थानीय तहमा भन्दा बदर मत कम हुने आयोगले विश्वास लिएको छ । दुई मतदान केन्द्रको स्थागित आयोगका अनुसार रुकुम पश्चिम बाँफिकोट गाउँपालिका ५ को रत्न मावि क मतदान केन्द्र र सोही जिल्लाको आठबीसकोट नगरपालिका ११ स्थित राष्ट्रिय मावि गत्तसैना ख मतदान केन्द्रमा मतपेटिकामा आगजनी भएकाले मतदान कार्य स्थगित भएको छ स्थगित भएका मतदान केन्द्रमा मुख्य निर्वाचन अधिकृतले छिट्टै पुनः मतदानको व्यवस्था मिलाउने छन् ।रुकुम पश्चिमको बाँफिकोट ५ स्थित रत्न आधारभूत विद्यालय केन्द्रमा रहेको एउटा मतपेटिका र आठबीसकोट ११ स्थित नेपाल राष्ट्रिय मावि केन्द्रको एक मतपेटिकामा आगजनी भएको छ । आठबीसकोटमा घटनालगत्तै कांग्रेसका उम्मेदवारका प्रतिनिधिलाई प्रहरीले नियन्त्रणमा लिएको छ । बाँफिकोटको रत्न आधारभूत विद्यालयको मतपेटिकामा भने मतदाताले एसिड हालेको आशंका गरिएको छ । उक्त मतपेटिकामा दुई सय ५० मत खसेको थियो । राष्ट्रिय मानवअधिकार आयोगले मतदान प्रक्रियाको अनुगमन गर्दा रोल्पा, रुकुम, बझाङ, भोजपुर, नुवाकोट, गोरखालगायत जिल्लामा बम विस्फोटका केही घटना भए पनि मानवीय क्षति नभएको जनाएको छ । ताप्लेजुङ, धादिङ, बागलुङ, दार्चुलालगायत जिल्लास्थित केही मतदान स्थल नजिकै विस्फोटक पदार्थ भेटिएको, बाजुरा, दोलखा, जाजरकोट, ओखलढुंगा र सिन्धुपाल्चोकमा दलका कार्यकर्ताबीच झडप हुँदा केही घाइते भएको आयोगले जनाएको छ । दोलखा, बाजुरा र सिन्धुपाल्चोक जिल्लामा झडप नियन्त्रण गर्न सुरक्षाकर्मीद्वारा हवाई फायरसमेत भएको थियो ।छिटफुट घटना, चिसो मौसम तथा भौगोलिक विकटताका बाबजुद मतदाता मताधिकार प्रयोग गर्न मतदान केन्द्रमा पुगेको आयोगले अनुगमनका क्रममा पाएको जनाएको छ । सोलुखुम्बुको तिङलाका बासिन्दाले स्थानीय तहको निर्वाचनमा जसरी नै यस निर्वाचनलाई पनि बहिष्कार गरेका छन् । क्षेत्र निर्धारण गर्दा स्थानीय जनतालाई अपायक परेको जनाइएको छ ।टेलिफोन र सञ्चारका अन्य उपकरणको पहुँच नुहँदा छार्काताङसोङ गाउँपालिकाको घेराङ मतदान केन्द्र र डोल्पो बुद्ध गाउँपालिकाको कलाङ मतदान केन्द्र सम्पर्कविहीन भएका हुन् । डोल्पामा ४० प्रतिशत बढी मतदान भएको प्रहरी नायव उपरीक्षक हरिप्रसाद शर्माले जानकारी दिए ।लमजुङको मध्यनेपाल नगरपालिकास्थित कुशुमाकर मावि ख का मतदान अधिकृत कुमारनाथ न्यौपानेलाई बर्खास्त गरिएको छ । सहायक मतदान अधिकृत सुमन थापामगरलाई मतदान अधिकृतको जिम्मा दिइएको थियो ।निर्वाचन अधिकृतले हस्ताक्षर नगरी मतपत्र मतदातालाई दिएपछि विवाद भएको थियो । विवादका कारण साढे एक घन्टा मतदान स्थगित भएको थियो । हस्ताक्षर नभएका मतपत्र मान्य नहुने निर्णय भएको छ । गणना दोस्रो चरणपछि मंसिर २१ को दोस्रो चरण चुनावपछि मतगणना सुरु गरिने छ । पहिलो चरणको निर्वाचनका मतपेटिका ११ दिन सुरक्षाकर्मीको जिम्मामा राखिनेछन् । मतदान सकिएलगत्तै सबैै मतपेटिका सुरक्षित तवरबाट जिल्ला सदुरमुकामस्थित मुख्य निर्वाचन अधिकृत र निर्वाचन अधिकृतको कार्यालयमा संकलन गर्ने काम सुुरु भइसकेको छ । संकलन भएका मतपेटिका मुख्य निर्वाचन अधिकृत वा निर्वाचन अधिकृतको प्रत्यक्ष रेखदेख, नियन्त्रण र व्यवस्थापनमा राखिने छ । दुई चरणमा निर्वाचन भएको २०५६ सालको आमनिर्वाचनमा पनि मतपेटिकलाई यसरी नै सुरक्षित तवरले राखिएको आयोग प्रवक्ता ढकालले जानकारी दिए । ०७० सालको संविधानसभा निर्वाचनमा मतपेटिका साटेर धाँधली भएको आरोप लगाउँदै एमाओवादी मतगणनास्थलबाट बाहिरिएको थियो ।"
"मोरङका दुई ठाउँमा बम, सेनाद्वारा निष्क्रिय","विराटनगरः पहिलो चरणको प्रतिनिधि र प्रदेशसभा निर्वाचन सकिएको भोलीपल्ट सोमबार मोरङका दुई स्थानमा बम फेला परेका छन्। विराटनगर महानगरपालिका र केरावारी गाउँपालिकामा बम फेला पारिएको हो । विराटनगर ४ स्थित हाम्रो अस्पताल प्रालि नजिकै फेला पारिएको सुतली बम सेनाको बम डिस्पोजल टोलीले दिउँसो १ः४५ बजे डिस्पोज गरेको छ। बम फेला स्थान विराटनगर विमानस्थल प्रवेश गर्ने मुख्यद्वारबाट करिव सय मिटर दक्षिणमा पर्छ । बम डिस्पोज गर्ने क्रममा कोसी राजमार्गमा केहीबेर सवारी आवागमन बन्द गरिएको थियो। बम राखिएको हल्ला चलेपछि त्यो स्थानलाई साढे ११ बजेदेखि सेना, नेपाल र सशस्त्र प्रहरीले आफ्नो नियन्त्रणमा लिएका थिए । रातो कपडा भित्र कालो टेपले बाँधेर राखिएको अवस्थामा बम भेटिएको थियो । बम राखिएको स्थानबाट सय मिटर वरपरसम्म मानिस आवतजावतमा रोक लगाउँदै सेनाले डिस्पोज गरेको हो। बम डिस्पोजको पहिलो प्रयास असफल भएको थियो। एक सैनिक अधिकारीका अनुसार शक्तिशाली रहेका कारण बम डिस्पोज गर्न निक्कै मेहनत गर्नुपर्यो। त्यस्तै केरावारी ९ देवीझोडास्थित जंगलमा लुकाएर राखेको अवस्थामा सात वटा सकेट बम फेला परेको छ। बम शक्तिशाली रहे पनि बेलैमा थाहा पाएका कारण विष्फोट भएर कुनै क्षति भने हुन नपाएको प्रहरीले जनाएको छ। इलाका प्रहरी कार्यालय बेलबारीका प्रहरी निरीक्षक रामजी कटवालका अनुसार टिनको बाकस भित्र लुकाएर राखेको अवस्थामा जंगलमा बम फेला पारिएको हो । यस विषयमा सूचना प्राप्त भए लगत्तै प्रहरी पुगेर हेर्दा बम रहेको पुष्टि भएपछि सेनाको टोली पुगेर डिस्पोज गरेको जानकारी उनले दिए। प्रहरीले बम राख्ने समूहको पहिचान हुन नसकेको र घटनाका बारेमा अनुसन्धान सुरु गरिएको जनाएको छ । निर्वाचन विरोधी गतिविधि गर्नेले पड्काएर क्षति पुर्याउने भन्दा पनि जनजीवन आतंकित पार्ने हिसावमा बम राखिएको हुन सक्ने प्रहरीको अनुमान छ।"
दोस्रो चरणमा जुटे दल,"काठमाडौं : पहिलो चरण निर्वाचन सम्पन्न भएसँगै प्रमुख दलहरू दोस्रो चरणको प्रचारप्रसार रणनीतिमा जुटेका छन्। शनिबारसम्म पहिलो चरण निर्वाचन हुने ३२ जिल्लामा केन्द्रित रहेका उनीहरूले अब पूरै शक्ति दोस्रो चरणमा लगाउन लागेका हुन्। कांग्रेसको निर्वाचन परिचालन समिति सदस्य मानबहादुर विश्वकर्माले अन्नपूर्णसँग कुरा गर्दै भने, अब हामी काठमाडौं फर्कने तरखरमा छौं। त्यसपछि सम्पूर्ण रूपमा दोस्रो चरणका लागि परिचालित हुनेछौं।' कांग्रेसको निर्वाचन प्रचारप्रसार समिति सहसंयोजक बद्री पाण्डेका अनुसार पहिलो चरणमा खटिएका नेताहरू सोमबारसम्म काठमाडौं फर्किएपछि मंगलबारदेखि दोस्रो चरण निर्वाचनका लागि कसरी अघि जाने भन्नेमा छलफल थालिनेछ। हुन त कांग्रेसको निर्वाचन परिचालन समितिले मंगलबारदेखि १५ गतेसम्मका लागि केन्द्रीय नेता सहभागी हुनेगरी यसअघि नै विभिन्न चुनावी सभा तथा कार्यक्रम तय गरिसकेको छ। यसैगरी वाम गठबन्धनले पनि यस अघिदेखि सुरु भएको चुनावी प्रचारलाई यथावत् राख्दै दोस्रो चरणका लागि थप रणनीति बनाउने जनाएको छ। आउँदो २१ गते दोस्रो चरणअन्तर्गत ४३ वटा जिल्लामा निर्वाचन हुँदै छ। एमाले अध्यक्ष केपी शर्मा ओलीले पश्चिम तराईका विभिन्न सहरमा चुनावी सभालाई सम्बोधन गर्ने कार्यक्रम रहेको प्रचारप्रसार समिति संयोजक विष्णु रिमालले बताए। त्यसपछिका कार्यक्रमबारे छलफल चलिरहेको छ', उनले भने, एकदुई दिनमै हामी दोस्रो चरणलक्षित कार्यक्रम बनाउने छौं।' पहिलो चरण निर्वाचन सकिएलगत्तै प्रमुख दलहरू पूरै शक्तिसहित दोस्रो चरण निर्वाचन प्रचारमा जुट्ने भएका छन्। यसअघि भएको स्थानीय तह निर्वाचनमा एमाले अध्यक्ष ओलीले प्रदेश २ मा पर्ने मधेसका भित्री क्षेत्रमा प्रचारप्रसार गर्न पाएका थिएनन्। राजमार्गमा पर्ने केही सहरमा पुगे पनि प्रदेश २ का आठ जिल्ला सदरमुकामसमेत पुगेका थिएनन्। पछिल्लो समय माओवादीसँग गठबन्धन गरेको एमालेले आफ्ना केन्द्रीय नेताहरूलाई प्रदेश २ मा चुनावी प्रचारप्रसारको औपचारिक कार्यक्रम बनाएर पठाएको छैन। एमालेको प्रचारप्रसार संयोजक रिमालले प्रदेश २ का लागि चुनावी कार्यक्रमको योजना बनाउने काम सुरु भएको बताए। मधेस आन्दोलनपश्चात एमालेको चहलपहल घटेको विश्लेषण भइरहेका बेला माओवादीसँग सहकार्य गरेपछि यसपटक धेरै ठाउँमा कांग्रेस र मधेसी पार्टीलाई कडा टक्कर दिने आकलन गरिएको छ। असोज ३ मा सम्पन्न स्थानीय तह निर्वाचनमा मुख्य पदमा एमालेको अवस्था कमजोर देखिएको थियो भने माओवादीले सन्तोषजनक मत पाएको थियो। कांग्रेस नेताहरू यस अघिदेखि नै मधेसमा पटकपटक चुनावी प्रचारप्रसारका लागि पुगिरहँदा वाम गठबन्धनका शीर्ष नेता मधेस झरेका छैनन्। उनीहरू कस्तो योजनासहित मधेस पस्छन् भन्ने चासोको विषय बनेको छ। दुई वर्षअघि संविधान जारी हुँदादेखि नै संशोधनको मुद्दा उठाउँदै आएका मधेसी दलले एमालेको अनुदार नीतिलाई हतियार बनाइरहेका बेला त्यसलाई चिर्ने योजनासहित तराई झर्ने योजना रहेको रिमालले बताए।"
थबाङ र गामको मतपेटिका हेलिकप्टरबाट ल्याइयो,"रोल्पा (लिबाङ) : सुरक्षा दृष्टिकोणले उच्च सम्वेदनशील मानिएको रोल्पा थबाङ मतदान केन्द्रको मतपेटिका हेलिकप्टरबाट सोमबार बेलुका सदरमुकाम लिबाङ ल्याइएको छ। सडक पहुँचमा नरहेको बाहिरी र भित्री गामको मतपेटिका पनि हेलिकोप्टरबाट नै ल्याइएको छ। उवाको मतपेटिका लिन गएको हेलिकोप्टर साँझ परेकाले बस्न सकेन। विकट ठाउँ र सरक्षा दृष्टिकोणले संवेदनशील मानिएकाले थबाङ, उवा र गामको मतपेटिका हेलिकोप्टरबाट ल्याउने प्रबन्ध मिलाइएको हो, मुख्य निर्वाचन अधिकृत वासुदेवलाल श्रेष्ठले भन्छन्। उवाको मत पेटिका मंगलबार मात्र सदरमुकाम लिबाङ ल्याइने भएको छ। थबाङ, उवा, गामको मतपेटिका हेलिकप्टरबाट ल्याउने भएपछि निर्वाचन कर्मचारी गाडीबाट लिबाङ फर्किएका छन्। मतदान सकिएपछि रोल्पा नगरपालिका भित्रका मतदान केन्द्रका मतपेटिका अबेर रातिसम्म मुख्य निर्वाचन अधिकृतको कार्यालयमा ल्याइएको थियो। सुवर्णावती गाउँपालिका केही मतपेटिका ल्याइएको छ। दुर्गम भेगका मतपेटिका सोमबार बिहानदेखि ढुवानीको चाजोपाँजो मिलाइएको थियो। दिनभरजसो मुख्य निर्वाचन अधिकृतको कार्यालय भिडभाड रह्यो। १६० मतदान केन्द्र मध्ये बेलुकासम्म करिब एक सय मतदान केन्द्रका मतपेटिका सदरमुकाम ल्याइसकिएको हो। उवा बाहेका मतपेटिका राति १२ बजेसम्म आइसक्ने गरी ढुवानीको व्यवस्था मिलाइएको छ। सेना, सशस्त्र र जनपद प्रहरीको सुरक्षा सहित मतपेटिका ल्याइएको हो। संकलन भएका मतपेटिकालाई उच्च सुरक्षा सतर्कताका साथ राख्ने गरी व्यवस्थान गरिएको मुख्य निर्वाचन अधिकृतको कार्यालयले जनाएको छ। मतपेटिका राखिएका परिसर वरपर चौविसै घण्टा सुरक्षा पहरा हुनेछ। मतपेटिका राखिएका कोठामा ताल्चा लगाउने, राजनीति दलले समेत आफ्नो अलग्गै ताला लगाउन मिल्ने गरी सुरक्षित राख्ने प्रबन्ध मिलाइएको छ।"
कम्युनिस्टले बहुमत पाए अधिनायकवाद आउँछः देउवा,"तेह्रथुमः प्रधानमन्त्री तथा नेपाली कांग्रेसका सभापति शेरबहादुर देउवाले आसन्न चुनावमा जनताले कम्युनिस्टहरुलाई बहमुत दिए फेरि नेपालमा चुनाव नै नहुने आरोप लगाएका छन्। यो चुनाव संसदीय व्यवस्थासहितको लोकतन्त्र कि एकदलीय व्यवस्थाको तानाशाही शासन? भन्ने जनमत संग्रह नै भएको भन्दै प्रधानमन्त्री देउवाले कांग्रेसले हारे लोकतन्त्रले हार्ने र मुलुकमा एकदलीय तानाशाही व्यवस्था आउने दावी गरे। सोमबार तेह्रथुमको म्याङ्लुङमा आयोजित नेपाली कांग्रेसको चुनावी सभालाई सम्बोधन गर्दै प्रधानमन्त्री देउवाले लोकतन्त्रमा नागरिकले स्वतन्त्रतापूर्वक बाँच्न पाउने, लेख्न पाउने, बोल्न पाउने, फरक विचार राखेर आन्दोलन गर्न पाउने अधिकार राख्छन्, तर कम्युनिस्टको साम्यवादी शासनमा नागरिकले स्वतन्त्ररुपमा हिँडडुलसमेत गर्न पाउँदैनन्, भने। वाम गठबन्धनले बहुमत पाए अहिलेको संविधान खारेज गरेर साम्यवादी कम्युनिस्ट शासन लागू गर्ने योजनामा रहेका प्रधानमन्त्री देउवाको तर्क छ। नेपाली काँग्रेसबाहेक बहुदलीय प्रजातन्त्रमा विश्वास गर्ने कुनै पनि प्रजातान्त्रिक पार्टी छैन, प्रधानमन्त्री देउवाले भने, नेपाली काँग्रेसले हार्दा प्रजातन्त्र हार्छ, त्यसैले यो चुनाव जित्न आवश्यक छ । प्रधानमन्त्री देउवाले जुझारु, क्रियाशील र जनजाति महिला नेत्री सीता गुरुङलाई जिताएर जिल्लाको विकास र समृद्धिलाई अगाडि बढाउन आग्रह गरे। कांग्रेसका वरिष्ठ नेता रामचन्द्र पौडेलले वाम गठबन्धनबाट देशमा अनिष्ट आउने दाबी गर्दै कम्युनिस्टहरु सधैँ हिंसाको बाटोतर्फ अग्रसर रहने अरोप लगाए। नेता पौडेलले कम्युनिस्टहरु समस्या उब्जाउन मात्रै जान्ने तर समाधान गर्न नजान्ने भन्दै कांग्रेसले सधैँ समस्याको समाधान गरी विकासलाई अगाडि बढाउन भूमिका निर्वाह गर्दै आएको बताए। राजा महेन्द्रले पनि संसदीय व्यवस्था खोस्न खोजेका थिए, वामपन्थीले पनि संसदीय व्यवस्था खोस्न खोजेका छन्, यो व्यवस्था कुनै पनि हालतमा खोसिँदैन, वरिष्ठ नेता पौडेलले भने। भौतिक पूर्वाधार तथा यातायात राज्यमन्त्री एवं तेह्रथुमबाट प्रतिनिधिसभाकी उम्मेदवार सीता गुरुङले जिल्लाको विकास र समृद्धि कांग्रेसको नेतृत्वमा मात्रै सम्भव हुने भन्दै आफूले समानुपातिकबाट सांसद हुँदा प्रत्यक्ष निर्वाचितभन्दा बढी काम गरेर देखाएको बताइन्।"
भोट दियौं अब पति फर्काइदेऊ,"जुम्ला : बिहानै घरको चाँजोपाँजो मिलाएर उनी हतार गर्दै मतदान केन्द्रमा पुगिन् । कात्तिकस्वामी विद्यालयको मतदान केन्द्रमा पुग्दा लाइन लागिसकेको थियो । करिब एक घण्टा लाइनमा कुरेपछि उनको पालो आयो । मतपत्रमा छाप लगाएर बाकसमा खसाल्दै गर्दा उनले भनिन्, घरको सबै काम छोडेर पनि भोट दिएकी छु । अब मेरा पति घर फर्काइदिनुहोला । चन्दननाथ नगरपालिकाको सिलामकी ४६ वर्षिया राधिका कुँवरको यो आग्रहलाई गहिरिएर कसैले सुनेनन् । मतदानस्थलबाट बाहिरिएपछि उनी हतारहतार घरतर्फ जान खोज्दै थिइन् । आर्थिक अवस्था कमजोर भएको र गाउँमै रोजगारी नहुँदा उनका पति भक्त कुँवर कमाउनका लागि भारत गएमा छन् । उनी चाडपर्वको बेला मात्र घर आउँछन् । बाँकी समय परदेशमै बित्छ । राधिकाले भनिन्, मैले धेरैपटक भोट दिएँ । तर, त्यसको बदलामा केही पाइँन । पुरुषले गाउँमा गरिखाने वातावरण नै छैन । यसपालिको चुनाव जित्नेले मेरा श्रीमान्लाई भारतबाट फर्काएर गाउँमै बसाल्न सकुन् । महत गाउँस्थित मतदान केन्द्रमा भोट हाल्न पुगेकी ५२ वर्षिया गोरीकला विकलाई भोट किन हाल्दैछु भन्ने थाहा थिएन । देशको राजनीतिक परिवर्तनसँग खासै जानकार नभएकी उनी मतदान गरेर बाहिरिइन् । अब गाउँमै सरकार आउँछ भन्छन् । नेताले छुट्टै राज्य बनाउने हो भन्थे उनले भनिन्, हाम्रा दिन जस्ताका त्यस्तै छन् । घरमै बसे खान पुग्दैन । घरखर्च जुटाउनकै लागि श्रीमान् भारतमा छन्, अब उनलाई गाउँमा कसले फर्काइदिन्छ ? आफुले पटकपटक मतदान गरेको स्मरण गर्दै उनले यसपाली पनि मतदान गरेको बताइन् । उनले भनिन्,कालापहाड नगए घरखर्च चल्दैन, जागिर खानलाई पावर पनि छैन । यसअघि जितेकाले त हाम्रा कुरा नै सुनेनन्, अब जित्नेले मेरा श्रीमान्लाई परिवारसँगै बसेर काम गर्ने वातावरण मिलाउनेतर्फ सोचुन् । पहिलो चरण अन्तर्गत आइतबार सम्पन्न मतदानको क्रममा भेटिएका राधिका र गोरीकला कर्णालीका प्रतिनिधि महिला मात्र हुन् । यहाँका अधिकांश महिलाहरूले आइतबारको मतदानमा भाग लिए । हातमा मतपत्र लिँदा उनीहरूसँग कुनै ठूलो विकास र योजनाको अपेक्षा भने थिएन । स्थानीय तहमा रोजगारी नहुनु र घरखर्च टार्नकै लागि पुरुषहरू कालापहाड जानुपर्ने बाध्यताका कारण कर्णालीका जिल्लामा महिलाहरूले नै घरव्यवहार धान्ने गरेका छन्। मजदुरीका लागि भारत पसेका पुरुषहरू वर्षमा एकपटक चाडवाडको वेलामा घरमा फिर्ता हुने गरेका छन् । जसका कारण अधिकांश जोडी घरमा सँगै बस्न पाउँदैनन् । यसपालीको निर्वाचनमा यहाँका महिलाहरूले आफ्नो मतलाई रोजगारीसँग साँटेको बताए । अब चुनाव जित्नेले गाउँमै रोजगारी सिर्जना गरेमा पुरुषहरू कालापहाड जानु नपर्ने महिलाहरू बताउँछन् । यसकारण पनि उनीहरूले आफुहरूको पहिलो माग रोजगारी नै भएको बताए । नेताहरूको व्यवहार देख्दा त भोट हाल्न आउने सोच नै थिएन, तर अब सुध्रिन्छन् की भन्ने आश पनि छ कनकासुन्दरी५ की ३१ वर्षिया राज्यलक्ष्मी काफ्लेले भनिन्,यसपाली भोट दिएकी छु, हामीलाई धेरै केही चाहिएको छैन । अब गाउँका पुरुषले कालापहाडमा भौंतारिनु नपरोस, नेताहरूले गाउँमै कमाएर खाने बाटो देखाउँन् । उनका श्रीमान्ले मुस्किलले आजसम्म एकपटक मात्र मतदान गर्ने अवसर पाएका छन् । घरखर्च जुटाउनका लागि भारतमा मजदुरी गर्दै आएका उनी पनि वर्षमा एकपटक मात्र गाउँ फर्कन्छन् । काफ्लेले थपिन्,गाउँमै रोजगारी भएको भए मेरा श्रीमान् किन भारत जान्थे र, आजसँगै भोट हाल्न आउँथ्यौं । नेताहरूका आफ्नै सपना होलान्, हाम्रो पनि परिवारसँगै बसेर जीवन काट्ने सपना छ । रहरहरू मारेर जीवन गुजार्नु परेको भन्दै्र उनले अब भारतमा रहेका सबै पुरुषलाई गाउँमै फर्काइदिन मतदानस्थलबाटै नेताहरूसँग आग्रह गरिन् । कर्णालीका जुम्ला, हुम्ला, मुगु, कालिकोट र डोल्पाका पुरुषहरू मजदुरीका लागि भारतका विभिन्न शहरमा पस्ने गरेका छन् । यसपाली चाडवाड लगतै अधिकांश पुरुषहरू भारत पसेका छन् । जसका कारण कर्णालीका जिल्लामा आइतबार सम्पन्न निर्वाचनमा पुरुषको तुलनामा महिलाको मत बढी खसेको छ । घरको काम छोडेर मत खसाल्न आएका अधिकांश महिलाहरूले अब निर्वाचित हुने सांसद्ले स्थानीय स्तरमै रोजगारी सिर्जना गर्नेतर्फ ध्यान दिनुपर्ने सुझाव दिएका छन् । साथै उनीहरूले अब पुरुषलाई गाउँमै काम गरेर परिवारको खर्च टार्ने व्यवस्था ल्याउनका लागि दबाव पुगोस भनेर नै आफुहरूले यसपालीको भोट दिएको सुनाए । पुरुषहरूलाई कालापहाड जाने बाध्यताको अन्त्य भएमा मात्र आफूहरूलाई परिवर्तनको अनुभूति हुने यहाँका महिलाहरू बताउँछन् ।"
ठोरीलाई प्रदेश ३ मै गाभ्न सकिन्छ : प्रचण्ड,"वीरगन्ज : माओवादी केन्द्रका अध्यक्ष पुष्पकमल दाहालले प्रदेश २ मा पर्ने पर्साको ठोरी गाउँपालिकालाई चितवनमा गाभेर प्रदेश ३ मा समायोजन गर्ने सम्भावना जीवितै रहेको बताएका छन्। ठोरीको चौतारामा आइतबार आयोजित बामगठबन्धनको सभालाई सम्बोधन गर्दै दाहालले भने, ठोरीलाई प्रदेश ३ मा समायोजन गर्ने मुद्दा मरिसकेको छैन, अहिले पनि जिवित नै छ। त्यसका लागि दुई तिहाई बहुमतसहितको बामगठबन्धनको सरकार बन्नुपर्छ।' ठोरीको भूगोललाई प्रदेश नम्बर ३ मा लैजानका लागि संविधान संशोधन आवश्यक हुने भन्दै उनले भने, निर्वाचनपछि नयाँ सरकार गठनसँगै संशोधन प्रक्रिया अघि बढाउँछु।' देशको वृहत्तर हितका लागि दुई कम्युनिस्ट पार्टीबीच तालमेल भएको भन्दै उनले चुनावपछि एउटै पार्टी निर्माण हुने बताए। ७० वर्षदेखिको अराजकता र अस्थिरताको भूमरीबाट राज्यलाई मुक्त गराउने संकल्पसहित गठबन्धन अघि बढिरहेको उनले दाबी गरे। चितवन राष्ट्रिय निकुञ्ज वरपरका बासिन्दा वन्यजन्तुबाट प्रताडित बनेको भन्दै उनले वन ऐन २०२९ संशोधन गरिनुपर्ने समेत बताए। अध्यक्ष दाहालले वन्यजन्तुबाट प्रताडित बनेका जनतालाई सम्बोधन गर्न वन ऐन २०२९ संशोधन गर्ने प्रक्रिया पनि नयाँ सरकार गठनसँगै अघि बढाउने आश्वासन दिए।"
मटपेटिका सदरमुकाम ल्याउँदा बम बिष्फोट,भोजपुर: उत्तरी साल्पासिलिछोको मतपेटिका सदरमुकाम ल्याउँदै गर्दा षडानन्द नगरपालिकाको न्याउले जंगलमा सुतली बम विष्फोट गराइएको छ। बिष्फोटबाट मतपेटिका सुरक्षित रहेको र कुनै मानवीय क्षति पनि नभएको जिल्ला प्रहरी कार्यालय भोजपुरका डिएसपी दिपेन्द्र पञ्जियार थारुले जनाए। एक सय ४८ मतदान केन्द्र रहेको भोजपुरमा हालसम्म एक सय भन्दा बढि मतदान केन्द्रबाट मेटपेटिका सदरमुकाम ल्याइसकिएको जिल्ला निर्वाचन कार्यालयले जनाएको छ। जिल्लाको उत्तरी साल्पासिलिछो गाउँपालिकाका केन्द्रहरु र दक्षिणी आमचोक गाउँपालिकाका केन्द्रहरुको मतपेटिका बेलुकीसम्म ल्याईसकिने प्रमुख जिल्ला अधिकारी फणिन्द्र दाहालले जानकारी दिए। त्यस्तै हतुवागढी गाउँपालिकाको मतपेटिका पनि सोमबार साँझसम्म आइपुग्ने बताइएको छ।
अब एमालेको सरकार बन्छः ओली,"बर्दियाः नेकपा एमालेका अध्यक्ष केपी शर्मा ओलीले प्रदेश र प्रतिनिधि सभाको दुवै निर्वाचनबाट आफ्नो पार्टीले बहुमत ल्याउने दावी गरेका छन्। बर्दियाको सदरमुकाम गुलरियामा आयोजित चुनावी आमसभालाई सम्बोधन गर्दै अध्यक्ष ओलीले निर्वाचनपछि कम्युनिष्टको बहुमतीय सरकार वन्ने दावी गरे। देशलाई एकता र शान्तिको बाटोमा लैजान एमालेको सरकार आवश्यक रहेको भन्दै ओलीले लोकतन्त्रको अभ्यास, कानूनी राज्य र सुशासनको बाटोमा जाने प्रष्ट पारे। माओवादी केन्द्रका नेता रामबहादुर थापाले कार्यक्रममा प्रचण्डको सन्देश सुनाएका थिए। भैरहवाको चुनावी सभा सकेर दुबै नेता हेलिकप्टरमा बर्दिया आएका थिए।"
मत सर्वेक्षण गरिए कारबाही हुन्छ : यादव,"काठमाडौँ : प्रमुख निर्वाचन आयुक्त डा अयोधीप्रसाद यादवले प्रतिनिधिसभा तथा प्रदेशसभा सदस्य निर्वाचनलाई आधार मानेर कुनै माध्यम वा संस्थाले मत सर्वेक्षण गर्न नहुने बताएका छन्। सोमबार निर्वाचन आयोगमा सञ्चारकर्मीसँग कुरा गर्दै प्रमुख आयुक्त डा यादवले प्रतिनिधिसभा तथा प्रदेशसभा सदस्यको पहिलो चरणको मतदान सम्पन्न भएको र दोस्रो चरणको मतदान यही मंसिर २१ गते हुन लागेको सन्दर्भमा निर्वाचनलाई लिएर मत सर्वेक्षण गरिनु निर्वाचन आचारसंहिताविपरीत हुने स्पष्ट पारे। निर्वाचन आचारसंहितामा उम्मेदवारको मनोनयन दर्ता भएको मितिदेखि मत परिणामको घोषणा नभएसम्म उम्मेदवार वा राजनीतिक दलको परिणामको सम्बन्धमा मत सर्वेक्षण गर्न वा त्यस्तो सर्वेक्षणको परिणाम घोषणा गर्न नहुने उल्लेख छ। एक प्रश्नको जवाफमा प्रमुख निर्वाचन आयुक्त डा यादवले निर्वाचन आचारसंहिताविपरीत कसैले निर्वाचनलाई लिएर मत सर्वेक्षण गरेमा निर्वाचन आचारसंहिता उल्लंघन गरेबापतको कारबाही हुने जानकारी दिए। उनले निर्वाचन आचारसंहिताविपरीत गरिने मत सर्वेक्षणबाट स्वच्छ, स्वतन्त्र र विश्वसनीय निर्वाचन सम्पन्न गराउने कार्यमा समेत नकारात्मक प्रभावपर्ने बताए। प्रमुख आयुक्त डा यादवले निर्वाचन आचारसंहिताविपरीत गरिने मत सर्वेक्षणलाई सञ्चारमाध्यममा स्थान नदिनसमेत आम सञ्चारमाध्यमसँग आग्रह गरे। रासस"
मतपेटिका,"बागलुङ : आइतबार सम्पन्न प्रतिनिधिसभा तथा प्रदेशसभा निर्वाचनका सबै मतपेटिका सोमबार सदरमुकाम ल्याइएको छ। मतदाताले आफ्ना प्रतिनिधि चुन्न गरेको अमूल्य मत सुरक्षित रुपमा जिल्ला सदरमुकाम ल्याइएको मुख्य निर्वाचन अधिकृतको कार्यालय बागलुङले जनाएको छ। सदरमुकाम आसपासका मतदान केन्द्रबाट आइतबार राति नै मतपेटिका ल्याइएको थियो भने जिल्लाको पश्चिम दक्षिणका दुर्गम स्थानका मतपेटिका सोमबार साँझसम्म सदरमुकाम ल्याइएको मुख्य निर्वाचन अधिकृत प्रकाशप्रसाद पण्डितले बताए। सबै ठाउँका मतपेटिका सुरक्षित रुपमा सदरमुकाम ल्याएर राखिएको छ, उनले भने, दुर्गमका नगरगाउँपालिकाको केन्द्रमा प्रहरी सुरक्षाका बिच राखिएका मतपेटिका पनि सदरमुकाम ल्याएर आयोग र निर्वाचनमा सम्वद्ध दल सहित चार वटा ताला लगाएका छौँ। लोकतन्त्रका लागि यो प्रवृत्ति राम्रो नभए पनि चुनावमा सबै दलको जित्ने आकांक्षा र आशंकाका कारण विश्वासका लागि उक्त विकल्प अपनाएको जिल्ला न्यायाधीश समेत रहेका पण्डितले बताए। दलहरूका आआफ्ना ताला मतगणना नहुँदासम्म मतपेटिका जिल्ला समन्वय समितिको भवनको बन्द कोठामा राखिने छ। बागलुङको प्रतिनिधिसभा क्षेत्र नम्बर १ तथा प्रदेश १ र २ को मत पेटिकामा निर्वाचन आयोग, नेपाली कांग्रेस, नेकपा एमाले र राष्ट्रिय जनमोर्चाले आआफ्ना ताला लगाएका छन्। यस क्षेत्रमा माओवादीको उम्मेदवार नभएकाले माओवादीको ताला छैन। प्रतिनिधिसभा क्षेत्र नम्बर २ र त्यस अन्तर्गतको प्रदेश १ र २ को मतपेटिकामा निर्वाचन आयोग, नेपाली कांग्रेस, नेकपा माओवादी केन्द्र र राष्ट्रिय जनमोर्चाको ४ वटा ताला लगाइएको छ। यस क्षेत्रमा प्रत्यक्ष उम्मेदवार नभएकाले एमालेको ताला छैन। मतपेटिकाको सुरक्षाका लागि एउटै ढोकामा चार वटा तालाका बिच मतपेटिका राखिने ठाउँमा कडा सुरक्षा व्यवस्था मिलाइएको जिल्ला सुरक्षा समितिका संयोजक एवं प्रमुख जिल्ला अधिकारी बिष्णुबहादुर थापाले जानकारी दिए। त्यहाँ मतदान केन्द्र जस्तै तीन घेरामा सुरक्षाकर्मी खटाइने छ। पहिलो घेरामा जनपथ प्रहरी, दोस्रो घेरामा सशस्त्र र तेस्रो घेरामा नेपाली सेना हुन्छ प्रजिअ थापाले भने, जनपथ र सशस्त्र तयारी अवस्थामा बस्छन् भने सेना गस्ती गर्दै घुमिरहनेछ। मतपेटिका राखिएको कोठा वरपर राजनीतिक दलका एक जना प्रतिनिधि पनि बस्नेछन्। चुनाव शान्तिपूर्ण रुपमा सम्पन्न भए पनि मतगणना सम्म विश्वसनीय वातावरण कायम गर्न मतपेटिका राखिएको कोठा बाहिर दल र उम्मेदवारका प्रतिनिधिलाई आलोपालो गरी हरेक समय खटाइने नेकपा एमालेका निर्वाचन बिभाग प्रमुख गोविन्द गौतमले जानकारी दिए। मतपेटिका सबै सदरमुकाम आए पनि मतगणना भने मंसिर २१ गतेको दोस्रो चरणको मतदान पछि मात्रै शुरु हुनेछ। मतदान पछि सर्वदलीय सहमति अनुसार मतगणना शुरु गरिने निर्वाचन अधिकृतको कार्यालयले जनाएको छ। मतगणना पनि विशेष सुरक्षा र संयमताका बिच शुरु गर्नेछौँ, मुख्य निर्वाचन अधिकृत पण्डितले भने, सिसी क्यामेराको जडान र उपयुक्त स्थानका लागि हामी छलफलमा छौँ।"
गठबन्धनबीच मत बाँडफाँट,"धादिङ : उत्तरी धादिङको रुवीभ्याली गाउँपालिका २ स्थित दोङदेङदेवी मावि मतदान केन्द्रमा प्रतिस्पर्धामा रहेका गठबन्धनबीच नै मत बाँडफाँट भएको छ। वाम गठबन्धन र लोकतान्त्रिक गठबन्धनबीच प्रतिस्पर्धा रहेको उक्त क्षेत्रमा कसलाई कति मत छुट्याउने भन्ने विषयमा विवाद भएपछि ढिलो गरी मतदान सुरु भएको थियो। जिल्ला निर्वाचन कार्यालय धादिङका प्रमुख ईश्वर सिंखडाले दोङदेन देवी माध्यामिक विद्यालयमा मध्याह्न १२ बजेबाट मात्रै मतदान सुरु भएको जानकारी दिए। मतदाता र दलका प्रतिनिधिबीच छलफल भइरहेकाले बिहानै मतदान प्रक्रिया सुरु नभएको मतदान अधिकृतले जानकारी दिएका सिंखडाले बताए। सात सय ३८ मतदाता रहेको उक्त केन्द्रमा सात सय ३० मत खसेको छ। विकट र छरिएको मानव बस्ती रहेको उक्त केन्द्रमा ९८ प्रतिशत मत खसेको थियो।मतदान अधिकृत ज्ञानेन्द्रबहादुर कार्कीले टेलिफोन सम्पर्कमा भने, दलका प्रतिनिधिले आफ्ना गठबन्धनको भोट छुट्टाछुट्टै लाइनबाट खसाल्ने प्रस्ताव गरेका थिए तर हामीले त्यसो गर्न दिएनौं। हामीले बनाएको मतदान केन्द्रको संरचनाअनुसार महिला र पुरुषको लाइनमा नै मतदाता आफ्नोआफ्नो गठबन्धनको तर्फबाट लाइन लागेर मत खसाल्ने सहमतिका साथ आए। शान्तिपूर्ण तरिकाले लाइन लागेर मत खसाल्न आएपछि हामीले भोट हाल्न दियौं।' गठबन्धनबीच मत बाँडफाँट भए पनि कसले कति मत बाँडे भन्ने विषयमा पुष्टि हुन सकेन। स्रोतका अनुसार स्थानीय तहमा त्यहाँका दलले प्राप्त गरेको मतका आधारमा लोकतान्त्रिक र वाम गठबन्धनले मत बाँडेका हुन्। प्रतिस्पर्धामा रहेका गठबन्धनबीच नै मत बाँडफाँट भएको कुरा रुवीभ्याली गाउँपालिकाको वडा नं ३ का वडाध्यक्ष पेम्बा तामाङले घुमाउरो पारामा स्वीकार गरे। अन्नपूर्णसँगको टेलिफोन कुराकानीमा उनले भने, हामीले मिलाएर भोट हालेका हौं।' मतदान सकिएपश्चात मतपेटिका डेढ घन्टाको पैदलयात्रापछि सेर्तुङको बोराङ प्रहरी चौकी लगिएको मतदान अधिकृत कार्कीले बताए। उनका अनुसार मतपेटिकाको सुरक्षार्थ २१ सशस्त्र प्रहरी, १५ जना नेपाल प्रहरी र २० जना म्यादी प्रहरीसँगै सेर्तुङ चौकीमा राखिएको छ। सोमबार बिहान हेलिकोप्टरमार्फत मतपेटिका सदरमुकाम पठाउने तयारी भइरहेको छ। सडक सञ्जालले नजोडिएको उत्तरी धादिङको उक्त क्षेत्र प्रतिनिधिसभा क्षेत्र नं २ को प्रदेशसभा ख' मा पर्छ। लोकतान्त्रिक गठबन्धनका तर्फबाट प्रतिनिधिसभामा कांग्रेसका दिलमान पाख्रिन र वाम गठबन्धनबाट एमालेका खेम लोहनी प्रतिस्पर्धामा छन्। त्यसैगरी प्रदेशसभातर्फ वाम गठबन्धनअन्तर्गत माओवादी केन्द्रका जगत सिंखडा र लोकतान्त्रिक गठबन्धनबाट राप्रपाका डम्बर तामाङ प्रतिस्पर्धामा छन्।"
कांग्रेस मतदाता तर्साउँदै छ : जनार्दन शर्मा,"तुलसीपुर : पूर्व गृहमन्त्री तथा माओवादी केन्द्रका नेता जनार्दन शर्मा प्रभाकरले वामगठबन्धन देखेर कांग्रेस लगायतका दलहरुमा राजनीतिक चेत हराउँन थालेको बताएका छन । कांग्रेस नेताहरुले गठबन्धको बदनाम गर्दै वामहरुले अधिनायकवाद लाद्न खोजेको आरोप लगाएर जनतामा भ्रम सिर्जना गर्नु राजनीतिक चेत नभएकाले गर्ने काम भएको बताए । उनले वामपन्थीहरुको जनमत स्थापति गर्ने र स्थायी सरकार सञ्चालनका लागि मात्रै गठबन्धन भएको भन्दै अधिनायकवादको भ्रम नफैलाउन आग्रह गरे । दाङको तुलसीपुरमा सोमबार प्रेस चौतारी र प्रेस सेन्टरले संयुक्त रुपमा आयोजना गरेको पत्रकार सम्मेलनमा बोल्दै नेता शर्माले यो निर्वाचनमा वाम गठबन्धनले दुई तिहाइ मत ल्याउने र स्थायी सरकार बनाउँने दावी गरे । गठबन्धनको एकतालाई सहन नसकेर कांग्रेसले मतदातालाई तर्साउँन सुरु गरेको आरोप लगाए । आफनो क्षेत्रमा कांग्रेस एजेन्टले मतपेटिका जलाउनु र प्रहरी प्रशासनले गोली चलाउनु मतदाता तर्साउने रणनीति भएको आरोप लगाए । पहिलो चरणको निर्वाचन शान्तिपूर्ण भएको भए पनि जनतामा स्थानीय तहको जस्तो नभएको शर्माले बताए । उनले चीन र दाङलाई जोडने राजमार्ग निर्माणको काम सुरु भएको भन्दै विकासले गति लिने बताए । प्रभाकरले प्रदेश नं ५को राजधानी दाङ नै हुने ठकुवा गरेका छन् । उनले आर्थिक, सामाजिक, भौगोलिक, राजनीति र पूर्वाधारका हिसाबले प्रदेशको राजधानी दाङ नै उपयुक्त हुने बताए।"
"'हेलिकप्टरमा मतपेटिका लगियो, हामीलार्इ अलपत्र पारियो'","सिमकोट: मतपेटिका ओसार्ने हेलिकप्टरबाट सदरमुकाम सिमकोट जान नपाएको भन्दै जिल्लाको अदानचुली र ताँजकोट गाउँपालिकाका मतदान केन्द्रका मतदान अधिकृत आन्दोलनमा उत्रिएका छन्। आइतबार सम्पन्न प्रतिनिधिसभा र प्रदेश सभाको निर्वाचनका क्रममा जिल्ला सदरमुकाम सिमकोटदेखि दक्षिणपूर्वमा ४४ देखि ५२ कोष टाढाका अदानचुली र ताँजकोट गाउँपालिकाका ११ वटा मतदान केन्द्रका मतदान अधिकृतमध्ये हेलिकप्टरमा जान नपाएका अधिकृत आन्दोलित भएका हुन्। ११ जना मतदान अधिकृतमध्ये केहीलाई हेलिकप्टरमा लगेर आफूहरुलाई अलपत्र छोडेको अदानुचली गाउँपालिका १ स्थित जनकल्याण आधारभूत विद्यालय मतदान केन्द्रका मतदान अधिकृत कुमानसिंह धामीले गुनासो गरे। एकै काममा खटिएका अधिकृतमध्ये कसैलाई हेलिकप्टरमा लैजाने र कसैलाई अलपत्र पार्ने कुराले आफूलाई अन्याय भएको अदानचुली गाउँपालिका ३ स्थित छत्रपाल आधारभुत मतदान केन्द्रका मदतान अधिकृत विष्णुबहादुर शाहीले बताए। मूख्य निर्वाचन अधिकृतको कार्यालय र नेपाली सेनाको सहमतिमा मतपेटिका आसार्ने काम भएपनि मतदान अधिकृत आए नआएको बारेमा आफूलाई जानकारी नभएको जिल्ला निर्वाचन अधिकृत मेदीनी प्रसाद पौडेलले बताए। नेपाली सेनाको हेलिकप्टरबाट नाम्खा गाउँपालिकाका ७, ताँजाकोट गाउँपालिकाका ५, अदानचुली गाउँपालिकाका ६, सर्केघार्ड गाउँपालिकाका ११, चंखेली गाउँपालिकाका ७ मतदान केन्द्रका मतपेटिका नेपाली सेनाको हेलिकप्टरबाट जिल्ला सदरमुकाम सिमकोट ओसारेको मुख्य निर्वाचन अधिकृतको कार्यालय हुम्लाले जनाएको छ।"
उम्मेदवारद्वारा आचारसंहिता विपरित चुनाव प्रचार,"परासी: नवलपरासीका राजनीतिक दलका उम्मेदवारहरुले आचारसंहिताविपरीत निर्वाचन प्रचारप्रसारलाई व्यापक बनाएका छन्। उनीहरुले निर्वाचन आयोगले निर्धारण गरेको भन्दा ठूला साईजका झण्डा, पम्प्लेट छापेर चुनाव प्रचार प्रसार गरिरहेका छन्। आयोगले आचारसंहिता उल्लंघन गरेको भन्दै दलहरुसंग स्पष्टिकरण सोधेको छ। आचारसंहिता उल्लंघन गर्नेमा ठूलादेखि साना राजनीतिक दलका उम्मेदवारहरु रहेको केन्द्रीय निर्वाचन अनुगमन टोली प्रमुख जानकीबल्लव अधिकारीले बताए। सार्वजनिक घर र बिजुलीका पोलहरुमा उम्मेदवारसहितको फोटो राखेर पम्प्लेट टाँसेको पाइएको अधिकारीले बताए।"
९ वटा बुथको मतपेटिका अझै आएन,"सङ्खुवासभा: निर्वाचन सकिएको दोस्रो दिनमा पनि खराव मौसमका कारण जिल्लाका ९ वटा बुथको मतपेटिका सदरमुकाम ल्याउन सकिएको छैन। हेलिकप्टरबाट मतपेटिका ल्याउनुपर्ने भएपनि मौसम बिग्रिएका कारण उडान गर्न नसकिएको मुख्य निर्वाचनको कार्यालयले जानकारी दिएको छ। १ सय ५३ मतदान केन्द्रमध्ये १ सय ४४ केन्द्रको मतपेटिका जिल्ला समन्वय समितिको कार्यालय खाँदबारी राखिएको मुख्य निर्वाचन अधिकृत प्रकाश राउतले जानकारी गराए। हिमाली क्षेत्रका दुधपोखरी आधारभुत प्रावि थुदाम मतदान स्थल, किमाथाङ्का, गौथला, दीपज्योतियाफु, च्याम्ताङ्, चेपुवा, हटिया, हुङगुङ् र रिदाक गरी ९ मदतान स्थलको मतपेटिका नेपाली सेनाको हेलिकप्टर मार्फत ल्याउने भनिएपनि मौसम खराब भएपछि मतदानस्थलमै सुरक्षित रुपमा राखिएको निर्वाचन कार्यालयले जनाएको छ। १ लाख ५ हजार ८५ मतदाता रहेको संखुवासभामा ६५ दशमलव ७९ प्रतिशत मत खसेको थियो। सबै भन्दा कम मत थुदामको मतदान केन्द्रमा १६ मत खसेको थियो। ४४ मतदाता रहेको थुदाममा स्थानीय तहको निर्वाचनमा पनि १६ मत मात्र खसेको थियो। जिल्ला समन्वय समितिको कार्यालयमा राखिएको मतपेटिकाको सुरक्षा व्यवस्था मजबुत बनाइएको जिल्ला प्रहरी प्रमुख सन्तोष खड्काले बताए।"
पर्वतमा हतियार बुझाउन आनाकानी,"कुश्मा: जिल्ला प्रशासन कार्यालय पर्बतले निर्वाचन सम्पन्न नहुन्जेलसम्म अनुमति प्राप्त ठूला तथा साना हतियार बुझाउन निर्देशन दिएपनि अधिकांशले अवज्ञा गरेका छन्। प्रशासनले पटक पटक हातहतियार बुझाउन ताकेता गरेको भएपनि हतियार धनीहरुले बुझाउन आनाकानी गरेका हुन्। जिल्ला प्रशासन कार्यालयले सुर क्षाको कारण देखाउदै निर्वाचनको समयमा सार्वजनिक सूचना जार ी गरेर बैध हतियार लाई केही समयका लागि सम्बन्धित प्रहरी युनिटमा बुझाउन आग्रह गरे पनि ती हतियार हरु संकलन नभएको जिल्ला प्रसाशन कार्यालय पर्बतले जनाएको छ। पर्बतमा सुरक्षाका लागि भन्दै २ सय ८७ जनाले विभिन्न प्रकारका हतियार राख्न अनुमति प्राप्त गरेका छन् । हतियार राख्न अनुमति प्राप्त गरेका मध्ये १० प्रतिशतले पनि वर्षौदे खि नविकरण समेत नगरेको जिल्ला प्रशासन कार्यालयले जनाएको छ । जिल्ला प्रशासनको रेकर्डमा करिब ३४ वर्षदे खि एकाध हतियार बाहेक अधिकांश हतियार नविकरण भएका छैनन् । कार्यालयको तथ्यांक अनुसार प्रत्ये क वर्ष हतियार नविकरण गराउनेको संख्या घट्दै गएको छ । अहिलेसम्म ८५ जनाको बाहेक हतियार नविकरण नभएको पाईएको छ। पर्बतमा १२, १६ र २२ फोरका भरुवा बन्दुक, पेस् तो ल र हावादारी बन्दुक लगायतका हतियार अनुमतिप्राप्त छन्। प्रमुख जिल्ला अधिकारी राजेश पन्थिले हतियार अनुमति प्राप्त व्यक्ति जिल्ला बाहिर र विदेश भएको कारण पनि हतियार नविकरण र संकलनमा कमी आएको बताए।"
छिटफुट घटनाकाबीच निर्वाचन शान्तिपूर्ण,"काठमाडौं : केही मतदान केन्द्रबाहेक ३२ जिल्लामा आइतबार शान्तिपूर्ण रूपमा मतदान सम्पन्न भएको छ । चुनाव बिथोल्न मतदानस्थलमै बम राखिए पनि सुरक्षाकर्मी र मतदाताको सुझबुझमा मतदान शान्तिपूर्ण ढंगले सम्पन्न भएको हो । प्रहरी मुख्यालयका अनुसार सोलखुम्बुको सल्यान गाउँपालिका र हुम्लाको माङ्खा गाउँपालिकामा चुनाव बहिस्कार गरेका थिए । रुकुमको आठबीसकोट नगरपालिकास्थित नेपाल राष्ट्रिय मावि ख मतदान केन्द्रमा अज्ञात समूहले मतपेटिकाभित्र एसिड हालेर जलाइदिएपछि प्रतिनिधिसभातर्फको चुनाव स्थगित भएको छ । रुकुमकै अर्को मतदान बाफिकोट गाउँपालिकास्थित रत्न आधारभूत विद्यालयक क केन्द्रमा समानुपातिकतर्फको मतदान स्थगित भएको छ । त्यसैगरी अज्ञात समूहले जाजरकोट, नुवाकोट दार्चुला, दोलखा, बागलुङ र ताप्लेजुङका विभिन्न स्थानमा चुनाव प्रभावित गर्ने तवरले बम राखेका थिए । सेना, प्रहरी र सशस्त्र प्रहरीको डिस्पोजल टोलीले बम डिस्पोज गरेको प्रहरी मुख्लायले जनाएको छ। रोल्पाको त्रिवेणी गाउँपालिका ७ स्थित गोविन्द मावि मतदान केन्द्र नजिकै बम राखिएको थियो । सेना र प्रहरीले उक्त बम डिस्पोज गरेका थिए । रोल्पाकै माडिखोला गाउँपालिकास्थित पेदिखोला मतदान केन्द्र नजिकै बम विस्फोट गराइएको थियो । चुनाव प्रभावित पार्न बम विस्फोट गराए पनि सुरक्षाकर्मीको बाक्लो उपस्थितिका कारण मतदाताले सहजै मतदान गरेका थिए । प्रहरीले विभिन्न स्थानबाट विप्लव माओवादीका एक सय ५१ जनालाई पक्राउ गरेको छ । प्रहरीले ३६ स्थानबाट विस्फोटक पदार्थ बरामद गरेको छ । तीमध्ये एक सय ५२ थान गोली, एक सय ५२ थान डेटोनेटर, पाँच सय ५५ वटा जिलेटिन, १५ केजी बारुद, दुई सय ५० मिटर तार र ६ सय बढी पटाका बरामद गरेको प्रहरी मुख्यालयले जनाएको छ । सिन्धुपाल्चोक र दोलखामा कांग्रेस र वाम गठबन्धनका कार्यकर्ताबीच झडपको अवस्था आएपछि प्रहरीले हवाई फायर गरेको थियो । प्रहरी प्रवक्ता डीआईजी मनोज न्यौपानेले छिटफुट घटनाबाहेक शान्तिपूर्ण रूपमा चुनाव सम्पन्न भएको बताए । उनले भने, चारै वटा सुरक्षा निकासबीच आपसी समन्वयका कारण चुनाव शान्तिपूर्ण रूपमा सम्पन्न भयो । केही स्थानमा विस्फोटक पदार्थ राखेर मतदातालाई भ्रमित पार्न खोजे पनि सुरक्षाकर्मीको सुझबुझले केही हुन पाएन । उनले हुनसक्ने सुरक्षा चुनौतीलाई ध्यानमा राखेर प्रहरी परिचालन भएकै कारण अकल्पनीय घटना हुन नपाएको बताए ।चुनावमा सेना, प्रहरी, सशस्त्र प्रहरी र राष्ट्रिय अनुसन्धान विभागका गरी एक लाख ७० हजार बढी सुरक्षाकर्मी र ९८ हजार एक सय ७६ जना म्यादी प्रहरी खटिएका थिए । कहाँकहाँ भेटियो बम ? जाजरकोट त्रिवेणी नलगाड नगरपालिका ७ गुनाभीरमा नुवाकोट ककनी गाउँपालिका २ स्थित काउलेमा प्रेसरकुकर बम दार्चुला महाकाली नगरपालिका ४ खलंगा कागजभित्र गोलो बम रूपन्देही बुटवल उपमहानगरपालिका १० स्थित जंगलमा धागोले बेरेको बम रोल्पा त्रिवेणी गाउँपालिका ७ गोविन्द मावि नजिकै विस्फोटक पदार्थ दोलखाभीमसेन नगरपालिका ३ स्थित सडक कार्यालय अगाडि सकेट बम दोलखा भीमेश्वर नगरपालिका ६ स्थित चोथाङमा सकेट बम कपिलवस्तु वाणगंगा नगरपालिका ११ स्थित भित्री सडकखण्डमा सुतली बम बाग्लुङ बडिगाड गाउँपालिका ७ डाँडागाउँमा दुई वटा सुतली बम ताप्लेजुङ आठराई त्रिवेणी गाउँपालिका ३ स्थित सरस्वती माविको कम्पाउन्डमा प्रेसरकुकर बम स्रोत : नेपाल प्रहरी"
