शीर्षक,विवरण
न्यायिक नेतृत्वमा विलम्ब नगरौं,"गोपाल पराजुलीको बहिगर्मनसँगै सर्वोच्च अदालतको प्रमुख नेतृत्व रिक्त छ। अहिले कायममुकायम प्रधानन्यायाधीश दीपकराज जोशी छन् यद्यपि न्यायपरिषद्ले जोशीसहित वरिष्ठतम न्यायाधीशद्वय ओमप्रकाश मिश्र र चोलेन्द्रशमशेर राणाको नाम संवैधानिक परिषद्मा पठाएको छ, भावी प्रधानन्यायाधीश नियुक्तिका लागि। न्यायपरिषद्ले नाम प्रस्ताव गरिसकेको सन्दर्भमा अब संवैधानिक परिषद्सामु शीघ्र न्यायिक नेतृत्व चयन गर्ने दायित्व आएको छ। न्यायालय र न्यायिक नेतृत्वसामु यो बखत गम्भीर चुनौती छ। खासगरी पछिल्ला केही वर्षयता न्यायालय, न्यायिक नेतृत्वको साख, मर्यादा र गरिमामाथि जुन स्तरमा सन्देह पैदा भएको छ, त्यो गम्भीर चिन्ताको विषय हो। जनताका आशा र भरोसाको अन्तिम केन्द्र न्यायालयको मर्यादा र गरिमा जोगाउनेतर्फ सबै पक्ष संवेदनशील हुन अनिवार्य छ। यो पृष्ठभूमिमा ढिलो नगरी भावी न्यायिक नेतृत्व चयन प्रक्रिया अघि बढ्नुपर्छ। न्यायपरिषद्ले प्रक्रिया अघि बढाइसकेको सन्दर्भमा अब संवैधानिक परिषद्ले प्रक्रिया बढाउन आवश्यक छ। न्यायिक नेतृत्वका विषयमा छिटो र सहज निर्णय लिन सकियो भने न्यायपालिकाको स्थिरता, यसको कामकारबाहीलाई अझ चुस्त र प्रभावकारी ढंगले बढाउन धेरै हदसम्म राहत मिल्छ। विभिन्न स्वार्थ समूह, आन्तरिक र बाह्य अनावश्यक प्रभावको मारका कारण कमजोर भएको न्यायालयलाई बलियो र गतिशील बनाउनु अबको न्यायिक नेतृत्वसामु ऐतिहासिक जिम्मेवारी छ। यी सबै पृष्ठभूमि र सन्दर्भमा जोडिएकाले नयाँ नेतृत्व चयन सबैका लागि उत्सुकता र प्रतीक्षाको विषय भएको छ। स्वतन्त्र न्यायपालिका लोकतन्त्रको आधारस्तम्भ हो। २००८ सालमा प्रधानन्यायालयको स्थापनापछि हरिप्रसाद प्रधानले न्यायपालिकाको पहिलो बागडोर सम्हालेयता इतिहासको कालखण्डमा यो निकायले धेरै उहापोह झेलेको छ। एकदलीय पञ्चायती व्यवस्थामै पनि नागरिकका हक, अधिकार र प्रेस रक्षाका लागि न्यायालयले खेलेको भूमिकालाई बिर्सियौं भने इतिहासप्रति न्याय गरेको ठहर्दैन। न्यायपालिकाको विश्वास जनआस्थामा अडिएको हुन्छ। उत्तरदायित्वपूर्ण न्यायपालिकाको स्वतन्त्रताले मात्रै न्यायको सार्थकता रहन्छ। यसरी न्यायपालिकाप्रतिको जनविश्वासमा आघात नपुगोस् भनेर सबै क्षेत्र, निकाय सजग रहनैपर्दछ। न्यायपालिकालाई स्वतन्त्र, निश्पक्ष, भ्रष्टाचारमुक्त तुल्याउने विषय अनिवार्य सर्त हुन्। बहस र विवादभन्दा बढी न्यायालयको गरिमा र विश्वास बढाउन यसलाई व्यवहारमै भ्रष्टचारमुक्त बनाइनुपर्छ। स्वतन्त्र न्यायपालिकालाई थप मर्यादित बनाएर साख जोगाउने सन्दर्भमा उठेका जनगुनासाको सम्बोधन हुन पनि पर्दछ। तर घाइते अवस्थामा रहेको न्यायपालिका सम्हाल्न चाँडो नेतृत्वको टुंगो लाग्नु आवश्यक छ। न्यायपालिकालाई स्वाभाविक गतिमा तङ्ग्रिन दिन फुकीफुकी प्राण भर्नुपर्ने अवस्था छ। लामो समय कामुको भरमा न्यायालयलाई छोडिदिँदा भय र संशयले ठाउँ लिन्छ। भय र संशयको वातावरणले अन्तिममा असर त न्यायलाई नै पर्ने हो। न्यायिक नेतृत्वलाई सन्देह र तनावको अवस्थामा राख्नु उचित होइन। अहिले झगडा, विवाद र सानातिना स्वार्थबाट माथि उठेर स्वच्छ संवादको माध्यमबाट न्यायको उच्च निकायलाई त्राण दिनुपर्ने जिम्मेवारी संवैधानिक परिषद्समक्ष छ। अरू बेलाभन्दा केही विशेष अवस्था भएकाले न्यायिक नेतृत्व चयनलाई प्राथमिकतामा राखिनुपर्नेतर्फ परिषद्को ध्यान जानुपर्छ। २०६३ सालयता न्यायाधीश नियुक्तिलगायत प्रकरणमा राजनीति घुसको कारण न्यायमा विकृति बढेको आरोप न्यायालयले खेपिरहेको छ। यतिबेला लोकतान्त्रिक गणतन्त्रलाई संस्थागत गर्नुपर्ने चुनौती छ। संघीयता कार्यान्वयनसँगै नयाँनयाँ विवाद जन्मिने सम्भावना छ। ती विवादलाई सर्वस्वीकृत संवैधानिक मूल्य, मान्यता अवलम्बन गर्दै विवेकपूर्ण ढंगले न्यायको कसीमा जाँच्नुपर्ने हुन्छ। सक्षम, निर्भीक र हस्तक्षेपमुक्त न्यायपालिका भए मात्र न्याय पवित्र हुने हो। संवैधानिक सर्वोच्चता कायम रहेमा नै नागरिकका अधिकार सुनिश्चित हुने वातावरण बन्छ। अदालत र यसको नेतृत्व बलियो भए यी कुरा सुनिश्चित हुने हो। न्यायालयमा विवादरहित र बलियो नेतृत्वको सुनिश्चितता गर्न अब विलम्ब गरिनु हुन्न।"
सार्वजनिक सवारीमा सिन्डिकेटवालाको 'काउन्टडाउन' सुरु,"काठमाडौं : सरकारले सार्वजनिक सवारी साधनलाई व्यवस्थित गर्ने नियम ल्याएको छ। आइतबारदेखि लागु भएको नयाँ नियम कार्यान्वयन भए यातायात व्यवसायीको दादागिरी अन्त्य हुनेछ। भक्तपुरका यातायात व्यवसायीले कम्पनीमा दर्ता भइ काठमाडौं बनेपा सञ्चालनमा आएको मयूर यातायातको विरोधमा चरणबद्ध आन्दोलन सुरु गरेपछि यातायात व्यवस्था विभागले यो नियम लागू गरेको हो। सार्वजनिक सवारी साधनले अब सवारी पञ्जीकरण नगरी नयाँ दर्ता र नविकरण गर्न नपाउँने नयाँ नियम ल्याएको हो। यसले सवारी साधनको दादागिरी स्वःतह अन्त हुनेछ। नियम अनुसार सार्वजनिक सवारी साधनको रुट इजाजतका लागि कम्पनी वा फमबाट मात्र सवारी पञ्जीकरण गरेर नयाँ दर्ता र नविकरण गर्न पाउने छन्। पञ्जीकरण नभएका सवारीको रुट इजाजतदेखि सवारी नविकरण नहुने यातायात व्यवस्था विभागका महानिर्देशक रुपनारायण भट्टराईले जानकारी दिए। कम्पनीमा पञ्जीकरण भएर आएका सवारी साधनलाई जुन रुटमा सवारी प्रयोग गर्न चाहेको हो सोही रुटको इजाजत दिइने छ। रुट इजाजतका लागि विभिन्न नामका यातायात समितिको सिफारिस चाहिँने व्यवस्थाको अन्त्य गरेको छ। सवारी ऐन २०४९ ले यातायात व्यवसायी महासंघ र यातायातका नाममा दर्ता भएका समितिलाई चिन्दैन, उनीहरुको सिफारिस पनि चाहिँदैन, निर्देशक भट्टराईले भने, मापदण्ड पूरा गरेको अवस्थामा जसले जहाँ सवारी चलाउन चाहन्छ उसले सहजै रुट इजाजत पाउँछ। त्यसको सुरक्षाको जिम्मा सरकारको हो।"
खड्काको अन्त्येष्टि आज,"काठमाडौं : दिवंगत कांग्रेस नेता खुमबहादुर खड्काको आइतबार अन्त्येष्टि हुने भएको छ। भारत, नयाँदिल्लीमा मृत्यु भएका उनको शव शनिबार राति काठमाडौं ल्याइएको छ। शनिबार राति साढे १० बजे काठमाडौं ल्याइएको खड्काको शव आइतबार बिहान ९ बजे १ बजेसम्म पार्टी कार्यालयमा राख्ने कांग्रेसले जनाएको छ। खड्काको निधनमा कांग्रेसले शोक वक्तव्य जारी गर्दै आइतबार बस्ने भनेको पार्टीको जारी केन्द्रीय कार्यसमिति बैठकसमेत अर्को सूचना जारी नभएसम्मका लागि स्थगन गरेको छ। शनिबार राति साढे १० देखि आइतबार बिहानसम्म खड्काको शव उनकै निवासमा रहनेछ। निवासबाट शव पार्टी कार्यालय लगेपछि त्यहाँ पार्टीका नेतादेखि कार्यकर्ताले खड्कालाई श्रद्धाञ्जली दिनेछन्। दिउँसो १ बजे पार्टी कार्यालयबाट शवयात्रा निकालेर खड्कालाई पशुपति आर्यघाट पुर्याउने कार्यक्रम रहेको कांग्रेस पार्टी कार्यालयले निकालेको प्रेस नोटमा उल्लेख छ। दिउँसो ३ बजे खड्काको पशुपति आर्यघाटमा दाहसंस्कार गर्ने कार्यक्रम छ। भ्रष्टाचार मुद्दामा जेल परे पनि कांग्रेस संगठनमा उनको व्यापक प्रभाव थियो। खड्का पछिल्लो १३औं महाधिवेशनमा सबैभन्दा बढी मत ल्याएर केन्द्रीय सदस्यमा निर्वाचित भएका थिए। दाङ जिल्लाबाट ०४६ पछिका लगातार तीनवटै निर्वाचन जितेका खड्का पहिलो संविधानसभामा भने पराजित भएका थिए। ०४६ पछिका विभिन्न सरकारमा पटकपटक मन्त्री बनेका खड्का गृहमन्त्रीका रूपमा बढी चर्चित थिए। प्रहरी प्रशासनमा प्रभाव राख्ने खड्का पार्टीभित्र तलको नेताकार्यकर्तालाई संरक्षण गर्ने नेताका रूपमा चिनिन्थे। ०५८ सालमा वर्तमान कांग्रेस सभापति देउवाविरुद्ध असन्तुष्ट समूहमार्फत सक्रिय खड्का पछि देउवाकै नेतृत्वमा गठन भएको प्रजातान्त्रिक कांग्रेसमा महामन्त्रीसमेत बने। खड्का पार्टीभित्र प्रभावशाली त थिए नै ! सत्ताको खेलमा पनि उत्तिकै प्रभावी थिए। उनको निधनमा कांग्रेस सभापति शेरबहादुर देउवा, नेता रामचन्द्र पौडेल, गोपालमान श्रेष्ठ, कृष्णप्रसाद सिटौलालगायतले विज्ञप्ति निकाल्दै श्रद्धाञ्जली प्रकट गरेका छन्। कांग्रेसका विभिन्न भ्रातृसंगठनले समेत विज्ञप्ति निकाल्दै निधनप्रति शोक जनाएका छन्। प्रधानमन्त्री केपी ओली, माओवादी अध्यक्ष पुष्पकमल दाहालसहित अन्य शीर्ष नेतासमेतले शोक व्यक्त गरेका छन्। ओलीले शुक्रबार अबेर साँझ आफ्नो सचिवालयको फेसबुक पेजमार्फत श्रद्धाञ्जली प्रकट गरेका छन् भने माओवादी पार्टीका तर्फबाट प्रवक्ता फम्फा भुसालले शनिबार प्रेस विज्ञप्ति निकाल्दै शोकसन्तप्त परिवार र आफन्तमा समवेदना व्यक्त गरेकी छन्। ३० महिनाअघि मिर्गौला प्रत्यारोपण गरेका खड्का फागुन पहिलो साता पुनः बिरामी परेपछि उपचारका लागि डाक्टरको सल्लाहमा परिवारले उनलाई दिल्ली लगेका थिए। एपोलो अस्पतालमा ३९ दिनको उपचारपछि शुक्रबार साँझ उनको निधन भएको थियो। भूलवश यसअघि गलत तस्बिर पर्न गएकोमा सच्याइएको छ । सम्पादक"
संसदीय दलको बैठक छल्दै मुख्यमन्त्री पौडेल,"हेटौंडा : प्रमुख सत्तारुढ दल एमालेले प्रदेश ३ मा सरकार गठन गरेको डेढ महिना बितिसक्दा पनि प्रदेश संसदीय दलको बैठक राख्न सकेको छैन। लामो समय बितिसक्दा पनि संसदीय दलको बैठक राख्न नसकेपछि संसदीय दलका नेता तथा मुख्यमन्त्री डोरमणि पौडेलले संसदीय दल छलेर काम गर्न थालेको भन्दै पार्टीभित्र आलोचना सुरु भएको छ। प्रदेश सरकारमा सहभागी एमालेका मन्त्री तथा विभिन्न समितिका सभापति समेत संसदीय दलको बैठक नबसी छनोट गरिएको थियो। एमाले ३ नम्बर प्रदेश कमिटीले मुख्यमन्त्री पौडेललाई पार्टीसँग सहकार्य गरेर मात्र सरकार सञ्चालन गर्न भनेको थियो। तर, उनले संसदीय दल समेत छलेर सरकार सञ्चालन गरिरहेको भन्दै पार्टीभित्र आलोचना सुरु भएको हो। प्रदेशसभा सदस्य तथा एमाले नेता राजेन्द्र पाण्डेले संसदीय दलको बैठक लामो समयसम्म राख्न नसक्नु संसदीय दलको नेताको कमजोरी भएको बताए । उहाँले संसदीय दलको बैठक राख्न आलटाल गरिरहनुभएको छ, उनले भने, पार्टी र संसदीय दललाई बाइपास गरेर सरकार सफल हुँदैन। संसदीय दलको बैठक नराख्दा सरकार सञ्चालन गर्न सहज भएकाले बैठक नबोलाइएको हुनसक्ने पाण्डेको भनाइ छ। प्रदेश सरकार छ कि छैन भन्ने जनताले महशुस गर्न नसक्नु राम्रो संकेत होइन, उनले भने, संसदीय दलको बैठक नबसी नहुने विषयमा समेत बैठक डाकिएको छैन। विभिन्न समितिका सभापति चयन गर्न बैठक डाक्नुपर्नेमा कस्लाई पठाउने भन्ने जानकारी समेत नपाएको पाण्डेको भनाइ छ। आलोचना हुने डरले मुख्यमन्त्री पौडेलले संसदीय दल छलेर काम गरिरहेको एक नेताले बताए। संसदीय दलभित्र उनी भन्दा वरिष्ठ नेता धेरै छन्, त्यसैले पनि दलभित्र खासै छलफल गर्न रुची नदेखाएको हुनसक्छ, उनले भने। एमाले ३ नम्बर प्रदेश कमिटी इन्चार्ज अष्टलक्ष्मी शाक्यले मुख्यमन्त्रीको वेवास्थाले दलको बैठक राख्न नसकेको बताइन्। एक पटक बस्नेकी भन्ने सल्लाह भएको थियो। तर, मैले भ्याइन, उनले भनिन्, त्यसपछि छलफल भएको छैन। बैठक राखेर नियमित छलफल गरी अघि बढे उहाँलाई नै राम्रो हो। मुख्यमन्त्री तथा एमाले प्रदेश संसदीय दलका नेता पौडेलले छिट्टै नै संसदीय दलको बैठक राखिने बताए। यही २२२३ गतेतिर दलको बैठक राख्ने सोचमा छु, उनले भने, बैठक नबसेपनि सबैको सल्लाह अनुसार काम गरिरहेको छु। व्यस्ततासँगै बस्नैपर्ने विषय नभएकाले बैठक नराखिएको पौडेलको भनाइ छ। पौडेल गत माघ २८ गते मुख्यमन्त्री नियुक्त भएका थिए। प्रदेश ३ मा एकसय दश प्रदेशसभा सदस्यमध्ये ५८ जना एमालेका छन्।"
ओलीप्रति मधेसी नेता विश्वस्त,"काठमाडौं : मधेसवादी दलका नेताले प्रधानमन्त्री केपी ओलीको आसन्न भारत भ्रमण दुई देशबीचको सम्बन्धलाई नयाँ उचाइमा पुर्याउन र विश्वासको वातावरण बनाउन सफल हुने बताएका छन्। शनिबार अन्नपूर्णसँग शनिबार कुराकानी गर्दै उनीहरूले ओली पहिलो पटक प्रधानमन्त्री हुँदा दुई देशबीच आदानप्रदान भएको ननपेपर डकुमेन्ट को कार्यान्वयनमा दुवै सरकारले प्रतिबद्धता जनाउने विश्वास व्यक्त गरे। सो ननपेपर डकुमेन्ट तत्कालीन परराष्ट्रमन्त्री कमल थापामार्फत भारतीय विदेशमन्त्री सुष्मा स्वराजलाई दिइएको थियो। स्वराजले सो पेपर भारत भ्रमणमा गएका तत्कालीन आन्दोलनकारी सात मधेसवादी दलका नेतालाई उतिखेर भारतीय विदेश मन्त्रालयमा भएको भेटघाटका क्रममा दिएकी थिइन्। प्रतिनिधिसभामा तीन चौथाइभन्दा बढी मत प्राप्त गरेका प्रधानमन्त्रीले दुई देशबीचको सम्बन्ध नयाँ उचाइका साथ अघि बढाउँछन् भन्ने विश्वास छ, राष्ट्रिय जनता पार्टी, अध्यक्ष मण्डलका नेता अनिलकुमार झाले भने, ओली प्रधानमन्त्री नहुँदाको अवस्थाका अभिव्यक्ति र सो समयमा भारतले उहाँप्रति देखाएको सोचबारे अर्काबीच स्पष्ट हुँदै नयाँ उचाइमा सम्बन्ध विस्तार गर्नुको विकल्प छैन। यस्तो स्पष्टताले नेपालभारत सम्बन्ध फलदायी बनाउनेछ। ओलीले नेपालका कम्युनिस्टले उठाउँदै आएका १९५० को सन्धिलगायतमा पुनरवलोकन गर्न जोड दिने उनले बताए। नेपालभारत सम्बन्ध समयसापेक्ष गराउन तत्कालीन अन्तरिम सरकारका प्रधानमन्त्री कृष्णप्रसाद भट्टराई र तत्कालीन एमालेको अल्पमतको सरकारका प्रधानमन्त्री मनमोहन अधिकारीले झैं नेपाल र नेपालीको बृहत् हित र चासोका विषयमा भारतलाई सहमतिमा ल्याउन ओली सफल हुने विश्वास मधेस र मधेसीले गरेको झाले बताए। सीमा क्षेत्रका बासिन्दाले भारतीय रुपैयाँ १६० देखि १७० सम्ममा किन्नुपर्ने समस्या तथा सीमा क्षेत्रका दर्जनौं समस्या समाधानमा ओली सरकार सफल हुने मधेसी नेताले बताए। कोसी ब्यारेज र यसअन्तर्गतका संरचनाको नियमित मर्मत र सम्भार नहुँदाको डुबान, बाँकेको लक्ष्मणपुर बाँध, कपिलवस्तुको मौहलीसागर बाँध, रुपन्देहीको रसियावाल खुर्दलोटन बाँधलगायतबाट नेपालको तराई क्षेत्रमा बर्सेनि पर्ने डुवानको समस्यालाई प्रधानमन्त्रीले विशेष एजेण्डाका रूपमा अघि बढाउने आशा मधेसी नेताको छ। राजपाका अर्का नेता राजेन्द्र महतोले ओली भ्रमणमा राष्ट्रिय हितका महत्वपूर्ण एजेन्डा उठ्ने बताए। उनले भने, भारत सरकारबाट नेपालमा सञ्चालित दर्जनौं आयोजना अझै द्रुतगतिमा अघि बढाउन र विशेष आयोजना ल्याउन ओली सफल हुनुहुनेछ। राजपा अध्यक्ष मण्डलका अर्का अध्यक्ष महेन्द्रराय यादवले भने, पहिलोपटक प्रधानमन्त्री भएर भारत जानुअगावै संविधान संशोधनमार्फत मधेसीको माग पूरा गर्छु भनेको २५ महिनापछि उहाँ पुनः त्यसतर्फ जाँदै हुनुहुन्छ भने हाम्रो माग पूरा हुनुपर्छ। दुई देशबीचको पुरानो सम्बन्धलाई अझै मजबुत गराउने कुरामा ओलीलाई सफलता मिल्ने विश्वास व्यक्त गर्दै उनले भने, ओलीले सम्बन्ध विस्तारलाई नयाँ ढंग, आधार र प्रक्रियाका साथ अघि बढाउनै पर्छ। उहाँसँग यसको विकल्प छैन। संविधान संशोधनलाई प्रक्रियामा लग्दै भारत जाँदा उहाँकै कद बढ्छ। एक प्रश्नको उत्तरमा उनले भने, संविधान संशोधन गर्ने प्रधानमन्त्रीको प्रतिबद्धता र प्रक्रिया अघि बढे राजपा सरकारमा जान सक्छ।"
सिंहदरबारमा राजदूतको लर्को,"काठमाडौं : नयाँ सरकार गठन भएसँगै नेपालस्थित विदेशी कूटनीतिक नियोगका प्रमुख र विकास साझेदार संस्थाका प्रतिनिधिहरूको आवतजावत सिंहदरबारमा बाक्लो देखिन्छ। छिमेकी भारत र चीनका राजदूतका साथै अमेरिका, जापान र युरोपेली देशका राजदूत दिनहुँजसो सिंहदरबारमा भेटिन्छन्। बधाई दिने नाममा राजदूतहरूले प्रभावशाली मन्त्रीहरूलाई भेट्ने गरेका हुन्। राजदूतसँगको भेटघाटका लागि सामान्य कूटनीतिक मर्यादासमेत ख्याल नगरेको भन्दै चौतर्फी आलोचना भएपछि एक साताअघि मात्र परराष्ट्र मन्त्रालयले नेपालस्थित सबै कूटनीतिक नियोगलाई पत्राचार नै गरेको थियो। भेटलाई व्यवस्थित बनाउन पत्रमा मन्त्रालयले परराष्ट्रको सहमति नलिई राजनीतिक भेटघाट नगर्न कूटनीतिक नियोगलाई भनेको छ। भारतका लागि पूर्वनेपाली राजदूत दीपकुमार उपाध्याय परराष्ट्र मन्त्रालयकै कमजोरीका कारण राजदूतहरूको सक्रियता बढ्ने गरेको बताए। उनले भने, परराष्ट्रको सहमतिबेगर भेटघाट गर्नै मिल्दैन भन्ने सबैलाई थाहा छ तर त्यसको कार्यान्वयन गर्ने निकाय त परारष्ट्र नै हो। परराष्ट्रकै कमजोरीका कारण यस्तो स्थिति आएको हो। उनले भारतको अनुभव सुनाउँदै भने, त्यहाँ मन्त्रीलाई मात्र होइन, कुनै दलका नेतासँग भेट्न पनि परराष्ट्रको सहमति चाहिन्छ। हामीकहाँ त कुनै रेकर्डको व्यवस्था नै छैन। राजदूतले जसलाई भेट्न चाह्यो, भेट हुन्छ। कूटनीतिक मर्यादाको ख्याल हामीले गर्यौं भने राजदूतहरू आफैं बाध्य भएर प्रक्रियामार्फत आउँछन्। प्रधानमन्त्री केपी ओलीसँग नेपालस्थित अधिकांश देशका राजदूतले भेटिसकेका छन् भने सरकारका प्रभावशाली मन्त्रीहरूलाई पनि राजदूतहरूले भेट्ने क्रम जारी छ। श्रव्यक्तिगत र राजनीतिक लाभका लागि भेट्ने नेपाली नेताको प्रवृत्तिका कारण राजदूतहरूको भाउ बढेको कूटनीतिक क्षेत्रका जानकारहरूको टिप्पणी। ऊर्जामन्त्री वर्षमान पुन पछिल्ला तीन दिन लगातार राजदूतसँगको भेटमा व्यस्त रहे। सोमबार नेपालका लागि भारतीय राजदूत मञ्जीवसिंह पुरीसँग भेट गरेका उनले मंगलबार अमेरिकी राजदूत अलाइना बी टेप्लिजलाई भेटे भने बुधबार चिनियाँ राजदूत यू होङसँग सिंहदरबारमा उनको भेट भयो। यस्तै अमेरिका, भारत, चीन, जापानलगायत देशका राजदूत र संयुक्त राष्ट्रसंघीय प्रतिनिधिले पालैपालो गृहमन्त्री रामबहादुर थापासँग पनि शिष्टाचार भेटवार्ता गरिसकेका छन्। सभामुख कृष्णबहादुर महरासँग पनि आधा दर्जन बढी देशका राजदूतले भेटिसकेका छन्। नेपालको कूटनीतिक वृत्तमा खासै चर्चामा नआउने उत्तर कोरियाका राजदूत चोय तेई पोकले पनि सभामुख महरासँग भेटवार्ता गरेका छन्। अमेरिकाको न्युयोर्कस्थित नेपाली दूतावासमा बसेर फर्किएका परराष्ट्र मन्त्रालयका एक पूर्वअधिकारीले चार वर्षको बसाइमा नेपालका राजदूतले मुस्किलले दुई पटक जति त्यहाँका मन्त्रीलाई भेटेको अनुभव सुनाए। उनले भने, मन्त्रीसँग भेट्ने कामै हुँदैन। जुन विषयमा काम हो, त्यही मन्त्रालयको अधिकारीसँग भेटवार्ता गर्ने हो। मन्त्रीहरू पनि राजदूतसँग भेट्ने भनेपछि आफ्ना नियमित काम पन्छाएर समय उपलब्ध गराउँछन्। विगतका सरकारले पटकपटक आचारसंहिता बनाएर राजदूतको भेटघाटलाई व्यवस्थित बनाउन खोजे पनि कार्यान्वयन हुन सकेनन्। राज्य कमजोर भएका बेला बाह्य चासो र हस्तक्षेप बढ्नु स्वाभाविक भएको त्रिभुवन विश्वविद्यालयअन्तर्गत अन्तर्राष्ट्रिय सम्बन्ध विभागका कार्यक्रम प्रमुख डा खड्ग केसी बताउँछन्। उनी भन्छन्, सरकार कमजोर थिए, त्यसैले राजदूतहरूले पनि त्यसको फाइदा उठाए। यतिबेला बलियो सरकार बनेको छ, सरकारले कूटनीतिक भेटघाटलाई मर्यादित बनाउनुपर्छ। नेपालमा जस्तो राजदूतको सक्रियता र शीर्ष नेतृत्वसँग सहज पहुँच अन्य देशमा नहुने भन्दै केसीले सरकारले यसलाई व्यवस्थित बनाउन कडा रूपमा प्रस्तुत हुनुपर्ने सुझाव दिए। कूटनीतिक नियोगका प्रतिनिधिसँग राष्ट्रिय एजेन्डाभन्दा पनि व्यक्तिगत र राजनीतिक लाभका लागि भेट्ने नेपाली नेताहरूको प्रवृत्तिका कारण राजदूतहरूको भाउ बढेको कूटनीतिक क्षेत्रका जानकारहरूको टिप्पणी छ।"
