शीर्षक,विवरण
आर्थिक बेथितिका जड,"सरकार मातहतका ३२ सय सरकारी कार्यालयको लेखापरीक्षणका क्रममा एउटै पनि क्लिन नभेटिनुले अख्तियारको गम्भीर दुरुपयोग, बेथिति र भ्रष्टाचारको भयावह अवस्थाको संकेत गर्छ। महालेखा परीक्षकको कार्यालयले पहाडी र हिमाली जिल्लाका सरकारी कार्यालयमा लेखापरीक्षण गर्ने क्रममा व्यापक आर्थिक अपारदर्शिता रहेको यो तथ्यले त्यस्तो अवस्था देखाएको हो। पहिला कम जोखिम भनेर लेखापरीक्षण गर्न छाडिएका कार्यालय झनै अपारदर्शी देखिनुले सरकारी कार्यालयमा अति भ्रष्टाचार मौलाउँदै गएको छ, जुन आर्थिक सुशासनका दृष्टिले चिन्ताको विषय हो। एक वर्षअघि ट्रान्सपरेन्सी इन्टरनेसनलले पनि सरकारी कार्यालयमा हुने भ्रष्टाचारको खुलासा गरेको थियो। उक्त संस्थाको अध्ययनले सबैभन्दा बढी मालपोत र क्रमशः यातायात व्यवस्था, नगरपालिका, तत्कालीन जिल्ला विकास समिति, गाविस कार्यालयमा बढी भ्रष्टाचार हुने देखाएको थियो। त्यसपछि विद्युत् प्राधिकरण, नापी कार्यालय, जिल्ला प्रशासन कार्यालय, जिल्ला शिक्षा कार्यालय, जिल्ला प्रहरी कार्यालय, राजस्व तथा कर कार्यालय, सरकारी अस्पताल तथा स्वास्थ्य संस्था, खानेपानी कार्यालय, जिल्ला कृषि विकास कार्यालय र जिल्ला वन कार्यालयसमेत भ्रष्टाचार गर्नेमा उल्लेख थिए। दिनानुदिन आर्थिक अनियमितता र भ्रष्टाचारको प्रवृत्ति बढ्दैछ। सरकारका लागि यो नियन्त्रण गर्दै आर्थिक सुशासन कायम गर्नु ठूलो चुनौती बनेको छ। भ्रष्टाचारको मूल जरो असंवेदनशील र अनुत्तरदायी राजनीतिक नेतृत्व हो। मालदार सरकारी कार्यालयमा सरुवा र बढुवा गराउने काममा दलनिकट कर्मचारी संगठन, मन्त्री, ठूला नेता हरूको दबाबका कारण धेरैजसो सरकारी कार्यालय प्रभावित छन्। यसो भनिरहँदा प्रशासनिक नेतृत्व यसबाट उम्कन मिल्दैन। आर्थिक अनियमितता बढ्नुमा प्रशासनिक नेतृत्व पनि उत्तिकै जिम्मेवार छ। अहिले विकास निर्माण, सेवा प्रवाह, राजस्व असुली र सार्वजनिक खरिदमा सबैभन्दा बेथिति देखिएको छ। यसो हुनुमा सरकारी कार्यालयमा दशकौंदेखि चलेको मध्यस्थकर्ताको प्रचलन, नातावादका साथसाथै जनस्तरमा रहेको गरिबी, अशिक्षा र आम जनताको चेतनाको कमी पनि हो। आफ्नै अगाडि भ्रष्टाचार हुँदा या आफैं पीडित हुँदा पनि त्यसबारे उजुरी दिनेबारे आम सेवाग्राही उदासीन छन्। कतिपय भने आफ्नो काममा ढिलाइ होला भन्ने त्रासले त्यसो गर्न चाहँदैनन्। उजुरी दिँदा पनि त्यसको सुनुवाइ नहुने गरेका कारण पनि भ्रष्टाचारका बारेमा कमै उजुरी पर्छन्। कतिपय सेवाग्राहीलाई त कहाँ र कसरी उजुरी गर्ने भन्ने जानकारी पनि छैन। सेवाग्राहीको काममा झुलाएर या फाइल हराएको या निकाल्न समय लाग्ने बताएर गलाउँदै रकम असुल्ने प्रवृत्ति त धेरैजसो सरकारी कार्यालयमा छँदैछ, खरिदबिक्रीको नक्कली र बढी बिल बनाएर अनियमितता हुने गरेको पाइन्छ। त्यससँगै क्षमता इस्टिमेट गर्नुपर्ने स्थानमा कम्पनीको नामै संकेत गरेर नीतिगत भ्रष्टाचार गरेका उदाहरण पनि छन्। बेलाबखत मन्त्री र प्रधानमन्त्रीले समेत भ्रष्टाचारप्रति शून्य सहनशीलता को मुद्दा उठाउँछन् तर समाजले नै त्यो मूल्यलाई सही रूपमा उठाउन सके मात्र भ्रष्टाचार न्यूनीकरण सम्भव देखिन्छ। त्यस्तै भ्रष्टाचारप्रति सम्बन्धित कार्यालय प्रमुखको अडान स्पष्ट हुँदा पनि धेरैजसो भ्रष्टाचार कम हुन्छ। असल कर्मचारीबाट जनप्रतिनिधिसमेत भ्रष्टाचार गर्न डराउँछ। कतिपय सरकारी कार्यालयमा हुने राजनीतिक नियुक्ति पनि भ्रष्टाचारका लागि जिम्मेवार छ। त्यसको समेत अन्त्य गरिनुपर्छ। भ्रष्टाचार नियन्त्रणका लागि सबैभन्दा पहिला राजनीतिक नेतृत्व र प्रशासनिक नेतृत्व इमानदार बन्नुपर्छ। शासन सञ्चालन गर्नेले लोभलालच र स्वार्थलाई त्यागेर राष्ट्रिय स्वार्थलाई केन्द्रविन्दुमा राखेर बढ्न सके भने धेरै हदसम्म सुशासन कायम हुन सक्छ। भ्रष्टचार नियन्त्रणको लागि स्थापना गरिएका अख्तियार दुरुपयोग अनुसन्धान आयोग, राष्ट्रिय सतर्कता केन्द्र जस्ता निकायले पनि आफ्नो जिम्मेवारीअनुसारको भूमिका सशक्त रूपमा निर्वाह गर्न सक्नुपर्छ।"
राष्ट्रियसभा सदस्य निर्वाचनको नतिजा सार्वजनिक,"काठमाडौं : निर्वाचन आयोगले राष्ट्रपति विद्यादेवी भण्डारीसमक्ष राष्ट्रियसभा सदस्य निर्वाचनको मतपरिणाम सहितको प्रतिवेदन आगामी आइतबार पेश गर्ने भएको छ । निर्वाचन आयोगमा आयोजित पत्रकारसम्मेलनमा आयोगका सचिव वेगेन्द्रराज शर्माले राष्ट्रियसभा सदस्यमा राजनीतिक दलले प्राप्त गरेको सिट संख्याबारे आज औपचारिक जानकारी दिँदै उक्त कुरा बताएका हुन् । उनका अनुसार, राष्ट्रियसभा सदस्यमा २१ महिला र ३५ जना पुरुष निर्वाचित भएका छन् । संघीय संसद्को माथिल्लो सदनका रुपमा रहेको राष्ट्रियसभा सदस्यको निर्वाचन यहि माघ २४ गते भएको थियो । उक्त निर्वाचनमा नौ राजनीतिक दलले भाग लिएका थिए । नेकपा एमालेका ११, नेपाली कांग्रेसका ६, माओवादी केन्द्रका तीनजना महिला र अर्का एक दलका एक निर्वाचित भएका छन् । राष्ट्रियसभा सदस्यमा नेकपा एमाले २७, नेपाली कांग्रेसका १३, नेकपा माओवादी केन्द्रका १२, राष्ट्रिय जनता पार्टीका दुई र संघीय समाजवादी पार्टी नेपालका दुईजना उम्मेदवार निर्वाचित भएका छन् । प्रत्येक प्रदेशबाट तीन महिला, एक दलित, एक अपांग वा अल्पसंख्यकसहित आठ जनाका दरले राष्ट्रियसभामा प्रतिनिधित्व हुने संवैधानिक व्यवस्था रहेको छ । ५९ सदस्यीय राष्ट्रियसभामा तीन जना भने सरकारको सिफारिसमा राष्ट्रपतिले मनोनयन गर्ने व्यवस्था छ । रासस"
थापा प्रदेश ७ को सभामुख बन्दै,"धनगढी : प्रदेश ७ को सभामुखका लागि नेकपा एमालेले बझाङका प्रदेश सभा सदस्य अर्जुनबहादुर थापालाई उम्मेदवार बनाउने भएको छ । शनिबार हुने सभामुख पदको मनोनयनका लागि थापालाई सर्वसम्मत उम्मेदवार बनाउने निर्णय भएको नेकपा एमाले प्रदेश ७ का प्रदेश सहसंयोजक कर्ण थापाले बताए। प्रदेश ७ मा सभामुखको लागि शनिबार मनोनयन पत्र दर्ता र २९ गते चुनाव हुँदैछ । एमाले र माओवादी केन्द्रको संयुक्त कार्यदलले प्रदेश ७ मा सभामुख एमालेलाई दिने निर्णय गरेको थियो । प्रदेश ७ मा एमालेका २५, माओवादी केन्द्रका १४, कांग्रेसका १२ र राजपाका दुई जना प्रदेश सभा सदस्य रहेका छन्। एमालेभित्र संसदीय दलको लागि भने अझै सहमति हुन सकेको छैन । एमालेले संसदीय दलका लागि सहमति नभएमा चुनाव गर्ने सोच बनाएको छ । संसदीय दलका लागि बाजुराबाट प्रशाक शाह, कैलालीका जिल्ला अध्यक्ष दीर्घ सोडारी र कञ्चनपुरका एमाले अध्यक्ष तारालामा तामाङले दाबी पेश गरेका छन् । बाजुराका शाह संविधानसभाका पूर्व सभासाद हुन् । यस्तै सभामुखको चुनाव पछि उप सभामुखको चुनावको मिति तय गरिने छ । उपसभामुख नेकपा माओवादी केन्द्रको भागमा परेकाले बझाङबाट देवकी मल्ल र डडेल्धुराबाट कुन्ती जोशीको नाम चर्चामा छ । सभामुखमा पुरुष भए उपसभामुख महिलालाई दिने संवैधानिक व्यवस्था भएकाले माओवादी केन्द्रले महिलाको नाम दिनुपर्ने हुन्छ ।"
कांग्रेस केन्द्रीय बैठक आज,"काठमाडौं : राष्ट्रियसभाको निर्वाचन सम्पन्न भएसँगै कांग्रेसले शुक्रबार एकदिने केन्द्रीय कार्यसमिति बैठक बोलाएको छ । कांग्रेस प्रवक्ता विश्वप्रकाश शर्माका अनुसार शुक्रबारको बैठकको मुख्य कार्यसूचीमा प्रदेश संसदीय दल गठन र सञ्चालनसम्बन्धी विधानको मस्यौदा पारित गर्नु हो । केही समयअघि मात्र कांग्रेसका शीर्ष नेताको बैठकले नेता मीनेन्द्र रिजालको संयोजकत्वमा विधान निर्माण गर्न ३ सदस्यीय समिति गठन गरेको थियो । सबै प्रदेशसभाको बैठक सुरु भइसकेकाले कांग्रेसले एकदिने बैठक डाकेर विधान पारित गर्न लागेको प्रवक्ता शर्माले बताए । राष्ट्रियसभा चुनावलगत्तै प्रतिनिधिसभाको समानुपातिक सूची तय गर्ने र पार्टी सभापति शेरबहादुर देउवा नेतृत्वको सरकार बहीर्गमन विषयमा समेत शीर्ष नेताले आन्तरिक छलफल सुरु गरेको बेला कांग्रेसले बिहीबार साँझ शुक्रबार एकदिने बैठक बोलाएको हो । प्रवक्ता शर्माका अनुसार प्रतिनिधिसभाको सूचीका लागी पार्टीको कार्यसम्पादन समितिको बैठक चाँडै बस्ने बताए । उनले भने, अन्य राजनितिक मुद्दाबारे छलफल हुन सक्छ । कानुनमन्त्री यज्ञबहादुर थापाले बिहीबार अब बस्ने मन्त्रिपरिषद् बैठकबाट वर्तमान सरकारले राष्ट्रियसभामा मनोनित गर्नुपर्ने ३ जना मनोनित गर्ने र त्यसलगत्तै नयाँ सरकार गठन सुरु हुने बताएका थिए । कानुनमन्त्री थापाका अनुसार ख्यातिप्राप्त बुद्धिजीवीमध्ये सरकारले ३ जनालाई राष्ट्रियसभामा पठाउनेबारे गृहकार्य थालेको छ । बुधबारको निर्वाचनबाट राष्ट्रियसभामा ५६ जना निर्वाचित भएर आएका थिए । संविधानअनुसार सरकारको सिफारिसमा राष्ट्रपतिले ३ जनालाई राष्ट्रियसभामा मनोनित गर्नुपर्छ । केही समयअघि वाम गठबन्धन र कांग्रेसबीच यसबारे विवाद उत्पन्न भएको थियो । वाम गठबन्धनका एमाले र माओवादी केन्द्रले ३ जनाको मनोनयनको सिफारिस नयाँ सरकारले गर्नुपर्ने तर्क गरेका थिए भने कांग्रेसले राष्ट्रपतिबाट मनोनित नगरुन्जेल राष्ट्रियसभा पूर्ण नहुने भएकाले देऊवा सरकारले नै नियुक्त गर्नुपर्ने तर्क दिएका थिए । बिहीबार कानुनमन्त्री थापाले १२ दिनभित्रै सरकारले ३ जनाको मनोनयन गर्ने बताए । सरकारबाट बहिर्गमनदेखि प्रतिनिधिसभाको समानुपातिक सूचीदेखि राष्ट्रियसभामा सिफारिस गर्ने नामबारे समेत शुक्रबार बैठकमा छलफल हुन सक्ने कांग्रेस नेताहरूले बताएका छन् गत जेठमा गठित देउवा सरकारले राष्ट्रियसभा चुनावपछि मात्र नयाँ सरकार गठनको बाटो खुल्ने बताउँदै आएको थियो । कानुनमन्त्री थापाले बिहीबार निर्वाचन आयोगले राष्ट्रपतिलाई प्रतिनिधिसभाको नतिजा बुझाएसँगै सरकार गठनको प्रक्रिया पनि सुरु हुने बताए । उनले अन्नपूर्णसँग भने, अहिले आयोगको भनाइअनुसार ५ फागुनसम्म राष्ट्रपतिकहाँ सम्पूर्ण नतिजा जाने देखिन्छ । त्यसपछि मात्र वर्तमान प्रधानमन्त्रीले राजीनामा वा सत्ता हस्तान्तरण गर्न मिल्छ । वाम गठबन्धनले प्रतिनिधिसभामा बहुमत ल्याएकाले ५ फागुनपछि सरकार गठनमा कांग्रेसले अवरोध नगरी सघाउने उनको भनाइ छ ।"
माओवादी दलका नेता चुनिए आङ्बोहाङ,"विराटनगर : माओवादी केन्द्रले प्रदेश १ को संसदीय दलका नेता चयन गरेको छ। विराटनगरमा बिहीबार बसेको माओवादी प्रदेश संसदीय दलको पहिलो बैठकले टंक आङ्बोहाङलाई नेता चुनेको हो। माओवादी केन्द्रीय सचिवालय सदस्य आङ्बोहाङ ताप्लेजुङबाट प्रदेशसभा सदस्य हुन्। बैठकले पार्टीका तर्फबाट सरकारको नेतृत्व इन्द्र आङ्बोले गर्ने निर्णय गरेको छ। उपनेता, प्रमुख सचेतक, सचेतक र उपसभामुखका विषयमा भने निर्णय गर्न बाँकी रहेको माओवादीले जनाएको छ। माओवादी प्रदेश कमिटीले गरेको पत्रकार सम्मेलनमा बाँकी पदको विषयमा फेरि छलफल हुने जानकारी दिइएको हो। संसदीय समिति र मन्त्रालयहरूका विषयमा वाम गठबन्धनसँग छलफल भई आफ्नो हिस्सामा कुनकुन पर्छन् भन्ने तय भएपछि मात्र निर्णय लिनेछौं, माओवादी प्रदेश संयोजक सावित्री काफ्लेले भने। उनले केन्द्रीय भागबन्डाअनुसार प्रदेश १ मा माओवादीले उपसभामुख प्राप्त गर्ने निर्णय भएकाले महिला वा पुरुष भन्ने टुंगो लागेपछि मात्र त्यस विषयमा निक्र्योल गरिने बताए। वाम कार्यदलले टुंगो लगाएअनुसार नै माओवादीले मन्त्रीको टुंगो लगाउने जानकारी दिँदै काफ्लेले भने, यो प्रदेशमा बढीमा सात मन्त्रालय रहने भन्ने छ। तर, सांसद् संख्याको १० प्रतिशत मन्त्री बन्ने भन्ने केन्द्रमा सहमति भएकाले १० मन्त्री हुने सम्भावना भए हामीले पनि त्यहीअनुसार तयारी गर्नेछौं। उनका अनुसार कुनकुन मन्त्रालय माओवादीले लिने भन्ने टुंगो लागिसकेको छैन। दलको बैठक ज्येष्ठ सदस्य सौभाग्यवती राईको अध्यक्षतामा बसेको थियो। माओवादीको प्रदेश कमिटीमा गुटगत र लाइनको संघर्ष विवाद रहेको भन्ने चर्चा निराधार भएको दाबी संयोजकले गरे। उनले पार्टीको निर्णयप्रति कसैको विमति नभएको र बाहिर प्रचार भएजस्तो कसैलाई काखा अनि पाखा गर्ने काम नभएको पनि दाबी गरे। प्रदेश कमिटीले एकलौटी ढंगले विभिन्द पदमा सिफारिस गरेको भन्दै १९ जनाले पार्टी हेडक्वार्टरमा ज्ञापनपत्र पठाएपछि विवाद सतहमा आएको थियो। प्रदेश इन्चार्ज गोपाल किरातीले पार्टीभित्र विचार संघर्ष रहेको तर बाहिर आएजस्तो चरम नभएको दाबी गरे। भने, माओवादीले उठान गरेको पहिचानको मुद्दा भने छाड्नु हुन्न भन्ने पक्षमा म पनि छु। उदयपुरबाट स्वतन्त्र उम्मेदवारी दिएर विजयी भएका नारायणबहादुर मगर पार्टीमै फर्किएको र अब यो प्रदेशमा माओवादी प्रदेशसभा सदस्यको संख्या १६ पुगेको पनि जनाइएको छ। कानुनी प्रक्रिया पूरा गरेर मगर माओवादीकै सांसद बन्ने पनि जानकारी दिइएको थियो। एमालेले आज छान्दै प्रदेश १ मा एमाले संसदीय दलको नेता चयन गर्न सर्वसम्मतिको प्रयास विफल भएको छ। दलका नेता बन्न तीन जना आकांक्षी देखिएपछि रस्साकस्सी चलेको छ। प्रदेशको बैठकबाट सहमति हुन नसकेपछि दलका नेता चुन्न शुक्रबार बैठक बस्दै छ। विराटनगरमा बस्ने बैठकले अझै सहमतिको प्रयास गर्ने तर टुंगो लाग्न नसके चुनावी प्रतिस्पर्धाबाट नेता छान्ने जनाइएको छ। प्रदेशसभामा बहुमतप्राप्त दल एमालेको संसदीय दलका नेता नै मुख्यमन्त्री बन्ने भएकाले प्रदेश इन्चार्ज भीम आचार्य, सहइन्चार्ज शेरधन राई र केन्द्रीय सदस्य जीवन घिमिरे दौडधूपमा छन्। शुक्रबारलाई बैठक डाकेका छौं, सहमतिका लागि अझै ढोका खुला छ, नेता आचार्यले भने, सहमति हुन नसके निर्वाचन प्रक्रियाअनुसार दलको नेता छान्छौं। यद्यपि, सहमति हुने सम्भावना नदेखिएपछि नेताहरू आफ्नो पक्षमा परिणाम ल्याउन प्रदेशसभा सदस्यलाई रिझाउनेदेखि गुटगत तयारीमा लागेका छन्। राई संस्थापन पक्षधर हुन् भने आचार्य र घिमिरे एमाले वरिष्ठ नेता माधवकुमा नेपाल निकट। प्रदेशसभा सदस्यको संख्यालाई आधार बनाएर नेताहरू चुनावी तयारीस्वरूप आन्तरिक भेटघाट तथा तयारीमा लागेका छन्। सर्वसम्मति नभए चुनावमै गई निक्र्योल गरिनेछ, नेता राईले भने। प्रदेश १ मा ५१ सांसदसहित एमाले स्पष्ट बहुमतमा छ। यसैबीच मुख्यमन्त्रीका आकांक्षीले आआफ्नो दाबी प्रस्तुत गरेका छन्। आचार्यले मुुख्य मन्त्रीका लागि आफू नै सक्षम रहेको दाबी गर्दै भने, मेरो नेतृत्वमा पार्टीले १ नम्बर प्रदेशमा स्पष्ट बहुमत ल्याएको हो। त्यसकै आधारमा पनि मेरो नेतृत्वमा प्रदेश सरकार गठन हुनुपर्छ। उनले पार्टीमा आफ्नो स्थान अन्य नेताभन्दा माथि रहेको उल्लेख गर्दै सम्मानजनक रूपमा अरू नेताले छाडिदिनुपर्ने तर्क पनि गरे। मुख्यमन्त्री भएपछि प्रदेशमा भएका अथाह सम्भावनालाइ विकासमा रूपान्तरण गर्ने उनको भनाइ छ। अर्का दाबेदार नेता राईले प्रदेश १ संवेदनशील क्षेत्रसमेत रहेको हुँदा आफूले सबै क्षेत्रको प्रतिनिधित्व गर्न सक्ने बताए। जातीय आधारमा सबै क्षेत्र र तहको सम्बोधन गर्न पनि म नै मुख्यमन्त्री बन्नुपर्ने हुन्छ, उनले भने, भूगोल र जनताको मागका आधारमा मुख्यमन्त्रीको बलियो दाबी मेरै हो। पार्टीले आफूलाई नै मुख्यमन्त्रीका लागि प्रदेशमा चुनाव लड्न पठाएको पनि उनको दाबी छ। उनले आफू मुख्यमन्त्री भएपछि सबै क्षेत्रका जातजाति र भाषाभाषीको सम्मान गर्दै सबैलाइ उचित सम्बोधन हुने काम गर्ने र प्रदेशलाइ आर्थिक रूपमा सक्षम बनाउने गोरेटोमा अघि बढाउने प्रतिबद्धता व्यक्त गरे।"
वाम एकता संयोजन समिति बैठक आज,"काठमाडौं : एमालेमाओवादी केन्द्रले पार्टी एकतासम्बन्धमा अहिलेसम्म भएका कार्यप्रगति समीक्षा गर्दै थप रोडम्याप तयार पार्ने भएका छन्। एकता प्रक्रिया अपेक्षित रूपमा अगाडि बढ्न नसकेको गुनासो बढिरहँदा दुई पार्टीका अध्यक्षले शुक्रबार एकता संयोजन समितिको बैठक बोलाएका हुन्। बैठकमा एकतासम्बन्धी कार्यप्रगति समीक्षा गर्दै आगामी कार्यभारबारे छलफल गरिने माओवादी केन्द्रका अध्यक्ष पुष्पकमल दाहालका प्रमुख स्वकीय सचिव जोगबहादुर महराले बताए। बिहीबार एमाले अध्यक्ष केपी ओली र माओवादी अध्यक्ष दाहालबीच ललितपुरको मानभवनस्थित एक निजी निवासमा एक्लाएक्लै वार्ता भएको थियो। छलफलमा दुवै अध्यक्षले संयोजन समितिको बैठक बोलाएर थप छलफल गर्ने निर्णय गरेका हुन्। शनिबार राष्ट्रपति निवासमा भएको लन्च बैठकपछि ओलीदाहालबीच छलफल भएको हो। एकीकृत पार्टीको वैचारिकराजनीतिक कार्यदिशा र शीर्ष नेतृत्वको पदीय व्यवस्थापनले पार्टी एकता अल्झिएपछि समाधान गर्न दुई अध्यक्षले विभिन्न विकल्पमाथि छलफल गरिरहेको गठबन्धनका नेताले बताएका छन्। एकता समितिको १८ माघको बैठकले दुई अध्यक्षबीच अझै छलफल गर्ने, समितिका नेताहरूबीच पनि अनौपचारिक छलफल गर्ने र समितिको बैठक बसेर कार्यदल गठन गरी एकता प्रक्रिया टुंग्याउने छलफल भएको थियो। बिहीबार दुई अध्यक्षबीच सैद्धान्तिक र भावनात्मक विषयमा छलफल केन्द्रित भएर संयोजन समितिको बैठक बोलाइएको महराले बताए। बिहीबारको छलफल त्यसैको निरन्तरता भएको उनले बताए। पहिलेका बैठककै निरन्तरतास्वरूप छलफल भएको हो, ठ्याक्कै निष्कर्षमा आज पनि पुगिएको छैन। छलफल अझै जारी छ, उनले भने, थप छलफल गर्न एकता संयोजन समिति बैठक बोलाइने छ। ओलीका प्रेस संयोजक चेतन अधिकारीले छलफल सकारात्मक रहेकाले एकता समिति बैठकमा थप छलफल हुने बताए। एकता संयोजन समितिको बैठक सम्भवतः शुक्रबार बस्छ, समय तोकिएको छैन। समय मिलाएर बैठक बस्छ, उनले भने, कुराकानी सकारात्मक छ। माओवादीले सरकार गठनअघि नै एकता प्रक्रिया टुंगोमा पुर्याउन जोड गरिरहेको छ। तर एमाले भने सरकार गठन र एकता प्रक्रिया सँगसँगै छलफलमा लगेर टुंग्याउने बताउँदै आएको छ। दुई अध्यक्षबीच बिहीबार राष्ट्रियसभाको निर्वाचन परिणाम, प्रदेशसभा र पार्टी एकताबारे छलफल भएको र एकता सम्बन्धमा प्रक्रिया र अन्य विषयमा समितिमा थप छलफल गर्न छलफल भएको महराले बताए।"
फागुन दोस्रो साता नयाँ सरकार,"काठमाडौं : ढिलोमा फागुन २ भित्रै प्रतिनिधिसभा र राष्ट्रियसभाको सम्पूर्ण नतिजा राष्ट्रपतिलाई बुझाउने निर्वाचन आयोगको तयारीसँगै फागुन १० भित्रै देशले नयाँ प्रधानमन्त्री पाउने भएको छ। राष्ट्रियसभा निर्वाचन सम्पन्न भएसँगै प्रतिनिधिसभाको समानुपातिकतर्फ महिलाको ३३ प्रतिशत कोटा पुर्याएर ल्याउन आयोगले दलहरूलाई शुक्रबार पत्र पठाउने तयारी गरेको छ। राष्ट्रियसभा र प्रतिनिधिसभा दुवैको नतिजामा प्रत्येक दलले संसद्मा ३३ प्रतिशत महिला प्रतिनिधित्व गराउनुपर्ने तर्क गर्दै आयोगले समानुपातिक नतिजा दुई महिनासम्म रोकेको थियो। अब हामी छिटोभन्दा छिटो राष्ट्रपतिज्यूलाई नतिजा बुझाउने तयारीमा छौं, प्रमुख निर्वाचन आयुक्त अयोधीप्रसाद यादवले भने, ढिलोमा फागुन २ गतेसम्म राष्ट्रपतिसमक्ष नतिजा पेस गर्छौं। आयोगले आफ्नो कार्यविधि संशोधन गरी नतिजा सार्वजनिक गर्न छोटो विधि अवलम्बन गरेको यादवले बताए। दललाई महिलाको ३३ प्रतिशत कोटा पुर्याउन आयोगले तीन दिनको मात्र समय दिने भएको छ। यसअघि सात दिनको समय निर्धारण गरिएको थियो। सबै दलले माघ २९ गते नै आयोगले तोकेअनुसार महिलाको सूची पेस गरे त्यही दिन नै राष्ट्रपतिलाई नतिजा बुझाउने तयारी भइरहेको पनि यादवले जनाए। तर त्यसदिन सबै दलले सूची बुझाउन नसके २ गतेसम्मका लागि थप समय दिने र २ गते साँझ राष्ट्रपतिलाई जसरी पनि नतिजा बुझाउने उनले बताए। फागुन २ गते साँझसम्म जसरी पनि नतिजा राष्ट्रपतिलाई बुझाउने आयोगको तयारी। आयोगले राष्ट्रपतिसमक्ष नतिजा बुझाएसँगै नयाँ सरकार गठनको बाटो खुल्नेछ। संविधानविद् डा विपीन अधिकारी संसदीय अभ्यास र परम्पराअनुसार राष्ट्रपतिबाट प्रधानमन्त्री नियुक्ति प्रक्रिया अघि बढ्ने तर्क गर्छन्। संविधानको धारा ७६ ले सरकार गठनको व्यवस्था गरेको उल्लेख गर्दै उनी भन्छन्, कुनै पनि दलको स्पष्ट बहुमत नभएकाले दुई वा दुईभन्दा बढी दलको समर्थनमा प्रधानमन्त्री नियुक्त हुने अवस्था देखिन्छ। निर्वाचन आयोगले दिएको चुनावको नतिजा प्रतिवेदनअनुसार राष्ट्रपतिले दुई दलका संसदीय दलका नेतालाई बोलाएर प्रधानमन्त्री नियुक्तिका विषयमा विचार विमर्श गर्नुपर्छ र दुवै दलको बहुमत पुग्ने अवस्थामा प्रधानमन्त्री नियुक्त हुन्छ। प्रधानमन्त्री नियुक्तिका लागि सांसद पदको शपथ गर्नु नपर्ने तर्क गर्दै संविधानविद् अधिकारी भन्छन्, राष्ट्रपतिबाट नियुक्त प्रधानमन्त्रीले शपथ गर्ने हो। त्यसपछि प्रधानमन्त्रीको सिफारिसमा संसद्को अधिवेशन बस्छ र संसद्को प्रक्रिया सुरु हुन्छ। नयाँ सरकार गठनका लागि हालका प्रधानमन्त्री शेरबहादुर देउवाको राजीनामाको कुनै पनि अर्थ नहुने उल्लेख गर्दै उनी भन्छन्, निर्वाचन घोषणा गरेको प्रधानमन्त्रीले राजीनामा दिनुपर्दैन। नयाँ जनादेश आएपछि ऊ स्वतः कामचलाऊ हुन्छ र नयाँ सरकार गठन हुन्छ। संविधानविद् एवं पूर्वसभासद रामनारायण बिडारी पनि प्रधानमन्त्री नियुक्तिका लागि सांसद पदको शपथ खाइराख्नुपर्ने व्यवस्था नरहेको तर्क गर्छन्। ०४८, ०५१ र ०५६ सालमा प्रधानमन्त्री नियुक्तिको जे परम्परा थियो, अहिलेको संविधानले पनि त्यही व्यवस्था गरेको हो, उनी भन्छन्, अहिलेको संविधानले प्रधानमन्त्री निर्वाचन नभई नियुक्तिको व्यवस्था गरेको छ। त्यसैले प्रधानमन्त्री नियुक्तिपछि संसद् अधिवेशन आह्वान हुन्छ र प्रधानमन्त्रीले विश्वासको मत लिनुपर्छ। एमालेमा महिला हटे, माओवादीमा एक मात्र पुरुष राष्ट्रियसभा र प्रतिनिधिसभा दुवैको नतिजामा ३३ प्रतिशत महिलाको प्रतिनिधित्व पुर्याउने निर्वाचन आयोगको निर्णयले एमालेका दुई महिलाले सांसद हुनबाट वञ्चित हुनुपरेको छ। यसअघि दुई जना मात्र पुरुष सांसद हुन पाउने अवस्था रहेको एमालेमा राष्ट्रियसभाको नतिजापछि चार जना पुरुष सांसद हुन पाउने भएका हुन्। खास आर्यतर्फकी शर्मिला कार्की र आदिवासी जनजाति कोटाकी रणकुमारी बलमपाकी मगरको नाम काटिएर दुवै कोटामा पुरुष सांसद हुन पाउने भएका हुन्। आदिवासी जनजाति कोटामा विजय सुब्बा र मधेसी कोटाबाट मोतीलाल दुगड सांसद बन्न पाउने भएका छन्। यसअघि खस आर्यबाट मुकुन्द न्यौपाने र पिछडिएको कोटाबाट मोहन बानियाँ मात्र सांसद बन्न पाउने अवस्था थियो। एमालेले समानुपातिकमा ४१ सिट जितेको छ। आयोगको निर्णयको प्रभाव माओवादी केन्द्रमा पनि पर्ने भएको छ। १७ जना समानुपातिकमा सांसद बनाउन पाएको माओवादीले अब एक जना मात्र पुरुषलाई सांसद बनाउन पाउने भएको छ। यसअघि माओवादीबाट दुई जना सांसद बन्न पाउने अवस्था थियो। कांग्रेसलाई भने त्यति फरक नपर्ने भएको छ। ४० सिट समानुपातिकमा पाएको कांग्रेसले २० जना पुरुषलाई सांसद बनाउन पाउने भएको छ।"
