शीर्षक,विवरण
प्रतिक्रियाको राजनीति,"एमाले, माओवादी केन्द्र र नयाँ शक्तिबीच चुनावी तालमेल र क्रमैसँग पार्टी एकीकरण गर्ने घोषणा भएको २४ घन्टा नबित्दै सत्तासीन कांग्रेसले अरू पाँच दललाई समेटेर चुनावी मोर्चा बनाउने प्रक्रिया अघि बढाएको छ । वामपन्थी शक्ति चुनावी तालमेलसँगै एउटै पार्टी बनाउने अभ्यासमा छन् भने कांग्रेस सरकारको नेतृत्व जोगाउन र आसन्न चुनावलाई लक्षित गर्दै मोर्चा बनाउन सक्रिय छ । सिंगो मुलुक पर्वमा रमाइरहेका बेला एकता र मोर्चाबन्दीका यी अभ्यास आकस्मिक देखिए पनि राजनीतिमा यी स्वाभाविक परिघटना हुन्, तर राजनीतिक वृत्तमा अनेक टीकाटिप्पणी भइरहेका छन् । एकथरी विश्लेषक वाम एकताले मुलुक अधिनायकवादतर्फ उन्मुख हुने टिप्पणी गर्दैछन् भने कांग्रेसले प्रतिक्रियाको राजनीति गरेको आक्षेप अर्को कोणबाट लगाइएको छ । राजनीति धु्रवीकृत भइरहँदा अहिले जेजसरी पक्ष र विपक्षमा अनुदार र आवेगपूर्ण टीकाटिप्पणी भइरहेका छन्, ती जायज छैनन् । लोकतान्त्रिक परिपाटी र दलीय व्यवस्था भएको मुलुकमा विभिन्न दलबीच सहकार्य, मोर्चाबन्दी वा एकता हुनु नौलो होइन । हाम्रै सन्दर्भमा पनि दलहरूबीच एकता र विभाजन कुनै नौलो सन्दर्भ हुँदै होइन । दुइटा ठूला कम्युनिस्ट पार्टीबीच पार्टी एकताकै अभ्यास अघि बढ्नु निश्चय पनि उल्लेखनीय हो, तर त्यस्तो अभ्यासको प्रारम्भमै अनेक टीकाटिप्पणी गरिनु उचित होइन । निश्चय पनि कांग्रेसले थालेको मोर्चाबन्दी वाम तालमेलपछिको प्रतिक्रिया हो । त्यसलाई पनि अस्वाभाविक रूपमा लिनु हुँदैन । दलीय राजनीतिमा दलहरूले आफ्नो वर्चस्व खोजिरहन्छ । यी गठबन्धन र एकताका राजनीतिक आधार छन् त ? वैचारिक आधारविनाको सहकार्य, एकता वा मोर्चाबन्दी दिगो हुन सक्दैन । के यी एकता र तालमेल स्थायी होलान् ? कांग्रेस वा वामपन्थीले अहिले गरेका सहकार्य र तालमेल अनुचित छैनन् । यी दलीय व्यवस्थालाई अझ मजबुत बनाउनेतिरै उन्मुख छन्, तर यी सहकार्य र तालमेलका राजनीतिक अर्थ र आधार जनताले बुझ्ने गरी स्पष्ट पार्न सक्नुपर्छ । आवेग र प्रतिक्रियामा मात्रै एकता र मोर्चाबन्दीका अभ्यास भइरहेका हुन् भने ती अस्थायी हुन्छन् भन्ने हेक्का दलहरूले राख्नुपर्छ । नेपाली राजनीति अस्थिर छ । दलहरू सत्ताकेन्द्रित छन् । दलभित्रको आन्तरिक लोकतन्त्र एकदम कमजोर छ । हरेकजसो पार्टीभित्र गुटबन्दी हावी छ । लोकतान्त्रिक आन्दोलनमा लागेका दलको आन्तरिक जीवन अपारदर्शी छ । शासन व्यवस्था अस्थिर छ, जसले गर्दा कुनै पनि सरकारले पूरा शासनअवधि काम गर्न पाउँदैन । जसको सीधा असर विकास र सुशासनमा पर्दै आएको छ । के यी गठबन्धन र एकताले राजनीतिका यी दुःखको निवारण गर्ला ? के दलहरूबीचको एकता र सहकार्यपछि राजनीतिक संक्रमण हट्ला ? संवैधानिक अस्थिरता हटेर यसको संस्थागत विकास होला ? वाम वा लोकतान्त्रिक गठबन्धनको औचित्य र आवश्यकता त्यतिबेला मात्रै सिद्ध हुन्छ, तब यी विसंगतिबाट मुलुकले त्राण पाउनेछ । अन्यथा हामीले क्रियाप्रतिक्रियाको राजनीतिबाट मुक्ति पाउने छैनौं । दलहरूले हेक्का राखून्, हामीलाई रचनात्मक र सिर्जनात्मक राजनीति चाहिएको छ, प्रतिक्रियाको होइन ।"
राजनीतिक अस्थिरताविरुद्ध एकजुट हुन पौडेलको आग्रह,"काठमाडौँ: नेपाली कांग्रेसका वरिष्ठ नेता रामचन्द्र पौडेलले नेपाली जनता एकपटक फेरि राजनीतिक अस्थिरताविरुद्ध एकजुट हुन आह्वान गरेका छन्। कांग्रेस केन्द्रीय कार्यसमितिले प्रतिनिधिसभा र प्रदेशसभा निर्वाचन, २०७४ लाई लक्ष्य गरी आयोजना गरेको घोषणापत्र तयारी सुझाव संकलन कार्यक्रमलाई सम्बोधन गर्दै उनले कांग्रेस निरंकुश राणा शासन, पञ्चायती व्यवस्था, दक्षिणपन्थी र दरबारिया शक्तिसँग लड्दै आएको नेपालको ऐतिहासिक पार्टी भएको र यसको इतिहासलाई कसैले मेटाउन नसक्ने दाबी गरे। कम्युनिस्ट कहिल्यै लोकतन्त्रवादी हुन नसक्ने बताउँदै नेता पौडेलले कम्युनिस्ट अधिनायकवादविरुद्ध लोकतन्त्रवादी संगठित हुनु आजको आवश्यकता भएको विचार व्यक्त गरे। कांग्रेसको घोषणपत्रमा सुशासन, निमुखालाई न्याय र विपन्नलाई आय, कृषि, पर्यटन, ऊर्जा, जलस्रोत, सहकारी, शिक्षा, स्वास्थ्यसम्बन्धी विषय समेट्न उनले सुझाव दिए। कांग्रेस नेता महेश आचार्यको संयोजकत्वमा तयार हुने घोषणपत्रमा समेट्नुपर्ने विषयमा कांग्रेस निकट विभिन्न पेशागत संघले रचनात्मक सुझाव दिएका थिए । सुझाव दिनेमा नेपाल महिला संघका अध्यक्ष उमा रेग्मी, प्रजातान्त्रिक चिकित्सक संघका अध्यक्ष केके राई, नेपाल ट्रेड युनियनका उपाध्यक्ष गणेश निरौला, नेपाल शिक्षक संघका अध्यक्ष केशव निरौलालगायत थिए।"
प्रदेश ७ मा माले र माओवादी केन्द्रबीच एकीकरण,"महेन्द्रनगर : एमाले, माओवादी केन्द्र र नयाँ शक्ति नेपालसहितका कम्युनिष्ट पार्टीबीच एकीकरणको प्रक्रिया अघि बढिरहेका बेला प्रदेश ७ मा नेकपा माले र नेकपा माओवादी केन्द्रबीच एकीकरणको सहमति भएको छ। नेकपा माओवादी केन्द्रीय आयोजक समिति तथा ७ नम्बर प्रदेशका प्रचार प्रसार विभाग प्रमुख ओमविक्रम भाट र माले केन्द्रीय सदस्य एवम् सांसद कलशा महराबीच पार्टी एकीकरण गर्ने सहमति पत्रमा हस्ताक्षर भएको छ। माओवादी केन्द्रका ७ नम्बर प्रदेश प्रचार विभाग प्रमुख ओमविक्रम भाटले माले र माओवादी केन्द्रबीच सहमति पत्रमा प्रदेशमा हस्ताक्षर भइसकेको र शनिबार काठमाडौंमा पार्टी अध्यक्षले औपचारिक रुपमा पार्टी प्रवेश गराउने कार्यक्रम रहेको बताए। हामीले यहाँ सहमति गर्यौं, टेलिफोनमा उनले भने, अहिले शनिबार अध्यक्षको हातबाटै टीका लगाएर प्रवेश गर्नका लागि केही नेता कार्यकर्ता काठमाडौं गए उनले जिल्ला स्तरमा अब निर्वाचन अगावै अरु कार्यकर्ता समेत पार्टी प्रवेश गर्ने जानकारी दिए। नेकपा एमाले र नेकपा माओवादीबीच एकीकरण प्रक्रिया अघि बढिरहेका बेला नेकपा माले र माओवादी केन्द्रबीच ७ नम्बर प्रदेशमा एकीकरण हुनुले वामपन्थी पार्टीबीचको एकीकरणमा नयाँ आयाम हुने माओवादी केन्द्रले जनाएको छ। आगामी मंसिरमा हुने प्रदेश सभा र प्रतिनिधि सभा निर्वाचन स्वतन्त्र, धाँदलीरहित निष्पक्ष तरिकाले सम्पन्न गराउन समेत नेतृत्वदायी भूमिका निर्वाह हुने अपेक्षा लिइएको माओवादी केन्द्रका ७ नम्बर प्रदेशका प्रचार विभाग प्रमुख ओमविक्रम भाटले बताए। ७ नम्बर प्रदेशका अन्य साना घटक पार्टीलाई समेत माओवादी केन्द्रले धुबीकरणको यात्रामा सहभागी हुन अपिल गरेको छ। माले कञ्चनपुर पार्टी सचिव शंकर वोगटीसहितका अन्य नेता कार्यकर्ता भने केही महिना अघि नेकपा एमालेमा प्रवेश गरेका थिए।"
"मन्त्रीद्वारा खानेपानी निरीक्षण, ट्ंयाकी कार्यालय भवन बनाइदिने आश्वासन",सर्लाही: खानेपानी तथा सरसफाई मन्त्री महेन्द्र यादवले सर्लाहीको बागमतीस्थित कर्मैया खानेपानी तथा सरसफाई उपभोक्ता समितिको निरीक्षण गरेका छन्। त्यस क्रममा मन्त्री यादवले बागमती क्षेत्रको खानेपनीको अवस्था र खानेपानी स्वच्छताको बारेमा समितिका अध्यक्ष डोलराज पाण्डेसँग जानकारी लिएका थिए। अध्यक्ष पाण्डेले २ लाख २५ लिटर क्षमताको ट्ंयाकी निर्माण र समितिको कार्यालय भवन निमार्णका लागि सहयोग गर्न अनुरोध गरेका थिए। पाण्डेको अनुरोधलाई मन्त्री यादवले सकारात्मक रुपमा लिएको र मन्त्रालयमा निवेदन दिन अनुरोध गरेका छन्। २०७२ सालमा गएको भूकम्पका कारण समितिको भवन जीर्ण भएपछि आधुनिक भवन निमार्णका लागि अध्यक्ष पाण्डेले अनुरोध गरेका हुन्। कर्मैया खानेपानी तथा सरसफाई उपभोक्ता समितिले सो क्षेत्रका १६सय घरधुरीलाई खानेपानी वितरण गर्दै आएको छ। समितिले प्रत्येक घरमा २४ सै घन्टा पानी उपलब्ध गराउँदै आएको छ।
नयाँ शक्तिको सिंगो नगर समिति माओवादी केन्द्रमा प्रवेश,"भक्तपुर : बाबुराम भट्टराई नेतृत्वको नयाँ शक्ति पार्टी नेपालका भक्तपुरका चार उम्मेदवारसहित चाँगुनारायण नगरपालिका सिंगो समितिमा माओवादी केन्द्रमा समाहित भएको छ । नयाँ शक्तिकी केन्द्रीय परिषद् सदस्य एवं भक्तपुर निर्वाचन क्षेत्र १ प्रदेश क का प्रत्यक्ष उम्मेदवार चण्डिका लामिछानेसहित पार्टीको चाँगु नगर संगठन कमिटी सिंगै माओवादी केन्द्रमा ध्रुवीकृत भएको हो । केन्द्रीय परिषद् सदस्य लामिछाने, चाँगु नगर संगठन कमिटीका संयोजक कान्छा तामा मुखिया, जिल्ला सदस्यद्वय शिवराज केसी, ध्रुवराज कार्की र युवा संगठनको केन्द्रीय परिषद् सदस्य सन्तोष अवालले शुक्रबार संयुक्त प्रेस विज्ञप्ति जारी गर्दै देवेन्द्र पौडेल संयोजकत्वको बृहत ध्रुवीकरणमा समावेश भएको घोषणा गरेका हुन् । उनीहरुसँगै नयाँ शक्तिका ३५ भन्दा बढी स्थानीय नेता तथा कार्यकर्ताहरुले नयाँ शक्तिबाट सामूहिक राजीनामा दिएको घोषणा गरेका छन् । नयाँ शक्ति पार्टीबाट सामूहिक राजीनामा दिएर देवेन्द्र पौडेल संयोजकत्वमा बृहत ध्रुवीकृत भएका छौं, नगर संयोजक तामाङले भने, उक्त ध्रुवीकरणसँगै हामी माओवादी केन्द्रमा प्रवेश गरेका छौं । संयोजक तामाङ नयाँ शक्ति भक्तपुरबाट मंसिर महिनामा हुने प्रतिनिधिसभा निर्वाचनको लागि समानुपातिक उम्मेदवारमा सिफारिस भएका छन् । त्यस्तै जिल्ला सदस्यद्वय केसी र कार्की भने प्रदेशसभाको लागि समानुपातिक उम्मेदवारीमा सिफारिस भएको संयोजक तामाङले जानकारी दिए । उनले वैकल्पिक शक्तिको रुपमा स्थापित हुने आसमा बसेका नेता कार्यकर्ताहरुको मनोभावना नबुझेर अचानक वामपन्थी एकताको निर्णयले आफूहरु स्तब्ध भएको बताए । नयाँ शक्ति नेतृत्वले धोखा दिएकै कारण आफूहरु देवेन्द्र पौडेल संयोजकत्वमा बृहत ध्रुवीकरण हुने निष्कर्षमा पुगेको उनले जानकारी दिए ।"
कर्मचारी समायोजन विधेयक पारित,"काठमाडौँ : व्यवस्थापिकासंसद्को बैठकले कर्मचारी समायोजन विधेयक, २०७४ बहुमतले पारित गरेको छ । बैठकमा सामान्य प्रशासन मन्त्री टेकबहादुर बस्नेतले विधेयकका विशेषताका बारेमा जानकारी गराउँदै संविधानको प्रावधान बमोजिम विधेयकमा कर्मचारी समायोजनको व्यवस्था गरिएकाले विधेयक पारित गर्न आग्रह गरेका थिए । बैठकमा जीवन परियार, चूडामणि विक जंगली, डिल्लीप्रसाद काफ्ले, मीना पुन, प्रेम सुवाल, रामहरि सुवेदी, रामहरि खतिवडा, रवीन्द्र अधिकारी र रुक्मिणी चौधरीले सबै कर्मचारीले सरकारले खटाएको स्थानमा जानैपर्ने व्यवस्था गर्नुपर्ने बताएका थिए । कर्मचारीले दलगतरुपमा नभई राष्ट्रियस्तरको एकमात्र टेड युनियन बनाउन पाउने प्रावधान विधेयकमा राख्न पनि उनीहरुले सुझाव दिएका थिए ।"
निर्वाचनलाई प्रभावित पार्ने गतिविधि नगर्न आग्रह,"काठमाडौँ: निर्वाचन आयोगको आज बसेको बैठकले आगामी मंसिर १० र २१ गते हुने निर्वाचनलाई प्रत्यक्ष वा अप्रत्यक्षरूपमा प्रभावित वा असर गर्नेगरी कुनै पनि गतिविधि, क्रियाकलाप सञ्चालन नगर्ननगराउन नेपाल सरकार, राजनीतिक दल र सरोकार भएका सबैमा आग्रह गरेको छ। आयोगले तोकिएको मितिमा निर्वाचन सम्पन्न गर्नका लागि मुख्य निर्वाचन अधिकृत र निर्वाचन अधिकृतको नियुक्ति, समानुपातिक निर्वाचन प्रणालीबमोजिम निर्वाचन प्रक्रियाको थालनी, मतपत्र छपाइलगायतका अत्यावश्यक कार्य प्रक्रिया चरणबद्धरूपमा अगाडि बढिरहेको जनाएको छ। त्यसैगरी, मतदाता शिक्षा, कर्मचारीको छनोट, निर्देशिका, कार्यविधिको तर्जुमा लगायतका तमाम कार्य सँगसँगै अगाडि बढिरहेको आयोगका प्रवक्ता नवराज ढकालले जारी गर्नुभएको विज्ञप्तिमा उल्लेख छ। विज्ञप्तिमा पूर्णरूपमा निर्वाचनलाई स्वच्छ, निष्पक्ष, पारदर्शी, भयरहित, स्वतन्त्र, विश्वसनीय र धाँधलीरहित ढंगले सम्पन्न गर्न अहोरात्र आयोग खटिरहेको जनाउँदै निर्वाचन कार्यमा सघाउ पुर्याउन संबद्ध सबै सरोकार भएका, आम सर्वसाधारण र सञ्चार माध्यमसँग सहयोगका लागि आग्रह पनि गरिएको छ।"
पर्सा कांग्रेसले गर्यो ८७ जनाको नाम सिफारिस,"वीरगन्ज: आसन्न प्रतिनिधिसभा र प्रदेशसभा निर्वाचन लागि पर्साबाट नेपाली कांग्रेसले ८७ जना उम्मेदवारहरुको नाम केन्द्रिय कार्य समितिमा सिफारिस गरेको छ। प्रतिनिधिसभा निर्वाचनका लागि कांग्रेसले पर्साको क्षेत्र नम्बर १ बाट प्रत्यक्ष तर्फ चुनाव लड्न चाहने ११ जनाको नाम सिफारिस गरेको हो। कांग्रेसले पर्साको क्षेत्र नम्बर १ बाट सांसद अनिल कुमार रुंगटा , पूर्व सभासद ओमप्रकाश शर्मा , राजकृष्ण अमात्य, इश्वर भक्त श्रेष्ठ, विजय सर्राफ , विश्वनाथ शर्मा , प्रकाश उपाध्याय, कृष्ण मु्रारी रौनीयार , राधेश्याम चौरसीया , सन्जय कुमार केडिया र डाक्टर भगवान प्रसाद यादव गरि ११ जनाको नाम सिफारिस गरेको कांग्रेस पर्साका जिल्ला सचिव श्याम पटेलले जानकारी दिए। यस्तै क्षेत्र नम्बर २ बाट प्रत्यक्ष तर्फ नै पूर्व सभासद एव केन्द्रीय सदस्य अजय चौरसीया र सांसद राजेन्द्र बहादुर अमात्यको नाम सिफारिस भएको छ। क्षेत्र नम्बर ३ बाट प्रत्यक्ष तर्फ सांसद सुरेन्द्र चौधरी र शम्भु चौहान तथा क्षेत्र नम्बर ४ बाट प्रत्यक्ष तर्फ केन्द्रिय सदस्य रमेश रिजाल र जिल्ला सचिव किशोरी साह कानुको नाम केन्द्रिय कार्य समितिमा सिफारिस भएको जिल्ला सचिव पटेलले जानकारी दिए। प्रतिनिधिसभा निर्वाचनका लागि समानुपातीक तर्फ पर्साको क्षेत्र नम्बर १ बाट महम्मद सरीफ , आदित्य प्रकाश प्रधान , डाक्टर रामदेव सिंह , नारायण जी रौनीयार , डाक्टर सुस्मा तिवारी र किरण सरकार तथा क्षेत्र नम्बर २ बाट समानुपातीक तर्फ रिता देवी गुप्ता, कन्हैयालाल केशरी , राकेश कुमार सिंह , बृष मोहन दास थारु , गम्भिरा साह , आशादेवी थरुनी र शंकर ओझाको नाम कांग्रेस जिल्ला कार्य समिति पर्साले सिफारिस गरेको छ। यसैगरी सामानुपातिक तर्फ नै क्षेत्र नम्बर ३ बाट पुर्वसभासद रामेश्वर रौनीयार , बाबुलाल मेहता , लक्ष्मीदेवी रौनीयार र सरस्वती देवी हरिजन तथा क्षेत्र नम्बर ४ बाट समानुपातीक तर्फ वशिष्ठनारायण कुर्मी , रामदेव प्रसाद चौहान र गोमा कुमारी उपाध्यायको नाम सिफारिस गरिएको कांग्रेस जिल्ला सचिव किशोरी साह कानुले जानकारी दिए। प्रदेश सभा निर्वाचनका लागि पर्साको क्षेत्र नम्बर १ को प्रदेशसभा १ बाट प्रत्यक्ष तर्फ चुनाव लड्न चाहने रामबाबु प्रसाद पटेल , राम नारायण कुर्मी , वीरेन्द्र पटेल, जोखना दास थारु , योगेन्द्र महत्तो कोइरी र शीवबालक प्रसाद यादव तथा क्षेत्र नम्बर १ को प्रदेशसभा २ बाट प्रत्यक्ष तर्फ चुनाव लड्न चाहने विजय सर्राफ , अरविन्द कुमार गुप्ता र विजय कुमार सिंहको नाम कांग्रेसले सिफारिस गरेको छ। क्षेत्र नम्बर २ को प्रदेशसभा १ बाट प्रत्यक्ष तर्फ विजय कुमार कर्ण , वीरेन्द्रराज कँडेल , राजेश्वर प्रसाद तेली, फुलमहम्मद मिया र साबीत्री पोखरेल तथा क्षेत्र नम्बर २ को प्रदेशसभा २ बाट प्रत्यक्ष तर्फ श्याम पटेल , दिना प्रसाद गुप्ता , रामरुप कुर्मी , श्याम पोखरेल , राजनाथ ठाकुर , प्रेमचन्द दुबे , महम्मद सतार मन्सुरी , प्रमानन्द साह कानु र बैकुण्ठ श्रवस्तवको नाम सिफारिस गरिएको कांग्रेस जिल्ला सचिव कानुले जानकारी दिए । यसैगरि पर्साको क्षेत्र नम्बर ३ को प्रदेशसभा १ बाट प्रत्यक्ष तर्फ असर्फी साह , मनोज यादव , भगवती चौधरी , शैलेन्द्र यादव , ज्ञानेन्द्र मिश्रा र चन्द्रकिशोर प्रसाद र क्षेत्र नम्बर ३ को प्रदेशसभा २ बाट प्रत्यक्ष तर्फ रामनरेश यादव, दिनानाथ प्रसाद, श्रीकृष्ण प्रसाद चौहान , श्याम पटेल , अशोक कुमा गुप्ता र मृतुन्जय श्रीवास्तवको नाम सिफारिस गरिएको छ। यस्तै क्षेत्रनम्बर ४ को प्रदेशसभा १ बाट प्रत्यक्ष तर्फ बृहस्पतिकृष्ण श्रेष्ठ , सहरुम राउत गद्धी , शंकर चौधरी , विश्वराज घिमीरे र श्रीकान्त यादव तथा क्षेत्र नम्बर ४ को २ बाट प्रत्यक्ष तर्फ राजेन्द्र प्रसद कुर्मी , विरेन्द्र कुमार महत्तो केवट , बशिष्ठ नारायण प्रसाद कुर्मी , वीरेन्द्र प्रसाद यादव , श्याम किशोर प्रसाद पटेल , पर्वत ठाकुर , छठु साह तेली , नविन कुमार सिंह , ललीता देवी साह र रम्भा देवीको नाम कांग्रेस केन्द्रिय कार्य समितिमा शुक्रबार सिफारिस गरिएको जिल्ला सचिव कानुले जानकारी दिए। कांग्रेस केन्द्रिय कार्य समितिले स्थानीय तह निर्वाचनमा उम्मेदवार भएकाहरु आसन्न प्रदेशसभा र प्रतिनिधीसभा निर्वाचनमा उम्मेदवार बन्न नपाइने निर्णय गरेको भएपनि पर्साबाट स्थानीय तह निर्वाचनमा उम्मेदवार भइ पराजित भएकाहरुको नाम पनि सिफारिस गरेको छ। स्थानीय तह निर्वाचनमा पोखरीया नगरपालिकाको प्रमुखमा उम्मेदवार भइ पराजित भएका पुर्वसभासद रामेश्वर रौनीयारको नाम क्षेत्र नम्बर ३ बाट प्रतिनिधीसभाको सामानुपातिक तर्फ र जगरनाथपुर गाँउपालिकाको प्रमुखमा उम्मेदवार भइ पराजित भएका श्रीकान्त यादवको नाम क्षेत्र नम्बर ४ को प्रदेशसभा १ बाट प्रत्यक्ष तर्फ सिफारिस गरिएको हो।"
"आईजीपी बन्न सकिन, राजनीति गरेर समाज सुधार गर्छु : सिलवाल","काठमाडौं : पूर्व प्रहरी नायब महानिरीक्षक (डीआईजी) नवराज सिलवालले एमाले प्रवेश गरेसँगै प्रहरीमा अन्यय भोग्नु परेको भन्दै अब राजनीतिको माध्यमबाट समाज सुधारमा लाग्ने बताएका छन्। आफू प्रहरी महानिरीक्षक हुन नसकी अन्याय भोग्नुपरेकाले अब राजनीतिको माध्यमबाट समाज सुधारमा लाग्ने दाबी सिलवालको छ। शुक्रबार बुद्धनगरस्थित क्वालिटी पार्टी प्यालेसमा एमाले प्रवेश गरेपछि पूर्व डीआईजी सिलवालले जब कार्यक्रमलाई सम्बोधन सुरु गरे तब एमाले नेता र कार्यकर्ताको ताली लगातार पाइरहे। सिलवाल एमाले पार्टी प्रवेश कार्यक्रममा एमाले अध्यक्ष ओलीकै गाडीमा कार्यक्रमस्थल पुगेका थिए। लेनिनको भनाइबाट कार्यक्रममा सम्बोधन सुरु गरेका सिलवालको सम्बोधनमा एमाले कार्यकर्ताले तालीले निरन्तर साथ दिएका थिए। सिलवालले आजसम्म राज्यको बफादार सिपाही भएको र अब एमालेको इमान्दार सिपाही हुने दाबी गरे। म हिजोसम्म राज्यको सिपाही थिएँ, अब एमालेको इमान्दार सिपाही भएँ, कार्यक्रममा सिलवालले भने, यो देशको सेवा गर्ने उत्साह अझ बढेको छ, राजनीतिको माध्यमबाट समाज परिवर्तन गर्ने प्रण गर्दछु। सिलवालमाथि प्रहरी संगठनमा नियतबस अन्याय भएको भन्दै एमाले अध्यक्ष ओलीले उनलाई राम्रो जिम्मेवारी दिएर सम्मान गर्ने दाबी गरेका छन्। ओलीले जिम्मेवारीको प्रकृतिबारे भने केही खुलाएनन्।"
वित्तसम्बन्धी दुई विधेयक पारित,"काठमाडौँ: व्यवस्थापिकासंसद्को आजको बैठकले संविधान कार्यान्वयनसँग सम्बन्धित दुई विधेयक पारित गरेको छ। बैठकले 'अन्तरसरकारी वित्त व्यवस्थापन विधेयक' र 'राष्ट्रिय प्राकृतिक स्रोत तथा वित्त आयोग विधेयक' पारित गरेको हो। बैठकमा अर्थमन्त्री ज्ञानेन्द्रबहादुर कार्की संविधानको भावनानुसार स्रोतसाधनको बाँडफाट गर्ने व्यवस्था गरिएको र केन्द्रको सहयोग विषयलाई थप व्यवस्थित गरिएको बताउँदै अन्तरसरकारी वित्त व्यवस्थापन विधेयक पारित गरियोस् भनी प्रस्ताव प्रस्तुत गरेका थिए। छलफलपछि उक्त विधेयक बैठकले बहुमतले पारित गरेको हो। आजै बैठकले वित्त आयोग विधेयक पारित गरेको छ। छलफलमा सांसदले उठाएका प्रश्नको जवाफ दिँदै अर्थमन्त्री कार्कीले संघ, प्रदेश र स्थानीय तहमा प्राकृतिक स्रोत साधन र राजश्व आधारका बाँडफाँट गर्न आयोग गठन अनिवार्य रहेको औँल्याउँदै विधेयक पारित गरिदिन आग्रह गर्नुभएको थियो। बैठकले स्वास्थ्यमन्त्री गिरिराजमणि पोखरेलले, 'राप्ति स्वास्थ्य विज्ञान प्रतिष्ठान विधेयक, २०७४' माथि छलफल गरियोस् भनी प्रस्तुत गरेको प्रस्ताव सर्वसम्मतिले स्वीकृत गरेको थियो। बैठकमा विकास समितिका सभापति रवीन्द्र अधिकारीले विकास समितिको वार्षिक प्रतिवेदन, २०७४' पेश गरेको थियो। गणपूरक संख्या नपुगेपछि स्थगित आवश्यक गणपूरक संख्या नपुगेपछि संसद् बैठक स्थगन भएको छ । बैठकमा 'राष्ट्रपति तथा उपराष्ट्रपतिको निर्वाचनसम्बन्धी विधेयक, २०७४' पारित गर्न छलफल भइरहेका बेला सांसद प्रेम सुवालले गणपूरक संख्याका बारेमा प्रश्न उठाएको थियो । सभामुख ओनसरी घर्तीले तीन मिनेट जनाउ घण्टी बजाएर बैठकको गणपूरक संख्या यकिन गर्न संसद् सचिवालयलाई निर्देशन दिनुभएको थियो। तीन मिनेटको जनाउ घण्टीपछि गणपूरक संख्या ११० मात्रै यकिन भएको थियो। संविधानको धारा ९४ अनुसार कुनै पनि प्रस्ताव निर्णयार्थ पेश गर्न कूल संख्याको एक चौथाइ सदस्य अर्थात् हालको संख्यानुसार १४८ हुनुपर्नेमा गणपूरक संख्या नपुग भएपछि सभामुखले बैठक स्थगन गरेका थियो। संसद्को अर्को बैठक यही असोज २२ गते अपराह्न १ बजे बस्नेछ।"
नेपाली काँग्रेस कञ्चनपुरद्वारा २ सय ८ जना उमेदवारको नाम सिफारिस,"महेन्द्रनगर: नेपाली काँग्रेस कञ्चनपुरले प्रदेश र प्रतिनिधी सभाका लागि आकाक्षी रहेका २ सय ८ जना उमेदवारको नामावली केन्द्रमा पठाएको छ।जिल्ला कमिटिको बैठकपछि शुक्रबार नेपाली काँग्रेस कञ्चनपुरले उमेदवारको नामावली केन्द्रमा पठाएको हो। विभिन्न क्षेत्रका निर्वाचन समितिबाट सिफारिस भएर आएका सबै नामलाई जस्ताको त्यस्तै जिल्ला कमिटिले समेत केन्द्रमा पठाएको काँग्रेस कञ्चनपुरका पार्टी सभापति हरि प्रसाद बोहराले जानकारी दिए। 'हामीले क्षेत्रीय समितिबाट सिफारिस भएर आएका सबै नामलाई केन्द्रमा पठाई दिएका छौं' सभापति बोहराले भने, केन्द्रले नै उमेदवारको अन्तिम टुंगो लगाउने छ।' प्रदेश र प्रतिनिधी सभाको निर्वाचनका लागि समेत आकाक्षीं धेरै भएकाले समेत जिल्लामा मिलाउन कठिन हुने भएकाले सबै नामहरु केन्द्रमा पठाईएको नेपाली काँग्रेस कञ्चनपुरले जनाएको छ। नेपाली काँग्रेस कञ्चनपुरले पठाएको नामावलीमा धेरै जसो युवाहरुको नाम बढि रहेको छ । प्रतिनिधी सभाका लागि यसअघि नेताद्वय रमेश लेखक र एनपी साँवदको नाम सर्वसम्मत हुने बताइएपनि सबैको नाम पठाईएको छ। पूर्वमन्त्री एंव हाल साँसद रहेका रमेश लेखकको नाम प्रतिनिधी सभाका लागि निर्वाचन क्षेत्र नम्बर ३ बाट पठाईएको छ। ३ बाट हाल साँसद रहेका बहादुरसिंह थापा र प्रेम विष्टको नाम समेत सिफारिस गरिएको छ। समानुपातिक तर्फ तारणीदत्त चटौत सहित ४ जनाको नाम पठाईएको छ। पूर्वमन्त्री एंव हाल साँसद रहेका एनपी साँवदको नाम निर्वाचन क्षेत्र नम्बर २ बाट पठाईएको छ। उनीसँगै कञ्चनपुरका पार्टी सभापति हरिप्रसाद बोहरा, साँसद बहादुर सिंह थापा र भवानीदत्त भट्टको नाम समेत सिफारिस भएको छ। समानुपातिक तर्फ साँसद बहादुर सिंह थापा सहित ६ जनाको नाम सिफारिस गरिएको छ। निर्वाचन क्षेत्र नम्बर १ बाट साँसद दिवानसिंह विष्ट, गोपाल गुरुङ्ग, चन्द्र बहादुर सिंह र लभबहादुर शाहीको नाम प्रत्यक्ष तर्फका लागि सिफारिस गरिएको छ। समानुपातिक तर्फ शेरबहादुर विक सहितका ९ जनाको नाम पठाईएको छ। प्रदेश सभाका लागि निर्वाचन क्षेत्र नम्बर १ बाट प्रत्यक्ष तर्फ हरेन्द्र विष्ट, गोपि उपाध्याय, रामलाल राना सहित १७ जना र समानुपातिक तर्फ लालबहादुर रावत, प्यारेलाल राना सहित १५ जनाको नाम पठाईएको छ । २ नम्बर निर्वाचन क्षेत्रबाट प्रत्यक्ष तर्फ भरत विष्ट, विन्दु श्रेष्ठ सहितका ८ जना र समानुपातिक तर्फ ठाकुर प्रसाद बराल, तोयप्रसाद शर्मा सहितका १० जनाको नाम सिफारिस गरिएको छ। ३ नम्बर निर्वाचन क्षेत्रबाट प्रत्यक्ष तर्फ मिनबहादुर सिंह, सिद्धराज भट्ट सहित १५ जना र समानुपातिकतर्फ कल्पना पन्त, धर्मा विष्ट सहित १३ जनाको नाम सिफारिस गरिएको छ । ४ नम्बर निर्वाचन क्षेत्रबाट साँसद बहादुर सिंह थापा, हरि प्रसाद बोहरा, भोजराज बोहरा सहित ९जनाको नाम प्रदेश सभाको प्रत्यक्षका लागि र समानुपातिकका लागि भैरवसिंह ऐर, मधु बोहरा सहितका २७ जनाको नाम सिफारिस गरिएको छ। ५ नम्बर निर्वाचन क्षेत्रबाट प्रत्यक्ष तर्फ यज्ञराज जोशी, बहादुर सिंह थापा, पदम बोगटी सहित १३ जना र समानुपातिक तर्फ मधु भारती, सुरेन्द्र बहादुर विष्ट, गौराज बहादुर लिम्बु सहितका २३ जनाको नाम सिफारिस गरिएको छ। निर्वाचन क्षेत्र नम्बर ६ का लागि गोपाल दत्त भट्ट, बेलबहादुर राना, तारादत्त अवस्थी सहितका १० जना र समानुपातिकका लागि कल्पना केसी, शारदा चन्द सहितका १८ जनाको नाम सिफारिस गरिएको छ।"
वाम तालमेल मुलुकको समृद्धिका लागि : ओली,"काठमाडौँ : नेकपा (एमाले)का अध्यक्ष केपी शर्मा ओलीले वाम शक्तिहरुबीच तालमेल र एकताको निर्णय केवल निर्वाचनमा बहुमत जुटाउनका लागि मात्र नभई मुलुक बनाउने अभियानसँग जोडिएको बताए। पार्टीको काठमाडौँ जिल्ला कमिटीले आयोजना गरेको पार्टी प्रवेश कार्यक्रममा अध्यक्ष ओलीले वाम एकताबाट कोही आत्तिनु नपर्ने बताए। मुलुकलाई भ्रष्टाचारमुक्त र समृद्धिको बाटो डोर्याउन सबैका बल र बुद्धि आवश्यक भएकाले तालमेल गरिएको उनको भनाइ थियो। यही असोज १७ गते नेकपा (एमाले), नेकपा (माओवादी केन्द्र) र नयाँ शक्ति नेपालबीच आगामी मंसिरमा हुने प्रतिनिधिसभा र प्रदेशसभाको निर्वाचनका तालमेल र निर्वाचनपछि पार्टी एकता गर्ने घोषणा गरिएको थियो। साधारण बहुमत त यसै (एक्लै) पनि आउने थियो तर समृद्धिको महाअभियानमा सबैलाई समेट्ने हाम्रो लक्ष्य हो, अध्यक्ष ओलीले भने। कार्यक्रममा नेपाल प्रहरीका पूर्व प्रहरी नायब महानिरीक्षक नवराज सिलवाल, गायक सञ्जय श्रेष्ठ, नायक प्रकाश अधिकारी, राष्ट्रिय प्रजातन्त्र पार्टीका अकबर मोहम्मत गढी, नेपाली कांग्रेसका शत्रुधन राजभण्डारीलगायत एमालेमा प्रवेश गरे। नवप्रवेशीलाई अध्यक्ष ओली, स्थायी कमिटी सदस्य शंकर पोखरेल, उपत्यका इचार्ज सानुकुमार श्रेष्ठ, काठमाडौँ जिल्ला अध्यक्ष कृष्ण राईलगायतले स्वागत गरेका थिए।"
भारतका लागि नेपाली राजदूत उपाध्यायले राजीनामा बुझाए,"काठमाडौं : भारतका लागि नेपाली राजदूत दीपकुमार उपाध्यायले राजीनामा पत्र सरकार समक्ष बुझाएका छन् । शुक्रबार दिउँसो परराष्ट्रमन्त्री कृष्णबहादुर महरा मार्फत् राजदूत उपाध्यायले राजीनामापत्र बुझाएका हुन् । परराष्ट्रमन्त्री मार्फत् मैले प्रधानमन्त्री समक्ष राजीनामापत्र पेश गरेको छु, राजदूत उपाध्यायले अन्नपूर्णसँग भने । उपाध्यायले दुई पटक गरी भारतका लागि नेपाली राजदूत भएर काम गरिसेका छन् । उपाध्याय प्रतिनिधि सभाको चुनावमा कपिलवस्तुबाट चुनाव लड्ने तयारीमा छन् । पहिलो पटक सुशील कोइराला नेतृत्वको सरकारले उपाध्यायलाई भारतको राजदूत बनाएको थियो भने एमाले अध्यक्ष केपी शर्मा ओली नेतृत्वको सरकारले राजदूतले सरकारलाई असहयोग गरेको भन्दै फिर्ता बोलाएको थियो । ओली लगत्तै प्रधानमन्त्री बनेका पुष्पकमल दाहाल प्रचण्ड नेतृत्वको सरकारले भने पुन उपाध्यायलाई नै राजदूत नियुक्त गरेको छ ।"
वाम गठवन्धनको तीन बुँदे प्रतिवद्धता,"त्रिशूली: केन्द्रमा वाम एकता अभियान सुरु भएसंगै जिल्लामा पनि यसको प्रभाव देखिन थालेको छ। रसुवामा रहेका सबै वाम दलहरुले एकतावद्ध भएर अभियानलाई सफल बनाउने प्रतिवद्धतासमेत जनाएका छन्। नेकपा एमाले, नेकपा माओवादी केन्द्र र नयाँ शक्तिका नेता कार्यकर्ताहरुले तीन बुँदे प्रतिवद्धता पत्र नै सार्वजनिक गरेका छन्। रसुवाको कालिकास्थानमा भेला गरी उनीहरुले केन्द्रीय नीतिको कार्यान्वयनको सुरुवात गरिएको उद्घोष गरे। आगामी मंसिर १० गते हुने प्रदेश तथा प्रतिनिधि सभाको निर्वाचनमा एकजुट भई गठबन्धनका जुनसुकै उमेदवार उठेपनि सहयोग गर्ने प्रतिवद्धता जनाएका छन्।"
ऋषि धमला कांग्रेसको तर्फबाट प्रतिनिधिसभाको उम्मेदवार सिफारिस,धादिङ : आगामी मंसिरमा हुने प्रतिनिधिसभा तथा प्रदेश सभाको निर्वाचनका लागि नेपाली कांग्रेसले धादिङबाट दुई पत्रकारको नाम उम्मेदवारको रुपमा सिफारिस गरेको छ। धादिङ कांग्रेसले रिपोर्टस क्लवका अध्यक्ष ऋषि धमला कांग्रेसको क्षेत्र नं २ बाट प्रतिनिधि सभा सदस्यको लागि समानुपातिक तर्फ सिफारिस गरेको छ भने घटना र विचार साप्ताहिकका प्रधानसम्पादक देवप्रकाश त्रिपाठी धादिङ क्षेत्र नं १ को प्रतिनिधि सभा सदस्यको लागि प्रत्यक्ष तर्फ सिफारिस गरेको छ। कांग्रेस क्षेत्रीय कार्य समितिले धमला र त्रिपाठीको नामसहित अन्य उम्मेदवारको नाम पनि जिल्ला कार्य समितिलाई सिफारिस गरेपछि सोही सूचीलाई केन्द्रीय समितिमा पठाइएको कांग्रेस धादिङका सभापती रमेशप्रसाद धमलाले जानकारी दिए। त्रिपाठी र धमला संगै उनीहरुकै क्षेत्रबाट अन्य व्यक्तिहरु पनि सिफारिस गरिएकाले केन्द्रीय समितिले पार्टीको उम्मेद्वारकै रुपमा टिकट दिनेमा चाहिँ शंका छ। धमलासंगै क्षेत्र नं २ बाट समानुपातिकमा अन्य ४ जनाको नाम सिफारिस भएको छ। त्रिपाठीसहित क्षेत्र नं १ बाट प्रत्यक्ष तर्फ विश्व अर्याल र विदुर अकौलियाको नाम पनि कंग्रेसले सिफारिस गरेको छ।
एमालेमाओवादीद्वारा अलग अलग उम्मेदवार सिफारिस,"गोरखा: मंसिर १० मा हुने प्रतिनिधिसभा र प्रदेशसभा निर्वाचनका लागि एमाले, माओवादी केन्द्र र नयाँशक्ति नेपालले चुनावी तालमेलको घोषणा गरेपनि गोरखामा तीनै पार्टीले अलग अलग उम्मेदवार घोषणा गरेका छन्। माओवादी केन्द्रले दशैंअघि नै उम्मेदवार सिफारिस गरेको छ। एमालेले तालमेलको निर्णय भइसकेपछि बिहीबार बैठक बसी पार्टीको तर्फबाट सबै क्षेत्रमा अलग्गै उम्मेदवार सिफारिस गरेको छ। पार्टी सचिव कृष्ण नेपालीका अनुसार प्रतिनिधिसभाका लागि क्षेत्र नं १ बाट एकमात्र उम्मेदवार यादवबहादुर बस्नेतको नाम सिफारिस गरेको छ। सो क्षेत्रका लागि माओवादीको तर्फबाट हरि अधिकारी, कृष्ण धिताल र लोकप्रसाद बञ्जराको नाम सिफारिस भएको छ। क्षेत्र नं २ बाट एमालेले प्रतिनिधिसभाका लागि विकलकुमार श्रेष्ठ, बुद्धी दवाडी र मैती सुनारको नाम सिफारिस गरेको छ। माओवादी केन्द्रले पनि पार्टी उपाध्यक्ष नारायणकाजी श्रेष्ठ, हितराज पाण्डे र चुडामणि खड्काको नाम सिफारिस गरेको छ। त्यस्तै क्षेत्र नं १ को प्रदेशसभा नं १ का लागि एमालेले रामशरण बस्नेत र सुरेन्द्र थापाको नाम सिफारिस गरेको छ। माओवादीले सोही क्षेत्रका लागि लेखबहादुर थापा, माया चेपाङ र जानुका पौडेलको नाम सिफारिस गरेको छ। प्रदेशसभा नं २ का लागि एमालेले कृष्ण नेपाली र टेकराज भट्टको नाम सिफारिस गरेको छ । माओवादीले पनि सोही क्षेत्रका लागि ऋषि खनाल, स्थिरप्रसाद खनाल र निमा लामाको नाम सिफारिस गरेको छ। प्रदेश सभाका लागि क्षेत्र नं २ को १ बाट एमालेले हरि काफ्ले र प्रकाश न्यौपानेको नाम सिफारिस गरेको छ भने माओवादी केन्द्रले कमला नहर्की, विवश चिन्तन र बन्दना पाण्डेको नाम सिफारिस गरेको छ । त्यस्तै क्षेत्र नं २ को २ बाट प्रदेशसभाका लागि एमालेले देवराज श्रेष्ठ र विश्वज्योति बानियाँको नाम सिफारिस गरेको छ । माओवादी केन्द्रले अमर तमु, दीपक देवकोटा र भगवती तिवारीको नाम सिफारिस गरेको छ। नेपाली काङ्ग्रेसले पनि प्रतिनिधिसभा र प्रदेशसभाका लागि उम्मेदवार सिफारिस गरेको छ । प्रतिनिधिसभाका लागि क्षेत्र नं १ बाट हरि घले, चिनकाजी श्रेष्ठ, राजेन्द्र बजगाईँ, भूगोल थापा, किरणबाबु श्रेष्ठ, देवेन्द्र वाग्ले, बुद्धिप्रसाद श्रेष्ठको नाम सिफारिस गरिएको छ। क्षेत्र नं २ बाट सुरेन्द्र पाण्डे, कमला पन्त, अब्दुल सतार, चेतमान श्रेष्ठ र राजनदेव भट्टको नाम सिफारिस गरिएको पार्टी सचिव नन्दप्रसाद न्यौपानेले जानकारी दिए। त्यस्तै प्रदेशसभाका लागि क्षेत्र नं १ को १ बाट धिरन थापा, तुलाराम दाहाल, रेशम गुरुङ, विश्वदेव श्रेष्ठ, जनार्दन अर्याल, परशुराम पन्त, भीमप्रसाद अर्याल, ठाकुर पन्त, भगवान मास्के, ध्रुव खनाल, जानुका पन्त, कमल अम्गाईँ, २ बाट नन्दप्रसाद न्यौपाने, ठाकुर पुडासैनी, डिल्लीराम तिमिल्सिना, युवराज बस्ताकोटी, भरत भट्ट, फणिन्द्र भट्ट, धर्मेन्द्रकाजी श्रेष्ठ, रामकृष्ण लामिछाने, सितलकाजी श्रेष्ठ, कृष्णप्रसाद भट्ट, प्रेम खत्रीको नाम सिफारिस भएको छ। प्रदेशसभाको क्षेत्र नं २ को १ बाट रविकला खनाल, बलराम खड्का, इमानसिँह बस्नेत, अम्बिका न्यौपाने, पदमप्रसाद भट्टराई, कृष्ण पोखरेल, इश्वर परियार, चन्द्रप्रकास मरहट्टा, इन्द्रमान गुरुङ, चेतनारायण श्रेष्ठ र गेहेन्द्रराज विष्ट, २ बाट प्रकासचन्द्र दवाडी, गोविन्द गुरुङ, मनकुमारी गुरुङ, सुकदेव दवाडी, ओम गुरुङ, मोहनप्रकाश पोखेरेल र सीपी पोखरेलको नाम सिफारिस गरिएको पार्टी कार्यालयले जनाएको छ।"
नवराज सिलवाल एमालेमा प्रवेश,"काठमाडौं: नेपाल प्रहरीको पूर्व डीआईजी नवराज सिलवाल एमाले प्रवेश गरेका छन्। शुक्रबार काठमाडौंमा एमालेका अध्यक्ष केपी ओलीले सिलवाललार्इ टीका र खादा लगाएर स्वागत गरे।डीआइजीबाट राजीनामा दिएका सिलवालको राजनीतिक यात्रा अब औपचारिक रुपमा सुरु भएको छ। डीआईजी सिलवालले पदबाट दिएको राजीनामा भने अझै स्वीकृत भएको छैन। नेपाल प्रहरीको महानिरीक्षकको दौडमा रहेका सिलवाल सरकारले वरियताक्रममा उनी पछि रहेका जयबहादुर चन्दलार्इ महानिरीक्षक बनाएपछि सर्वोच्च अदालत पुगेका थिए। कार्यसम्पादन मूल्यांकनका आधारमा सरकारले चन्दको ठाउँमा प्रकाश अर्याललार्इ प्रहरी महानिरीक्षक बनाएपछि उनी फेरि अदालत पुगेका थिए। तर, सर्वोच्चले सरकारी निर्णयलार्इ सदर गर्दै उनको मुद्दा खारेज गरिदिएपछि सिलवालले डीआईजी पदबाट राजीनामा दिएका थिए ।"
पूर्वी रुकुम अब छुट्टै जिल्ला,"रुकुमकोट : रुकुमको पूर्वी क्षेत्रका तीन गाउँपालिका समेटेर छुट्टै जिल्ला बन्ने भएको छ। जिल्लाको सदरमुकाम रुकुमकोट हुने निश्चित प्रायः भएपछि यहाँका जनतामा खुसी छाएको छ। बिहीबार पूर्वी रुकुम जिल्लाको प्रस्तावित सदरमुकाम रुकुमकोटमा जिल्ला प्रहरी कर्यालय र जिल्ला प्रशासन कार्यालय उद्घाटन गर्दै गृहमन्त्री जनार्दन शर्माले पूर्वी रुकुम र रुकुमकोटले ४४ वर्षअघि गुमाएको विरासत लामो संघर्षपछि पुनःस्थापित भएकोमा बधाई दिए। २०१८ साल वैशाख १ गते सल्यान र जाजरकोटबाट छुट्टै जिल्लाका रूपमा कायम भएको रुकुमको पहिलो सदरमुकाम रुकुमको पूर्वी क्षेत्रको रुकुमककोटले २०३० सालमा गुमाएको सदरमुकामको अस्तित्व पुनः कायम हुने भएपछि पूर्वी क्षेत्रका जनतामा उत्साह छाएको हो। पहिलेको सर्पकोट बराहक्षेत्रबाट शोभा हँुदै रुकुमकोट नामाकरण भएको रुकुमकोटबाट ४४ वर्ष अघि २०३० साल वैशाख २ गते तत्कालीन पञ्चायती व्यवस्थामा रुकुमको सदरमुकाम रातारात मुसीकोट (हाल सदरमुकाम रहेको स्थाल)सारिएको थियो। सदरमुकाम सारेपछि यहाँका स्थानीयसँगै रुकुमकोट पूर्वका जनताले सदरमुकाम रुकुमकोटमैै राख्न गरेको संघर्षको इतिहास लामो छ। रुकुमकोटमै जिल्लाको सदरमुकाम रहनुपर्छ भन्ने मागको पक्षमा लडेका र पञ्चायती कालमा दुई पटक सांसदसमेत भइसकेका ७८ वर्षीय लोकेन्द्रबहादुर शाह ४४ वर्षअघिको त्यो दिन सम्झदै भन्छन्, म सदरमुकाम रुकुमकोटमै कायम हुनुपर्छ भन्ने एक सूत्रीय मागमा जीवनभर लडें तर माग पूरा भएन। अहिले आएर फेरि छुट्टै जिल्ला बन्ने र त्यसको सदरमुकाम रुकुमकोट नै हुने भएपछि खुसी छु।' नेपालको संविधान २०७२ को अनुसूची४ मा उल्लेख गरिएअनुसार हाललाई रुकुम जिल्लाका दुई भागमध्ये प्रदेश नं ५ मा रुकुम (पूर्वी भाग)' र प्रदेश नं ६ मा रुकुम (पश्चिम भाग)' भनेर उल्लेख गरिएको छ। यसैलाई आधार मान्दै पूर्वमा रहेका सिस्ने, भुमे र पुथा उत्तरगंगा गाउँपालिकालाई पूर्वी भाग मानिएको छ भने हाल सदरमुकाम रहेको मुसीकोटसहित आठबिसकोट र चौरजहारी नगरपालिका गरी तीन नगरपालिका तथा त्रिवेणी, सानीभेरी र बाँफिकोट गाउँपालिका गरी तीन गाउँपालिकासहित ६ स्थानीय तहलाई पश्चिम भाग मानिएको छ। भर्खरै सम्पन्न स्थानीय तहको निर्वाचानमा रुकुमको पूर्वी र पश्चिमी भागमा पहिलो र दोस्रो गरी दुई चरणमा चुनाव सम्पन्न भएको थियो।"
राजपाका सहमहासचिवले गरे पार्टी परित्याग,विराटनगर : राष्ट्रिय जनता पार्टी (राजपा) का सहमहासचिव दिलीप धाडेवाले सो पार्टी परित्याग गरेका छन्। विराटनगरमा शुक्रबार पत्रकार सम्मेलन गरी पार्टीको साधारण सदस्य नरहने गरी आपूले पार्टी परित्याग गरेको जानकारी दिएका हुन्। उनले मोरङमा राजपाका दुईदुईजना जिल्ला संयोजक रहेको र पार्टीले सो विवाद मिलाउन नसकेको उल्लेख गर्दै पार्टीको सम्पूर्ण विवादलाई समाधान गरी सचेत भएर कार्य नगरे अब आपू सो पार्टीमा नर्फने र नयाँ पार्टी गठन गर्ने चेतावनीसमेत दिएका छन्। पार्टीले दोस्रो चरणअन्तर्गत स्थानीय तहको निर्वाचनलाई बहिष्कार गरेपछि प्रदेश नं१ अन्तर्गत मोरङका कार्यकर्ता त्यो निर्णयलाई स्वीकार गरिएको बताउँदै राजपाका राष्ट्र मण्डलका सबै नेता प्रदेश नं२ कै भएका कारण पार्टी निर्वाचनमा सहभागी भएको र यसले मोरङका कार्यकर्ता पार्टीबाट उपेक्षित भएको महसुस गरिरहेको आरोप पनि लगाए। उनले मोरङबाट प्रदेशसभा सदस्य निर्वाचनका लागि आफू उम्मेदवार हुने पनि घोषणा पनि गरेका छन्।
किन भयो तालमेलले ब्युरोक्रेसी उत्साहित ?,"काठमाडौं : दलीय ध्रुवीकरणले राजनीति र प्रशासनमा स्थिरता आउन सक्ने भन्दै प्रशासनिक क्षेत्र पनि उत्साहित र तरंगित बनेको छ ।प्रशासनिक क्षेत्र (ब्युरोक्रेसी)लाई स्थायी सरकारका रूपमा लिइन्छ । राजनीतिक र प्रशासनिक नेतृत्व एकअर्काका परिपूरक पनि हुन् । राजनीतिक स्थिरता हुन सके ब्युरोक्रेसीले कुशलतापूर्वक काम गर्न सक्ने र राजनीतिक नेतृत्व पनि सफल हुने प्रशासकहरूको विश्वास छ । दुई दशकयता ठूलो राजनीतिक परिवर्तन भए पनि अस्थिरताका कारण सरकार र ब्युरोक्रेसी दुवै निकम्मा देखिएका छन् । अहिले देखिएको दुई राजनीतिक धारका कारण स्थिरता कायम हुन सक्ने भन्दै प्रशासनिक क्षेत्र उत्साहित बनेको उनीहरूले बताएका छन् । मुख्यसचिव राजेन्द्रकिशोर क्षेत्रीले राजनीतिक ध्रुवीकरणका बारेमा ब्युरोक्रेसीले कुनै धारणा नबनाए पनि रुचिपूर्ण रूपमा हेरिरहेको बताए । दुईवटा राजनीतिक धारको विकाससँगै स्थिरता कायम हुन सके सजिलै समृद्धिको ढोका उघ्रन सक्छ, मुख्यसचिव क्षेत्रीले भने, त्यसैले यसलाई हामी सबैले सकारात्मक रूपमा लिएका छौं । विगतमा राजनीतिक स्थिरता हुन नसक्दा प्रशासनिक क्षेत्र पनि अस्थिर बनेको र विकास प्रक्रिया सुस्त भएको उनको भनाइ छ । राजनीतिक स्थिरताको संकेत देखिनु ब्युरोक्रेसीसहित सबैका लागि सकारात्मक र खुसीको कुरा हो, उनले भने ।चरम राजनीतिक अस्थिरताको अवस्थामा पनि ब्युरोक्रेसीले निर्णायक भूमिका खेलेको दाबी उनले गरे । दुई सशक्त राजनीतिक धारका कारण सरकारको स्थायित्व हुने स्थिति आए त्यसलाई परिवर्तनको संवाहक मान्न सकिने उनको तर्क छ । महिला, बालबालिका तथा समाजकल्याण मन्त्रालयका सचिव प्रेमकुमार राईले दुईवटा सशक्त राजनीतिक धार विकास हुने अवस्था देखिएकाले प्रशासनिक क्षेत्र पनि तरंगित र आशावादी भएको बताए । दुईवटा सशक्त राजनीतिक धारका कारण अब मुलुकमा स्थायित्व आउन सक्ने आशाले हामी निकै उत्साहित र आशावादी बनेका छौं, सचिव राईले भने । धेरै दलका नेता ६६ महिनामा मन्त्री भएर आउँदा काम गर्न सक्ने वातावरण नै नहुने उनको अनुभव छ । धेरै राजनीतिक दल भएर खिँचडी गठबन्धनको सरकार हुनु भनेको विकास र समृद्धि रोकिनुजस्तै हो, उनले भने, त्यसैले अब दुई वा तीनभन्दा बढी राजनीतिक दल हुनुहुँदैन भन्ने हाम्रो पनि सुझाव हो । सामान्य प्रशासन मन्त्रालयका सचिव मोहनकृष्ण सापकोटाले कर्मचारीतन्त्रले सधैं राजनीतिक स्थिरता माग गर्दै आएको उल्लेख गर्दै वर्तमान राजनीतिक घटनाक्रमप्रति आशावादी रहेको बताए । राजनीतिक ध्रुवीकरण मुलुक र जनताको हितमा छ भन्ने लाग्छ । त्यसैले यसमा हामी प्रशासक तथा कर्मचारी उत्साहित छौं, उनले अन्नपूर्णसँग भने । ध्रुवीकरणले सकारात्मक र नकारात्मक दुवै खालका परिणाम ल्याउन सक्ने भए पनि नकारात्मक परिणामलाई सुधार गर्दै अगाडि बढ्नुपर्ने उनको सुझाव छ । हामीले छिट्टै दिगो विकासको लक्ष्य (एसडीजी) हासिल गर्न पनि अब स्थायी सरकार आवश्यक छ, उनले भने । संघीय मामिला तथा स्थानीय विकास मन्त्रालयका सचिव दिनेशकुमार थपलियाले राजनीतिक ध्रुवीकरणले प्रशासनिक क्षेत्रमा आशा जगाएको बताए । संविधान र विभिन्न कानुनले पनि अब धेरै राजनीतिक दलको आवश्यकता नरहेको उल्लेख भइसकेको अवस्थामा दुई शक्तिशाली राजनीतिक धार विकास हुनु सकारात्मक रहेको उनको भनाइ छ । युरोप मात्र नभई हाम्रै नजिक रहेका मलेसिया र सिंगापुरमा सबल तथा स्थिर सरकार रहेकाले नै विकास र समृद्धि छाएको हो । अब हामीकहाँ पनि राजनीतिक स्थिरतासँगै त्यस्तै विकास र समृद्धिको बहार आउन सक्ने विश्वास जागेको छ, उनले भने । अबको सरकार पाँच वर्षका लागि बन्न सके मात्र स्थानीय सरकार पनि सशक्त बन्न सक्ने र जनताले संघीयताको अनुभूति गर्न पाउने उनको ठम्याइ छ । दसैं बिदापछि मंगलबारदेखि सरकारी कार्यालय खुलेका थिए । सोही दिन बृहत् वाम घटक बनाउने सहमति भएको थियो भने त्यसको भोलिपल्ट बुधबार लोकतान्त्रिक गठबन्धन बनेको थियो । सिंहदरबार परिसरमा बुधबार दिनभर सचिव र सहसचिवबीच यस विषयमा विचारविमर्श भएको थियो । संशय पनि उस्तै कर्मचारीतन्त्रले राजनीतिक ध्रुवीकरणलाई स्वागतयोग्य भन्दै उत्साह व्यक्त गरे पनि केही संशय पनि देखिएको छ । सामान्य प्रशासन मन्त्रालयका उपसचिव नमराज घिमिरेले फेसबुक पेजमा लेखेका छन्, वामपन्थी एकता र लोकतान्त्रिक शक्तिबीचको एकताले दुई पार्टी प्रणाली स्थापित गर्न मार्गप्रशस्त गरेकाले यो निकै राम्रो हो । तर, स्थानीय तहको चुनाव र त्यसको परिणामबाट आत्तिएको शक्तिले प्रदेश र संघको चुनाव रोकी देशमा थप राजनीतिक जटिलता निम्त्याउन गरेको ग्रान्डडिजाइन त होइन ? सबै सचेत रहन जरुरी छ ।"
तीनै पार्टीका विद्यार्थी संगठनले गरे वाम एकताको स्वागत,"काठमाडौं : चुनावी तालमेलसँगै पार्टी एकता गर्ने घोषणा गरेका तीन वामपन्थी पार्टी निकट विद्यार्थी संगठनले त्यसको स्वागत गरेका छन् । एमाले निकट 'अनेरास्ववियु', माओवादी केन्द्र निकट 'अनेरास्ववियू(क्रान्तिकारी)' र नयाँ शक्ति निकट 'नया शक्ति विद्यार्थी युनियन'का अध्यक्षले बिहीबार सयुक्त प्रेस विज्ञप्ति जारी गरी तालमेल र एकता गर्ने पार्टीको निर्णयले युवा विद्यार्थीलाई उत्साहित बनाएको भनी खुसी व्यक्त गरेका छन् । समाजावदी यात्राको उद्देश्यसहित एउटै कम्यूनिष्ट केन्द्र निर्माण गर्ने अभियानले सुखी र समृद्ध नेपाल निर्माण हुने नयाँ आशाको सञ्चार गरेको जारी प्रेस विज्ञप्तिमा बताइएको छ । विद्यार्थी नेताहरुले पार्टीले अगाडी बढाएको अभियानमा आफूहरु सम्मपूर्ण रुपले सरिक भएको भन्दै सवै विद्यार्थीलाई उक्त अभियानमा सरिक हुन आह्वान समेत गरेका छन् ।"
संघीय समाजवादी र राजपाबीच चुनावी तालमेल,"काठमाडौंः संघीय समाजवादी फोरम र राष्ट्रिय जनता पार्टी (राजपा)बीच निर्वाचनमा मिलेर जाने सहमति भएको छ। दुई पार्टीका शीर्ष नेताहरुले आसन्न प्रदेश र प्रतिनिधि सभामा दुबै पार्टीले संयुक्त उम्मेदवार दिने निर्णय गरेका हुन्। संघीय समाजवादी फोरम र राजपाले संयुक्त विज्ञप्तिमार्फत मिलेर चुनावमा जाने जनाएका छन्। विज्ञप्तिमा भनिएको छ, दुई दलबीच एकाआपसमा सहकार्य गर्दै साझा उम्मेदवारका रुपमा चुनावमा भाग लिनेछौं।' साथै कुनै गठबन्धनमा सहभागि हुने भए संयुक्त रुपमा नै सहभागि हुने वा सहकार्य गर्ने विज्ञप्तिमा उल्लेख छ। उपेन्द्र यादव र महन्थ ठाकुरले बिज्ञप्तिमा हस्ताक्षर गरेका छन्। नेपाली कांग्रेसको नेतृत्वमा बृहत लोकतान्त्रिक गठबन्धन बनाउने पहल भइरहेका बेला संघीय समाजवादी फोरम र राजपाबीच भएको चुनावी तालमेलले गठबन्धन संकटमा पर्न सक्ने विश्लेषणसमेत गर्न थालिएको छ।"
