शीर्षक,विवरण
वाम एकतापछिका अपेक्षा,"एमाले र माओवादी केन्द्रबीच एकताको औपचारिक घोषणा नेपाली कम्युनिस्ट आन्दोलनको एउटा अर्को ऐतिहासिक परिघटना हो, जसले राजनीतिमा महत्वपूर्ण अर्थ राख्नेछ। पाँच महिनादेखिको पछिल्लो प्रयासलाई मूर्तरूप दिँदै एमाले र माओवादी नेतृत्वले सातबुँदे सहमतिसहित एउटै नेपाल कम्युनिस्ट पार्टी गठन गर्ने घोषणाले अन्ततः एकता नहुने हो कि भन्ने आशंका र अन्योल चिरेको छ। २००६ सालमा स्थापना भएको नेपालमा कम्युनिस्ट पार्टी २०१९ सालमा विभाजित भएको थियो। ५५ वर्षपछि आएर ठूला कम्युनिस्ट शक्तिहरू एक ठाउँमा आउनुले कम्युनिस्ट शुभेच्छुक र समर्थकलाई उत्साहित बनाएको छ। वामपन्थी जनमत प्रभावी भएको नेपाली राजनीतिमा यो एकताले कम्युनिस्ट शक्तिलाई अझै बलियो बनाएको छ। लोकतान्त्रिक पद्धतिलाई बलियो बनाउन राजनीतिक दलहरू पनि बलियो र सुदृढ हुनुपर्छ। त्यस अर्थमा दुई ठूला कम्युनिस्ट पार्टीले बहुदलीय प्रतिस्पर्धालाई अंगीकार गर्दै लोकतान्त्रिक प्रक्रियामा अभ्यस्त भइसकेको सन्दर्भमा एकताको यो औपचारिक घोषणा सकारात्मक छ। नेपाल कम्युनिस्ट पार्टी गठन गर्ने केही आधार तय गर्न एमाले र माओवादी नेतृत्वले सकेको छ। सात बुदामा समेटिएका ती आधारमाथि थप प्रश्न प्रतिप्रश्न, व्याख्या, बहस, विश्लेषण आवश्यक छ। सैद्धान्तिक प्रश्न, पार्टी र सरकार सञ्चालनको पोर्टफोलियो बाँडफाँटमा मोटो सहमति बनेको देखिन्छ। अब ती आधारअनुरूप पार्टी एकीकरणको घोषणालाई कार्यान्वयन गर्ने महत्वपूर्ण चुनौती बाँकी छ। एउटा बलियो कम्युनिस्ट पार्टी निर्माण गर्ने घोषणासहित चुनावमा होमिएका एमाले र माओवादीका लागि त्यो प्रतिबद्धताबाट फर्किने नैतिक धरातल थिएन। चुनावबाट उनीहरूले जुन जनमत प्राप्त गरे, त्यसको एउटा ठूलो आधार यी दुई ठूला कम्युनिस्ट पार्टी मिल्छन् र त्यसले मुलुकमा राजनीतिक स्थिरतासँगै समृद्धितर्फ बढ्छ भन्ने जनअपेक्षा थियो। अहिले एकताको आधार तय भएको औपचारिक घोषणाले उत्साह जन्मिनुको मुख्य कारण पनि त्यही हो। त्यसकारण एकीकृत पार्टीलाई व्यवस्थित बनाउने र सफल सरकार सञ्चालन गर्ने दुईवटा महत्वपूर्ण कार्यसूची यो घोषणासँग जोडिएको छ। यो घोषणाले एउटै पार्टी निर्माण भएको होइन, एकताको आधार तय गरेको मात्रै हो। ती एकताका आधारमा एकता महाधिवेशन गरेर एउटै पार्टी गठन नहुँदासम्म अनेक जटिलता र चुनौती आउन सक्छन्। सैद्धान्तिक प्रश्नको पनि निरूपण भएको छैन। एमाले र माओवादीले अंगीकार गरेका सिद्धान्तहरूलाई बहसमा लगेर महाधिवेशनमार्फत निरूपण खोज्ने सहमति भएको छ। अहिलेको सहमतिमा मूल नेतृत्वको व्यवस्थापन गर्ने विषयमा सहमति खोजिएको देखिन्छ, यद्यपि त्यसभन्दा तलका नेताहरूको व्यवस्थापनको प्रश्न अझै जटिल छ। एमाले र माओवादी दुवैको सांगठनिक सञ्जाल देशैभरि छ र तल्लो तहसम्म फैलिएको छ। यी सम्पूर्ण सांगठनिक संरचनाहरूको व्यवस्थापन आगामी दिनमा मुख्य चुनौतीका रूपमा रहनेछन्। दुवै कम्युनिस्ट पार्टी भए पनि आआफ्नै स्कुलिङ र रूपान्तरण प्रक्रिया पार गर्दै आएको पृष्ठभूमिका कारण नेताकार्यकर्ताबीचको अन्तरघुलनमा पनि अप्ठेरा आउन सक्छन्, जसलाई सहज बनाउनेतर्फ दुवैतिरका नेतृत्व सचेत र सजग हुन आवश्यक छ। यो एकताको खास सार्थकताचाहिँ त्यो बेला सिद्ध हुन्छ, जुन बेला मुलुकले साँच्चिकै राजनीतिक स्थायित्व र आर्थिक समृद्धिको बाटो समात्छ। नेपाली कम्युनिस्टहरूले सर्वसाधारण नेपालीलाई निकै ठूला सपना बाँडेका छन्। ती सपनालाई साँच्चिकै फलीभूत गर्ने एउटा उपयुक्त अवसर आएको छ, अहिले। लामो संक्रमणकालपछि मुलुकमा नयाँ संविधान आएको छ। नयाँ संविधान हुँदै तीन तहका चुनाव भएका छन्। केन्द्र, प्रदेश र स्थानीय तीनै तहमा कम्युनिस्टहरूको वर्चस्व छ। यो बेला संविधानको संस्थागत विकास गर्ने, त्यो संविधानले परिकल्पना गरेको सबै तहका संरचनाहरूको संस्थागत अभ्यास गर्ने दायित्व केन्द्र, प्रदेश र स्थानीय सरकारहरूलाई छ। सारमा, मुलुकमा दीर्घकालीन शान्ति कायम गर्ने, लोकतान्त्रिक पद्धतिलाई थप सुदृढ बनाउने, संविधानको बलियो कार्यान्वयन गर्दै राजनीतिक स्थायित्व र आर्थिक विकासका मुद्दा अघि बढाउन दुई ठूला कम्युनिस्ट पार्टीको एकताको महत्वपूर्ण भूमिका हुनुपर्छ।"
खरेलले दिए एमालेबाट राजीनामा,काठमाडौं : एमालेका केन्द्रीय सदस्य अग्नीप्रसाद खरेलले महान्यायाधिवक्तामा नियुक्त भएपछि पार्टीको जिम्मेवारीबाट राजीनामा दिएका छन् । मंगलबार सरकारको कानुनी सल्लाहकार महान्यायाधिवक्ताको महत्वपूर्ण संवैधानिक जिम्मेदवारी निर्वाह गर्नु पर्ने भएकोले पार्टीको जिम्मेवारीबाट राजीनामा दिएको खरेलले बताएका छन् । प्रधानमन्त्री केपी शर्मा ओलीको सिफारिसमा राष्ट्रपति विद्यादेवी भण्डारीले मंगलबार खरेललाई महान्यायाधिवक्तामा नियुक्त गरेकी हुन् । महान्यायाधिवक्तामा नियुक्त खरेल एमाले केन्द्रीय सदस्य हुन् ।
सरकारविरुद्ध उत्रियो कांग्रेस,"काठमाडौं : आफ्ना सभापति शेरबहादुर देउवा नेतृत्वको पूर्ववर्ती सरकारका निर्णयहरू केपी ओली नेतृत्वको सरकारले उल्टाउन थालेको भन्दै कांग्रेसले आपत्ति जनाएको छ। पार्टी कार्यालय सानेपामा मंगलबार बिहान पत्रकार सम्मेलन गरेर कांग्रेस प्रवक्ता विश्वप्रकाश शर्माले सरकारको आलोचना गरे। ओली सरकारको सिफारिसमा राष्ट्रपति विद्यादेवी भण्डारीले राष्ट्रियसभामा तीन जना सदस्य मनोनीत गरेपछि कांग्रेसले आपत्ति जनाएको हो। यसअघि देउवा नेतृत्वको सरकारले राष्ट्रपति भण्डारीसमक्ष राष्ट्रियसभा सदस्य नियुक्तिका लागि तीन जनाको सिफारिस गरेको थियो। राष्ट्रपति भण्डारीले देउवा सरकारको सिफारिस थन्क्याएर ओली सरकारको सिफारिसअनुसार तीन जनालाई राष्ट्रियसभामा मनोनीत गरेकी छन्। कांग्रेस प्रवक्ता शर्माले राष्ट्रपति भण्डारीले पूर्ववर्ती र वर्तमान सरकारलाई फरक ढंगले हेरेको आरोपसमेत लगाए। उनले चेतावनी दिँदै भने, यस्तै रवैया रहेमा कांग्रेस फरक ढंगले प्रस्तुत हुन सक्छ। कांग्रेस प्रतिनिधिसभामा प्रतिपक्षी भएको भन्दै उनले अनावश्यक रूपमा प्रतिपक्षीलाई चिढ्याउँदा आउनसक्ने परिणामका लागि तयार रहन पनि उनले चेतावनी दिए।प्रवक्ता शर्माले सरकारसँग विधि विधान र न्यायालयको सम्मान गर्न आग्रह गरे। उनले भने, अदालतले पक्राउ आदेश जारी गरेका व्यक्तिलाई पूर्वप्रधानमन्त्रीको गाडीमा राखेर बालुवाटार लगिएको समाचार आएका छन्। यो सत्य हो भने यसले वर्तमान सरकारले न्यायालयको आदेश अवहेलना गरेको देखिन्छ। प्रहरीका पूर्वडीआईजी नवराज सिलवाल बालुवाटारमा रहेको समाचार सार्वजनिक भएको छ। प्रहरी आईजी नियुक्ति विवादमा सिलवाललाई पक्राउ गरी छानबिन गर्न सर्वोच्च अदालतले केही समयअघि आदेश दिएको थियो। ललितपुर१ बाट प्रतिनिधिसभामा निर्वाचित सिलवाल सर्वोच्चकै आदेशका कारण पछिल्लो समय फरार छन्। ओली प्रधानमन्त्री भएलगत्तै उनी सार्वजनिक भएका हुन्। राष्ट्रपति भण्डारीले देउवा सरकारको सिफारिस थन्क्याएर ओली सरकारको सिफारिसअनुसार तीन जनालाई राष्ट्रियसभामा मनोनीत गरेकी छन्। उनले अदालतको आदेश लत्याएर सिलवाललाई राजनीतिक संरक्षण गरी बालुवाटार लैजानु गलत भएको टिप्पणी गरे।प्रवक्ता शर्माले पूर्ववर्ती सरकारका निर्णय उल्टाउने ओली सरकारको निर्देशनको विरोधमा भने, यसले राजनीतिक शक्तिबीच द्वन्द्व निम्त्याउनेछ। ओली प्रधानमन्त्री भएलगत्तै देउवा सरकारका निर्णयमाथि पुनर्विचार गर्न निर्देशन दिएका थिए। ओलीले चिनियाँ पत्रिका द साउथ चाइन मर्निङ पोस्टलाई दिएको अन्तर्वार्तामा बूढीगण्डकी जलविद्युत् परियोजना फेरि चिनियाँ कम्पनीलाई दिन सक्ने बताएका थिए। देउवा सरकारले चिनियाँ कम्पनीलाई निर्माण गर्न दिइएको उक्त परियोजना रद्द गरी स्वदेशी लगानीमै बनाउने निर्णय गरेको थियो। देउवा सरकारको उक्त निर्णयको तत्कालीन वाम गठबन्धनका दुई शीर्ष नेता ओली र पुष्पकमल दाहालले आलोचना गर्दै गठबन्धन सत्तामा आए फेरि चिनियाँ कम्पनीलाई दिने घोषणा गरेका थिए। दाहाल नेतृत्वको सरकारले उक्त परियोजना चिनियाँ कम्पनीलाई दिने निर्णय गरेको थियो। नेविसंघको प्रदर्शन राष्ट्रपतिले ओली सरकारको सिफारिसमा गरेको नियुक्तिको विरोधमा नेविसंघले मंगलबार दिउँसो काठमाडौंको प्रदर्शनीमार्गमा प्रदर्शन गरेको थियो। नेविसंघले राष्ट्रपतिले गैरसंवैधानिक काम गरेको आरोप लगाएको छ।"
प्रदेश ६ मा सांसद नहुँदा बैठक स्थगित,"सुर्खेत : सांसद प्रदेशको सदरमुकाममा नभएपछि प्रदेश ६ को प्रदेशसभा बैठक नै स्थगित भएको छ। बुधबार दिउँसो १ बजेका लागि बोलाइएको संसदको चौंथो बैठक सांसद नभएका कारण बस्न सकेन। प्रदेश सभाको अर्को बैठक शनिबारका लागि तोकिएको छ। प्रदेश सभाका अधिकांश सांसद केन्द्रीय राजधानी काठमाडौं गएका छन्। केही सांसद सुर्खेत बाहिर छन्। सबै सांसद उपस्थित हुन नसक्ने भएपछि बुधबारको बैठक सूचना टाँसेर स्थगित भएको हो। प्रदेशसभा सचिवालयका अनुसार बुधबारको बैठकमा प्रदेशको नामाकरण गर्ने र राजधानी तोक्ने कार्यसूची थियो। तर, अधिकांश सांसद प्रदेश मुकाम सुर्खेत बाहिर रहेको र गहन विषयमा निर्णय गर्नुपर्ने भएकाले बुधबारको संसद बैठक स्थगित गरिएको सचिवालयले जानकारी दिएको छ। प्रदेशसभा सचिवालयका सचिव राजेश पौडेलले भने, बुधबारको बैठकमा प्रदेशको नामाकरण गर्ने र राजधानी तोक्ने कार्यसूची थियो, यो गहन विषय भएकाले सबै सांसदको उपस्थिति अनिवार्य हुन्छ। तर, बुधबार सबै सांसद बैठकमा सहभागी हुने स्थिति देखिएन, हामीले शनिबार सबै माननीयलाई उपस्थित गराउने गरी बैठकको सूचना टाँस गरेका छौं। प्रमुख प्रतिपक्ष दलका नेतासहित अधिकांश सांसद वीरेन्द्रनगरमा छैनन्। सबैको सहमति र उपस्थितिमा प्रदेशको नामाकरण गर्ने र राजधानी तोक्नका लागि भन्दै शनिबार संसद बैठक बोलाइएको छ। शनिबार बस्ने बैठकले प्रदेशको नाम र राजधानी टुंगो लगाएर केही समयका लागि संसद स्थगित गर्ने तयारी भइरहेको छ। यसैबीच नेकपा एमालेले प्रदेश नम्बर ६ को संसदीय दलको प्रमुख सचेतक नियुक्त गरेको छ। बुधबार वीरेन्द्रन्गरमा बसेको संसदीय दलको बैठकले गुलाबजंग शाहलाई प्रमुख सचेतकमा नियुक्त गरेको हो। शाह सल्यान निर्वाचन क्षेत्र नम्बर १ (क) बाट निर्वाचित सांसद हुन्।"
अष्ट्रेलियन राजदुत र मुख्यमन्त्रीबीच भेटघाट,"हेटौँडा : प्रदेश तीनका मुख्यमन्त्री डोरमणि पौडेल र अष्ट्रेलियन राजदुत पिट वडबीच बुधबार बिहान भेटवार्ता भएको छ। मुख्यमन्त्रीको कार्यालयमा भएको भेटवार्तामा राजदुत वडले प्रदेश सरकारसँग सहकार्य गर्न उत्सुक रहेको बताएको मुख्यमन्त्री कार्यालयका सचिव रमेश शिवाकोटीले बताए। राजदुत वडले संघीय नेपालको पहिलो मुख्यमन्त्री भएकोमा पौडेललाई बधाई दिएका थिए। भेटको क्रममा अष्ट्रेलिया र प्रदेश सरकारबीच सहकार्य सहितको कामहरु गर्ने विषयमा छलफल भएको सचिव शिवाकोटीले जानकारी दिए। मुख्यमन्त्री पौडेलले अष्ट्रेलियाले नेपाललाई हालसम्म गरेको सहयोगको प्रशंसा गरेका थिए। नेपाल पहिलो पटक संघीय अभ्यासमा रहेको भन्दै मुख्यमन्त्री पौडेलले केन्द्रीय सरकारले गरेको पहिलो निर्णय अन्तर्गतको टेक्निकल विषयको शिक्षालय स्थापनाको लागि अष्ट्रेलिया सरकारसँग सहकार्य गर्न तयार रहेको बताए। साथै उनले नेपालमा गुणस्तरीय उच्च शिक्षा अध्यापनका लागि शिक्षा क्षेत्रमा लगानी गर्न आग्रह समेत गरेका थिए। भेटमा अष्ट्रेलियन राजदुत वडले आफूहरु नेपाल सरकार र प्रदेश सरकारसँग शिक्षा, स्वास्थ्यसहितका अन्य विषयमा काम गर्न तयार रहेको बताए। भेटमा प्रदेश तीनका मुख्य सचिव रेश्मिराज पाण्डेको सहभागीत थियो।"
नयाँ शक्तिको विस्तारित बैठकमा बाबुरामले गरे बुद्धवाणीको चर्चा,"काठमाडौं : नयाँ शक्ति पार्टी नेपालका संयोजक डाबाबुराम भट्टराईले विश्वले नयाँ विचारको उज्यालो खोजिरहेको बेला नयाँ विचार दिन लुम्बिनी आएको बताएका छन्। नयाँ शक्तिको चौथो विस्तारित बैठकको बुधबार लुम्बिनीमा उद्घाटन गर्दै संयोजक भट्टराईले लुम्बिनीबाट वैचारिक उज्यालो प्राप्त गरेर नयाँ संकल्पसहित कार्यक्षेत्रमा फर्कने बताए । विश्वले नयाँ विचारको उज्यालो खोजिरहेको छ। जसरी अन्धकारको युगमा गौतम बुद्धले लुम्बिनीमा जन्मिएर विश्वभरी ज्ञानको उज्यालो छर्नुभयो, उनले भने , अहिले विश्व वैचारिक संकटबाट गुज्रिरहेको छ, हामी लुम्बिनीबाट नयाँ विचारसहित नयाँ संकल्प गरेर कार्यक्षेत्रमा जान्छौं ।संयोजक भट्टराईले विश्व नै वैचारिक संकटबाट ग्रुज्रिरहेकोले बुद्धले जस्तै आँट गरेर नयाँ विचार दिनुपर्ने बताए । भारतमा पनि हिन्दू अतिवादी दक्षिणपन्थी शक्ति सल्बलाइरहेको छ। चीनमा पनि वैचारिक संकट छ। अमेरिकामा डोनाल्ड ट्रम्प पनि उल्टो बाटो हिंडिरहेका छन्, उनले भने , हामीले फेरि एउटा आँट गरेका छौं, हामी यसको नेतृत्व गर्न सक्छौं । संयोजक भट्टराईले नयाँ शक्ति र नयाँ विचार एकैपटक पैदा नहुने बताए । नयाँ शक्ति र नयाँ विचार एकैचोटि पैदा हुँदैन, थुप्रै घातप्रतिघात र असफलताको श्रृंखलाबाट जन्मन्छ, उनले भने, गौतम बुद्धले पनि त्यति सजिलै बुद्धत्व प्राप्त गर्नुभएको होइन। बुद्धले कसरी कष्टसाध्य ढंगले ज्ञान प्राप्त गरे भन्ने सविस्तार व्याख्या गर्दै संयोजक भट्टराईले ६ महिनासम्म तपस्या गर्दा सबै साथीले छाडेको , भागदौड मच्चिएको र ज्ञान प्राप्ति भएको बेला बुद्ध एक्लै भएको स्मरण गराए । राजा शुद्धोधनले पनि ९ पटकसम्म दरबार बोलाउन पठाएका थिए, अत्याउने र सुन्दरीहरुबाट मोहित गर्ने प्रयास पनि भएको थियो। उनले भने संयोजक भट्टराईले नयाँ शक्तिमा पनि धेरै नेताहरु राजपाठ छाड्दै त्याग गरेर यो अभियानमा जोडिएको बताए। राजनीति बिग्रिएको छ, फोहोर र भ्रष्टाचारबाट व्याप्त छ, उनले भने, हिजोका क्रान्तिकारीहरु पनि भ्रष्टाचारले रंगिएका छन्। यसर्थ, हामीले रुपान्तरणको लागि नयाँ राजनीति सुरु गरेका हौं । नयाँ शक्ति रातारात बन्छ भन्ने भ्रम आफूले दिन नचाहेको बताउदै संयोजक भट्टराईले पुराना शक्तिहरु आफैंभित्र समस्याग्रस्त भएकोले वैकल्पिक तेस्रो ध्रुवको रुपमा उदाउने निश्चित भएको बताए। शरीरको रोगलाई डाक्टरको आँखाले मात्र देख्छ, पुराना शक्तिहरुको आकार जतिसुकै ठूला भए पनि उनीहरुभित्र रोग र विकृति छ, उनले भने,उहाँहरु उहाँकै रोगले सकिनुहुन्छ, यसकारण उहाँहरुबाट समृद्धि सम्भव छैन । उनले नयाँ शक्तिले आफैभित्रका पनि रोगहरुको उपचार गर्दै लुम्बिनी संकल्प गरेर कार्यक्षेत्रमा फर्कने बताए ।"
संघीयता चुनौती : बैठक छाडेर प्रदेश सांसद सयरमा,"सुर्खेत : प्रदेशसभाका सदस्यले संसद् बैठकसमेत ख्याल नगरी वीरेन्द्रनगरबाट बाहिरिएपछि बुधबार दिउँसो १ बजेका लागि डाकिएको प्रदेश ६ को संसद् बैठक सूचना टाँसेर स्थगित गरिएको छ । प्रदेशको नामकरण र राजधानी तोक्ने महत्वपूर्ण कार्यसूची रहेको प्रदेश ६ को प्रदेशसभाको चौथो बैठक बस्न सकेन । बहुसंख्यक सांसद उपस्थित नभएपछि प्रदेशसभा बैठक शनिबारसम्मका लागि सूचना टाँसेर स्थगन गरिएको प्रदेशसभा सचिवालयले जनाएको छ । प्रदेशसभाका अधिकांश सांसद संघीय राजधानी काठमाडौंतिर लागेका छन् । केही सांसदहरू सुर्खेतबाहिर गएका छन् । सबै सांसद उपस्थित हुन नसक्ने भएपछि बुधबारको बैठक सूचना टाँसेर स्थगित गरिएको हो । प्रदेशसभा सचिवालयका अनुसार बुधबारको बैठकमा प्रदेशको नामकरण गर्ने र राजधानी तोक्ने कार्यसूची थियो । तर, अधिकांश सांसद जिल्लाबाहिर गएको र गहन विषयमा निर्णय गर्नुपर्ने भएकाले बुधबारको बैठक स्थगन गरिएको सचिवालयले जानकारी दिएको छ । सचिवालयका अनुसार अब प्रदेशसभाको बैठक शनिबार दिउँसो १ बजे बस्नेछ । प्रदेशसभा सचिवालयका सचिव राजेश पौडेलले भने, बुधबारको बैठकमा प्रदेशको नामकरण गर्ने र राजधानी तोक्ने कार्यसूची थियो, यो गहन विषय भएकाले सबै सांसदको उपस्थिति अनिवार्य हुन्छ । तर, बुधबार सबै सांसद बैठकमा सहभागी हुने स्थिति देखिएन । हामीले शनिबार सबै माननीयलाई उपस्थित गराउने गरी बैठकको सूचना टाँस गरेका छौं । प्रमुख प्रतिपक्षी दलका नेतासहित अधिकांश सांसद वीरेन्द्रनगरमा छैनन् । प्रतिपक्षी कांग्रेस संसदीय दलका नेता जीवनबहादुर शाहीले आफू उपचारका लागि काठमाडौंमा रहेको जानकारी दिए । उनले भने, ऐतिहासिक विषयमा छलफल हुँदै छ, संख्याभन्दा पनि सबैको सहमतिमा निर्णय गर्दा राम्रो हुन्छ । सबै माननीय सहभागी भएर निर्णय लिँदा दीर्घकालीन हुन्छ, त्यसैका लागि बुधबारको संसद् बैठक शनिबारसम्म सरेको हो । उनले प्रदेशको नाम कर्णाली र राजधानी सुर्खेत नै हुने दाबी गरे । यसमा दलबीच आन्तरिक सहमति र एकमत रहेको भन्दै उनले शनिबार औपचारिक निर्णय हुने बताए । सबै प्रदेशभन्दा पहिला प्रदेशको नाम र राजधानी सर्वसम्मत रूपमा टुंगो लगाएर प्रदेश ६ ले नमुना देखाउने उनको भनाइ छ । यस्तै, माओवादी केन्द्रका सांसद धर्मराज रेग्मीले महत्वपूर्ण निर्णय गर्नुपर्ने र थप तयारी गर्नुपर्ने भएकाले बुधबारको संसद् बैठक स्थगन भएको बताए । उनका अनुसार शनिबारको बैठकमा प्रदेशको नाम र राजधानी तोक्ने एजेन्डामा छलफल हुनेछ । उनले भने, सम्भवतः प्रदेशको नाम कर्णाली र राजधानी सुर्खेतमै सहमति हुन्छ, यसमा सबैको धारणा एउटै रहेको छ । शनिबार बस्ने बैठकले प्रदेशको नाम र राजधानी टुंगो लगाएर केही समयका लागि संसद् स्थगित गर्ने तयारी भइरहेको छ । तत्कालका लागि कुनै बिजनेस नभएकाले केही समयका लागि संसद् बैठक स्थगित गर्ने तयारी भइरहेको सचिवालयले जनाएको छ । यसैबीच, एमालेले प्रदेश नम्बर ६ को संसदीय दलको प्रमुख सचेतक नियुक्त गरेको छ । बुधबार वीरेन्द्रनगरमा बसेको संसदीय दलको बैठकले गुलाबजंग शाहलाई प्रमुख सचेतकमा नियुक्त गरेको हो । एमालेका केन्द्रीय सदस्य र पार्टीका सल्यान जिल्ला इन्चार्ज शाह सल्यान निर्वाचन १ (क) बाट निर्वाचित सांसद हुन् । यसअघि मन्त्रीको चर्चामा रहेका शाहलाई अन्तिम समयमा एमालेले ब्याक गरेको थियो । केन्द्रले प्रकाश ज्वालाको नेतृत्वमा सरकारमा सहभागी हुन निर्देशन दिएपछि शाह मन्त्री हुनबाट वञ्चित भएका थिए ।"
तात्यो प्रदेश सरकार,"पोखरा : प्रदेश सरकारले प्रदेश कानुन बनाउन गृहकार्य थालेको छ। मंगलबार बसेको प्रदेश मन्त्रिपरिषद् बैठकले कानुन निर्माणका लागि आन्तरिक मामिला तथा कानुनमन्त्री हरिबहादुर चुमानको संयोजकत्वमा समिति गठन गरेको छ। मन्त्रिपरिषद्ले कानुन निर्माणसहित अरू समितिसमेत गठन गरेको हो। कानुन निर्माणका लागि बनेको समितिमा आफूसहित मुख्यमन्त्रीको कार्यालयका कानुनसचिव र आन्तरिक मामिला तथा कानुन मन्त्रालयका उपसचिव सदस्य रहेको मन्त्रिपरिषद्का प्रवक्तासमेत रहेका उद्योग, पर्यटन वन तथा वातावरण मन्त्री रामशरण बस्नेतले जानकारी दिए। यो समितिले संविधानले प्रदेशलाई दिएका अधिकार हेरेर कानुनको मस्यौदा तयार गर्नेछ, उनले भने, आर्थिक ऐन बनाउने, पेस्की खर्च ऐन बनाउनेसहितका काम समितिले गर्नेछ। प्रदेश पूर्वाधार विकास समिति, प्रादेशिक विकास एवं सुशासन प्रवद्र्धन समिति, आर्थिक योजना तथा तथ्यांक बैंक समिति गठन गरेको मन्त्री बस्नेतले जानकारी दिए। पूर्वाधार समितिको संयोजक आर्थिक मामिला तथा योजना मन्त्रालयका सचिव छन्। अरू सबै मन्त्रालयका सचिवलाई सदस्य तोकिएको छ। प्रादेशिक संरचना कहाँ बनाउने कस्तो बनाउने, पदाधिकारीको निवास बनाउने, सुविधा र सर्त तयार गर्ने, प्रदेशको गौरवका आयोजना तयार गर्ने काम त्यो समितिले गर्नेछ, उनले भने, फागुन मसान्तसम्म खाका बनाएर वैशाखसम्म पूर्णता दिने भनेका छौं। प्रदेशको अधिकार सूचीअन्तर्गत विकास कार्यक्रम तथा योजना छन् भन्ने पत्ता लगाउन आर्थिक मालिमा तथा योजना सचिवको संयोजकत्वमा विकास कार्यक्रम तथा योजना बैंक समिति गठन भएको छ। कति योजना प्रदेश क्षेत्राधिकारका भइरहेका छन् भन्ने लेखाजोखा यो समितिले गर्छ, मन्त्री बस्नेतले भने, फागुन मसान्तसम्म यो समितिले काम सक्नेछ। मुख्यमन्त्री पृथ्वीसुब्बा गुरुङकै संयोजकत्वमा प्रादेशिक विकास एवं सुशासन प्रवद्र्धन समिति गठन भएको छ। समितिको सदस्यमा उद्योगमन्त्री रामशरण बस्नेत र कृषिमन्त्री लेखबहादुर थापा छन्। प्रमुख सचिव लक्षमण अर्याल सदस्य सचिव तोकिएका छन्। ५ वर्षे विकासको आवधिक योजना बनाउने, प्रादेशिक सरकारको संगठनको संरचना बनाउने, विकास आयोजना कार्यान्वयनको समन्वय र सहजीकरण गर्ने, प्रदेशस्तरीय गौरवका आयोजनाको पहिचान र अनुगमन गर्ने, सेवाको निगरानी गर्नेलगायत म्यान्डेट यो समितिसँग छ। कर्मचारी व्यवस्थापनको जिम्मेवारी यही समितिलाई छ। मन्त्री बस्नेतले आफ्नो संयोजकत्वमा प्रदेश मन्त्रिपरिषद सदस्यहरूको आचारसंहिता निर्माण समिति गठन भएको जानकारी दिए।"
सहिद परिवारलाई खोइ ५० लाख?,"जनकपुरधाम : पछिल्लो पटक मधेसमा भएको ९ महिने आन्दोलन र नाकाबन्दी ताका तत्कालिन मधेसी मोर्चाको एउटा निर्णयले देश तात्यो। निर्णय हो आन्दोलनमा सहिद भए पीडित परिवारलाई मधेसमा बन्ने प्रादेशिक सरकारले ५० लाख रुपैया सहयोग गर्छ। यो निर्णयपछि अनेकौं खालका टिकाटिप्पणी भयो। मधेसी नेताहरु आलोचित पनि भए। व्यापक आलोचना हुन लागेका बेला मोर्चाका शिर्ष नेताहरुले होस हवासमै निर्णय गरेको पनि प्रष्टिकरण दिएका थिए। मधेसी मोर्चाले ०७२ भदौं २ मा जारी गरेको प्रेस विज्ञप्तीको निर्णय नम्बर ४ मा भनिएको थियो आन्दोलनमा ज्यान गुमाउने शहिद परिवारहरुलाई आन्दोलनबाट बन्ने प्रादेशिक सरकारले ५० लाखका दरले आर्थिक सहयोग गर्नुका साथै निःशुल्क शिक्षा र रोजगारी दिनेछ। उक्त विज्ञप्तीमा संघीय समाजवादी फोरम नेपालका अध्यक्ष उपेन्द्र यादब, तमलोपा अध्यक्ष महन्थ ठाकुर, सद्भावना पार्टी अध्यक्ष राजेन्द्र महतो र तमसपा नेपाल अध्यक्ष रामनरेश रायको हस्ताक्षर छ। अहिले प्रदेश २ मा मधेसी दल राजपा र संघीय समाजवादी फोरमले स्पष्ट बहुमत ल्याएर सरकार पनि निर्माण गरिसकेको छ। फोरमका उपाध्यक्ष मो लालबाबु राउत मुख्यमन्त्रीमा नियुक्त भएर कार्यभार सम्हालेर पहिलो मन्त्रिपरिषदको बैठक समेत गरिसक्यो। बैठकबाट सहित परिवारका एक सदस्यलाई जागिर दिने र आन्दोलनमा घाईते र अपाङ भएकाहरुको तथ्यांक संकलन गर्ने लगायतका निर्णय भएको छ। तर आन्दोलनका बेला मोर्चाले सहिद परिवारलाई ५० लाख दिने वाचा मुख्यमन्त्रीले विर्सिएका छन्। मुख्यमन्त्री राउतले सहिद परिवारलाई ५० लाख दिन नसक्ने बताउँछन्। उनले मधेसी सहिदकै बदोलत आज मधेस सरकार निर्माण भएको स्वीकार्छन। तर भन्छन्, सहिद परिवारलाई ५० लाख दिने निर्णय गरेका छैनौं। त्यति आर्थिक सहयोग गर्ने हैसियत पनि छैन्। प्रदेशको आर्थिक हैसियत भएपछि संघीयताका लागि बलिदानी दिएका सहिद परिवारलाई मात्र केहि आर्थिक सहयोग गर्न सकिने उनको भनाई छ। तर राष्ट्रिय जनता पार्टी (राजपा)का सहमहामन्त्री तथा प्रदेशसभा साँसद सुरेश मण्डलले तत्कालिन मधेसी मोर्चाले सहिद परिवारलाई ५० लाख रुपैया दिने गरेको वाचा वर्तमान प्रदेश सरकारले पुरा गर्नुपर्ने बताउँछन्। उनले भने, प्रदेशको आर्थिक अवस्था कमजोर छ भने किस्ताबन्दी गरेर पनि दिन सकिन्छ। सहिद परिवारसँग गरेको वाचा पुरा नगरे अगामी दिनमा राजनीति गर्न गाहे हुन्छ उनले थपे। सिरहा गोलबजार क्याम्पसका सहप्राध्यापक प्रदिप साहले प्रदेश २ मा मधेसी दलले सरकारको नेतृत्व गरेपनि विगतमा सहिद परिवारसँग गरेको वाचा पुरा गर्ने निर्णय नगर्नु विडम्वना भएको टिप्पणी गरे। उनले भनेमधेसी यूवाले सहादत नदिएको भए आज यो प्रदेशमा मधेसवादी दलले सरकारको नेतृत्वमा पुग्ने थिएन। तर सरकारमा जाने वित्तिकै विगतमा गरेको घोषणाबाट पछि हट्नु राजनीति बेइमानी हो। सहिद परिवारलाई जागिर मात्र दिने भनेको बच्चालाई चकलेट दिएर फकाउने प्रयास हो उनले थपे। योगदान विर्सिए, मधेसी जनताले हिसाव लिन्छन् ०७४ माघ ५ मा ११ औँ बलिदानी दिवसको अवसरमा लहानमा आयोजित कार्यक्रमका प्रमुख अतिथि तथा राजपा अध्यक्ष मण्डलका सदस्य राजकिशोर यादबले मधेसका पहिलो सहिद रमेश महतोका दुई भाई मध्ये आमावुवाको सिफारिसमा एक जनालाई एक हप्ताभित्र नेपालको प्रसिद्ध आइटी कम्पनीमा जागिरमा लगाइदिने घोषणा गरेका थिए। तर उनको प्रतिवद्धता फेल भएको छ। घोषणा गरेको एक महिना वितिसक्दा पनि सहिद रमेशका दाइ वा भाइले जागिर पाएका छैन्। सहिद रमेशकी आमा ५६ वर्षिया रानोदेवी महतोले सधैँ नेताहरुको आश्वासन मात्रै पाएको गुनासो गर्छिन्। सिरहाको नवराजपुर गाउँपालिका ३ मझौरा घर भएकी उनले भनिन् छोरा गुमाएको दुःख मलाई छ, नेताहरुले सहिदको नाम विद्यालय, संघसंस्था खोले तर, सहिद परिवारलाई कसैले हेरेन। सहिद रमेश महतोका नाममा स्थापना भएको विद्यालयमा काम पाएका उनका दाई बालकृष्ण महतो पनि दुई वर्ष अगाडि नै विद्यालय छाडिसकेका छन्। विद्यालयले तलब दिन नमानेपछि विद्यालय छाडेको बालकृष्ण बताउँछन्। नेताहरुले जागिर दिन्छु भनेर भन्छ तर, शैक्षिक योग्यता नपुगेको भन्दै फर्काउने गरेको छ, उनको गुनासो छ। रमेशकी आमा रानोदेवीले आन्दोलनका बेला ५० लाख रुपैया सहिद परिवारलाई दिने निर्णय गरे तर मधेसमा सरकार बनाउँदा पनि निर्णय कार्यान्वयण गर्नबाट पछि हटेकोमा दुःख व्यक्त गरिन्। उनले मधेसी मोर्चाले विगतमा गरेको निर्णय अहिले प्रदेश २ मा बनेको राजपा र फोरम नेतृत्वको सरकारले पुरा गर्नुपर्ने बताइन्। उनले भनिन्, हामी सहिद परिवारको योगदान विर्सियो भने त्यसको हिसाव अगामी दिनमा मधेसी जनताले पक्के लिन्छन्।"
कस्तो बन्ला एकीकृत पार्टीको संगठन ?,"काठमाडौं : पार्टी एकतामा सहमत भएका एमालेमाओवादी केन्द्रको एकीकृत पार्टीको संगठनात्मक संरचना कस्तो बन्ला ? दुवै पार्टीका केन्द्रीय समितिलाई कसरी एउटै समितिमा परिणत गर्लान् ? पार्टी एकताको सहमतिपछि अहिले दुवै पार्टीभित्र नेताकार्यकर्तामा जिज्ञासा छ। दुई अध्यक्षात्मक प्रणालीमार्फत संयुक्त रूपमा प्रधानमन्त्री केपी ओली र पुष्पकमल दाहालले एकीकृत पार्टीको नेतृत्व गर्ने समझदारी बनाएका एमालेमाओवादी केन्द्रले पार्टीको अन्य संगठनात्मक ढाँचा सहितको अन्तरिम विधान बनाउन सोमबार नै कार्यदल गठन गरेका छन्। कार्यदलले दुवै पार्टीका संगठनात्मक संरचना विघटन गरी महाधिवेशनसम्मका लागि अन्तरिम संगठनात्मक प्रणालीमा पार्टी सञ्चालनको खाका बनाउने छ। कार्यदलमा ईश्वर पोखरेल, विष्णु पौडेल, गोकर्ण विष्ट, वेदुराम भुषाल, रघुविर महासेठ, रामबहादुर थापा, गिरिराजमणि पोखरेल, वर्षमान पुन, मातृका यादव र जर्नादन शर्मा छन्। यो कार्यदलले बुधबार काम थाल्ने तयारी गरेको कार्यदलका महासेठले बताए। हामीलाई दुवै पार्टीको संगठनात्मक सेटिङ कसरी मिलाएर अन्तरिम कालको पार्टी संरचना बनाउने म्यान्डेट दिइएको छ, उनले भने, हामी अब बुधबार नै काम थाल्ने प्रयासमा छौं। कार्यदलको मुख्य चुनौति भनेकै एकीकृत पार्टीको माथिल्लो निकाय केन्द्रीय समिति कस्तो बनाउने र सदस्य संख्या निर्धारण हो। सामान्यतया दुई अध्यक्षबीच दुई अंकबाट नबढ्ने गरी सानो आकारको केन्द्रीय समिति बनाउने छलफल भए पनि निष्कर्ष पुगेको छैन। एकता संयोजन समितिमा दुई अंकको केन्द्रीय समिति बनाउने वा एमालेको अहिलेको केन्द्रीय समिति यथावत राखी त्यो संख्याको ४० प्रतिशत माओवादीका केन्द्र्रीय नेता समेटेर बनाउने छलफल भएको थियो। अन्तरिम संगठनात्मक प्रणालीमा पार्टी सञ्चालनको खाका बनाउने छ। कार्यदलमा ईश्वर पोखरेल, विष्णु पौडेल, गोकर्ण विष्ट, वेदुराम भुषाल, रघुविर महासेठ, रामबहादुर थापा, गिरिराजमणि पोखरेल, वर्षमान पुन, मातृका यादव र जर्नादन शर्मा छन्। अब यी दुई विषयसहित अन्य उपयुक्त विधिको खोजी कार्यदलले गर्नेछ। दुई पार्टीबीच एकता भेला वा अधिवेशनसम्म दुवैतिरका पदाधिकारीमात्र रहने गरी सानो आकारको चुस्त संरचना बनाउने र भेलापछि अन्य संरचना निर्माण गरेर जाने विषयमा पनि दुई पार्टीमा छलफल भएको छ। यी हुन् छलफलमा रहेका विकल्प एमालेका तर्फका पदाधिकारी र माओवादी केन्द्रका पूर्वपदाधिकारी नेताहरू रहेको चुस्त र सानो आकारको कमिटिलाई नै अहिले पार्टीको माथिल्लो निकायको संरचना बनाउने कि भन्ने दुई पार्टीबीच छलफल चलेको छ। त्यसो हुँदा एमालेका तर्फबाट अध्यक्ष ओली, वरिष्ठ नेता झलनाथ खनाल, माधव नेपाल सहितका पदाधिकारी र माओवादीका तर्फबाट अध्यक्ष दाहाल, नारायणकाजी श्रेष्ठ, रामबहादुर थापा, कृष्णबहादुर महरा, देव गुरुङ, गिरिराजमणि पोखरेल, वर्षमान पुन, टोपबहादुर रायमाझी र हरिबोल गजुरेलसम्म पर्नेछन्। २) दुई अंकबाट नबढ्ने गरी ९९ सदस्यीय केन्द्र्रीय समिति, ३३ सदस्यीय पोलिटब्युरो र ११ सदस्यसम्मको स्थायी समिति बनाएर जाने विषय पनि विकल्पका रूपमा छलफलमा छ। यसो गर्दा कुनकुन नेता समेटेर त्यस्तो कमिटि बनाउने दुवै पार्टी नेतृत्वलाई सकस छ। ३) एमालेका अहिलेको केन्द्रीय समिति २०६ सदस्यीय छ। उक्त समिति यथावत राखेर त्यसमा माओवादीका ४० प्रतिशत नेता समेटेर केन्द्रीय समिति बनाउने तेस्रो विकल्प पनि छलफलमा रहेको नेताहरूको भनाइ छ। त्यसो गर्दा माओवादीले भने आफ्ना तर्फबाट १५१ जना नेतालाई केन्द्रीय समितिमा लैजानुपर्ने प्रस्ताव गरिरहेको छ।"
