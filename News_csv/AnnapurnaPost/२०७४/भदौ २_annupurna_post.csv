शीर्षक,विवरण
गुमेको मौका,"६२ वर्षअघि स्थापित नेपालचीन दौत्य सम्बन्ध सहयोग, सहकार्य र सदासयतामा एकनास अगाडि बढेको देखिन्छ । यो सम्बन्धलाई बेलाबेलाका द्विपक्षीय उच्चस्तरीय भ्रमणबाट थप उचाइमा पुर्याउने काम हुँदै आएको छ । यसै साता चिनियाँ उपप्रधानमन्त्री वाङ याङले नेपालको तीनदिने औपचारिक भ्रमण गरे । विश्वको दोस्रो ठूलो अर्थतन्त्र, सबैभन्दा ठूलो सैनिक शक्ति र विश्व राजनीतिमा एसियाली महाशक्तिका रूपमा भूमिका बनाउन आतुर चीन सानो भूपरिवेष्ठित छिमेकी नेपालसँग सघन मित्रतासँगै रणनीतिक साझेदारीसमेत विकास गर्न खोजिरहेको छ । आर्थिक, राजनीतिक र सामरिक कोणबाट प्रतिस्पर्धामा आउन खोजेको छिमेकी भारतसँग उसका आफ्नैखाले सरोकार छन् । नेपालले यी दुई ठूला, बलिया र होडबाजीमा दौडिरहेका छिमेकीहरूबीच रहेर स्वतः ठूलो महत्व पाएको छ । यसमा चीनको तिब्बतसँग र भारतको उत्तरपूर्वी सिमानासँगको सरोकार प्रमुखताका साथ जोडिन्छन् । यस अर्थमा चीन र नेपालबीचका उच्चस्तरीय कूटनीतिक संलग्नता द्विपक्षीय मामिलामा सीमित हुन सक्दैन । यो बृहत्तर क्षेत्रीय चासो र असरको विषय बन्छ । यस्तोमा नेपालले केकसरी आफ्नो हितको उठान गर्न सक्यो भन्ने प्रश्न महत्वपूर्ण रूपमा उठ्ने गर्छ । उपप्रधानमन्त्री वाङले राष्ट्रपति, प्रधानमन्त्री र प्रमुख दलका शीर्षनेतासँग भेटवार्ता गरी द्विपक्षीय सम्बन्ध र सहकार्य अझै विकसित गर्न चाहेको सुनाए । उनले विगतमा भएका पारवहन, यातायातलगायत ऐतिहासिक सम्झौता र सहमति कार्यान्वयनमा जोड दिए । 'बेल्ट एन्ड रोड' अवधारणाको फ्रेमवर्कभित्र रही नेपालसँग सीमापार रेल, सडक, पूर्वाधार विकास, पर्यटन, शिक्षा, स्वास्थ्य र जनस्तरको सम्बन्ध अघि बढाउन चिनियाँ राष्ट्रपति इच्छुक रहेको सन्देशसमेत उनले शीर्षनेताहरूलाई दिए । वाङले चिनियाँ राष्ट्रपति सी जिनपिङ नेपाल आउन इच्छुक रहेको बताउनु महत्वपूर्ण छ । अघिल्लो वर्ष नेपाल भ्रमण रद्द गरेका सीले यसपटक आउन सक्ने संकेत पठाएका हुन् । अब उनलाई कसरी नेपाल ल्याउने भन्ने विषय नेपाली नेतृत्वको तयारी र क्षमतामा निर्भर रहनेछ । त्यसमा सफलता पाउनु नेपालको आफ्नै हितको लागि निकै महत्वपूर्ण हो । साथमा त्यसले अन्तर्राष्ट्रिय सम्बन्ध सन्तुलनको खाँचोलाई समेत प्रभावकारी ढंगमा सम्बोधन गर्नेछ। अन्तर्राष्ट्रिय सम्बन्धलाई गतिशील र दूरगामी किसिमले राष्ट्रहितमा प्रयोग गर्ने आन्तरिक सामथ्र्य निर्माणप्रति नेपालको राजनीतिक नेतृत्व सचेत र प्रतिबद्ध भएको पाइँदैन । पर्याप्त गृहकार्य र छलफलविना अन्तर्राष्ट्रिय सम्झौता, सहमति गर्ने र तिनको कार्यान्वयनमा निष्पट्ट भएर बस्ने बेमेल प्रवृत्ति निराशाजनक छ । यसमा राजनीतिक, प्रशासनिक र कूटनीतिक तहका कमजोरी जिम्मेवार छन् । 'बाह्य दबाब' लाई समेत जोडेर हेर्ने गरिन्छ । चीनसँगका सम्झौता कार्यन्वयनमा यही रोग दोहोरिएको कटमिरो अनुभूति वाङको भ्रमणका क्रममा समेत भयो । नेपालले गत मे महिनामा 'बेल्ट एन्ड रोड' अवधारणामा साझेदार बन्न समझदारीपत्रमा हस्ताक्षर गर्यो । यससम्बन्धी पहिलो अन्तर्राष्ट्रिय सम्मेलनमा नेपालले उपप्रधानमन्त्री स्तरमा सहभागिता पनि जनायो । तर उक्त अवधारणाको प्रभावकारी कार्यान्वयनको लागि के गर्ने भन्नेबारे सरकार अन्योलमै छ । नेपाली राजनीतिक नेतृत्व र प्रशासनतन्त्रमा साँच्चैको इच्छाशक्ति भए वाङ भ्रमणको मौका पारेर रेल, सडक सन्जाल विस्तारलगायतका मुख्य एजेन्डामा ठोस सहमति सम्भव हुन सक्थ्यो । नेपालचीन पारवहन यातायात सम्झौताको 'प्रोटोकल' मा हस्ताक्षर गर्न सकिएको भए त्यसले मुलुकलाई दूरगामी फाइदा पुग्ने थियो । नेपालले भ्रमणको केही दिनअघि मात्र प्रोटोकलको मस्यौदामा चिनियाँ पक्षलाई जवाफ दिएको हो । यो हाम्रो कमजोरी हो । लाभका अवसर गुमाएकोबारे चर्चा गर्दागर्दै नेपालले डोक्लाम मुद्दामा तटस्थताको नीति अंगीकार गर्नु र त्यसको प्रत्यक्ष अनुभूति चिनियाँ उच्च तहले गर्नु महत्वपूर्ण छ । आफ्नो हित र स्वाभिमानको जगेर्ना गर्ने क्रममा एउटा सार्वभौम मुलुक सन्तुलित विदेश नीतिको सिद्धान्तमा अडिग हुनैपर्छ ।"
भारत नेपालीसँग काँधमा काँध मिलाउन तयार: मोदी,"काठमाडौं : प्रधानमन्त्री शेरबहादुर देउवा र भारतीय प्रधानमन्त्री नरेन्द्र मोदीले शुक्रबार अपरान्ह टेलिफोन वार्ता गरेका छन्। मोदीले टेलिफोन वार्तामा तराई बाढीले पुर्याएको धनजनको क्षतिप्रति दुःख व्यक्त गरेका छन् । मोदीले वार्ताकै क्रममा भारत सरकारको तर्फबाट २५ करोड रुपैयाँ बराबरको सहयोग गर्ने प्रतिबद्धता समेत जनाएका छन्। नेपाली जनतासँग भारत सरकार काँधमा काध मिलाउन तयार रहेको मोदीको भनाइ रहेको प्रधानमन्त्री देउवाले बताएका छन्।    ,                    ()  ,  भारतीय प्रधानमन्त्री मोदीले बाढीका कारण ज्यान गुमाएका नेपालीप्रति श्रद्धाञ्जली व्यक्त गर्दै उनीहरूको परिवारप्रति समवेदना व्यक्त गरे। भारतीय प्रधानमन्त्रीले बाढीका कारण भएको जनधनको क्षतिप्रति गहिरो दुःख व्यक्त गर्दै उद्दार र राहत कार्यमा सक्दो सहयोग गर्ने वचन दिनुभयो, प्रधानमन्त्री देउवाले टेलिफोन वार्तापछि भने।                     ()  ,  भारतीय प्रधानमन्त्री मोदीले प्रधानमन्त्री देउवासँग राहत र उद्धार कार्यमा भारत सरकारले सक्दो सहयोग गर्ने प्रतिवद्धता पनि व्यक्त गरेका छन्।"
देवेन्द्र पौडेलसहित नयाँ शक्तिका १५ नेता पार्टीबाट निष्कासित,काठमाडौं : नयाँ शक्ति पार्टी नेपालका संघीय परिषद् सदस्य देवेन्द्र पौडेलसहित १५ नेतालाई पार्टीले साधारण सदस्य समेत नरहने गरी पार्टीले कारबाही गरेको छ । पार्टी संयोजक बाबुराम भट्टराईले १५ जना नेताले पार्टीको नीति र विचार विपरित कार्य गर्दै आएको भन्दै पार्टीको सबै जिम्मेवारी र साधारण सदस्य समेत नरहने गरी निष्कासन गरेको विज्ञप्ति मार्फत् जानकारी गराएका छन् ।
शान्तिको लागि युवाले बन्दुक उठाउन नपरोस्: ढुंगेल,"काठमाडौं: राष्ट्रिय युवा परिषद्का कार्यकारी उपाध्यक्ष माधव ढुंगेलले शान्ति र समृद्धिको लागि युवाहरुले पटकपटक बन्दुक उठाउन पर्ने अवस्थाको अन्त्य हुनुपर्ने बताएका छन्। अन्तर्राष्ट्रिय युवा दिवसको अवसरमा शुक्रबार राजधानीमा भएको युवा शान्ति सम्मेलन उद्घाटन गर्दै कार्यकारी उपाध्यक्ष ढुंगेलले युवाहरुले खोजिरहेको शान्ति र समृद्धि अहिलेसम्म प्राप्त नभएको बताएका हुन्। विश्वमै सबैभन्दा बढी संख्यामा रहेका युवाहरुलाई उपेक्षा गरेर विश्वमा शान्ति र समृद्धि प्राप्त नहुने उनको भनाइ थियो।'हामीले खोजेको शान्ति र समृद्धि प्राप्त भएको छैन।त्यसको लागि नै हतियार उठाइन्छ, मसालको राँको बालिन्छ', उनले भने, 'त्यसैले युवाहरुले शान्ति र समृद्धिको लागि पटकपटक बन्दुक उठाउन पर्ने अवस्थाको अन्त्य हुनुपर्छ।' कार्यकारी उपाध्यक्ष ढुंगेलले युवाहरुको लागि पर्याप्त रोजगारी सिर्जना नगरिएसम्म शान्तिको लागि आन्दोलन, संघर्ष र युद्धसम्म भइरहने स्पष्ट पारे।उनले ४० प्रतिशतको संख्यामा रहेका नेपाली युवाहरुलाई उपेक्षा गरिए देशमा दिगो विकास र समृद्धि प्राप्त नहुने पनि बताए। युवाको क्षेत्रमा कार्यरत २३ वटा युवासम्बन्धी संघसंस्थाहरुसँगको सहकार्यमा भएको उक्त सम्मेलनमा युवा तथा खेलकुद मन्त्रालयका उपसचिव ज्ञानराम सुवेदीले युवाहरुको लागि लगानीको क्षेत्रको पहिचानमा मन्त्रालयले कार्य गरिरहेको जानकारी दिए। अनौपचारिक क्षेत्र सेवा केन्द्र (इन्सेक) का अध्यक्ष सुवोधराज प्याकुरेलले अहिलेका युवासामु अवसरको खुला आकाश नै भएकाले समाज र देशमा दिगो शान्ति र समृद्धिको लागि युवाहरु लाग्नु जरुरी रहेको बताए। करिब एकसय युवायुवतीको सहभागिता रहेको सम्मेलनमा ग्लोबल पिसका डाचूडामणि भट्टराई, महिला अधिकारकर्मी रीता साह, सामाजिक अभियन्ताद्वय श्रीकृष्ण सिम्खडा र सुवर्ण बस्नेतले शान्ति र समृद्धिको लागि युवाहरुको भूमिका, जिम्मेवारी र दायित्वबारे प्रस्तुतीकरण गरेका थिए। युवामार्फत व्यक्ति, घरपरिवार, समाज हुँदै देश र परदेशसम्म दिगो शान्ति स्थापना गर्न टेवा पुर्याउने उद्देश्यले युवा शान्ति सम्मेलन गरिएको आयोजक राष्ट्रिय युवा महासंघ नेपालका केन्द्रीय अध्यक्ष राजुसिं बजिकोले जानकारी दिए।उनले युवाहरुलाई हत्याहिंसा, द्वन्द्वबाट टाढा राख्दै शान्ति र समृद्धिमा लाग्न अभिप्रेरित गर्ने उद्देश्यले सम्मेलन गरिएको बताए।"
बाढीग्रस्त जिल्लाको स्थलगत निरीक्षणमा मन्त्री बलायर,"काठमाडौंः बाढी प्रभावित विभिन्न जिल्लाको स्थलगत निरीक्षणका क्रममा भौतिक पूर्वाधार तथा यातायात मन्त्री वीरबहादुर बलायर यति बेला पूर्वी तराई पुगेका छन्। बिहिबार हेटौडाबाट निरीक्षण सुरु गरेका मन्त्री बलायरले शुक्रबार बारा, रौतहट, सर्लाही र महोत्तरीका बाढी प्रभावित बिभिन्न क्षेत्रको स्थलगत अनुगमन गरेका छन्। उनले बाढीले क्षति पुर्याएका पूर्वपश्चिम राजमार्ग, पुल, हुलाकी राजमार्गका साथै भित्री गाउँ जोड्ने सडकको पनि निरीक्षण गरेको मन्त्रीका स्वकीय सचिव केशव बलायरले बताए। बाढीले सडक क्षेत्रमा ठूलो क्षति पुर्याएको भन्दै मन्त्री बलायरले यथासक्य चाँडो सडक सञ्जाललाई पुरानै स्थितिमा पुर्याउन मातहतका अधिकारीलाई निर्देशन दिएका छन्। उनले राजमार्ग लगायत सडक क्षतविक्षत हुँदा सहज यातायातमा समस्या भएको बताए। महोत्तरीमा रातु पुलको एक छेउ बाढीले बगाउँदा सवारी आवत जावतमा समस्या भएको छ। यसै गरी सर्लाहीमा पनि बाढीले सडक र पुलमा क्षति पुर्याउदा सवारी आवत जावतमा समस्या उत्पन्न भएको छ। यस्तै मन्त्री बलायरले बाढी प्रभावित गाउँको निरीक्षण गर्दै पीडितहरुको स्थिति र राहत वितरणबारे पनि जानकारी लिएको प्रेस सहयोगी रमेश जोशीले बताए।"
'संविधान संशोधनमा एमालेको पनि सहमति',जनकपुरधाम: उपप्रधान तथा परराष्ट्रमन्त्री कृष्णबहादुर महराले संविधान संशोधनमा नेकपा एमालेले पनि सहयोग गर्ने बताएका छन्। देशको राजनीतिक निकासको लागि संविधान संशोधन अनिवार्य रहेकोले वर्तमान राजनीतिक अवस्थालाई समाधान गर्न एमालेले सहयोग गर्ने महराले बताए। धनुषाको बरमझियामा शहीद रामवृक्ष यादवको स्मृतिसभामा सहभागि हुन शुक्रबार जनकपुर आईपुगेका उपप्रधानमन्त्री महराले जनकपुर विमानस्थलमा सञ्चारकर्मीहरुसंग व्यवस्थापिका संसदमा टेबुल गरिएको संविधान संशोधन विधेयक पारित हुने दावी गरे। संसदमा भदौ पाँच गते भोटिंङ्ग हुने संशोधन विधेयक दुई तिहाई बहुमतबाट पारित गराउनका लागि सरकार निरन्तर प्रयासरत रहेको उनको भनाई थियो। असोज २ गतेको लागि घोषणा गरिएको स्थानीय तहको निर्वाचनमा राजपा पनि सहभागि हुने महराको भनाई थियो।
बाढीपीडितलाई दैनिक ७० रुपैयाँ,"काठमाडौं : सरकारले बाढी पहिरो पीडितलाई एक महिनाका लागि प्रतिदिन जनही ७० रुपैयाँका दरले सहयोग उपलब्ध गराउने भएको छ। गृहमन्त्री जनार्दन शर्माले शनिबारदेखि सहयोग रकम वितरण हुने जानकारी दिए। संकटमा रहेका पीडितको यकिन गरी रकम हस्तान्तरण गरिनेछ। यसबाट पीडितले आफूखुसी खाद्यान्न खरिद गरी खान सक्छन्, गृह मन्त्रालयमा शुक्रबार आयोजित पत्रकार सम्मेलनमा मन्त्री शर्माले भने। बाढी प्रभावित क्षेत्रमा पानीको सतह घट्दै गएकाले पसल खुल्न थालेको उल्लेख गर्दै शर्माले भने, पसल नखुलेका भए खाद्य संस्थानले जिल्ला जिल्लामा बिक्रीवितरण गर्नेछ। पहिले पनि बाढीपहिरो पीडितलाई ५० रुपैयाँ दिइएको रहेछ। अहिले बढाएर ७० बनाएका छौं। व्यक्तिलाई यो खर्चले नधाने पनि परिवारजन सबैको जम्मा गर्दा पुग्छ, उनले भने। बाढीपीडित उद्धार, राहत र पुनःस्थापनाका निम्ति प्रधानमन्त्री दैवीप्रकोप उद्धार कोषबाट एक अर्ब रुपैयाँ निकासा भएको शर्माले जानकारी दिए। गृहमन्त्रीले राहत वितरणमा एकद्वार प्रणाली लागू गरिएको विषयमा अनावश्यक टिप्पणी भएकोमा असन्तोष व्यक्त गरे। सहयोग गर्न कसैलाई रोकिएको होइन, कहाँबाट दिएको, कसरी दिएको भन्ने रेकर्ड राख्न सरकारलाई जानकारी दिन मात्रै भनिएको हो। सिडिओलाई जानकारी दिएर जसले पनि बाँड्न सक्छ, उनले भने, सरकारी रेकर्डमा आए राहत दोहोरिँदैन र व्यवस्थित पनि हुन्छ। उनले अब बाँध एवं तटबन्ध बनाउँदा दीर्घकालीन सोच राख्नुपर्ने बताए। बनाएका तटबन्ध एक साल पनि टिकेका छैनन्, अबौँ खर्च भएका छन्। योजना अभावका कारण खर्च दुरुपयोग पनि भएका छन्। हल्का बाढी आएलगत्तै बगाएर लैजान्छ, उनले थपे। शर्माले कोसी, गण्डकी र कर्णाली नदीलाई बाहिर पस्न नदिन ठूला जलाशययुक्त योजना बनाउनुपर्ने बताए। विपत्तिपश्चात् महामारी फैलिइसक्दा मात्रै स्वास्थ्य टोली जाने प्रवृत्ति रोक्दै पूर्व सक्रियतासाथ टोली फिल्डमा जानुपर्ने उनले उल्लेख गरे। बाढी पहिरोबाट ३० जिल्ला प्रभावित भएकामा हालसम्म १ सय ३५ जनाको मृत्यु भएको छ। ३५ जना बेपत्ता र एक सय ४१ जना घाइते भएका छन्। बाढीले ७९ हजार १ सय घर पूर्ण क्षति भएको र एक लाख ४ हजार चार सय २५ घर आंशिक क्षति भएको गृहले जनाएको छ।"
उग्र राष्ट्रवादले मुलुकको हित गर्दैन: प्रचण्ड,"काठमाडौँ: नेकपा माओवादी केन्द्रका अध्यक्ष पुष्पकमल दाहाल 'प्रचण्ड' ले उग्र राष्ट्रवादले कोही कसैको पनि हित नगर्ने भएकाले त्यस्तो प्रवृत्तिको प्रतिवाद गर्नुपर्ने बताएका छन्। पार्टी सम्बद्ध सहायक संगठन वाइसिएल नेपालको दोस्रो राष्ट्रिय महाधिवेशनको यहाँ आज उद्घाटन गर्दै उनले अन्धराष्ट्रवादले निरंकुशतालाई प्रश्रय दिने भएकाले युवाले त्यसको प्रतिवाद गर्नु आवश्यक रहेको बताए। अध्यक्ष दाहालले मुलुकमा दुई किसिमका तत्व हावी भएकाले त्यस्तो अतिवादी प्रवृत्ति नरोके मुलुक फासीवादतर्फ जाने भन्दै त्यसका लागि सबै सतर्क रहनुपर्ने विचार व्यक्त गरे। अध्यक्ष दाहालले भने, 'मधेसी अतिवादी राष्ट्रवाद र पहाडीया अतिवादी राष्ट्रवादलाई परास्त गर्नुपर्ने आवश्यकता छ। यी दुवै तत्वले मुलुकको हित गर्न सक्दैन।' उनले भने, 'अरुलाई अपमान गर्ने नभई सबैको सम्मानसहितको राष्ट्रवादले मात्रै मुलुक र जनताको हित गर्छ । तथाकथित अतिवादी राष्ट्रवादले जनतालाई विभाजन गरेर अन्त्यमा फासीवादमा लैजान्छ। नेपाली जनता कुनै पनि प्रकारको निरंकुशताका पक्षमा छैनन्। अन्त्यमा फासीवादमा लैजान्छ। नेपाली जनता कुनै पनि प्रकारको निरंकुशताको पक्षमा छैनन्।' माओवादी कमजोर भए अहिलेको परिवर्तन नै उल्टन सक्ने आशंका व्यक्त गर्दै उहाँले वाइसिएल थप सशक्त र प्रभावकारी बन्नुपर्ने सुझाव दिए। उनले वाइसियल पुर्नगठित जनमुक्ति सेना भएकाले जनताको पक्षमा काम गर्न र जनतालाई एकीकृत गरेर माओवादी आन्दोलन पुनःगतिमा लैजानुपर्नेमा जोड दिए। उनले संविधान कार्यान्वयनका लागि आफ्नो नेतृत्वको सरकारले जग हालेको उल्लेख गर्दै संघ र प्रदेशको निर्वाचनपछि सो कार्यले पूर्णता पाउने बताए। माओवादी आन्दोलनको त्याग र तपस्याबाट प्राप्त भएको राजनीतिक उपलब्धिलाई कुनै पनि शक्तिले उल्ट्याउन नसक्ने भन्दै उनले सहज व्यवस्थापन भने जरुरी रहेको स्पष्ट पारे। कार्यक्रमलाई सम्बोधन गर्दै वाइसिएलका संस्थापक अध्यक्ष टोपबहादुर रायमाझीले युवालाई संगठिन र केन्द्रित गर्ने महाअभियानमा लाग्न सम्पूर्ण युवालाई आग्रह गरे। स्थानीय तहको निर्वाचनले माओवादी केन्द्र नै माओवादी आन्दोलनको मूल धार हो भन्ने स्पष्ट भएकाले ढिला नगरीकन एकतामा आउन मोहन वैद्य, नेत्रविक्रम चन्द र डा बाबुराम भट्टराईलाई उनले आग्रह गरे। शुक्रबार सुरु भएको वाइसिएलको दोस्रो महाधिवेशनले नयाँ नेतृत्व चयन गर्नेछ। वाइसिएलका नेता रामप्रसाद सापकोटाका अनुसार अधिवेशनमा देशभरका करिब एक हजार प्रतिनिधि तथा पर्यवेक्षक सहभागी हुनेछन्। रासस"
