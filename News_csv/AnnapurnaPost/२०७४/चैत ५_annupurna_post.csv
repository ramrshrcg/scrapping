शीर्षक,विवरण
जिम्मेवार बनुन् स्थानीय तह,"स्थानीय तहले केन्द्रीय सरकारबाट वित्तीय हस्तान्तरणअन्तर्गत पाएको अनुदान समेत राम्रोसँग खर्च गर्न सकेका छैनन्। सरकारले १ साउन, १ मंसिर र १ चैतमा स्थानीय तहका लागि ७५ अर्ब रुपैयाँबराबरको किस्तामा गरी अहिलेसम्म जम्मा २ खर्ब २५ अर्ब निकासा गरिसकेको छ। दुई सयभन्दा बढी स्थानीय तहको खर्च हेर्दा पहिलो र दोस्रो किस्तामा निकासा गरिएको रकममध्ये औसतमा उनीहरूले जम्मा ३५ प्रतिशत जति मात्रै खर्च गर्न सकेको देखिएको छ। संघीय सरकारले बजेट खर्च गर्न नसकेको भनेर आलोचना भइरहँदा स्थानीय तहले पनि बजेट खर्च गर्न नसकेर फ्रिज हुने अवस्था छ। स्थानीय तहको शैली हेर्दा १ चैतमा निकासा गरिएको तेस्रो किस्ताबापतको रकम पनि राम्रोसँग खर्च हुन नसक्ने आंकलन गर्न सकिन्छ। धेरैजसो स्थानीय तहको खर्च अहिले दैनिक र प्रशासनिक काम चलाउनमा मात्रै केन्द्रित छ। स्थानीय तहले समयमै रकम खर्च गर्न नसकेपछि आगामी आर्थिक वर्षको बजेटमा एकमुष्ट अनुदानको अलावा खर्चका आधारमा अनुदानको व्यवस्था गर्न लागिएको छ। स्थानीय तहका लागि निकासा भएको रकममा खर्चको विवरण बुझाउने स्थानीय तहको संख्या पनि जम्मा एक चौथाइको हाराहारीमा छ। अहिलेसम्म ७५३ मध्ये जम्मा दुई सय ३२ स्थानीय तहले मात्र खर्च विवरण पठाएका छन्। नेपालको संविधानअनुसार संघीय लोकतान्त्रिक गणतन्त्र नेपालको मूल संरचनामा संघ, प्रदेश र स्थानीय तह गरी तीन तह हुने र यिनै तीन तहले संविधान र कानुनबमोजिम राज्यशक्तिको प्रयोग गर्ने उल्लेख छ। यसरी संविधानमा स्थानीय तहलाई स्थानीय सरकारका रूपमा कल्पना गरिएको छ। संविधानको अनुसूची ८ अनुसार स्थानीय तहलाई नगर प्रहरी राख्ने, सहकारी संस्था सञ्चालन गर्न सक्ने, सम्पत्ति कर, व्यवसाय कर मालमोतलगायत विभिन्न शीर्षकमा स्थानीय कर तय गर्नसक्ने अधिकार छन्। त्यस्तै स्थानीय स्तरका विकास आयोजना तथा परियोजनाको सञ्चालन, आधारभूत र माध्यमिक शिक्षा व्यवस्थापन, स्थानीय, ग्रामीण र कृषि सडक निर्माणदेखि साना जलविद्युत् आयोजना निर्माण र सञ्चालनसम्मका अधिकार स्थानीय तहलाई दिइएको छ। संविधानको अनुसूची ९ मा स्थानीय तह, संघीय सरकार र प्रदेश सरकारको समन्वयमा गर्न सकिने कार्य उल्लेख गरिएका छन्। राज्य पुनर्संरचनापछि स्थानीय तहमार्फत सिंहदरबारको अधिकारलाई स्थानीय तहमै पुर्याउने उद्घोष गरिएको थियो। राजनीतिक संक्रमण टुंगिए पनि संघीयता कार्यान्वयन संस्थागत भइनसकेको अवस्थामा मुलुक छ। संघीय, प्रदेश र स्थानीय सरकारका अधिकार संविधानमा लेखिएका भए पनि कतिपय अधिकारको प्रयोग कानुनअनुसार हुने भनिएको छ। संघ, प्रदेश र स्थानीय तहका कानुन नबनीसकेकाले पूर्ण अधिकारसहितका स्थानीय तह कार्यान्वयनमा आउन केही समय लाग्न सक्छ। यस्तो राजनीतिक पद्धति पहिले अभ्यास नगरिएकाले पहिलाका नजिर हेर्ने सुविधा पनि उनीहरूलाई छैन। तर केन्द्रबाट दिइएको बजेटसमेत खर्च गर्न नसक्नुले स्थानीय तहले विकास निर्माणमा प्रभावकारी काम गर्न सकेका छैनन्। संविधानअनुसार स्थानीय तहका अरू धेरै जिम्मेवारी छन्। संघीयता संस्थागत हुँदै जाँदा उनीहरूले यसो गर्न सक्लान्। संविधानले शक्तिशाली बनाएका स्थानीय तहहरूले केन्द्रले दिएको बजेटसमेत खर्च गर्न नसक्नुलाई भने स्वाभाविक मान्न सकिँदैन। स्थानीय तहले विकासका लागि बजेट खर्च गर्न र यसको हिसाबकिताब पारदर्शी रूपमा बुझाउन भने जिम्मेवार हुनैपर्छ।"
समाजवादी क्रान्तिको विचार तयार पार्नुहोस : प्रचण्ड,"काठमाडौं : नेकपा (माओवादी केन्द्र) का अध्यक्ष पुष्पकमल दाहाल प्रचण्डले समाजवादी क्रान्तिको आधार तयार गर्न आवश्यक विचार निर्माणका लागि बुद्धिजीवीसँग आग्रह गरेका छन् । नेपाल राष्ट्रिय बुद्धिजीवी संगठनको केन्द्रीय समितिको चौथो पूर्ण बैठकलाई आज पार्टी केन्द्रीय कार्यालय पेरिसडाँडामा सम्बोधन गर्दै उनले वस्तुगत र आत्मगत अवस्था तथा राष्ट्रिय अन्तर्राट्रिय अवस्थालाई मनन गरेर समाजवादी एवं क्रान्तिकारी विचार निर्माण गर्नुपर्ने बताए । उनले भने वामपन्थी एकतामा बुद्धिजीवी अतिवाद हावी छ, एउटाले विचारको विकास गर्नुहुन्न, विचार र सिद्धान्त पूर्ण छ भन्छ, अर्कोले केही पनि भएको छैन र हतियार उठाउनुपर्छ भन्छ । यी दुवै द्वन्द्वात्मक भौतिकवाद विरोधी विचार हुन् । क्रान्तिका कैयौं कार्यभार बाँकी रहेकाले समाजवादी क्रान्तिको नयाँ कार्यभार पूरा गर्ने लक्ष्यका साथ एउटै बलियो कम्युनिष्ट केन्द्रको घोषणा गरिएको स्पष्ट पार्दै नेकपा (एमाले) र आफ्नो पार्टीबीच हुन लागेको एकतामा वैचारिक पक्ष निकै महत्वपूर्ण हुने बताए । नेपाली जनताले आफ्नो व्यावहारिक जीवनमा परिवर्तन महसुस नगरेसम्म हामीले सबैथोक पाइसक्यौं भन्न मिल्दैन, उनले भने । बैठकमा संगठनका इञ्चार्ज दीनानाथ शर्मा र केन्द्रीय अध्यक्ष नरेश भण्डारीलाई सम्मान गरिएको थियो । नेता शर्मा राष्ट्रियसभा सदस्यमा निर्वाचित भएका छन् भने भण्डारी कर्णाली प्रदेशको आन्तरिक मामिला तथा कानूनमन्त्री नियुक्त भएका छन् । रासस"
सम्पत्ति विवरण सार्वजनिक गर्ने पहिलो मन्त्री बने तामाङ,"काठमाडौ: कानुन न्याय तथा संसदीय मामिला मन्त्री शेरबहादुर तामाङ सम्पत्ति विवरण सार्वजनिक गर्ने ओली सरकारको पहिलो मन्त्री बनेका छन्। कानुनमन्त्री तामाङले मन्त्री भएको चौथो दिन सोमबार पत्रकार सम्मेलन गरेर सम्पत्ति विवरण सार्वजनिक गरेका छन्। मन्त्रीको तामाङको काठमाडौं महानगरपालिका ९ मा ६ आना आना जग्गा , ३० तोला सुन र विभिन्न वितीय संस्थामा १५ लाख बराबरको शेयर रहेको सम्पत्ति विवरणमा उल्लेख गरिएको छ। त्यस्तै कृषि विकास बैंकमा ४० लाख र अन्य बैंकमा ३० लाख गरी ७० लाख रुपैयाँ ऋ्ण ,एउटा गाडी, एउटा मोटरसाइकल र २ थान ल्यापटप रहेको पनि सम्पत्ति विवरणमा उल्लेख छ। सम्पत्ति वितरण अनुसार मन्त्री तामाङको नाममा सिन्धुपाल्चोकको सिन्धुकोटमा पाखोबारी र खेत समेत छ।पत्नी एवं प्रदेश नम्बर १ की सांसद उषाकला राईको नाममा काठमाडौंको गोकर्णेश्वर नगरपालिका ८ मा तीन आना ३ पैसा २ दाम जग्गामा घर , मोरङमा सात कित्ता जग्गा छ ।उषाकलाकै नाममा खोटाङमा जग्गा छ। प्रदेशसभा सदस्य उषाकलाको माइती खोटाङ हो। सम्पति विवरण सार्वजनिक गर्दै मन्त्री तामाङले न्यायाधीशले पनि जनताबीचमा सम्पत्ति विरवरण सार्वजनिक गर्नु पर्ने बताए। उनले प्रधानमन्त्री, मुख्यसचिवदेखि तल्लो तहको कर्मचारीको सम्पत्तिको वार्षिक रुपमा विवरण लिइराख्नु पर्ने बताए ।"
सभामुखसँग युरोपियन निर्वाचन पर्यवेक्षण टोलीको भेट,काठमाडौं : सभामुख कृष्णबहादुर महरासँग युरोपियन युनियन निर्वाचन पर्यवेक्षण मिसनको टोलीले सोमबार भेटवार्ता गरेको छ । सभामुखको कार्यालय सिंहदरबारमा निर्वाचन पर्यवेक्षण मिसन प्रमुख तथा युरोपियन पार्लियामेन्टका सदस्य जेलजना जोभ्को नेतृत्वको टोलीले भेटवार्ता गरेको हो । भेटमा सभामुख महरालाई गएको मंसिर १० र २१ गते सम्पन्न प्रतिनिधि सभा तथा प्रदेश सभा निर्वाचनको प्रतिवेदन बुझाएको थियो । उक्त अवसरमा सभामुख महराले प्रतिनिधि सभा तथा प्रदेश सभाको निर्वाचनलाई पर्यवेक्षण गरी सहयोग गरेकोमा इयू निर्वाचन पर्यवेक्षण मिसन टोलीलाई धन्यवाद दिए । जस्तोसुकै परिस्थितिमा पनि नेपालले निर्वाचनलाई स्वच्छ र मर्यादित रुपमा सम्पन्न गरेर नयाँ संविधान बनाउन सफल रहेको भन्दै पछिल्लो चुनावले नयाँ संविधान कार्यान्वयनको यात्रा अघि बढाएको उनले बताए । मिसनका प्रमुख जेलजना जोभ्कोले सफलतापूर्वक निर्वाचन सम्पन्न भएकोमा आफूलाई खुसी लागेको बताइन् । उनले निर्वाचनको समग्र अनुगमन गरी २९ बुँदे सुझाव पेस गरिन् । नेपालले इलेक्ट्रिकल भोटिङ सिस्टमको सुरुवात गर्नुपर्नेमा उनको जोड छ । जोभ्कोका अनुसार मंगलबार युरोपियन युनियन निर्वाचन पर्यवेक्षण मिसनले पत्रकार भेटघाट गरी प्रतिवेदन सार्वजनिक गर्ने छ । भेटवार्तामा संघीय संसद सचिवालयका महासचिव मनोहर प्रसाद भट्टराईलगायतको उपस्थिति थियो ।
उपराष्ट्रपतिद्वारा पदभार ग्रहण,"काठमाडौं : उपराष्ट्रपति नन्दबहादुर पुन पासाङले दोस्रो कार्यकालका लागि पदभार ग्रहण गरेका छन् । सोमबार राष्ट्रपति भवन शितल निवासमा राष्ट्रपति विद्यादेवी भण्डारीबाट पद तथा गोपनियताको सपथ ग्रहणपछि उपराष्ट्रपतिको कार्यालय बहादुर भवन पुगेर पदभार ग्रहण गरेका हुन् । उपराष्ट्रपति पासाङलाई कार्यालयका सचिव लालशंकर घिमिरेले स्वागत गरेका थिए । पदभार ग्रहणपछि उपराष्ट्रपति पासाङले सात दशक लामो राजनीतिक संघर्षले निष्कर्ष हासिल गरेको बताए । उनले आगामी दशक आर्थिक समृद्धिको हुने बताउँदै आर्थिक समृद्धिका लागि सबैले हातेमालो गर्नुपर्ने बताए । सात दशक लामो नेपाली जनताको राजनीतिक संघर्षले निष्कर्ष हासिल गरेको छ । राजनीतिक स्थायित्व सुरु भएको छ । अबको बाटो समृद्धिको हो, उनले भने देशको विकास, आर्थिक समृद्धिका लागि सबै राजनीतिक दल, संघ संस्था एकताबद्ध हुनुपर्छ । आर्थिक समृद्धिका लागि योगदान दिनु सबै नेपालीको जिम्मेवारी हो । उनले आफू निर्विरोध निर्वाचित भएकोमा खुशी व्यक्त गर्दै राजनीतिक पार्टी र सबै तहका सांसदलाई धन्यवाद दिए । विगत कार्यकालको मूल्याङ्कनसहित मलाई उपराष्ट्रपतिमा निर्विरोध निर्वाचित गर्नुभएकोमा राजनीतिक पार्टी, एवं सांसदलाई हृदयदेखि धन्यवाद दिन चाहान्छु, उनले भने । उपराष्ट्रपतिले आफ्नो आगामी कार्यकाल र जीवन देश र जनताका लागि हुने बताए । मेरो आगामी कार्यकाल मात्रै होइन, मेरो आगामी जीवन देश र जनताकै लागि हुनेछ, उनले भने संविधानको संरक्षण तथा पालना, राष्ट्रियता, भौगोलिक अखण्डता, सार्वभौमिकताको सुदृढीकरणका लागि हुनेछ । उनले विगतको कार्यकालमा आफूलाई सहयोग गर्ने सबैलाई धन्यवाद ज्ञापन गरे । उनी संविधान जारी भएपछि २०७२ कात्तिक १५ गते उपराष्ट्रपतिमा निर्वाचित भएका थिए ।"
अध्यक्षले मन्त्री खोजेपछि युवा संघ अस्तब्यस्त,"काठमाडौं: एमालेको भातृ संगठन युवा संघ नेपालमा नेतृत्व परिवर्तन हुन नसक्दा अस्तव्यस्त भएको छ । ६ वर्षदेखि महाअधिवेशन हुन नसकेपछि युवा संघ अस्तव्यस्त भएको हो । २०६९ फागुन ११ गतेदेखि १३ गतेसम्म बुटवलमा भएको अधिवेशनले महेश बस्नेतलाई अध्यक्षमा निर्वाचित गरेयता महाधिवेशन हुन नसक्दा टीके अध्यक्षका भरमा युवा संघ चल्दै आएको छ । युवा संघको अधिवेशन प्रत्येक तीनतीन वर्षमा हुन पर्ने विधानमा व्यवस्था छ । टीके अध्यक्षको भरमा महेश बस्नेत मन्त्री भएपछि निरु पाल अध्यक्ष भइन् । तर उनी सर्वस्वीकार्य अध्यक्ष बन्न नसकेछि राजीव पहारी अध्यक्षलाई बनाइयो । महाधिवेशन गर्ने जिम्मेवारीका साथ अध्यक्ष भएका पहारीले तीन वर्ष बितिसक्दा पनि पद ओगटेर बसेका छन् । उनको तीन वर्षको कार्यकालमा अहिलेसम्म एक पटक मात्रै केन्द्रीय समितिको बैठक बसाउन सकेका छन् । उनको अक्षमताका कारण एउटा बैठकको निर्णय पनि कार्यान्वयन गर्नगराउन सकेका छैन् । आफु अध्यक्ष हुने सम्भावना नदेखिपछि पहारीले नवौँ महाधिवेशनको मिति घोषणा गरेर विनाकारण अन्तिम अवस्थामा महाधिवेशन स्थगित गरेका थिए । आठ महिनादेखि पदाधिकारीबीचमा औपचारिकअनौपचारिक छलफल समेत हुन छाडेको छ । मन्त्री बनाए युवा संघ छाड्ने युवा संघका अध्यक्ष पहारी प्रदेश नम्बर ४ को प्रदेश सभाका लागि कास्कीबाट निर्वाचित भएका छन् । उनले नेतृत्व छोड्न प्रदेश मन्त्रीको बार्गेनिङ गरिरहेका छन् । पार्टी अध्यक्ष केपी शर्मा ओली र महासचिव ईश्वर पोखरेल लगायत नेताले पहारीलाई युवा संघ छोड्न बारम्बार दबाब दिएका छन् तर उनी 'सांसद बनिसकेँ अब मन्त्री बनेर मात्रै युवा संघ छाड्छु' भनिरहेका छन् । उनलाई संस्थापन र माधव नेपाल दुवै पक्षबाट नेतृत्व छोड्न तीव्र दबाब छ । माधव नेपाल पक्ष सुरुवातदेखि पहारीको विपक्षमा छँदैथियो । संस्थापन पक्षका उपाध्यक्ष रमेश पौडेल र किरण पौडेल पनि पहारीको विपक्षमा उभिएका छन् । केन्द्रीय कमिटीको बैठक डाकेर महाधिवेशनको मिति तय गर्न उपाध्यक्ष पौडेलसहित १३० जना केन्द्रीय सदस्यले पहारीलाई लामो समयदेखि दबाब दिइरहेका छन् । उपाध्यक्ष पौडेलले मूल नेतृत्वमा व्यक्तिवादी चिन्तन हावी भएको र आर्थिक पारदर्शीता समेत नरहेको आरोप लगाएका छन् । चर्को आलोचना महाधिवेशन गर्न ६ महिनाका लागि अध्यक्ष बनाइएका पहारीले तीन वर्ष बित्दा पनि संगठन छाड्न तयार नहुँदा कडा आलोचना भइरहेको छ । उपाध्यक्ष पौडेल लामो समयसम्म महाधिवेशन हुन नसक्दा संघ सुस्त भएको बताउँछन् । प्रदेश सभा सदस्य समेत भइसकेकोले पहारीले नेतृत्व हस्तान्तरण गर्नुपर्ने उपाध्यक्ष बताउँछन् । उनले पहारीले तीनै तहका निर्वाचनमा संगठनलाई संस्थागत रुपमा परिचालन नगरेको आरोप लगाएका छन् । युवा संघका सचिवालय सदस्य दीपक जीएमले लामो समयदेखि महाधिवेशन हुन नसकेको बताउँछन् । उनी अहिलेको नेतृत्व सम्मानित रुपमा विदा भएर नयाँलाईघ नेतृत्व हस्तान्तरण गर्नुपर्ने बताउँछन् । ६ वर्ष भयो अधिवेशन भएको छैन, टिका लगाउने प्रथा सुरु भएको छ । उनी भन्छन्, अहिले नेतृत्वले सम्मानित रुपमा विदाइ भएर नयाँ नेतृत्व हस्तारण हुनु पर्छ । पहारीले विदा लिएमा उपाध्यक्ष राजु गुरुङ, दिलु पन्त, रमेश पौडेल र सचिव नरेश शाहीमध्ये एक नेतृत्वमा पुग्ने चर्चा छ । मुख्यत: पौडेल र शाहीको चर्चा बढी छ । संस्थापन पक्षका पौडेल र माधव नेपालपक्षका शाही अध्यक्षमा प्रमुख दाबेदार हुन् । संगठनको पनुर्गठन गरेर रमेश पौडेललाई अध्यक्ष बनाउन संस्थापन पक्षका महेश बस्नेत र निरु पाल लागेका छन् । तर अध्यक्ष पहारीले पद छाडे मनस्थिति नबनाएका कारण त्यो सम्भव हुन नसकेको युवा संघका नेताहरु बताउँछन् । सचिव शाही सामाजिक तथा युवा आन्दोलनको नेतृत्व गर्ने युवा संघको महाधिवेशन नुहँदा निष्क्रिय भएको बताउँछन् । उनी युवा संघ र वाईसीएलबीच एकता प्रक्रियामा रहेको अवस्थामा युवा संघको पुनर्गठन जरुरी नभएको तर्क राख्छन् । कसैलाई पदमा राख्न वा इतिहासमा नाम लेखाउनकै लागि पुनर्गठन गर्नु जरुरी छैन', उनी भन्छन्, पद कसलाई पुगेको छैन भनेर पुनर्गठनको के औचित्य ? उनले युवा संघलाई अहिलेको नेतृत्वले मागी खाने भाँडो बनाएको आरोप लाएका छन् । खोई विधि र प्रक्रिया ? सचिव शाही युवासंघ विधि, प्रक्रिया र पद्दती अनुसार चल्न नसकेको आरोप लगाउँछन । उनले आक्रोश पोखदै भने विधि, प्रक्रिया र पद्दति खाइसके।शाही प्रतिनिधिले अधिवेशनमार्फत नेतृत्व छान्न पाउने अधिकारलाई कुण्ठिन गर्नु नहुने शाहीको भनाइ छ । उनी सामाजिक आन्दोलनको नेतृत्व गर्ने युवा संघ अहिले केही नेताको लडहमा फसेको बताउँछन् । उनले एकतापछि युवाको आन्दोलनले गति लिने समेत विश्वास व्यक्त गरे । महाधिवेशनपुनर्गठन टार्न पहारी र नेपाल पक्षकी दिलु पन्त समूहबीचमा एकता गर्न खोजिएको थियो । पछिल्लो बैठक म्याकडोनल्ड क्याफे मध्यबानेश्वरमा बसेको थियो । पहारीले आफू पनि त्यही समूहमा लाग्ने प्रतिवद्धता जनाई सहयोग लिन खोजेको आरोप उपाध्यक्ष पौडेलले लगाएका छन् । युवा संघका इन्चार्ज एवं एमाले नेता महेन्द्र पाण्डेले २२ पटक पुनर्गठन भइसकेकोले अब पुर्नगठन नहुने बताए । उनले पार्टी एकीकरणसँगै संयुक्त अधिवेशन गरिने बताए । 'अब पुर्नगठन हुँदैन, म इन्चार्ज हुनु पूर्व नै २२ पटक पुनगर्ठन भइसकेछ, पुनर्गठनले संगठन चुस्त हुदैन, उनले महाधिवेशन पनि २२ पटक तोकिएपनि हुन नसकेको उल्लेख गर्दै भने । युवासंघमा ४० काटेका युवा संघको विधानमा १६ वर्षदेखि ४० वर्षको उमेर हद तोकिएको छ । अध्यक्ष पहारी लगायत नेतृत्वमा रहेका अधिकांश ४० काटेकाको युवा संघमा बहुमत हुने अवस्था छ । उपाध्यक्ष पौडेलले उमेर हद (१६४०) वर्ष कायम गरिएको संगठन भएकाले हजारौँ कार्यकर्ताको राजनीतिक भविष्य अन्यौलमा परेको बताए । सचिवालय सदस्य जीएमले महाधिवेशन नहुँदा युवा संघमा ४० काटेका हाबी भएकाले निराशा बाहेक केही उपलब्धी नभएको बताए ।"
देउवा शक्तिशाली बन्दा कांग्रेस किन खुम्चिन्छ ?,"काठमाडौँ: सुदूरपश्चिमको पहाडी जिल्ला डडेल्धुरा जन्मिएका शेरबहादुर देउवा ७० काटेपछि मात्रै नेपाली कांग्रेसको सभापति भए । तर उनै देउवालाई नेपालको सबैभन्दा ठूलो कार्यकारी पद प्रधानमन्त्रीमा पुग्न भने भने ५० वर्ष पनि कुर्नुपरेन । बहुदल आगमनपछि २०४८ सालमा भएको पहिलो आमनिर्वाचनबाट बनेको गिरिजाप्रसाद कोइराला नेतृत्वको सरकारमा गृहमन्त्री जस्तो शक्तिशाली पद पाएपछि देउवाको सत्ता यात्रा त्यहीँबाट सुरु भयो । बिहे गरेपछि शक्तितिर गृहमन्त्री हुँदा देउवाले विवाह समेत गरेका थिएनन् । उनले ४५ वर्षको उमेरमा राणा खानदानकी आरजु राणासँग विवाह गरे । त्यसपछि उनको निकटता दरबारसँग समेत भयो । गृहमन्त्रीको शक्तिले उनलाई दरबारसँग निकट हुन झनै सहयोग गर्यो । देउवानिकट पुराना एक नेता भन्छन्,बिहे गरेपछि देउवा व्यक्तिवादी र स्वार्थी भए । उनले आफूलाई डा हरुले मलाई बिगारेको बताउँथे।' डा प्रकाशशरण महत, डा मिनेन्द्र रिजाल, डा नारायण खड्का र डा आरजु देउवाप्रति संकेत गर्दै देउवाले गुनासो गर्ने गरेको ती नेता बताउँछन्। डा रिजाल बाहेक अहिले पनि सबै डाक्टर देउवासँगै छन् । कांग्रेसनिकट वरिष्ठ पत्रकार वेदप्रकाश त्रिपाठीले एउटा आलेखमा पत्नीका कारण देउवा बदनाम भएको टिप्पणी गरेका छन् । उनले लेखका छन्, 'चुनाव हारेपछि दर्जनौँ राम्रा निर्णय गरेर पनि लोकप्रिय बन्नुको साटो आलोचनाको केन्द्र बन्ने नेताका रूपमा देउवालाई बिर्सन सकिँदैन । नेपालको इतिहासमा पत्नीलाई अघि लगाएर राज्यको साधन र स्रोतमा सर्वाधिक लामो हात गर्ने व्यक्ति शेरबहादुर देउवा भएका छन् । राजा वीरेन्द्रको शासनकाल (पञ्चायत) मा उनकी पत्नी ऐश्वर्य, बाबुरामको कार्यकालमा हिसिला र गिरिजाप्रसाद कोइरालाको समयमा सुपुत्री सुजाता आफ्नो क्रियाकलापका कारण जनस्तरमा बद्नाम थिए, त्यसभन्दा धेरै बद्नामी देउवा पत्नीले गरेकी छिन । राज्यका स्रोत साधनहरूको उच्चतम् दोहोन गर्न पत्नीलाई छोड्ने व्यक्तिका रूपमा पनि देउवालाई भविष्यसम्म स्मरण गरिरहनुपर्ने स्थिति छ ।' कोइराला ढलेपछि देउवाको उदय विसं २०५१ सालमा कांग्रेसकै दुई सांसदले असहयोग गरेपछि कोइराला नेतृत्वको सरकार ढल्यो। कोइरालाले त्यसपछि मध्यावधि निर्वाचन घोषणा गरे । देउवासमेत गृहमन्त्री रहेका बेला भएको मध्यावधि निर्वाचनमा कांग्रेसलाई एमालेले उछिन्यो । २०४८ सालमा ११० सिट जितेको कांग्रेस २०५१ सालको मध्यावधि निर्वाचन ८३ सिटमा खुम्चियो । ८८ सिट जितेर एमाले पहिलो पार्टी बन्यो । त्यहीबेला कांग्रेसले पहिलो झट् बेर्होनु पर्यो, त्यो पनि देउवा गृहमन्त्री भएका बेला । त्यो बेलासम्म कांग्रेसमा गिरिजाप्रसाद सर्वशक्तिमान थिए । तर कांग्रेस हारेको चुनावपछी कोइराला विकल्पमा आफूलाई उभ्याउँदै देउवा संसदीय दलको नेता बन्न सफल भए । एमाले सरकारमा २०५१ सालको निर्वाचनमा ठूलो पार्टी बनेको एमाले अध्यक्ष मनमोहन अधिकारी प्रधानमन्त्री भए । तर त्यो सरकारलाई ९ महिना भन्दा बढी टिक्न दिइएन । ९ महिना टिकेको त्यो सरकार सामाजिक सुरक्षा कार्यक्रम थालेर एमालेलाई स्थापित गराउन सफल भए । अधिकारी सरकार ढालेपछि कांग्रेस संसदीय दलका नेता देउवा प्रधानमन्त्री भए । पञ्चको साथ पञ्चायत सर्मथक राष्ट्रिय प्रजातन्त्र पार्टीलाई समेत समावेस गरेर उनले ५२ जनाको जम्बो मन्त्रिपरिषद् बनाए । त्यसपछि देउवा निरन्तर शक्तिशाली बन्दै गए । पञ्चहरुलाई सरकारमा सहभागी बनाएको भन्दै कांग्रेसको आलोचना सुरु भयो । देउवाको प्रधानमन्त्रीत्व कालमा पञ्चलाई सरकारमा ल्याउनेदेखि सुरासुन्दरी, रातो पासपोर्ट र सुत्केरी भत्ता जस्ता संसदीय विकृति जन्मिए । यी सबै विकृतिको शिकार बन्यो नेपाली कांग्रेस । काण्डैकाण्डले कांग्रेस विरामी भइरहँदा देउवा भने निरन्तर उकालो चढ्दै गए । देउवा उक्लिँदा कांग्रेस झन् ओरालो २०५४ सालको स्थानीय निर्वाचनमा कांग्रेस कहालीलाग्दो अवस्थामा पुग्यो । ७० प्रतिशत स्थानीय निर्वाचनमा एमालेले जित्यो । कांग्रेस २५ प्रतिशतमा सीमित हुन पुग्यो । २०५१ को मध्यावधि र २०५४ सालको स्थानीय निकायको निर्वाचनमा नराम्रो पराजय भोगेपछि तत्कालिन सभापति गिरीजाप्रसाद कोइरालाले कृष्णप्रसाद भट्टराईलाई प्रधानमन्त्री बनाउने घोषणा गरे । त्यहीबेला एमाले विभाजित भएको थियो । एमालेको विभाजन र भट्टराईलाई प्रधानमन्त्री बनाउने घोषणापछि कांग्रेसले सुविधाजनक बहुमत ल्यायो । कृष्णप्रसाद भट्टराई प्रधानमन्त्री भए तर कोइरालाले त्यो सरकारलाई लामो समय टिक्न दिएनन् । भट्टराईलाई पाखा लगाएपछि फेरि गिरिजा प्रधानमन्त्री बने । होलेरीकाण्ड देउवालाई नाफा २०५८ सालमा रोल्पाको होलेरीमा भएको माओवादी आक्रमणमा तत्काली राजा ज्ञानेन्द्रले सेना परिचालन गर्न नमानेपछि कोइरालाले राजीनामा दिए । तर पुनः २०५८ सालमा तत्कालीन राजा ज्ञानेन्द्रले देउवालाई प्रधानमन्त्री बनाए । दोस्रो पटक प्रधानमन्त्री भएका देउवाले आफुलाई शक्तिशाली बनाउँदा पार्टी नै फुटाए । प्रधानमन्त्री बनेपछि २०५९ सालमा देउवाले कांग्रेस फुटाएर नेपाली कांग्रेस (प्रजातान्त्रिक) बनाए अनि आफैँ बने नयाँ पार्टीको सभापति । तत्कालीन राजा ज्ञानेन्द्रले २०५९ सालमा असक्षमूको आरोप लगाई देउवा सरकारलाई विघटन गरे । तर उनै राजा ज्ञानेन्द्रले असक्षम घोषणित देउवालाई दुई वर्षपछि २०६१ सालमा पुनःप्रधानमन्त्री नियुक्त गरे । यो सँगै उनी तेस्रो पटक प्रधानमन्त्री बने । यसबेलासम्म कांग्रेसको हालत भने धेरै कमजोर भइसकेको थियो । राजाले शासन हातमा लिएपछि कांग्रेस करिब थला परेको थियव । अनि मिले देउवा २०६२०६३ को आन्दोलनपछि पार्टीको कम्जोर अवस्थाका कारण देउवाले प्रजातिन्त्रक पार्टीलाई कांग्रेससँग एकीकरण गराए । एकीकरणपछि तत्कालिन सभापति कोइरालासँग ६०४० को हैसियत बनाउन उनी सफल भए । पार्टी भित्र भने उनी गिरिजाको प्रमुख प्रतिपक्षको भुमिका रहिरहे । गिरिजाप्रसाद कोइरालाको मृत्यु भएपछि उनको शक्ति झनै बढ्दै गयो । तर सुशील कोइराला उनको बाटोमा तगारो बने । गिरिजाका उत्तराधिकारीको भुमिका रहेका सुशीलसँग उनले हार भोग्नुपर्यो । कांग्रेसमा कोइराला परिवारको प्रभुत्व रहेका कारण देउवा २०६६ सालको कांग्रेसको १२ औँ महाधिवेशनमा पराजित भए । सुशीलपछि एकछत्र राज तथापि उनको बर्चश्व भने पार्टीमा बढ्दै गयो । पार्टीमा बलियो प्रतिपक्षका रुपमा देउवा देखिए । सुशील कोइरालाले पार्टीमा प्रभाव छाड्न नसकेपछि कोइराला परिवार परिवारसँग रिसाएकाहरुलाई उनले आफुतिर ताने । त्यसैबेला तत्कालीन सभापति सुशीलको निधन भयो, अनि कांग्रेसमा देउवाका दिन खुले । २०७२ सालमा पार्टीको १३ औं महाधिवेशनमा रामचन्द्र पौडेललाई पराजित गर्दै देउवा पार्टी सभापतिमा निर्वाचित भए । २००३ सालमा असिग्राम५ रुवाखोला जन्मिएका देउवा सबै भन्दा ठूलो पार्टी कांग्रेसको सभापति जस्तो सर्वोच्च भुमिका पुगे । सभापति हुनु पुर्व नै देउवाले पौडेललाई कांग्रेस संसदीय दलको नेतामा पराजित गरिसकेका थिए । अनि बनाए जम्बो सरकार २०७४ साल जेठमा देउवा चौथो पटक प्रधानमन्त्रीमा निर्वाचित भए । फेरि उनले ६४ सदस्यीय जम्बो मन्त्रिपरिषद बनाए । जुन नेपालको इतिहासकै सबैभन्दा ठूलो मन्त्रिपरिषद हो, त्यसले उनको धेरै आलोचना भयो । २०७४ सालमा भएका स्थानीय, प्रदेश र प्रतिनिधि सभाका तीनै निर्वाचन देउवा आफैँले गराए । संविधान कार्यान्वयनका लागि तीनै निर्वाचित गराएर उनी सफल पनि भए । तर निर्वाचनमा लज्जास्पद रुपमा कांग्रेस हार्यो । ७ प्रदेशमध्ये कुनैमा पनि कांग्रेसले प्रादेशिक सरकार बनाउन सकेन । १७५ सिटको प्रतिनिधि सभाको निर्वाचनमा कांग्रेसले प्रत्यक्षमा २३ सिट मात्र जित्यो । तर देउवाले भने अत्यधिक मतसहित डडेल्धुराबाट छैटौँ पटक चुनाव जिते । उनले २०४८,२०५१,२०५६,२०६४,२०७० र २०७४ सालका सबै चुनावमा विजयको झण्डा गाडे । सर्वशक्तिमान देउवा अहिले उनै देउवा पार्टीको सर्वशक्तिमान सभापति पदमा छन् । देउवा सत्ता र शक्तिको लागि जे सुकै गर्न तयार हुने नेता भएका उनकै निकटतस्थ बनाउँछन् । नयाँ पुस्तालाई नेतृत्व हस्तान्तरणको आवाज उठेका बेला कोइराला परिवारको समेत भोट लिएर देउवा फेरि संसदीय दलको नेता बनेका छन् । उनले संसदीय दलको निर्वाचनमा दोब्बर बढी मतले प्रतिस्पर्धी प्रकाशमान सिंह पराजित गरेका छन् । यो निर्वाचनले पार्टी भित्रको अर्को गुटलाई धेरै कमजोर बनाएको छ । मंसिरको निर्वाचनमा उनलाई टक्कर दिँदै आएका रामचन्द्र पौडेल पनि पराजित भएपछि देउवाको शक्ति बढेको छ। कांग्रेसको कुल ६३ मतमा देउवा ४४ मत पाए भने सिंह मात्र १९ मत पाए । सत्ता र शक्ति प्राप्त गर्न जान्ने राजनीतिक खेलाडी हुन् देउवा । उनले जुनसुकै विधिबाट पनि सत्ता र शक्ति प्राप्त गर्न जानेका छन् । जिल्लास्तरका बलियो नेतालाई प्रलोभनमा पारेर आफ्नो पक्षमा ल्याउन माहिर नेता हुन् उनी । देउवा फुल्छन्, कांग्रेस खुम्चिन्छ नेतृत्वको असक्षमताका कारण कांग्रेसले चुनाव हारेको आरोप लागिरहेका बेला नेतृत्व गर्ने देउवा संसदीय दलको नेतामा भारी मतले विजयी हुनुलाई अर्थपूर्ण रुपमा हेर्छन् कांग्रेसकै नेताहरु । २०४८ यताका तथ्यलाई केलाउँदा कांग्रेस खुम्चिँदा देउवा भने फुल्ने गरेका छन् । हरेक पटक कांग्रेस खुम्चँदा देउवा फुलेका छन् । उनी प्रधानमन्त्री र गृहमन्त्री भएर गराएका २०५१ सालको मध्यावधि र २०५४ सालको स्थानीय निर्वाचनमा कांग्रेस हारेको छ । सांसदहरुमा विकृतिको वीजारोपण उनकै पालामा सुरु भएको आरोप अन्य दलले लगाइरहेका छन् । उनी प्रधानमन्त्री भएको बेला कांग्रेस पनि फुटाएका छन् । कांग्रेसका युवा नेता प्रदीप पौडेल पार्टी भित्र कमजोर प्रतिपक्ष भएका कारण देउवा शक्तिशाली भएको बताउँछन् । देउवा सत्ता र शक्तिको लागि जेसुकै गर्न सक्ने नेता भएको बताउँछन् युवा नेता पौडेल । पार्टी भित्रको प्रतिपक्ष कमजोर छ, त्यसकारण उहाँ मनपरी गर्न सक्ने हुनु भएको छ, उनी भन्छन्,तर जनतामाझ उहाँ बलियो हुनुहुन्न । युवा नेता पौडेल संसदीय दलमा आफैँले बनाएका मतदाताले भोट हाल्ने भएका कारण देउवा शक्तिशाली देखिएको बताउँछन । 'उहाँले एकलौटी रुपमा समानुपतिक संसद बनाउनुभयो, प्रत्यक्षमा पनि आफैले टिकट बाँड्नुभयो', पौडेल भन्छन्, 'आफैँले बनाएका मतदाताले भोट हालेर संसदीय दलमा धेरै मत आएको देखिएको हो । संसदीय दल पौडेलले पार्टीको नेतृत्व, संगठन र सिद्धान्तको रुपान्तरण गर्नुको विकल्प कांग्रेससँग नरहेको पौडेल जिकिर गर्छन् । कांग्रेस प्रवक्ता विश्वप्रकाश शर्मा कांग्रेसको हारमा धेरै कारण रहेको बताउँछन् । उनी आन्तरिक बाह्य दुवै कारणले कांग्रेस हारेको बताउँछन् । शर्मा देउवाकै नेतृत्वमा तीनवटै निर्वाचन भएर संविधान कार्यान्वयन सफल भएको जश पनि दिन्छन् ।"
प्रदेश ५: मुख्यमन्त्रीले विस्तार गरे मन्त्रिपरिषद्,"बुटवल: प्रदेश नं ५ मा सरकार गठन भएको झण्डै एक महिनापछि आज दोस्रो पटक मन्त्रिपरिषद् विस्तार भएको छ । मुख्यमन्त्री शंकर पोखरेलले सोमबार तीन सदस्य मन्त्री नियुक्त गरेर मन्त्रिपरिषद् विस्तार गरेका हुन् । प्रदेश नं ५ मा मन्त्रिमण्डलमा छ जना छन् । गत फागुन ३ गते मुख्यमन्त्रीमा नियुक्त शङ्कर पोखरेलले सोही दिन नेकपा माओवादी केन्द्रका कुलप्रसाद केसी र नेकपा एमाले कावैजनाथ चौधरीलाई समावेश गरी तीन सदस्यीय मन्त्रिपरिषद् गठन गरेका हुन् । मन्त्रीमा नियुक्त हुनेमा एमालेबाट रुपन्देहीका प्रदेशसभा सदस्य लीला गिरी (उद्योग, पर्यटन, वन, वातावरण र जलवायु) र बाँकेका आरती पौडेल (भूमि व्यवस्थापन, कृषि तथा सहकारी) तथा माओवादी केन्द्रबाट गुल्मीकासुदर्शन बराल (सामाजिक विकास) छन् । नवनियुक्त मन्त्रीलाई प्रदेश प्रमुख उमाकान्त झाले पद तथा गोपनीयताको शपथ गराए । नवनियुक्त मन्त्रीले शपथलगत्तै आजै पदबहाली गरे ।"
रेशम चौधरीलाई जेलभित्रै शपथ,"काठमाडौं : साढे दुई वर्षअगाडिको टीकापुर घटना का मुख्य आरोपी रेशम चौधरीलाई जेलभित्रै प्रतिनिधिसभा सांसदको शपथ गराउने तयारी भएको छ।सरकारले त्यसको वातावरण निर्माणका लागि राष्ट्रिय जनता पार्टीका अध्यक्ष मण्डलका नेताहरूसँग छलफल थालेको छ। राजपाको मागका आधारमा सरकारले चौधरीलाई जेलभित्रै शपथ र निर्वाचन जितेको प्रमाणपत्र उपलब्ध गराउने तयारी गरेको गृह मन्त्रालय स्रोतले बतायो। राजपा नेताहरूले चौधरीको मुद्दा फिर्ता लिन गरेको माग अस्वीकार गर्दै अदालतले गर्ने अन्तिम निर्णय नै पर्खने गरी तत्कालका लागि भने प्रमाणपत्र र शपथको वातावरण मिलाउन तयार भएको हो। शपथको वातावरण मिलाउन नै चौधरीलाई कैलाली कारागारबाट काठमाडौं ल्याइएको छ। कैलाली क्षेत्र नम्बर १ बाट चौधरीले ३४ हजार ३४१ मत ल्याई प्रतिनिधिसभा सदस्यको निर्वाचन जितेका थिए। प्रतिद्वन्द्वी एमाले उम्मेदवारभन्दा २० हजार ९३५ मतान्तरमा चुनाव जितेका उनलाई निर्वाचन आयोगले निर्वाचन जितेको प्रमाणपत्र अहिलेसम्म दिएको छैन। निर्वाचनका बेला उनी फरार अभियुक्त का रूपमा थिए। त्यसपछि चौधरीले वारेस मार्फत प्रमाणपत्र पाउनुपर्ने माग गर्दै सर्वाेच्चमा रिट दर्ता गराउन खोजे पनि अदालतले व्यक्ति स्वयं उपस्थित भए मुद्दा हेर्न सकिने नत्र अदालतले नहेर्ने भन्दै रिट दरपिटमार्फत खारेज गरिदिएको थियो। त्यसपछि भने चौधरीले प्रहरीसमक्ष आत्मसमर्पण गरेका थिए। ०७२ भदौ ७ गते कैलालीको टीकापुरमा आन्दोलनरत थरुहट कार्यकर्ता र प्रहरीबीच झडपमा एसएसपीसहित सात सुरक्षाकर्मी र एक बालकको मृत्यु भएको थियो। चौधरीमाथि त्यसैको ज्यान मुद्दा लागेको छ। उनको मुद्दा अदालतमा विचाराधीन छ। जिल्ला निर्वाचन आयोगले चौधरीको प्रमाणपत्र उनलाई र उनको वारेसलाई नदिई निर्वाचन आयोगको केन्द्रीय कार्यालयमा पठाएको थियो। आयोगले अहिले उनको प्रमाणपत्र संसद् सचिवालयमा सभामुखकहाँ पठाइदिएको छ। प्रधानमन्त्री ओली र राजपा अध्यक्षबीच पटकपटक छलफल, शपथ खुवाउनकै लागि रेशमलाई काठमाडौं ल्याइएको दाबी। राजपाले प्रधानमन्त्री केपी ओली सरकारलाई समर्थन गर्नेदेखि सरकारमा सहभागी हुने सर्तमा चौधरीको मुद्दा फिर्तीको विषयलाई प्रमुख एजेन्डा बनाएको थियो। यो विषयमा प्रधानमन्त्री ओली, माओवादी अध्यक्ष पुष्पकमल दाहाल र राजपा अध्यक्षमण्डलका संयोजक महन्थ ठाकुरबीच शपथ कसरी गराउने भन्नेमा पटकपटक छलफल भएको राजपा नेता केशव झाले पनि पुष्टि गरे। सर्वाेच्च अदालतले चौधरीको तर्फबाट प्रमाणपत्र लिन वारेसलाई दिन गरेको निवेदन खारेज गर्दा शपथ नगराउन भन्ने कुनै आदेश नदिएको, कैलाली जिल्ला अदालतको फैसलामा पनि त्यस्तो केही नभनिएको र मुद्दा पनि प्रमाणित भइनसकेको कारण साधारण तारेखमा छाडेर शपथको वातावरण बनाऊ भन्ने हाम्रो माग हो, राजपा नेता झाले अन्नपूर्णसँग भने, तर सरकारले अदालतमा मुद्दा रहेकाले अहिलेलाई शपथको वातावरण बनाउनतिर भने सोचेको देखिन्छ। आफूले शपथ खान पाउनुपर्ने माग गर्दै कारागारभित्रै आमरण अनशन बसेपछि चौधरीलाई फागुन २६ मा काठमाडौं ल्याई वीर अस्पताल भर्ना गरिएको थियो। सोही दिन बिहान राजपा अध्यक्षमण्डलका नेता ठाकुर, राजेन्द्र महतो, राजकिशोर यादव, शरत्सिंह भण्डारीलगायत नेताले गृहमन्त्री रामबहादुर थापासँग रिहाइका विषयमा छलफल गरेका थिए। गृहमन्त्री थापाले अदालतमा रहेको मुद्दा फिर्ता लिन सक्ने अवस्थामा सरकार नरहेको जानकारी राजपा नेताहरूलाई गराउँदै शपथको वातावरण बनाउन र प्रमाणपत्र दिलाउन सरकार सकारात्मक रहेको जवाफ दिएका थिए। सोही छलफलपछि नै चौधरीको शपथको वातावरण कसरी मिलाउने भन्ने योजनामा चौधरीलाई काठमाडौं ल्याइएको गृह मन्त्रालय स्रोतले बतायो। चैत २ मा प्रधानमन्त्री ओली, माओवादी अध्यक्ष दाहाल र राजपा अध्यक्षमण्डलका संयोजक ठाकुरबीच छलफल भएपछि चौधरीको अनशन तोडाउने समझदारी बनेको थियो। त्यसपछि सोही दिन साँझ गृहमन्त्री थापा चौधरीको अनशन तोडाउन वीर अस्पताल पुगेका थिए। अब उनको शपथको वातावरण मिलाउन सरकार लागिपरेको छ, मुद्दाको विषयमा भने अदालतले स्वविवेकी निर्णय लिन्छ, गृह मन्त्रालय स्रोतले भन्यो, शपथ प्रक्रिया अब अगाडि बढ्छ। सरकारले चौधरीको शपथको वातावरण मिलाए पनि उनीमाथि अदालतमा मुद्दा रहेकाले उनी निलम्बित सांसदका रूपमा रहनेछन्।"
वालिङ प्रदेशकै उत्कृष्ट नगरपालिका,"स्याङ्जा : वालिङ नगरपालिका प्रदेश ४ को उत्कृष्ट नगरपालिका बन्न सफल भएकोे छ । नेपाल नगरपालिका संघ रजत जयन्तीको अवसर पारेर अर्थमन्त्री डा युवराज खतिवडाले नगरपालिकालाई उत्कृष्ट घोषणासहित सम्मान गरेका छन् । शुक्रबार काठमाडौंमा आयोजित कार्यक्रममा अर्थमन्त्री खतिवडाले नगर प्रमुख दिलीपप्रताप खाँणलाई पुरस्कारले सम्मान गरेका छन् । प्रदेशअन्तर्गतका २७ वटा नगरपालिकामध्ये वालिङ उत्कृष्ट घोषित भएको हो । प्रदेश ४ मा एक पोखरालेखनाथ महानगरपालिकासहित २६ नगरपालिका छन् । नगरपालिकाले नगरको गुरुयोजना, योजना तथा कार्यान्वयन, आर्थिक आयस्रोत, विकास कार्य, सेवाग्राहीका लागि छिटो छरितो र प्रभावकारी सेवा प्रदान, नगरभित्रका १४ वटा वडामा सूचना प्रविधिमार्फत सेवा प्रवाह, फोहोरमैला उचित व्यवस्थापन, नागरिक सेवा र प्रविधिमा आधुनिकीकरण, समावेशी कार्यक्रमलगायत प्रगतिका आधारका मूल्यांकनका मापदण्ड रहेका थिए । ती सबै मापदण्ड पूरा गरी वालिङ प्रदेश ४ को उत्कृष्ट नपा हुन सफल भएको प्रमुख खाँणले जानकारी दिए । नगरपालिका उत्कृष्ट भएसँगै आगामी बजेटमा समेत वृद्धि हुने र थप प्राविधिक सहयोग प्राप्त हुने नगरउपप्रमुख कल्पना तिवारीले बताइन् । स्मार्ट नगरपालिकाको अभियानमा जुटेको वालिङ प्रदेशकै उत्कृष्ट नगरपालिका बन्न सफल भएपछि आफ्नो अभियानलाई थप सहयोग पुगेको प्रमुख खाँणले बताए । फोहोरमैला व्यवस्थापनमा वालिङले मुलुककै नमुना काम गरेको भन्दै अघिल्लो वर्ष पनि वालिङ मुलुकभरकै उत्कृष्ट नगरपालिका बन्न सफल भएको थियो । संघीय तथा स्थानीय विकास मन्त्रालयले तत्कालीन महानगरपालिका, उपमहानगरपालिका र नगरपालिकामध्ये उत्कृष्ट नगर बनेको भन्दै ७ लाख रुपैयाँ नगदसहित पुरस्कृत गरेको हो । यसैगरी वालिङ नगरपालिका र फोहोर मैला व्यवस्थापनको साझेदार संस्था दिदीबहिनी तथा समाज उत्थान संस्थाले पनि उत्कृष्ट वातावरण पुरस्कारबापत ५० हजार पुरस्कार पाएका प्रशासकीय अधिकृत भीमकान्त पौडेलले बताए । फोहोर मैला व्यवस्थापनबाट नगरपालिकाले बर्सेनि करिब ८० लाख आम्दानी गर्ने गरेको छ । प्रदेशकै उत्कृष्ट नगरपालिका बनेपछि वालिङवासी मात्र होइनन् जिल्लावासी पनि खुसी भएका छन् । राजनीति पूर्वाग्रह त्यागेर समाजसेवामा समर्पित नेता र नेतृत्व भएका कारण वालिङले प्रगति गर्दै गएको स्थानीय व्यवासायी विष्णु पंगेनीले बताए ।"
न्यायमै अन्याय,"काठमाडौं : जनकपुर नगरपालिकाले बलजफ्ती कार्यालय भवनमै डोजर लगाउन खोजेको भन्दै हलुवाई समाजद्वारा दायर भएको रिटमा तत्कालीन प्रधानन्यायाधीश सुशीला कार्कीसहितको संयुक्त इजलासले २०७३ साल माघ १९ गते डोजर नलगाउन निषेधाज्ञा जारी गर्यो। कोड नम्बर ०७१डब्ल्यू ओ१०४६ नम्बरको उक्त रिटमा डोजर रोक्न यस्तो आदेश जारी भए पनि अहिलेसम्म हस्ताक्षरका कारण फैसला अड्किएको छ। इजलास अधिकृतले दसैंअघि नै पूर्ण फैसला तयार गरे पनि कार्कीले हस्ताक्षर नगरिदिएका कारण कार्यान्वयन रोकिएको हो। निषेधाज्ञा जारी भएर के गर्नु उहाँ (कार्की) ले फैसलामा हस्ताक्षर नगरिदिएका कारण अन्योलमा परेका छौं। घरमा डोजर लगाउन नगरपालिकाले सूचना टाँसेको छ, हलुवाई समाजका तर्फबाट बहसपैरवी गरेका वरिष्ठ अधिवक्ता प्रकाशबहादुर केसीले भने, हस्ताक्षरका कारण फैसला अड्किँदा डोजर लाग्ने डरले सेवाग्राही इन्तु न चिन्तु भएका छन्। कार्की प्रधानन्यायाधीश हुँदा छिटोछरितो न्यायका लागि फास्ट ट्र्याक जस्टिस को कार्ययोजनासमेत ल्याएकी थिइन्। तर, न्यायमा ढिलाइले तत्कालीन उपसचिव शेखरनाथ खनाल र उनको परिवारको सम्पत्ति भोगचलन नै वर्षौंदेखि ठप्प भएको छ। खनाल परिवारविरुद्ध अख्तियार दुरुपयोग अनुसन्धान आयोगले चलाएको गैरकानुनी सम्पत्तिसम्बन्धी भ्रष्टाचार मुद्दामा सर्वोच्च अदालतबाटै सफाइ पाएको एक वर्ष भइसकेको छ। विशेष अदालतको फैसलालाई सदर गर्दै सर्वोच्चले गत वर्ष फागुन ८ गते खनाल, उनकी पत्नी र छोरीलाई अभियोगबाट अन्तिम सफाइ दिएको थियो। तर, अख्तियारको छानबिनसँगै खनाल परिवारको सबै सम्पत्ति ०६२ सालदेखि नै रोक्का छ। सफाइ पाउने गरी भएको अन्तिम फैसलामा हस्ताक्षर नहुँदा उनले बैंकमा राखेको रकम, घरसहितको जायजेथा उपभोग गर्नबाट वञ्चित भएका छन्। तत्कालीन प्रधानन्यायाधीश कार्की र न्यायाधीश दीपककुमार कार्कीको संयुक्त इजलासबाट सफाइ दिने गरी भएको फैसलाको पूर्णपाठ इजलास अधिकृतबाट पाँच महिनाअघि नै तयार भएको छ। तर, कार्कीले हस्ताक्षर रोकेका कारण खनाल परिवार सम्पत्तिको हकभोगबाटै वञ्चित हुनुपरेको हो। अख्तियारले ०६२ सालमा गरेको मूल्यांकनअनुसार खनाल परिवारको तीन करोड २० लाख नौ सय २६ रुपैयाँ ७१ पैसाबराबरको सम्पत्ति मालपोत र बैंकमा अहिलेसम्म रोक्का छ। फैसलामा हस्ताक्षर नहुँदा सम्पत्ति फुकुवा गर्न नपाएर दैनिक घर व्यवहार चलाउनै खनाल परिवारलाई सकस परेको छ। उक्त मुद्दामा अर्का न्यायाधीश दीपककुमार हस्ताक्षर गर्न तयार भए पनि कार्कीकै कारण फैसला रोकिएको हो। यो मुद्दामा बहस गर्ने वरिष्ठ अधिवक्ता यदुनाथ खनालले फैसला भएको १० महिनासम्म हस्ताक्षर नहुँदा जीवन गुजारा चलाउनै कठिन भएको बताए। न्याय दिएर मात्र भएन, अनुभूति पनि हुनुपर्यो, उनले अन्नपूर्णसँग भने, सम्पत्ति सबै रोक्का छ। फैसलाका कारण फुकुवा गर्न नपाउँदा मान्छे कसरी बाँच्ने भन्ने अवस्था आयो। सर्वोच्च प्रशासनले दिएको जानकारीअनुसार कार्कीले हस्ताक्षर गर्न बाँकी फैसलाको सूची लामो रहे पनि जरुरी महŒवका यस्ता १९ वटा फैसलाको कार्यान्वयन अवरुद्ध बनेका छन्। यीमध्ये अधिकांश व्यक्तिको सम्पत्ति र व्यावसायिक कारोबारसँग सम्बन्धित छन्। यसैगरी, कम्पनी र व्यक्तिबीचको जग्गासम्बन्धी तेरोमेरो विवादमा हेटौंडा नगरपालिकाभित्रको करोडौं मूल्यको जग्गा व्यक्तिकै रहेको ठहरसहित फैसला भएको पनि ११ महिना व्यतित भइसकेको छ। यो फैसला पनि तत्कालीन प्रधानन्यायाधीश कार्की र न्यायाधीश सपना मल्ल प्रधानको संयुक्त इजलासबाट ०७३ साल चैत १५ गते भएको थियो। अन्तिम फैसलाको पूर्णपाठ पनि चार महिनाअघि नै तयार भइसकेको हो। तर, ११ महिनादेखि अन्तिम फैसलामा हस्ताक्षर रोकिँदा हेटौंडा नगरपालिका वडा नम्बर ५ का सुमित्रा रुपाखेती वाग्ले, सोही ठाउँकी सीतादेवी श्रेष्ठ, बाराको तत्कालीन जितपुर गाविस३ की श्रीकान्तीदेवी र सर्लाही अत्रौली गाविस५ का शारदाकुमारी खरेल जग्गाको भोगचलन गर्नबाट रोकिएका छन्। हेटौंडामा रहेको नेपाल ब्ल्यांकेट एन्ड उलन मिल्स प्रालि र स्थानीय व्यक्तिबीचको मुद्दामा कार्कीसहितको इजलासले नौ कट्ठा, साढे तीन धुर जग्गा व्यक्तिको निजी रहेको फैसला सुनाएको थियो। मालपोत कार्यालय मकवानपुरले ०६८ साल जेठ २६ गते करोडौंको उक्त जग्गा भारतीय लगानीको कम्पनीको रहेको भन्दै निर्णय दिएपछि साविकका जग्गाधनी रिट लिएर सर्वोच्च पुगेका थिए। हेटौंडाको उक्त मिल्स भने भारत मोतीहारीका अताउर रहमानसहितका चार जनाले स्थापना गरेका थिए। तर, जग्गा निजी हुने ठहर भए पनि हस्ताक्षर नभएका कारण अन्तिम फैसला सर्वोच्चमै अड्किएको छ। फैसलाको ढिलाइले अर्को पक्षको समयमै पुनरवलोकनमा जाने मार्गसमेत रोकिएको छ। यो मुद्दामा फैसला तयार भएर पनि हस्ताक्षर नभएकोमा ९० वर्षीय वरिष्ठ अधिवक्ता कृष्णप्रसाद भण्डारी आश्चर्यमा परेका छन्। यसरी अन्तिम फैसलाको हस्ताक्षरमा ढिलाइ गर्न कुनै दृष्टिले पनि मिल्दैन। फैसला भएकै एक वर्ष भइसक्यो। ढिलो न्याय पनि अन्याय नै हो, उक्त मुद्दाका कानुन व्यवसायी भण्डारीले भने, किन ढिलाइ भएको छ, मैले बुझ्न सकेको छैन। रिभ्यु हुन सक्ने सम्भावित डरले हस्ताक्षर नगरेको सुनेको छु। मुलुकी ऐनले सात दिनभित्रै फैसला दिनुपर्ने भने पनि कागजमै सीमित भएको गुनासो पनि भण्डारीले गरे। तपाईंले बुझ्नुभएकै छ, यो मुलुकमा न्यायको हालत कस्तो छ। यो उमेरमा आएर मलाई दुःख लाग्छ, उनले भने। यस्तै, विनाशकारी भूकम्पपछि जथाभावी घर निर्माण र नक्सा पास रोक्न मागसहित कानुन व्यवसायीसमेत रहेका पत्रकार अनन्तराज लुइँटेल, अधिवक्ता प्रविन्द्रराज जोशी (कामु प्रधानन्यायाधीश दीपकराज जोशीपुत्र) सहित चार जनाले दायर गरेको रिटमा गत फागुनमै काठमाडौं उपत्यका विकास प्राधिकरणका नाममा कार्कीसहितको इजलासले दिएको परमादेशको पनि हालत उस्तै छ। गैरकानुनी नक्सा पास रोकी मापदण्डविपरित अनधिकृत घर निर्माण कार्य रोक्न कार्कीसमेतको इजलासले परमादेश नै जारी गरेको तर एक वर्षसम्म फैसला नदिइएको अधिवक्ता लुइँटेलले जानकारी दिए। फेरि जनधनको क्षति नहोस्, नक्सापासमा चलखेल नहोस् भनेर रिट हालेका थियौं। फैसला त भयो तर अहिलेसम्म हस्ताक्षर भएको छैन, उनले भने। सार्वजनिक सरोकारको यस्तो फैसला रोकिँदा नगरपालिकामा नक्सा पासको प्रक्रिया नै हल्ट भएको छ। सुडानको डार्फर मिसनमा पठाइएका एपीसीलगायत सामग्रीमा भएको भ्रष्टाचारमा नेपाल प्रहरीका तीन जना पूर्वआइजीपीसहितका व्यक्तिलाई सजाय तोक्ने गरी भएको फैसलामा पनि अहिलेसम्म हस्ताक्षर हुन सकेको छैन। यो प्रकरणमा पनि पूर्ण फैसला तयार भएको चार महिना व्यतित भइसकेको छ। तत्कालीन प्रधानन्यायाधीश सुशीला कार्की र न्यायाधीश विश्वम्भरप्रसाद श्रेष्ठको संयुक्त इजलासले गत वैशाख १७ गते पूर्वप्रहरी प्रमुख ओमविक्रम राणालाई दुई वर्ष जेल र ५० हजार रुपैयाँ जरिवाना, हेमबहादुर गुरुङलाई एक वर्ष जेल र ४० हजार रुपैयाँ जरिवाना तथा रमेशचन्द ठकुरीलाई पनि गुरुङलाई जति नै सजाय तोकिएको थियो। उक्त प्रकरणमा सात जना अन्य प्रहरी अधिकृत र सुडान मिसनमा सामान आपूर्ति गर्ने ठेकेदार शम्भु भारतीलाई समेत जेल सजाय र जरिवाना गरिएको थियो। सर्वोच्च अदालतको पत्रअनुरूप तत्कालीन प्रहरी प्रमुख राणा, गुरुङ, तत्कालीन एआईजी दीपकसिंह थाङ्देन र डीआईजी दीपककुमार श्रेष्ठ जेल गए पनि भ्रष्टाचारमा सजाय तोकिएका तत्कालीन प्रहरी प्रमुख रमेशचन्द ठकुरीसहित चार जना सजाय भुक्तानका लागि अन्तिम फैसला कुरेर बसिरहेका छन्। तर, फैसलामा हस्ताक्षर नहुँदा उनीहरू के गर्ने भनेर यता न उताको अवस्थामा छन्। यो मुद्दामा हस्ताक्षर रोकिँदा सफाइ पाउने प्रहरीको अवकाश र सेवासुविधामा जटिल समस्या परेको छ। सजाय हुनेले पनि कैद भुक्तान हुने बेलासम्म थुनामा बस्न पाएका छैनन्। रोक्का सम्पत्तिको हिसाबकिताब गर्नै ठप्प भएको छ, वरिष्ठ अधिवक्ता प्रकाश केसी भन्छन्। सर्वोच्चका पूर्वन्यायाधीश कृष्णजंग रायमाझीले फैसला गरिसकेपछि रोकेर राख्न नमिल्ने भन्दै पक्षलाई चाँडो फैसला दिनुपर्ने बताए। उनले कानुनमै सात दिन म्याद तोकिएको बताउँदै भने, जुनसुकै मुद्दा होस्, उपयुक्त समयमा मुद्दाका पक्षलाई फैसलामा हस्ताक्षर गरेर दिनुपर्छ। कुनै पनि बहाना बनाएर ढिलाइ गर्न मिल्दैन। जस्टिस् डिले इज डिनाइ जस्टिस् भन्ने मान्यता नै छ। फैसलामा हस्ताक्षरको विलम्बबारे राखिएको जिज्ञासामा तत्कालीन प्रधानन्यायाधीश कार्की स्वयंले ढिला भएको स्विकारिन्। उनले बीचमा निर्वाचन परेकाले ढिलाइ भएको प्रतिरक्षा पनि गरिन्। बीचमा निर्वाचन भयो। त्यसले पनि ढिलाइ भयो। राम्रो फैसला लेख्नसक्ने जनशक्ति पनि अभाव छ, कार्कीले अन्नपूर्णसँग भनिन्, मेरो मात्र किन ? कल्याण श्रेष्ठ श्रीमान्को पालाकै मुद्दा पनि बाँकी छन्। पछिल्ला प्रधानन्यायाधीशबाट फैसलामा पुनरवलोकन हुने भयले हो हो कि ? भन्ने प्रश्नमा उनले भनिन्, अरूसँग मलाई के मतलव ? हस्ताक्षर नगर्दा रोकिएका फैसला :  जनकपुर नगरपालिकाले कार्यालय भवनमै डोजर लगाउन खोजेको भन्दै हलुवाई समाजद्वारा दायर रिटमा २०७३ माघ १९ गते डोजर नलगाउन दिएको आदेश।  तत्कालीन उपसचिव शेखरनाथ खनाल र उनको परिवारविरुद्ध अख्तियारले चलाएको भ्रष्टाचार मुद्दामा सफाइ दिने २०७३ फागुन ८ गतेको फैसला।  हेटौंडा नगरपालिकाभित्रको करोडौं मूल्यको जग्गा व्यक्तिकै रहेको ठहरसहित २०७३ साल चैत १५ गते भएको फैसला।  विनाशकारी भूकम्पपछि जथाभावी घर निर्माण र नक्सा पास रोक्न मागसहित चार जनाले दायर गरेको रिटमा २०७३ फागुनमा दिएको परमादेश।  सुडानको डार्फर मिसनको भ्रष्टाचारमा नेपाल प्रहरीका तीन जना पूर्वआइजीपीसहितलाई सजाय तोक्ने गरी २०७३ वैशाख १७ गते भएको फैसला। दुई वर्षदेखि अलपत्र यो आदेश निजामती ऐनको दफा २४ (घ) (१) मा भएको संशोधनमार्फत गरिएको ज्येष्ठता समायोजन ले पुराना कर्मचारी मारमा परेको दाबीसहित २०६९ सालमा दायर भएको रिटमा संवैधानिक इजलासबाट भएको एउटा आदेश हस्ताक्षर नहुँदा दुई वर्षदेखि अलपत्र परेको छ। संवैधानिक इजलासमा संलग्न तत्कालीन प्रधानन्यायाधीश कल्याण श्रेष्ठ, न्यायाधीश सुशीला कार्की, वैद्यनाथ उपाध्यायसहित पाँच न्यायाधीश संलग्न इजलासले यो विवादलाई सुनुवाइका लागि दुई जना न्यायाधीश संलग्न इजलासमा रिफर गर्ने गरी २०७२ साल माघ ७ गते आदेश दिएको थियो। उक्त आदेशमा इजलास अधिकृतले २५ महिनापछि बल्ल हस्ताक्षर गर्न पठाएका छन्। ऐन संशोधनले आफूहरू अन्यायमा परेको भन्दै तत्कालीन जिल्ला शिक्षा अधिकारी हेमराज पुजारासहित १८ जिशिअ सर्वोच्च पुगेका थिए तर आदेश भएर पनि अहिलेसम्म हस्ताक्षर रोकिएकोमा निवेदकका कानुन व्यवसायी वरिष्ठ अधिवक्ता हरि उप्रेती पनि आश्चर्यमा परेका छन्। उनले भने, ती जिशिअले पाँच वर्षसम्म न्याय पाउन सकेका छैनन्। आदेशमै हस्ताक्षर रोकिएर सुनुवाइ अवरुद्ध हुँदा उनीभन्दा कान्छा कर्मचारीले बढुवा खाने बेला भइसक्यो, उप्रेतीले अब फैसला भए पनि औचित्य सकिएको बताए।"
