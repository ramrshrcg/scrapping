शीर्षक,विवरण
सेनाको चेतावनी,"सामान्य अवस्था या परिस्थिति मुलुकमा विद्यमान रहँदा सेना बोल्दैन । उसले बोल्ने अपेक्षा पनि गरिँदैन, तर नेपालको परिस्थिति कुनै न कुनै रूपमा असामान्य रहिआएको छ, खासगरी २०५२ फागुन अर्थात् माओवादीले सशस्त्र विद्रो गरेयता । त्यसबेला राजा नेपाल सेनाको परमाधिपति र सेना परिचालन सम्बन्धमा सिफारिसकर्ताका रूपमा सुरक्षा परिषद्को व्यवस्था गरिएको थियो, संविधानमा, प्रधानमन्त्री, रक्षामन्त्री र प्रधानसेनापतिसहित । माओवादी आन्दोलनले 'विरोध ', 'विद्रोह' र 'आतंकवाद' को स्वरूप लिँदासम्मको अवस्थामा त्यो समस्याको कसरी सम्बोधन गर्ने भन्नेबारे राजनीतिक दलहरूमा गम्भीर बहस र एकमत बन्नै सकेन, द्वन्द्वको दशकमा सुरक्षा परिषद् प्रमुख रहेका विभिन्न प्रधानमन्त्रीमध्येबाट खासगरी गिरिजाप्रसाद कोइरालाले माओवादीविरुद्ध सेना परिचालन गर्न चाहेका भए पनि पहिले राजा वीरेन्द्र र त्यसपछि राजा ज्ञानेन्द्रले आफ्नै जनताविरुद्ध सेना प्रयोग गर्न नहुने अडान राखिराखे, दाङ ब्यारेकमा माओवादीले सेनामाथि आक्रमण नगरेसम्म । सिद्धान्ततः संविधानले तोकेको प्रक्रिया र त्यसको वर्णित अवस्थामा मात्र सेना परिचालित हुनुपर्छ । हालै प्रधानसेनापति राजेन्द्र क्षेत्रीले मुलुकमा विखण्डनकारी शक्ति र प्रवृत्ति हाबी भएकाले सेना चुप नलाग्ने अभिव्यक्ति दिएका छन् र माओवादीबाट अलगिएका नेत्रविक्रम चन्द 'विप्लव' तथा सीके राउतलाई त्यस्ता प्रवृत्तिका नाइकेका रूपमा चित्रित गरेका छन् नाम नलिई । मुलुकमा अलगाववादको प्रवद्र्धन दुःखलाग्दो र सहन नसकिने प्रवृत्ति हो, तर राज्यका मुख्य सञ्चालकहरूले मुलुकको स्वाभिमान, स्वतन्त्रता र सार्वभौम सत्ताविपरीत बाह्य हैकम निम्त्याउने गरेमा अनि राज्य आम नागरिकका हक, हितप्रति सकारात्मक तथा संवेदनशील नभई जनतालाई राष्ट्रप्रतिको दायित्वमा अगाडि बढ्न प्रेरित गर्न सकेनन् भने अलगाववादी प्रवृत्तिले जरा गाडन सक्छ । त्यसैले अहिलेको परिस्थितिमा यी व्यक्तिबारे कुनै निष्कर्षमा पुग्नुअघि राष्ट्रिय तहका राजनीतिक दल र सत्ता तथा प्रमुख प्रतिपक्षले सामूहिक रूपमा यसबारे साझा सहमति र समस्या सम्बोधन गर्नेबारे समान धारणा बनाउनु उपयुक्त हुनेछ । पक्कै पनि सेनाले आफ्नै सूत्र र संयन्त्रबाट केही निश्चित धारणा बनाउन सक्छ, तर राजनीतिक नीतिनिर्देशबिना उसले केही गर्न सक्ने स्थिति सामान्य परिवेशमा कल्पनीय हुँदैन । डा राउतले निर्वाचनमा भाग लिन आफ्ना समर्थकहरूलाई आग्रह गर्न थालेका छन्, यद्यपि कसैलाई जिताउन नभएर वर्तमान संविधानलाई हराउन त्यो रणनीति अपनाएको उनले स्पष्ट पारेका छन् । त्यस्तै विप्लवले कुन अर्थमा आज सत्तामा रहेका माओवादीलाई प्रतिनिधित्व गर्छन् र कुन अर्थमा उनीहरूबाट भिन्न छन्, त्यसबारे पनि स्पष्ट साझा धारणा बन्नु जरुरी छ । सेनाले कठिन परिस्थितिमा आफूलाई विवादरहित तरिकाले सञ्चालित गर्दै आएको छ र राजनीतिक दलहरूलाई 'बाइपास' नगरी उनीहरूलाई संविधानसम्मत तरिकाबाट अघि बढ्न प्रेरित पनि गर्दै आएको छ यसबीच । प्रधानसेनापति क्षेत्रीका हालैको सम्बोधन या चेतावनी सम्भवतः त्यही सीमा र संयमित तथा संस्थागत चिन्ताको अभिव्यक्ति हो, जसलाई सत्ता र राजनीतिक दलहरूले सकारात्मक रूपमा ग्रहण गर्नेछन् ।"
पाँचथरबाट विप्लवका पाँच कार्यकर्ता पक्राउ,"फिदिम : चुनाव विरोधी गतिविधिमा संलग्न भएको भन्दै पाँचथर प्रहरीले नेत्रविक्रम चन्द विप्लव नेतृत्वको नेपाल कम्युनिस्ट पार्टीका पाँच कार्यकर्तालाई पक्राउ गरेको छ। बिहीबार जिल्लाका विभिन्न स्थानमा चुनाव विथोल्ने योजना बनाइरहेको अवस्थामा पक्राउ गरेको जिल्ला प्रहरी कार्यालयका प्रहरी निरीक्षक विज्ञान बस्नेतले जानकारी दिनुभयो। पकाउ पर्नेमा ताप्लेजुङ साब्लाखुका मुस्कान लिम्बू, फाल्गुनन्द ५ का जितबहादुर चेम्जोङ, धनकुटा पाख्रिबास ३ का संघर्ष परियार, फाल्गुनन्द ४ का विजय नेम्बाङ र फाल्गुनन्द ५ का कविराज चेम्जोङ छन्। चु्नाब विथोल्ने योजना बनाइरहेको अवस्थामा उनीहरु पक्राउ परेका हुन्। उनीहरुलाई थप अनुसन्धान गरी सार्वजनिक मुद्दा दर्ता गर्ने प्रहरीको भनाइ छ। असार १४ गते हुने स्थानीय तहको दोस्रो चरणको निर्वाचनविरोधी गतिविधिमा संलग्नलाई प्रहरीले पक्राउ गर्दै आएको छ। चुनाव विरोधी गतिविधि गर्ने कसैलाई पनि नछोड्ने प्रहरी निरीक्षक बस्नेतको भनाइ छ।"
मतगणना गर्दा राजनीति दलका प्रतिनिधिलाई मतपत्र छुन प्रतिबन्ध !,"मुसीकोट: स्थानीय तहको पहिलो चरणको मतगणनाका क्रममा केही स्थानमा राजनैतिक दलहरु बिच विवादभएपछि निर्वाचन आयोगले आगामी दोस्रो चरणको निर्वाचनको मतगणनामा राजनैतिक दलका प्रतिनिधिहरुले मतपत्र छुन नपाउने व्यवस्था गरेको छ । गणकहरुले टाढैबाट देखाएर सदरबदरको टुंगो लगाईने निर्वाचन आयोगका आयुक्त ईश्वरीप्रसाद पौडेलले बताउनुभयो। निर्वाचन अनुगमन भ्रमणका क्रममा बिहिबार दिउसो रुकुम सदरमुकाम खलंगा पुग्नुभएका आयुक्त पौडेलले जिल्लाका सरोकारवाला निकायका प्रतिनिधिहरुसंग भेटघाट एवं छलफल गर्दै कुनै पनि राजनैतिक दल अथवा दलको प्रतिनिधि र अन्य जो कोहीले पनि निर्वाचन आचारसंहिता उल्लघन गरेमा त्यो कानुनतः अपराध ठहर्ने बताउनुभयो। कोहि पनि त्यस्तो अपराधमा संलग्न नहुन पनि उहाँले सचेत गराउनुभयो। यसै क्रममा मध्यपश्मिाञ्चल क्षेत्रीय प्रशासक महेन्द्रप्रसाद गुरागाईले पनि निर्वाचनलाई भयरहित, शान्तिपुर्ण र सौहार्दपुर्ण वातावरणमा सम्पन्न गराउन निर्वाचन क्षेत्रको सम्पूर्ण सुरक्षा व्यवस्था सुदृढ रहेको बताउनुभयो।गुरागाईले भौगोलिक कठिनाई भएका क्षेत्रहरुमा मतदान पुर्व, मतदानताका र मतदान पश्चात आवश्यक पर्ने सुरक्षा लगाएत अन्य व्यवस्थापकीय कार्यका लागी आफुहरु तयार रहेको जानकारी गराउनुभयो । यसै अवसरमा रुकुमका प्रमुख जिल्ला अधिकारी बंशिकुमार आचार्यले जिल्लाको पुर्वी भागका तीन गाउँपालिकामा आगामी असार १४ गते हुन लागेको स्थानीय निर्वाचनको सम्पूर्ण तयारी सम्पन्न भएको जानकारी समेत गराउनुभएको थियो । रुकुमका मुख्य निर्वाचन अधिकृत डण्डपानी शर्माले पनि निर्वाचनका सम्पूर्ण कार्यक्रम सहज ढंगले सम्पन्न गराउन तोकिएका सबै कर्माचारी कार्यक्षेत्रतर्फ गइसकेको बताउनुभएको थियो । हरिकप्टोर मार्फत जिल्ला पुग्नुभएका निर्वाचन आयुक्त पौडेल र क्षेत्रीय प्रशासक गुरागाईको साथमा निर्वाचन आयोगका प्रवक्ता सुर्यप्रसाद शर्मा र निर्वाचन आयोगकै तर्फबाट यज्ञप्रसाद ढुंगेल पनि जिल्ला पुग्नुभएको थियो।"
गृहमन्त्रीले सत्ताको दुरुपयोग गरेको एमाले महासचिवको आरोप,"विराटनगर : एमाले महासचिव ईश्वर पोखरेलले गहृमन्त्री जनार्दन शर्माले निर्वाचन आचारसंहिता विपरित निर्वाचन प्रचारमा सक्रिय भएर सत्ताको दुरुपयोग गरेको आरोप लगाउनु भएको छ। विराटनगरमा बिहीबार पत्रकारसँग कुरा गर्दै पोखरेलले सरकारका जिम्मेवार व्यक्तिले नै शक्ति दुरुपयोग गर्नु आपत्तिजनक रहेको बताउनुभयो। गृहमन्त्री सत्ताको बल बाँधेर निर्वाचन प्रचारमा लाग्नु भएको छ, पोखरेलले भन्नुुभयो, द्वन्द्वपीडितलाई राहत दिने नाममा र विभिन्न मन्त्रालयमा बजेट रकमान्तरण गर्ने बहानामा पनि निर्वाचन आचारसंहिताको ठाडो उल्लघंन भएको छ। उहाँले दोस्रो चरणको निर्वाचन निर्धारित समयमै हुनुपर्छ भन्नेमा एमाले अडिग भएकै कारण तोकिएकै मितिमा निर्वाचन हुने निश्चित भएको पोखरेलको दाबी छ। महासचिव पोखरेलले सरकारले २ नम्बर प्रदेशमा जनताको भावना विपरित निर्वाचन मिति सारेको भन्दै आपत्ति जनाउनु भएको छ। प्रदेश नम्बर २ का जनता भोट हालेर आप्ना प्रतिनिधि छान्न अतुर थिए तर सरकारले मिति सारेर जनताको अधिकारमाथि हस्तक्षेप गरेको छ, नेता पोखरेलले भन्नुभयो। सरकारले राष्ट्रिय जनता पार्टी (राजपा) लाई निर्वाचनमा सहभागी गराउने नाममा चुनाव सारेर मधेसी जनताको अधिकारमाथि हस्तक्षेप गरेको आरोप समेत पोखरेलले लगाउनु भएको छ।"
मधेसमा विखण्डनकारी शक्ति सक्रिय भए : कमल थापा,"गाईघाट: राष्ट्रिय प्रजातन्त्र पार्टीका अध्यक्ष कमल थापाले देशलाई टुक्राउन खोज्ने तत्व मधेसमा अझै सक्रिय रहेको बताउनु भएको छ । स्थानीय निर्वाचनलाई लक्षित गरी राप्रपा उदयपरले बिहीबार सदरमुकाम गाईघाटमा आयोजना गरेको चुनावी आमसभालाई सम्बोधन गर्दै अध्यक्ष थापाले विखण्डनकारी शक्तिलाई संयोजन गर्न नसके राष्ट्रिय सुरक्षा र राष्ट्रिय एकता माथि नै खतरा हुने दावी गर्नुभयो । बिखण्डनकारी तत्वहरु झिल्कोसरी फैलदै गएको अवस्था छ, उहाँले भन्नुभयो, त्यसलाई बेलैमा समाधान नगर्ने हो भने मुलुक विखण्डन हुने निश्चित छ । थापाले परिवर्तनलाई संस्थागत गर्ने नाममा गलत नीति अवलम्बन गरिएका कारण नेपालमा वाह्य शक्तिको चलखेल, प्रभाव र हस्तक्षेप इतिहासमै अहिले सबैभन्दा बढी भएको बताउनुभयो । उहाँले एउटा विदेशी राजदुतले समग्र नेपाली राजनीतिलाई प्रभाव पार्ने गरेको उल्लेख गर्दै भन्नुभयो, वर्तमान समयमा सबै नेपालीले आफुलाई काँग्रेस, एमाले, माओबादी, राप्रपाभन्दा माथि राखेर आमनेपाली हौ भन्ने भावना, सदभाव र एकता कायम राख्न जरुरी छ । अध्यक्ष थापाले केही दलको सिण्डिकेटका कारण परिवर्तनहरु संस्थागत हुन नसकेको बताउनु भयो ।"
दूत मार्ग समयमै पूरा गर्न कार्यविधि पारित,काठमाडौँ: मन्त्रिपरिषद्को आजको बैठकले काठमाडौँतराईमधेस जोड्ने दूत मार्ग (फाष्ट ट्र्याक) छिटो बनाउने सम्बन्धी कार्यविधि पारित गरेको छ। प्रधानमन्त्री तथा मन्त्रिपरिषद्को कार्यालयमा बसेको बैठकले सो कार्यविधि पारित गरेको अर्थमन्त्री एवं प्रवक्ता ज्ञानेन्द्रबहादुर कार्कीले जानकारी दिनुभयो। सो मार्ग सरकार आफैले बनाउने अघिल्लो सरकारको निर्णयबमोजिम नेपाली सेनालाई जिम्मा दिइएको थियो। यस्तै बैठकले एसियाली विकास बैङ्कले सहरी विकासका लागि दिने १५० मिलियन अमेरिकी डलरको सहुलियत ऋण ग्रहण गर्नका लागि वार्ता गर्न अर्थ मन्त्रालयका सहसचिवको संयोजकत्वमा वार्ता समिति गठन गर्ने निर्णय गरेको छ। बैठकले स्वास्थ्य मन्त्रालयका सचिवमा डा किरण रेग्मीलाई बढुवा गर्ने निर्णय गरेको छ । रासस
थारु र पहाडी बीचको एकता अटुट हुनुपर्छ : प्रचण्ड,"धनगढी : नेकपा (माओवादी केन्द्र) का अध्यक्ष तथा पुर्व प्रधानमन्त्री पुष्पकमल दाहाल प्रचण्ड ले मुलुकको विकासका लागि थारु र पहाडी समुदाय बीचको एकता अटुट हुनुपर्ने बताउनु भएको छ। बिहीबार टीकापुरमा माओवादी केन्द्रले आयोजना गरेको चुनावी सभालाई सम्बोधन गर्दै दाहालले यस्तो बताउनु भएको हो। टीकापुरमा प्रतिक्रियावादीले साम्प्रदायिकता फैलाउने कुचेष्टा गरे, उहाँले भन्नुभयो। अब प्रदेश नम्बर ७ को समृद्धि र विकासका लागि थारु र पहाडी समुदायबीचको एकता आवश्यक छ। मेरै नेतृत्वमा टीकापुर घटनामा सम्पत्ती क्षति भएकालेलाई क्षतिपूर्ति दिने निर्णय भएको हो, प्रचण्डले भन्नुभयो। अहिले जनताले आफ्नो अधिकार संस्थागत गर्ने बेला आएकाले गणतन्त्र संस्थागत गर्ने पार्टीलाई जिताउन आह्वान पनि गर्नुभयो। अध्यक्ष दाहालले राजनीतिमा आफुले इमान्दारिता देखाएको दाबी गर्नुभयो। केपी ओलीले राजनीतिमा इमान्दारिता देखाउन नसकेकै कारण एमाले संगको समीकरण टुटेको प्रसंग उल्लेख गर्दै दाहालले आफूले राजीनामा दिएर राजनीतिक इमान्दारिता देखाएको दाबी गर्नुभयो। प्रचण्डले आफूले १० महिने कार्यकालमा उत्तरी छिमेकी चीन र भारतसँग समदुरी कायम गर्दै दुबै देशसँगको सम्बन्ध सुधार गरेको दाबी गर्नु भएको छ।"
राजपाका केन्द्रीय उपाध्यक्ष चौधरीसहित ६ जना पक्राउ,"नवलपरासी: निर्वाचन विरोधी गतिविधि गरेको भन्दै प्रहरीले राष्ट्रिय जनता पार्टीका केन्द्रीय उपाध्यक्ष गोविन्द चौधरीसहित ६ जनालाई पक्राउ गरेको छ । जिल्ला प्रहरी कार्यालय नवलपरासीबाट खटिएको प्रहरीले सदरमुकामबाट उपाध्यक्ष चौधरीसहित राजपा जिल्ला संयोजक पुरन चौधरी, राधेरामण पाण्डे, विजय अग्रहरी, ओमप्रकाश चौधरी र अभिमन्यू यादवलाई पक्राउ गरेको जिल्ला प्रहरी उपरीक्षक राजेन्द्रप्रसाद चौधरीले बताउनुभयो । उनीहरुलाई परासी सदरमुकामको मञ्जरीया चोकबाट पक्राउ गरिएको हो । गाडी र मोटरसाईकलमा कालोझण्डा राखेर स्थानीयलाई डर धम्कीदिदैं निर्वाचन विरोधी कृयाकलाप सञ्चालन गरेकाले पक्राउ गरिएको प्रहरीले जनाएको छ । पक्राउ परेका सबैलाई जिल्ला प्रहरी कार्यालयमा राखिएको छ । राजपाले निर्वाचनको विरोध गर्दै आन्दोलन गरिरहेको छ । राजपाको विरोधका कारण सरकारले दुई नम्बर प्रदेशको स्थानीय तहको चुनाव असोज २ गतेका लागि तोकेको छ ।"
संशोधनमा हिन्दी भाषा घुसाउन खोजेकोले एमाले विपक्षमा,"फिदिम : नेकपा एमाले संसदीय दलका उपनेता सुवासचन्द्र नेम्बाङले वर्तमान सरकारलाई निर्वाचन गराउन जाँगर नचलेको आरोप लगाउनुभएको छ । नेपाल पत्रकार महासंघको कार्यालयमा विहिबार आयोजना गरिएको पत्रकार सम्मेलनमा बोल्दै नेम्बाङले असार १४ गते हुने दोस्रो चरणको निर्वाचनमा पनि एमाले नै पहिलो हुने देखिएपछि सरकारलाई निर्वाचन गराउने जाँगर हराएको बताउनुभएको हो । यो वा त्यो बहानामा सरकारले निर्वाचनको मिति सारेर ठूलो गल्ति गरेको उहाँको ठहर छ । राज्यपक्ष जिम्मेवार नभएकै कारण प्रदेश नं २ मा निर्वाचनको मिति सारिएको नेम्बाङको भनाई छ । मधेशवादी दलहरुले निर्वाचनको विरोध नगरेको भन्दा भन्दै सरकारले स्थानीय तहको संख्या थपघट गर्नलाई प्रदेश नं२ को चुनाबलाई पछाडी धकेलेको उहाँले बताउनुभयो । पत्रकारहरुको जिज्ञासामा नेम्बाङले एमाले संविधान संशोधनकै पक्षमा रहेको बताउनुभयो । आवश्यकताको आधारमा संविधान संशोधन गर्नुपर्छ, नेम्बाङले भन्नुभयो रहरले संविधान संशोधन गर्ने हैन । यो बेलामा संविधान कार्यान्वयन गर्नतर्फ जोड दिनुपर्छ । सरकारले संविधान संशोधन गरेर नेपालमा हिन्दि भाषालाई घुसाउन खोजेकाले तत्कालका लागि एमाले संशोधनको विरोधमा उभिएको उहाँले बताउनुभयो ।"
योजना अनुसार अघि बढ्न गृहमन्त्रीको निर्देशन,"विराटनगर : गृह मन्त्री जनार्दन शर्माले दोस्रो चरणको स्थानीय तह निर्वाचनका लागि तयार पारिएको सुरक्षा योजना अनुसार अघि बढ्न सुरक्षा अधिकारीहरुलाई निर्देशन दिनु भएको छ । विराटनगरमा बिहीबार आयोजित प्रदेश नम्बर १ को क्षेत्रीय सुरक्षा गोष्ठी उद्धघाटन गर्दै गृहमन्त्री शर्माले भन्नु भयो, निर्वाचनका लागि केन्द्रीय सुरक्षा समितिले योजना बनाएर क्षेत्रीय र जिल्ला सुरक्षा समितिलाई पठाएका कारण त्यही अनुरुप सुरक्षा व्यवस्था मिलाउनु पर्छ । उहाँले निर्वाचनलाई लक्षित गरेर जिल्लागत वस्तुस्थितीका आधारमा सुरक्षा योजनालाई कार्यान्वायन गर्न पनि निर्देशन दिनु भयो । जिल्लागत वस्तुस्थितिका आधारमा चुनौतीको मूल्याँकन गर्दै त्यहाँका समस्या र अप्ठेराहरुको समाधान गर्न सुरक्षा योजनालाई परिमार्जन पनि गर्न सकिन्छ, उहाँले भन्नु भयो, तर निर्वाचन स्वस्थ, धाँदलीरहित र शान्तिपूर्ण बनाउनु पर्छ । निर्वाचन सुरक्षा व्यवस्था मिलाउने सन्दर्भमा केही चुनौती रहेको उल्लेख गर्दै मन्त्री शर्माले ती चुनौतीको सामना गर्न तयार हुन पनि सुरक्षा अधिकारीलाई निर्देशन दिनु भयो । निर्वाचनप्रति असन्तुष्ट रहेका दलहरुलाई पनि निर्वाचनमा स्वतन्त्र वा कुनै न कुनै रुपले सहभागी गराउन सक्नु सरकारको मुख्य उपलब्धी भएको उहाँको भनाई थियो । प्रत्यक्ष रुपमा नभए पनि राजपा र विप्लव समूहले समेत निर्वाचनमा सहभागिता जनाएको अवस्था छ, उहाँले भन्नु भयो, त्यही हिसावको सुरक्षा व्यवस्था मिलाउनु पर्ने दायित्व सरकारको हो । दलहरुबीचमा स्वस्थ्य र सकारात्मक प्रतिष्पर्धाका आधारमा स्थानीय तहको निर्वाचन सम्पन्न भएपछि मुलुक समृद्धिको बाटोतर्फ लम्कने शर्माको भनाइ छ । निर्वाचन मुलुकमा राजनैतिक अस्थिरता, संक्रमणकाल, भ्रष्टाचार, अनियमितता, राजनैतिक अन्तरविरोध र विभिन्न समस्याको अन्त्य गर्ने एउटा खुड्किलो पनि हो, मन्त्री शर्माले भन्नु भयो, राजनैतिक स्थिरताको जग बसाएर जनता पाउने सेवा सुविधा विस्तार गर्ने अवसरका रुपमा पनि यसलाई सदुपयोग गरिनु पर्छ । गोष्ठीमा पूर्वाञ्चलका १६ वटै जिल्लाका सुरक्षा निकायका प्रमुखहरु, प्रमुख जिल्ला अधिकारीहरु, अञ्चल प्रहरी प्रमुखहरु, नेपाल तथा सशस्त्र प्रहरीका क्षेत्रीय तथा केन्द्रीय प्रमुखहरु, राष्ट्रिय अनुसन्धानका प्रमुख, क्षेत्रीय प्रशासक, नेपाली सेनाका अधिकारी, निर्वाचन आयुक्त, गृह सचिव लगायतका उच्च अधिकारीहरुको सहभागिता रहेको थियो ।"
नेपालगन्जमा प्रचण्डलाई २५ किलोको माला,"नेपालगन्ज : पूर्वप्रधानमन्त्री एवम् नेकपा (माओवादी केन्द्र)का अध्यक्ष पुष्पकमल दाहाल प्रचण्डले नेपालगन्जलाई प्रदेश नम्बर ५ को राजधानी बनाउन सकिने बताउनु भएको छ। नेपालगन्ज उपमहानगरपालिकामा बिहीबार आयोजित माओवादी केन्द्रको चुनावी सभालाई सम्बोधन गर्दै प्रचण्डले नेपालगन्जबासी पहल गरेमा प्रदेश राजधानी नहुनु नपर्ने कारण नरहेको बताउनु भयो। उहाँले राजधानीको लागि नेपालगन्जवासीको पहलको आवश्यकता रहेको समेत बताउनु भयो। प्रचण्डले नेपालगन्जलाई महानगर बनाउन पहल गर्ने आश्वासन समेत दिनु भएको छ। अहिले नै विराटनगर र वीरगन्ज सँगै नेपालगन्जलाई महानगर बनाउने हाम्रो सोच थियो तर पूर्वाधारको समस्या देखियो, प्रचण्डले भन्नुभयो। अध्यक्ष दाहालले नेपालगन्जको विकासमा आफूले अभिभाकत्वको ग्रहण गर्न तयार रहेको बताउनु भयो। उहाँले पूर्वप्रधानमन्त्री सुशील कोइरालाको निधनपछि आफूहरुलाई अभिभावक बिहीन नसम्झन समेत आग्रह गर्नु भएको छ। उहाँले सौतेनी व्यवहार हुन्छ कि भन्ने चिन्ता नगर्न नेपालगन्जवासीलाई आग्रह गर्न भएको छ। । उहाँले केन्द्रमा सिधै सम्पर्क हुने नेता भएन भनेर चिन्ता नगर्न आग्रह गर्नुभयो । टुहुरो जस्तो भइयो। सैतेनो व्यवहार हुने हो कि भन्ने चिन्ता रहेको पाएँ। तपाईहरुको अभिभावकत्व म ग्रहण गर्नेछु, उहाँले भन्नुभयो। माओवादीका मेयरका उम्मेदवार दामोदर आचार्यसँग आफ्नो हटलाइन सम्पर्क रहेको बताउदै अध्यक्ष दाहालले दामोदरजीमार्फत् नेपालगन्जमा हुने गतिविधिमा सिधै सहयोग गर्नेछु। प्रचण्ड प्रत्यक्ष रुपमा तपाईहरुको साथमा छ। विकास निर्माणमा हेडक्वाटर र सरकार साथमा छ। उहाँले मुलुकले आर्थिक विकासको गति लिएको बताउनु भयो। उहाँले नेपालगन्जलाई पश्चिम नेपालको आर्थिक केन्द्रबिन्दु बनाउने आश्वासन दिदै भन्नुभयो, विशेष आर्थिक क्षेत्र, पर्यटन हब बनाउने पहल गर्ने छौँ। मेयरका उम्मेदवार दामोदार आचार्यले आफ्ना चुनावी प्रतिबद्धता व्यक्त गर्नुभयो। विहीबार नै प्रचण्डले बाँकेको खजुरा गाउँपालिका, कोहलपुर नगरपालिका र बैजनाथ गाउँपालिकाका चुनावी सभाहरुलाई सम्बोधन गर्नु भएको छ।"
मोरङमा कांग्रेस उम्मेदवारको निधन,"विराटनगर : मोरङको लेटाङ नगरपालिकाका कांग्रेस वडा सदस्य उम्मेदवार मात्रिकाप्रसाद भण्डारीको बिहीबार बिहान निधन भएको छ । कांग्रेसका अनुसार वडा नम्बर ६ मा खुल्ला सदस्यका उम्मेदवार रहनु भएका ५६ वर्षीय भण्डारी लामो समयदेखि मुटु सम्बन्धी समस्याबाट पीडित हुनुहुन्थ्यो । उहाँको बिहीबार विहान ११ बजे निधन भएको पारिवारिक स्रोतले जनाएको छ । चुनावी अभियान र घरदैलोमा हिंड्ने क्रममा भण्डारी चारपाँच दिनदेखि बिरामी पर्नु भएको थियो । बिरामी परेका भण्डारी झापाको दमकबाट उपचार गराएर फर्कने क्रममा बाटोमै मृत्यु भएको कांग्रेसका सोही वडाअध्यक्षका उम्मेदवार जंग तामाङले जानकारी दिनुभयो । २०४६ सालदेखि नै नेपाली कांग्रेसमा सक्रीय भण्डारीसामाजिक संघ संस्थामा आवद्ध हुनुहन्थ्यो । उहाँका श्रीमती, तीन छोरा र एक छोरी छन् । क्षेत्रीय निर्वाचन कार्यालय विराटनगरका प्रमुख प्रेमप्रसाद संजेलले उम्मेदवारको निधन भएमा सोही वडा र सोही पदका लागि पुनः मनोनयन दर्ता गर्न सकिने व्यवस्था रहेको बताउनुभयो ।"
नितिश कुमार र आदित्यनाथ नेपाल आउन इच्छुक,"काठमाडौं : बिहारका मुख्यमन्त्री नितिश कुमार र उत्तर प्रदेशका मुख्यमन्त्री आदित्यनाथ योगीले नेपाल भ्रमण गर्ने इच्छा व्यक्त गर्नुभएको छ। भारतका लागि नेपाली राजदूत दीपकुमार उपाध्यायसंग हालै भएका भिन्दाभिन्दै भेटमा कुमार र योगीले नेपाल भ्रमण गर्ने चाहना व्यक्त गर्नुभएको नयाँ दिल्लीस्थित नेपाली दूतावासले जनाएको छ। भारतका यी दुई नेताको भ्रमणको यकिन मिति चाहिँ तय भइसकेको छैन। भारतीय विदेश मन्त्रालयमार्फत् उहाँहरुको भ्रमणबारे टुंगो लाग्ने दूतावासका अधिकारीहरुले बताए। कुमार र योगीको भ्रमण जुनकुनै समयमा गराउन नेपाल तयार रहेको राजदूत उपाध्यायले उहाँहरुलाई बताउनुभएको छ। कुटनीतिक च्यानलबाट यसबारे टुंगो लाग्ला, दूतावासका एक अधिकारीले अन्नपूर्णसंग भन्नुभयो। कुमार र योगीले राजदूत उपाध्यायसंग नेपालसंगको सम्बन्धलाई प्राथमिकतामा राखेको बताउनुभएको थियो। आदित्यनाथले नेपाल राजतन्त्र सहितको हिन्दू राज्य बन्नुपर्ने अभिव्यक्ति विगतमा दिनुभएको थियो। उहाँले वाराणसी र नेपालको जनकपुर जोडेर हिन्दू सर्किट निर्माण गर्न समेत लविङ् गर्नुभएको थियो। बिहार र उत्तर प्रदेश नेपालसंग सीमा जोडिएका उत्तरी भारतीय राज्य हुन्।"
नेपाली राजनीतिमा इमानको खडेरी: प्रचण्ड,"बर्दिया : पूर्वप्रधानमन्त्री पुष्पकमल दाहाल प्रचण्डले नेपाली राजनीतिमा इमानको खडेरी रहेको बताउनु भएको छ। बर्दियाको बाह्रबर्दिया नगरपालिका अन्र्तगत मगरागाडीको जयनगर बजारमा माओवादी केन्द्रले आयोजना गरेको चुनावी आमसभालाई सम्बोधन गर्दै यस्तो बताउनु भएको हो। सत्ता लिप्साको खेलमा रहने नेपाली राजनीतिमा आफूले प्रधानमन्त्रीको पदबाट राजीनामा दिई सहज रुपमा सत्ता हस्तान्तरण गर्ने संस्कारको सुरुवात गरेको बताउँदै उहाँले भन्नुभयो, दश महिना प्रधानमन्त्रीका रुपमा रहँदा स्थानीय तह निर्वाचनको मिति घोषणा गर्न धेरै संघर्ष र जटिलता आइपर्यो। तर नेपाली राजनीतिमा अहिले पनि इमानको ठूलो खडेरी छ। दोश्रो चरणको निर्वाचन सम्पन्न भइसकेपछि तेश्रो चरणको निर्वाचन पनि सुनिश्चित हुनेमा उहाँले विश्वास दिलाउनुभयो। स्थानीय तहको निर्वाचनले तराई, मधेस र पहाडलाई एक बनाएको उहाँको भनाइ छ। आफू सत्तासिन हुँदा स्थानीय तह निर्वाचनको वातावरण बनाउन लागेपनि छिमेकी चीन र भारतसँगको सम्बन्ध सुदृढ पार्दै नेपालको विकास लगायत पुर्ननिर्माण सम्बन्धमा ठूलो उपलब्धी हासिल गरेको उहाँको दाबी थियो। लोडसेडिङ अन्त्य गर्न आफूले गरेको पहल स्मरण गराउँदै सवै लागे १२ बर्षमै प्रचुर जलविद्युत उत्पादन गरी वेच्न सकिन्छ। उहाँले थप्नुभयो, म प्रधानमन्त्री भएपछि विगत २५ वर्षमा नभएको नेपालको आर्थिक वृद्धि दर ७ प्रतिशत भन्दा धेरै पुगेको छ। बर्दिया जिल्ला द्वन्दकालमा देशकै सबैन्दा बढी व्यक्ति वेपत्ता तथा अपाङ्ग भएको जिल्ला रहेकाले नेपालको लोकतान्त्रिक तथा गणतान्त्रिक आन्दोलनमा अग्र स्थानमा रहेको उहाँको भनाइ छ । बर्दियाले जनयुद्धमा गरेको त्याग र तपस्या प्रति कृतज्ञता प्रकट गर्दै माओवादी केन्द्र पार्टी एकता गर्दै अघि बढेको जानकारी गराउनुभयो। आमसभामा पूर्व गृहमन्त्री शक्तिबहादुर बस्नेत, पोलिट व्युरो इन्चार्ज तिलक शर्मालगायत प्रदेश र जिल्ला स्तरीय नेता तथा कार्यकर्ताको उपस्थिति रहेको थियो।"
निर्वाचनमा खटिएका सुरक्षाकर्मीद्वारा उम्मेदवारलाई धम्की,"डोटी : स्थानीय तहको निर्वाचनमा आकांक्षी उम्मेदवारलाई धम्काउने सुरक्षाकर्मीका कमाण्डरहरु फिर्ता भएका छन् । डोटीको बड्डीकेदार गाउँपालिकामा स्थानीय निर्वाचनको लागि सुरक्षार्थ खटिएका नेपाली सेनाका क्याप्टेन ध्रुब बहादुर राणा र शसस्त्र प्रहरी बलका सशस्त्र प्रहरी निरीक्षक धन सिंह महरा फिर्ता भएका हुन् । उनिहरुले माओवादी केन्द्रबाट गाउँपालिकाका अध्यक्षका उम्मेदवार जंग बिक शैलेन्द्र लाई धम्काएका थिए । मंगरबार साँझ नेपाली सेनाका क्याप्टेन राणा र शसस्त्र प्रहरी बलका प्रहरी निरीक्षक महराले उम्मेदवार जंग बिक शैलेन्द्र लाई भेटेर धम्की दिएका हुन् । सो क्षेत्रलाई सुरक्षाको दृष्टिकोणले अति सम्बेदनशील क्षेत्र मानिएको छ । मंगलबार राति साबिकको बर्छैन गाविसमा रहेको राजु गेष्ट हाउसमा बसिरहेका उम्मेदवार शैलेन्दलाई सोही होटलमा धम्काएको हो । म गेष्ट हाउसमा बसिरहेको थिए, सेना र सशस्त्र प्रहरीका कमाण्डरहरुले सोही गेष्ट हाउसको माथिल्लो तलामा बोलाए, अध्यक्षका उम्मेदवार बिकले भन्नुभयो, अन्य सिपाहीहरुलाई पनि बोलाएर सबैको सामुन्नेमा मलाई धम्काए । पटकपटक उनीहरुले होच्याउँदै कुरा गरेको बिकले बताउनुभयो । जनयुद्धकालमा आफुले धेरै माओवादी मारेको प्रसंग निकाल्दै अहिले पनि चाहे त्यस्तै गर्न सक्ने धम्की दिएको विकको भनाई छ । सेनाका क्याप्टेन र शसस्त्र प्रहरी निरीक्षकले दिएको धम्की योजनाबद्ध भएकाले माओवादीले यसलाई गम्भीर रुपमा लिएको उहाँले बताउनुभयो । शसस्त्र प्रहरी बलबाट डोटीको नेतृत्व गरिरहेका डिएसपी दिपक कुँवरले आफुलाई उक्त घटनाका बारेमा प्रारम्भिक जानकारी प्राप्त भएको र अनुसन्धानका लागि डिएसपी केशब प्याकुरेलको नेतृत्वमा टोली खटिएको जानकारी दिनुभयो । घटना भएको हामीलाई पनि जानकारी प्राप्त भएको छ, सत्य तथ्य बुझ्न र छानविनका लागी डिएसपी सापको नेतृत्वमा बडिमालिका गण अत्तरिया, कैलालीबाट टोली आईसकेको छ उहाँले भन्नुभयो, पहिलेको सशस्त्र प्रहरी निरीक्षकको ठाउँमा अर्का सशस्त्र प्रहरी निरीक्षक शंकरदत्त तिवारीलाई पठाइसकिएको छ । सो गाउँपालिकामा खटाइएका निर्वाचन अधिकृत धनराज शर्माले धम्की दिने भनिएका दुबै सुरक्षा निकायका अधिकृतहरु फिर्ता भएर अर्का अधिकृत आईसकेको बताउनु भयो । उक्त घटनाले स्वतन्त्र र निष्पक्ष निर्वाचन हुनेमा आशंका रहेको माओबादी केन्द्रका पोलिटब्यूरो सदस्य एवं डोटी जिल्ला ईन्चार्ज त्रिलोचन भट्टले बताउनु भयो । भट्टले भन्नुभयो, घटनाको निष्पक्ष छानबिन हुनुपर्छ र दोषीलाई कडा कारवाही हुनुपर्छ । निर्वाचनको सुरक्षार्थ खटिएका सुरक्षा अधिकृतले माओवादी केन्द्रको तर्फबाट अध्यक्षका उम्मेदवारलाई धम्कि दिएपछि चुनाबी प्रचारप्रसारमा संलग्न माओबादी कार्यकर्ताहरु अहिले आक्रोशित भएका छन् ।"
गोर्खाल्यान्ड आन्दोलन : दार्जीलिङ छाड्दै विद्यार्थी,"दार्जीलिङ : गोर्खाल्यान्ड माग गर्दै भारत पश्चिम बंगालको दार्जीलिङमा आन्दोलनरत गोर्खा जनमुक्ति मोर्चाले शुक्रबार दार्जीलिङका विभिन्न शिक्षण संस्थाका छात्रावासमा बसिरहेका विद्यार्थीलाई घर जान अनुमति दिएको छ । बन्दका कारण दार्जीलिङमा सार्वजनिक सवारीसाधन नचल्ने भएकाले त्यस्ता विद्यार्थीलाई विद्यालयकै सवारीसाधनले सिलिगुडी तथा सिक्किम राज्यको सिमानासम्म पुर्याउनुपर्ने मोर्चाले उल्लेख गरेको छ । मोर्चाका सचिव विनय तामाङका अनुसार विद्यालयका सवारीसाधनले शुक्रबार बिहान ६ बजेदेखि बेलुका ६ बजेसम्म विद्यार्थीलाई गन्तव्यमा पुर्याउनु पर्नेछ । उहाँले विद्यालयले अन्य सवारीसाधन प्रयोग गर्न नपाइने बताउनुभयो । उहाँले भन्नुभयो, छुट्टै राज्य गोर्खाल्यान्ड नहुन्जेल आन्दोलन जारी रहने भएकाले हामीले यहाँ रहेका विद्यार्थीलाई घर जान सजिलो होस् भनेर २३ जुनका लागि विद्यार्थी बोक्न अनुमति दिएका हौं ।' भारत, नेपाल, भुटान लगायतका देशबाट दार्जीलिङ आएर पढने विद्यार्थीको संख्या ठूलो छ । यसपटक अचानक शुरु भएको बन्दले विद्यार्थी घर जान नपाई छात्रावासमै रहन बाध्य भएका छन् । बंगाली भाषालाई बाध्यकारी बनाउने बंगाल सरकारको प्रयासपछि आन्दोलनमा उत्रिएका मोर्चासहितका दलले पश्चिमबंगालकी मुख्यमन्त्री ममता बनर्जीले बिहीबार बोलाएको सर्वदलीय बैठकमा सहभागी नहुने निर्णयसमेत गरेका छन् । बंगाल सरकारले राज्यआतंक मचाएको आरोप लगाउँदै आएका गोर्खाल्यान्ड पक्षधर दलले बैठकमा नजाने निर्णय गरेको मोर्चाकी नेतृ निरा शर्माले जानकारी दिनुभयो । बंगाल सरकाले मोर्चा अध्यक्ष विमल गुरुङ, महासचिव रोशन गिरी, सहसचिव विनय तामाङसहितका नेतालाई पक्राउ पुर्जी जारी गरेको उहाँले बताउनुभयो । केही दिनअघि प्रहरीले मोर्चाको कार्यालय र अध्यक्ष गुरुङको निवासमा छापा मारेपछि नेताहरू भूमिगत भएका छन् । गुरुङ र तामाङको पहिले चलाउने गरेको फोनमा सम्पर्क हुँदैन, महासचिव गिरीले आफू दिल्लीमा रहेको जानकारी दिनुभएको छ । दार्जीलिङको अनिश्चतकालीन बन्द भने यथावत् छ । सडकमा गाडी चलेका छैनन् । विद्यालय, कलकारखाना बन्द छन् । पसलको ढोका नखुलेको साताभन्दा बढी भयो । मुख्यमन्त्री बनर्जीले मोर्चाको आन्दोलनलाई आतंककारी कदम भनेपछि पहाडमा गोर्खाल्यान्डका लागि आन्दोलनरत दल झनै आक्रोशित बनेका छन् । यसअघि शनिबार प्रहरीसँग भएको झडपमा तीन नेपाली भाषीको मृत्यु भएको थियो । चार दिनदेखि इन्टरनेट बन्द छ । आन्दोलनका पक्षमा सिक्किममा पनि प्रदर्शन भएको खबर छ । हजारौं सिक्किमेलीले गोर्खाल्यान्डको माग न्यायसंगत रहेको भन्दै पूरा गर्न आग्रह गरेका छन् । दार्जीलिङ, खर्साङ, मिरिकलगायत स्थानमा निरन्तर प्रदर्शन भइरहेको शर्माले जानकारी दिनुभयो । रोकियो सीमा बैठक इलाम : दार्जीलिङमा पछिल्लो समय भड्केको आन्दोलनका कारण लामो समयपछि हुन लागेको नेपालभारत जिल्ला प्रमुखस्तरीय संयुक्त सीमा बैठक रोकिएको छ । असार ५ मा गर्ने सहमति भएको बैठक भारतीय जिल्ला प्रशासन प्रमुखले दार्जीलिङ समस्या देखाउँदै आउन नसक्ने जनाएपछि रोकिएको सीमा प्रशासन प्रमुख मोहन पनेरुले जानकारी दिनुभयो । इलाम र दार्जीलिङ प्रशासनबीच २०६८ सालयता संयुक्त सीमा बैठक हुन सकेको छैन । प्रमुख जिल्ला अधिकारी जनकराज दाहालको सक्रियतामा हुन लागेको बैठकमा सिमाना व्यवस्थापन, सीमाक्षेत्रमा हुने आपराधिक क्रियाकलाप नियन्त्रणलगायत विषयमा छलफल गर्ने तयारी गरिएको थियो । पछिल्लो समयमा इलामको पशुपतिनगरसहित क्षेत्रमा सीमा विवाद बढ्दै गएको छ । नेपालभारत सीमाक्षेत्रको पाँचथरदेखि मेची खोलासम्मको साढे ५२ किलोमिटर क्षेत्रमा कतिपय सीमास्तम्भ हराएका छन् भने कतिपय मर्मत गर्नुपर्ने अवस्थामा रहेको सशस्त्र प्रहरी बल इलामका प्रमुख डीएसपी चेतराज जोशीले जानकारी दिनुभयो ।"
जिम्मेवार भएर काम गर्न कर्मचारीलाई प्रधानमन्त्रीको निर्देशन,"काठमाडौँ: प्रधानमन्त्री शेरबहादुर देउवाले सार्वजनिक सेवालाई प्रभावकारी र चुस्त बनाउन कर्मचारीहरुलाई निर्देशन दिनुभएको छ । विहीबार विहान विभिन्न कर्मचारी संगठनहरुसंगको भेटमा प्रधानमन्त्री देउवाले जनतालाई प्रत्यक्ष लाभ हुने गरी काम गर्न निर्देशन दिनुभएको हो । उहाँले बजेट खर्च न्यून भएको भन्दै खर्च बढाउन सरकार वा मन्त्री भन्दा कर्मचारीको भूमीका महत्वपूर्ण हुने बताउनुभयो । प्रधानमन्त्रीसंग विभिन्न कर्मचारी सङ्घसङ्गठनले आफ्ना माग प्रस्तुत गरेका थिए । मन्त्रिपरिषद् तथा प्रधानमन्त्री कार्यालय सिंहदरबारमा भएको भेटमा राष्ट्रिय निजामती सेवा ऐनको प्रस्तावित मस्यौदामा टेड युनियनसम्बन्धी व्यवस्था हालको निजामती सेवा ऐनको दफा ५३ लाई निरन्तरता दिनुपर्नेलगायतका माग गरेका छन् । नेपाल निजामती कर्मचारी सङ्गठन, काठमाडौँ, नेपाल निजामती कर्मचारी युनियन सङ्घ, काठमाडौँ र नेपाल राष्ट्रिय कर्मचारी सङ्गठन निजामती, काठमाडौँलगायतका सङ्घसङ्गठनले ज्ञापनपत्र बुझाउँदै स्थानीय तहमा कर्मचारी समायोजन गर्दा हालको पदको ज्येष्ठतालाई पहिलो प्राथमिकता दिनुपर्ने समेत माग गरेका छन् । रासस"
फेरियो राजपा नेताको व्यवहार,"भैरहवा : आन्दोलन धेरै गरियो, केही भएन । त्यसैले अब मधेसको विकासका लागि भोट माग्न आएका छौं', सिद्धार्थनगर नगरपालिकाका मेयर प्रत्याशी एवं राष्ट्रिय जनता पार्टीका समर्थक रामअवध गुप्ताले भन्नुभयो । बुलेट' र आन्दोलनबाट मधेसमा परिवर्तन ल्याउन नसकेकाले ब्यालेट'मा होमिएको उहाँले बताउनुभयो । अब जे गर्छ, जनताको भोटले गर्छ', उहाँले भन्नुभयो । सामाजिक सद्भाव बिथोल्ने, मधेसीपहाडी, जातभातको कुरा गरेर जनतालाई आपसमा लडाउने खेल सबै पक्षले सदाका लागि छोड्नुपर्ने उहाँको भनाइ छ । अब सबैले पुरानो घाउ बिर्सेर मिलिजुली विकासको क्रान्तिमा लाग्नुपर्छ', उहाँले थप्नुभयो। पहिला चर्को स्वरमा साम्प्रदायिक कुरा गर्ने उहाँ अहिले मिजासिलो बनेर जनताको घरदैलोमा भोट माग्दै हिँड्नुभएको छ । सबै पक्षसँग सहयोगका लागि आग्रह गरिरहनुभएको छ । सिद्धार्थनगरमा उहाँसँगै कांग्रेसका मातृकाप्रसाद यादव, एमालेका हरि अधिकारी, राप्रपाका सागरप्रताप राणा, माओवादीका फैजअहमद खाँ, संघीय समाजवादी फोरमका अर्जुन जयसवाल, नेपाल लोकतान्त्रिकका पुनम अग्रवाललगायत दशजनाको उम्मेदवारी परेको छ । राजपाका तीन सयभन्दा बढी स्थानीय कार्यकर्ता स्वतन्त्र रूपमा उम्मेदवारी दिई रामअवधकै शैलीमा भोट माग्न व्यस्त छन् । असार ४ गतेअघि र अहिले उनीहरूको बोली र व्यवहार ठ्याक्कै उल्टिएको छ । बुलेट' र आन्दोलनबाट मधेसमा परिवर्तन ल्याउन सकिएन । अब जे गर्छ, जनताको भोटले गर्छ । रामअवध गुप्ता, राजपा समर्थक मेयर प्रत्याशी, सिद्धार्थनगर यसैगरी लुम्बिनी सांस्कृतिक नगरपालिकासहित रूपन्देहीका १० वटा स्थानीय तहमा राजपा कार्यकर्तालाई जनता रिझाउन भ्याइनभ्याइ छ । लुम्बिनीमा मनमोहन चौधरीले प्रमुखमा प्रतिस्पर्धा गर्दै हुनुहुन्छ भने नगरका १३ वटै वडामा राजपा कार्यकर्ताले उम्मेदवारी दिएका छन् । मायादेवी, गैडहवा, रोहिणी, ओमसतिया, सियारी, मर्चवारी, कोटीमाई गाउँपालिकाका कार्यकर्ताले चुनावी बाटो अँगालेका छन् । पार्टी चुनाव बहिष्कारमा लागेकाले उनीहरू स्वतन्त्र रूपमै चुनावी मैदानमा उत्रिएका हुन् । संविधान संशोधनको माग पूरा नभएसम्म चुनावमा भाग नलिने निर्णय गरेको राजपाले निर्वाचन आयोगमा दल दर्तासमेत गरेको छैन । आफ्नो प्रभाव क्षेत्रमा राजपाले आफ्नै कार्यकर्तालाई सम्हाल्न सकेको छैन । चुनाव बहिष्कार गर्ने भन्ने पार्टीको सार्वजनिक निर्णय अवज्ञा गर्दै स्थानीय कार्यकर्ता चुनावको पक्षमा खडा भएको देखिन्छ । सांसदको संरक्षण राजपा नेता एवं सांसद सर्वेन्द्रनाथ शुक्लाको आडमा कार्यकर्ताले रूपन्देहीमा उम्मेदवारी दर्ता गराएका हुन् । शुक्ला उम्मेदवारी दर्ता गर्न गराउन सरिक हुनुभएन तर सम्भावित आकांक्षी उम्मेदवारलाई घरमै बोलाएर चुनावमा अगाडि बढ्न निर्देशन दिनुभयो । केन्द्रको निर्णयलाई एकछिन' बेवास्ता गरेको शुक्लाको परिवार स्रोत बताउँछ । स्थानीय चुनावमा होमिएका कांग्रेस, एमाले, माओवादी, संघीय समाजवादी फोरम, नेपाल लोकतान्त्रिक, राप्रपा, राष्ट्रिय जनमुक्तिलगायत सबै दलका उम्मेदवारले आफ्नो जित सुनिश्चित रहेको दाबी गर्दै आकर्षक नारा र योजनासहित घरदैलो अभियान तीव्र पारेका छन् । रूपन्देहीमा १६ वटा स्थानीय तहमा दलगत ८ र स्वतन्त्र गरी ४ हजार ४ सय १३ जना चुनावी मैदानमा छन् ।"
सम्झौता कार्यान्वयनमा चुनौती : चीन,"काठमाडौं : नेपाल भ्रमणमा रहेका चिनियाँ सहायक विदेशमन्त्री कोङ सोयानयुले चीन र नेपालबीच हस्ताक्षर भएका सम्झौता कार्यान्वयनमा चुनौती रहेको बताउनुभएको छ । प्रधानमन्त्री शेरबहादुर देउवा र उपप्रधान तथा परराष्ट्रमन्त्री कृष्णबहादुर महरासँग बुधबार गरेको भिन्नाभिन्नै भेटमा सोयानयुले चुनौतीका बीच दुई देशबीच भएका सहमति र सम्झौता कार्यान्वयनमा अघि बढ्ने विश्वास व्यक्त गर्नुभएको छ । पूर्ववर्ती पुष्पकमल दाहाल सरकारका पालामा दुई देशबीच हस्ताक्षरित बेल्ट एन्ड रोड अवधारणामा नेपालको सहभागितासम्बन्धी समझदारीपत्रको कार्यान्वयनमा वर्तमान सरकार कसरी अघि बढ्छ भन्ने चासो व्यक्त भइरहेका बेला चिनियाँ अधिकारीको यस्तो प्रतिक्रिया आएको हो । त्यस्तै केपी ओली नेतृत्वको सरकारका बेला हस्ताक्षरित पारवहन सम्झौता कार्यान्वयनमा आउन नसकेकोप्रति चिनियाँ असन्तुष्टि झल्किएको हो । पारवहन सम्झौताअन्तर्गतको प्रोटोकलका विषयमा एकपटक दुई मुलुकबीच गत वर्ष छलफल भए पनि त्यसयता प्रोटोकल टुंग्याउनेबारे ठोस प्रगति हुन सकेको छैन । पारवहनको प्रोटोकल टुंगिए नेपालले चीनको कुन कुन समुद्री बन्दरगाहबाट तेस्रो देशसँग व्यापार गर्न पाउँछ भन्ने निक्र्योल हुनेछ । भेटहरूमा सहभागी अधिकारीका अनुसार प्रधानमन्त्री देउवा र मन्त्री महराले विगतमा भएका सबै सहमति र सम्झौता तथा बेल्ट एन्ड रोड अवधारणामा नेपालको सहभागिताप्रति सरकारको प्रतिबद्धता जनाउनुभएको थियो । परराष्ट्रमन्त्री महरासँग नेपाल भ्रमणमा रहेको चिनियाँ प्रतिनिधिमण्डलले भेट गरी दुई देशबीचको आपसी सम्बन्ध तथा चासोका विषयमा छलफल गरेको मन्त्री महराको निजी सचिवालयले जनाएको छ । परराष्ट्र मन्त्रालयमा बुधबार भएको भेटवार्तामा नेपालचीनबीच भएका विगतका सम्झौता कार्यान्वयन गरेर अगाडि बढ्ने र आगामी दिनमा आपसी सम्बन्धलाई प्रगाढ बनाउँदै लैजाने विषयमा जोड दिइएको सचिवालयले जनाएको छ । भेटमा परराष्ट्रमन्त्री महराले चीनसँग भएका महत्वपूर्ण सम्झौताहरू पारवाहन तथा यातायात, सीमापार आर्थिक क्षेत्र लगायत सम्झौतामा चीनसँग सघन छलफल गरेर कार्यान्वयन गरिने प्रतिबद्धता व्यक्त गर्नुभयो । आपसी सहकार्य र समन्वय गरेर अगाडि बढ्ने बताउँदै उहाँले चिनियाँ उद्योगी व्यवसायीले प्रतिबद्धताअनुसार ८ दशमलव ३ अर्ब अमेरिकी डलर बराबरको लगानी चाँडै आउने विश्वास व्यक्त गर्नुभयो । मन्त्री महराले स्वतन्त्र व्यापार सम्झौता (एफटीए) सम्बन्धी प्रावधानले नेपालको व्यापार घाटा कम गर्न, उत्पादन वृद्धि गर्न र निर्यात वृद्धि गर्न सहयोग गर्ने विश्वास व्यक्त गर्नुभयो । नेपाललाई चीनले दिएको ५१२ वटा वस्तुमा दिएको शून्य भन्सार महसुलका कारण पनि व्यापारमा मुलुकले फाइदा लिन सकेको बताउनुभयो । मन्त्री महराले पर्यटन प्रवद्र्धनका लागि दुबै मुलुकबीच पहल गरेर अगाडि बढ्ने उल्लेख गर्नुभयो । उहाँले वर्तमान राजनीतिक अवस्थाबारे जानकारी दिँदै संविधानको कार्यान्वयनका सिलसिलामा पहिलो चरणको निर्वाचन शान्तिपूर्ण तवरले सम्पन्न भएको र दोस्रो चरणको निर्वाचन अगाडि बढ्ने क्रममा रहेको बताउनुभयो । मन्त्री महराले सबै निर्वाचन तोकिएको समयमै सम्पन्न हुने विश्वास दिलाउनुभयो । नेपाल एक चीनप्रति प्रतिबद्ध रहेको उल्लेख गर्दै उहाँले आपसी, विश्वास समझदारी र पञ्चशीलको आधारमा अगाडि बढ्ने बताउनुभयो । मन्त्री महराले परम्परागत रूपमा हुँदै आएको दुई देशबीको उच्चस्तरीय भ्रमणलाई निरन्तरता दिनुपर्ने बताउनुभयो । उहाँले चिनियाँ समकक्षी वाङ यीलाई नेपाल भ्रमणको निमन्त्रणा दिनुभएको थियो । जवाफमा प्रतिनिधिमण्डलका प्रमुख तथा सहायक विदेशमन्त्री सुयानयुले नेपालले बेल्ट एन्ड रोड अवधारणामा हस्ताक्षर गरेसँगै नेपालचीनबीचको सम्बन्ध नयाँ फ्रेम'मा अगाडि बढेको भन्दै आपसी समझदारी, विश्वास र सद्भावका आधारमा सम्बन्ध अगाडि बढेको बताउनुभयो । परराष्ट्र सचिवस्तरीय परामर्श संयन्त्रको बैठक फलदायी भएको बताउँदै उहाँले आउँदा दिनमा दुई देशबीच भएका सम्झौता कार्यान्वयनको चुनौती रहेको विचार व्यक्त गर्नुभयो । क्वाङले सम्झौता कार्यान्वयनमा आफ्ना सरकारी संयन्त्र परिचालन गर्ने प्रतिबद्धता व्यक्त गर्नुभयो । बेल्ट एन्ड रोड अवधारणामा नेपाल एक महत्वपूर्ण मुलुक रहँदै आएको बताउँदै उहाँले अवधारणामा नेपाल प्रतिबद्ध भएर अगाडि बढ्छ भन्ने विश्वास लिएको बताउनुभएको थियो । सुयानयुले यसै वर्ष चीनको उच्चस्तरको भ्रमण गराउने प्रयास भइरहेको जानकारी समेत दिनुभयो । परराष्ट्र अधिकारीहरू चिनियाँ राष्ट्रपति सी जिनपिङको अघिल्लो वर्ष रोकिएको भ्रमण हुनेमा आशा पलाएको बताउँछन् । चिनियाँ सहायक विदेशमन्त्रीले पराराष्ट्रमन्त्री महरालाई चिनियाँ विदेशमन्त्री वाङ यीको बधाई तथा शुभकामना सन्देश सुनाउँदै यथाशीघ्र चीन भ्रमणको निम्ता दिनुभयो । बैठकमा पराष्ट्रमन्त्रालयका उच्चअधिकारी तथा नेपालका लागि चिनियाँ राजदूत यु होङलगायत चिनियाँ दूतावासका प्रतिनिधि सहभागी थिए । नेपालचीन संयुक्त परामर्श संयन्त्रको एघारौं बैठकमा भाग लिन चिनियाँ प्रतिनिधिमण्डल नेपाल आएको थियो । चिनियाँ प्रतिनिधिमण्डल बिहीबार स्वदेश फर्किनेछ । रसुवागढीलाई अन्तर्राष्ट्रिय नाका बनाउन सहमति नेपालले रसुवागढी नाकालाई अन्तर्राष्ट्रियस्तरको बनाउन चीनलाई औपचारिक सहमति दिएको छ । परराष्ट्रमन्त्री महराले बुधबार यससम्बन्धी निर्णय लिनुभएको हो । परराष्ट्र मन्त्रालयले यसबारे बेइजिङस्थित नेपाली दूतावासलाई पत्राचार गरी चीन सरकारलाई जानकारी गराउन बुधबारै पत्र लेखेको स्रोतले बतायो । चिनियाँ पूर्वप्रधानमन्त्री वेन जिया वाओको नेपाल भ्रमणमा सन् २०१२ जनवरीमा दुई देशबीच रसुवागढी नाकालाई अन्तर्राष्ट्रिय नाका बनाउने सहमति भए पनि कार्यान्वयनमा आउन सकेको छैन । परराष्ट्र अधिकारीका अनुसार चीनले रसुवागढीस्थित सुख्खा बन्दरगाहमा ओबिओआरको फ्रेमवर्कमा रही पूर्वाधार निर्माण गरिदिने प्रतिबद्धता जनाएको छ ।"
'राजपाको गुन तिर्छु',"काठमाडौं: प्रधानमन्त्री शेरबहादुर देउवाले आफू प्रधानमन्त्री भएको एक साताभित्र राजपालगायत मधेसी मोर्चाको माग पूरा गराइछाड्ने प्रतिबद्धता जनाए पनि वाचा पूरा गर्न नसकेको स्विकार्दै फेरि अर्को सहमतिको प्रयासमा जुट्नुभएको छ ।राजपा नेपालको अध्यक्ष मण्डलका संयोजक महन्थ ठाकुर र नेता अनिल झासँग बुधबार देउवाले भेटवार्ता गर्दै प्रधानमन्त्री बनाउन र चयनका समयमा राजपाले खेलेको निर्णायक भूमिकाको गुन तिरेरै छाड्ने प्रतिबद्धता गर्नुभएको छ । एक साता तराई बसेर राजधानी फर्किएका नेताद्वय ठाकुर र झासँग देउवाले राजनीतिक सहमति, सहकार्य र एकताको प्रस्ताव गर्नुभएको छ । प्रधानमन्त्री तथा मन्त्रिपरिषद्को कार्यालय सिंहदरबारमा भएको भेटवार्तामा नेताबीच देशलाई निकास दिन आवश्यक पहलकदमीबारे छलफल भएको जानकारी राजपाका अध्यक्ष मण्डलका नेता झाले दिनुभयो । उहाँले अन्नपूर्णसँग भन्नुभयो, सहमतिका लागि गम्भीर रूपमा प्रस्तुत हुनुभएको प्रधानमन्त्री देउवाले दोस्रो चरणको निर्वाचन सम्पन्न भएलगत्तै राजपाका सबै माग पूरा गराइछाड्ने पुनः प्रतिबद्धता जनाउनुभयो ।' देउवाले आफू प्रधानमन्त्री हुने बेलामा गरेको सम्झौता नबिर्सिएको र कार्यान्वयन गराएरै छाड्ने, प्रमुख प्रतिपक्षी दललगायत विपक्षीसँगको वार्ता अघि बढाउने वचन दिनुभएको थियो । देउवाको भनाइ उद्धृत गर्दै स्रोतले भन्यो, ठाकुरजी मलाई केही समय दिनुहोस्, तपाईंहरूको माग पूरा गर्न म गम्भीर छु, मन्त्रिपरिषद्बाट राजनीतिक माग पूरा गर्छु ।' प्रधानमन्त्री देउवाले प्रदेश नम्बर दुईमा जनसंख्याका आधारमा स्थानीय तहको संख्या थप्न पनि आफू प्रतिबद्ध रहेको र सोअनुसार आवश्यक गृहकार्य भइरहेको बताउनुभएको थियो । स्थानीय निर्वाचन सम्पन्न भएपछि संविधान सर्वस्वीकार्य हुन्छ । प्रधानमन्त्री देउवाले संविधान संशोधन प्रस्तावको पक्षमा दुई तिहाइ पुर्याउन सक्दो प्रयास गर्ने र एमालेलाई पनि सहमतिमा ल्याउन पहल गर्ने बताउनुभएको छ । देउवाले आफू चौथो पटक प्रधानमन्त्री भएको र यो नै आफ्ना लागि अन्तिम मौका भएकाले समस्या समाधान गराइछाड्ने वचन दिएको जानकारी झाले दिनुभयो । प्रधानमन्त्री देउवाले आफू नहुने कुरा बोल्दै नबोल्ने तर बोलिसकेको कुरा पूरा गरेरै छाड्ने बताउँदै सबै माग पूरा हुने बताउनुभयो। देउवाको भनाइप्रति टिप्पणी गर्दै राजपा अध्यक्ष ठाकुरले आफूले कांग्रेसमा लामो समय राजनीति गरेको र कांग्रेसलाई राम्ररी चिनेको उल्लेख गर्दै देउवाको नेतृत्वमा समस्या समाधान हुन कठिनाइ देखिएको भन्दै अब प्रधानमन्त्रीको बोली होइन कार्यान्वयन आवश्यक रहेको स्पष्ट गर्नुभएको थियो । ठाकुरको भनाइ उद्धृत गर्दै स्रोतले भन्यो, तपार्इंको नेतृत्वमा अझै पनि समस्या समाधान हुन्छ भन्नेमा म विश्वस्त छैन । झापादेखि कञ्चनपुरसम्म हामी दुई प्रदेश चाहन्छौं, तर यसको मुख्य विरोधी त तपाईं नै हो नि, अनि कसरी समाधान होला त समस्या ? ' मधेसलाई दुई प्रदेश गराउने हिम्मत भए तपाईं नै कैलाली र कन्चनपुरलाई २ नं बनाउने कुराको बाधक हुनुहुने थिएन भन्दै ठाकुरले देउवालाई चुनौति दिनुभएको दाबी स्रोतले गरेको छ । ठाकुरजी, तपाईं त मेरो नेता हो, मलाई सहयोग गर्नु तपाईंको पनि कर्तव्य हो भन्दै मधेसमा मात्र नभएर राष्ट्रकै लागि आवाज उठाउन सघाउनुहोस्', भन्दै देउवाले ठट्टा गर्नुभएको थियो ।"
'ज्यादती बन्द नभए गोर्खाल्याण्डमा रगत बगाउने छौ'(भिडियोसहित),"दार्जिलिङ: दार्जीलिङसहितका क्षेत्रमा भइरहेको दमनको बिरोध र गोर्खाल्यान्डको पक्षमा बिहीबार बिहान इलाममा गोर्खाल्याण्डका छोरीहरुले र्याली निकालेका छन् । बंगाली भाषालाई बाध्यकारी बनाउने प्रयास पछि पश्चिम बंगालको नेपाली भाषी भारतीयको सघन बसोबास भएको दार्जीलिङ र आसपासका क्षेत्रमा चर्केको गोर्खाल्याण्ड आन्दोलनको मागलाई समर्थन गर्दै उनीहरुले गोर्खाल्याण्ड आन्दोलनका पक्षधरलाई आतंककारी नठान्न बंगाल सरकारलाई आग्रह गरे । इलाममा दार्जीलिङ, खर्साङ, मिरीक, सहितको गोर्खाल्याण्डबाट विवाह गरेर आएका हजार भन्दा बढि चेली रहेका छन् । कामको सिलसिलामा इलाम आउने दुई सय भन्दा बढि रहेको दार्जीलिङका इलामको गृनभ्याली एकाडेमीका प्रिन्सीपल राजन माइकल गुरुङले बताउनुभयो। र्यालीमा हामी गोर्खाल्याण्ड चाहान्छौ लगायतका प्लेकार्ड प्रदर्शन गरिएको थियो । दार्जीलिङकी चेली सुधा मुखीयाले बंगाल सरकारको राज्य आतंक नरोकिए प्रदर्शन जारी राख्ने बताउनु भयो । उहाँले भन्नु भयो ज्यादती बन्द भएन भने गोर्खाल्याण्डमा गएर रगत बगाउने छौं' उहाँले गोर्खाल्याण्डका बासिन्दलाई आतंककारी नठान्न आग्रह गर्नुभयो ।एकसय दश बर्ष पुरानो मागलाई भारतले वेवास्था गरेर निरन्तर अन्याय गरिरहेको प्रिन्सीपल गुरुङले बताउनु भयो। यता आन्दोलनमा उत्रेको गोर्खा जनमुक्ति मोर्चा सहितका दलले बिहीबार बंगाल मुख्य मन्त्री ममता व्यनर्जीले बोलाएको सर्वदलीय बैठकमा सहभागी नहुने जनाएका छन्। बंगाल सकारले धडपकड सहित राज्य आतंक मच्चाएको आरोप लगाउदै आएका गोर्खाल्याण्डका पक्षधर दलले ममताले बोलाएको बैठकमा नजाने निर्णय गरेको मोर्चाकी नेतृ निरा शर्माले जानकारी दिनुभयो । बंगाल सरकाले मोर्चाका अध्यक्ष विमल गुरुङ, महासचिव रोशन गिरी, सहसचिव विनय तामाङसहितका नेतालाई पक्राउ पुर्जी जारी गरेको शर्माले बताउनुभयो । केहि दिन अघि बंगाल प्रहरीले मोर्चाको कार्यालय र अध्यक्ष गुरुङको निवासमा छापा मारेपछि नेताहरु भुमिगत भएका छन् । गुरुङ र तामाङको पहिले प्रयोग गरेको फोनमा सम्पर्क हुँदैन । महासचिव गिरीले आफु दिल्लीमा रहेको जानकारी दिनुभएको छ । यस अघि शनिबार प्रहरीसंग भएको झडपमा तीन जना नेपाली भाषी भारतीय नागरिकको मृत्यु भएको छ । चारदिन देखि इन्टरनेट बन्द छ । आन्दोलनका पक्षमा सिक्कममा पनि प्रदर्शन भएको खबर छ । लाखौ सिक्किमका नागरीकले गोर्खाल्याण्डको माग न्यायसंगत भएको भन्दै माग पुरा गर्न आग्रह गरेका छन् । दार्जीलिङ, खर्साङ मिरीक लगायतका स्थानमा प्रदर्शन जारी रहेको शर्माले जानकारी दिनुभयो । भिडियो हेर्नुहाेस्"
