शीर्षक,विवरण
भन्सार छली अमान्य,"नेपालभारतबीच रहेको खुला सीमाको सबैभन्दा बढी फाइदा तस्करले लिँदै आएका छन् । खुला सीमा भएर आएका धेरैजसो भारतीय सामानमा भन्सारको आँखा पर्दैन । भन्सार छलेर सामान नेपाल आउने क्रम नरोकिएका कारण सरकारले पाउने राजस्वसमेत गुम्दै गएको छ । अर्कोतर्फ यसले नेपालमा गैरकानुनी व्यापारलाई प्र श्रय दिने काम गरेको देखिन्छ । नेपाल राष्ट्र बैंकले गत वर्ष भारतमा बिल काटेर नेपाल निर्यातका लागि भन्सारमा अभिलेख भएकामध्ये ३५ दशमलव सात प्रतिशत सामान नेपालमा दर्ताबिना आएको देखिन्छ । भन्सार छलिबाट सामान ल्याउँदा भन्सार महसुल मात्र होइन मूल्य अभिवृद्धि करदेखि आयकरसमेत छलिने गर्छ । यसका साथै यसरी बेचिएका सामानका कारण गैरकानुनी अर्थतन्त्रको विकास हुन्छ । गैरकानुनी बाटोबाट सामान मगाउनेहरूको आर्थिक हैसियत बढ्न थाल्छ । जसले गर्दा समाजमा गैरकानुनी बाटोबाट काम गर्नेहरूलाई प्रोत्साहन मिल्छ । खुला सिमानाका आफ्नै खालका जटिलता छन् । जटिलता छन् भन्दैमा यसलाई व्यवस्थित नगरी छाड्नु अर्को मुर्खता हो । हामीले अहिले दोस्रो बाटोबाट अगाडि बढेका छौं । यसको असर सरकारी राजस्वमा पर्दै आएको छ । अहिले भन्सारबाट सोचे जसरी राजस्व संकलन हुन सकेको छैन । राजस्व संकलनमा आएको कमी पूरा गर्ने सोचका साथ अर्थमन्त्रीले भन्सार मूल्यांकनमा कडाइ गर्न निर्देशन दिएका छन् । अर्थमन्त्रीको निर्देशनपछि केही दिन सामान रोकेर बसेका आयातकर्ता विस्तारै सामान भन्सार गराउन थालेका छन् । बढ्दो आयातको असर अर्थतन्त्रमा परे पनि सरकारसँग आयात भएको सबै सामान नेपालमा प्रयोग भयो भन्न सकिने अवस्था छैन । पछिल्लो समयमा विदेशबाट आयात भएको मरिच नेपालबाट फेरि अर्को देशमा जाने गरेको समाचार सार्वजनिक भएको छ । यसअघि सुपारी, सुकमेल, वनस्पति घीउ र मसुरोको दाल जस्ता सामान नेपालमा आयात भएर विदेश जाने गरेका थिए । तस्करमा संलग्न व्यक्तिले नेपालमा भन्दा भारत, बंगलादेशलगायतका मुलुकमा महँगोमा सामान बेच्न पाउने सम्भावना हुनासाथ सामान फेरिफेरि तस्करी गर्ने गरेको धेरै घटना छन् । चिनियाँ अदुवा नेपाली भनेर भारत पठाएका कारण भारत सरकारले केही समय पहिला अदुवा आयातमा प्रतिबन्ध लगायो । जसको पहिलो मारमा नेपाली किसान परे । उनीहरूले लगाएको अदुवा मूल्य नपाएर खेतमै कुहियो । भन्सार कडाइ गर्नुभन्दा अगाडि हामीलाई वार्षिक कुन सामान कति परिमाणमा आयात गर्नुपर्छ भन्ने विषयमा सरकार प्रष्ट हुनुपर्छ । यस्ता सामान नेपालमा कति उत्पादन हुन सक्छन् भन्ने विषयमा समेत सम्भावना खोज्नु अर्को महत्वपूर्ण काम हो । यसो गर्न सकियो भने नेपालमा आवश्यकता भन्दा बढी सामान आउन पाउँदैन । अर्कोतर्फ एकैखालका सामान फरकफरक भन्सार मूल्यमा किन आउँछ भन्ने विषयमा पनि अधिकारीहरू चनाखो हुनु आवश्यक छ । कतिपय अवस्थामा पेन ड्राइभलाई किरिङ भनेर भन्सार हुने गरेको देखिन्छ । राजस्वबिना सरकार सञ्चालनको कल्पनासमेत गर्न सकिँदैन । त्यसैले राजस्व छल्ने विषय कसैलाई पनि मान्य हुँदैन । यो एउटा अक्षम अपराध हो । सरकारी तहबाट यस्ता अपराधीको संरक्षण नहुने हो भने धेरै हदसम्म राजस्व ठगीमा नियन्त्रण हुन सक्छ । जसले गर्दा व्यवसायमा शुद्धता कायम हुन्छ । यसो हुन सक्यो भने कर संकलन बढ्ने छ ।"
अजम्बर काङमाङ राई माओवादी केन्द्रमा प्रवेश गर्दै,काठमाडौँः संघीय समाजवादी फोरम नेपालका केन्द्रीय सचिव अजम्बर काङमाङ राई नेकपा माओवादी केन्द्रमा प्रवेश गर्ने भएका छन्। नेकपा एमालेका पूर्वनेतासमेत रहेका राई शुक्रबार माओवादी केन्द्रको पेरिसडाँडा हुने एक कार्यक्रमबीच माओवादी केन्द्रमा प्रवेश गर्न लागेका हुन् । नेता राईलाई माओवादी केन्द्रका अध्यक्ष पुष्पकमल दाहाल प्रचण्डले औपचारिक कार्यक्रम गरेर पार्टीमा स्वागत गर्दैछन् । फोरम अध्यक्ष उपेन्द्र यादवनिकट एक नेताका अनुसार करिब एक वर्षदेखि राई पार्टीमा भूमिकालाई लिएर असन्तुष्ट रहँदै आएका थिए । राईले पार्टी छाड्ने कुराको अध्यक्ष फोरमको सचिवालयले पनि पुष्टि गरेको छ । यद्यपि फोरमका कुनै नेताले यसबारेमा औपचारिक रुपमा बोल्न चाहेका छैनन् । नेकपा एमालेको भातृसंगठन प्रजातान्त्रिक युवा संघ नेपालका अध्यक्ष समेत रहिसकेका राई अशोक राई नेतृत्वको संघीय समाजवादी पार्टी उपेन्द्र यादवको फोरममा विलय हुँदा केन्द्रीय सदस्यको हैसियतमा थिए । तर पछि उनले आफूलाई दिएको जिम्मेवारीमा असन्तुष्टि जनाएपछि सचिवको जिम्मेवारीमा बढुवा गरिएको थियो । राईले नेपाली कांग्रेसको समर्थन भोजपुर प्रदेश सभामा क बाट चुनाव पनि लडेका थिए । तर उनी एमाले राजेन्द्र राईसँग नराम्ररी पराजित भएका थिए । फोरममा असन्तुष्ट रहेसँगै राईले पार्टीमा सक्रिय भूमिका पनि निर्वाह गर्न छाडेको फोरम अध्यक्षनिकट स्रोत बताउँछ ।
द्रुतमार्ग निर्धारित समयमै : रक्षामन्त्री पोखरेल,"निजगढ : रक्षामन्त्री ईश्वर पोखरेलले काठमाडौं र तराईमधेस जोड्ने द्रुतमार्ग नेपाल सरकारले निर्धारित समयमै सम्पन्न गर्ने बताएका छन्। रक्षा मन्त्रालयको जिम्मेवारी सम्हालेसँगै नेपाली सेनाले निर्माण गरिरहेको मार्गको बिहीबार निरीक्षण गर्दै रक्षामन्त्री पोखरेलले निर्धारित समयभित्र आयोजना सम्पन्न गर्न सरकार प्रतिबद्ध रहेको बताएका हुन्। द्रुतमार्गको निरीक्षणपछि पूर्वपश्चिम राजमार्गसंग जोडिएको जिरो प्वाईन्टमा आयोजित कार्यक्रममा बोल्दै रक्षामन्त्री पोखरेलले राष्ट्रिय गौरवको आयोजनामा प्रधानमन्त्रीको चासो रहेकाले पछिल्लो अवस्था बुझ्का लागि आफू आएको बताए। नेपाली सेनाको हेलिकोप्टर लिएर निजगढ आइपुगेका मन्त्री पोखरेलले द्रुतमार्गको काममा कुनै ढिलाई नहुने बताउदै आयोजना निर्माणमा सहयोग पुर्याउन स्थानीयलाई आग्रह गरेका छन्। द्रुतमार्ग आयोजनाबाट प्रभावित स्थानीयको अवस्थाका बारेमा आफू जानकार रहेको भन्दै मन्त्री पोखरेलले देशको समृद्धिसँग जोडिएको आयोजना निर्माणलाई समस्यामा नपार्न समेत आग्रह गरेका छन्। देशको समृद्धिको स्वार्थसँग जोडिएको आयोजनासामु साना समस्या र स्वार्थलाई अघि सार्न नहुने उनको भनाइ थियो। नेपाली सेनाले अधिकतम जनसहभागीतामा योजना पूरा गर्न लाग्ने भन्दै मन्त्री पोखरलले जनताको सरोकारलाई पन्छाएर काम गर्न सरकार तयार नरहेको समेत स्पष्ट पारे। मन्त्री पोखरेलले द्रुत मार्गसँगै सरकारले अब चिनको तिब्बत जोड्ने बाटो निर्माणलाई पनि अघि बढाउने बताए। यसअघि ओली नेतृत्वको सरकारले गरेको निर्णयलाई कार्यान्यवन गर्ने भन्दै मन्त्री पोखरेलले त्यसबाहेक कालीगण्डकी करिडोर, जाजरकोटडोल्पा, रसुवा मार्ग, कोशी राजमार्गको किमाथांका तराई मधेसका २० जिल्लाका सदरमुकामलाई एकिकृत ढंगले बिकास गर्नका लागि केपी ओली नेतृत्वको सरकारले गरेको निर्णय समेत अब अघि बढ्ने बताए। विकासका योजनाबिना समृद्धिको कल्पना गर्न नसकिने भन्दै मन्त्री पोखरेलले आयोजना निर्माणमा नागरिकको सहभागीता र सहयोगको आवश्यकता रहेको बताए। कार्यक्रममा स्थानीयले ५० बर्षपछि अवस्थालाई मध्यनजर गर्दै एक्सप्रेस हाइवेलाई ६ लेनको बनाउन माग गरे। यसअघि ६ लेनको बनाइने भनिए पनि सेनाले अहिले चार लेनको ट्रयाक खन्ने र सडक निर्माणको काम गरिरहेको छ। नेपाली सेनाका उपरथी योगेन्द्र धोज खाँडले एशियन हाइवे प्राइमरी क्लास ए अनुसार नेपाली सेनालाई निर्माणको जिम्मा दिएकाले त्यसैअनुसार काम गरिरहेको बताए। उपरथी खाँडले नेपाल सरकारले स्वीकृती दिए सेनाले ६ लेनको हाइवे बनाउन सक्ने बताएका छन्। तराईको भागमा ६ लेन सहज भएपनि पहाडमा भिरालो चट्टान रहेका कारण सम्भव भएसम्म काम गर्न सेना तयार रहेको उनको भनाइ छ। निरीक्षणमा मन्त्री पोखरेलसहित मन्त्रालयका सचिव बिनोद केसी, वन मन्त्रालयका सचिव इक्षाधोज जिसी, नेपाली सेनाका रथी पूर्णचन्द्र थापा, उपरथी शरद गिरीलगायतको टोली बारा आइपुगेको थियो। स्थानियस्तरमा प्रदेश सभा सदस्य सुन्दर विश्वकर्मा, सीता गुरुङ, त्रिलोकी चौधरी, जीतपुरसिमरा उपमहानगरपालिकाका मेयर डा कृष्ण पौडेल, निजगढ नगरपालिकाका मेयर सुरेश खनाल, कोल्हवीका मेयर भरत भण्डारीलगायतले सहजीकरण गरेका थिए।"
चकित पार्ने प्रधानमन्त्री ओलीको चित्रकला (फोटो फिचर),"तस्बिर सौजन्य : कृष्ण पौड्याल काठमाडौं : बिहीबार ललितपुरको सानेपामा तेस्रो अन्तराष्ट्रिय महिला उद्यमी व्यापार मेला २०७४ को उद्घाटन समारोहमा पुगेका प्रधानमन्त्री केपी शर्मा ओलीले आफ्नो कलाकार प्रतिभा प्रदर्शन गरेका छन् । उद्घाटन समारोहको औपचारिक कार्यक्रम सकिएपछि आयोजकको आग्रह अनुसार ओली व्यापार मेलाको अवलोकन गर्न गए। प्रदर्शनीमा क्यानभास र त्यसको वरिपरि रंग राखिएको थियो। सञ्चारकर्मी एवम् कार्यक्रमकी प्रस्तोता मनीषा घिमिरेले व्यापार मेला अवलोकन गरिरहेका प्रधानमन्त्री ओलीलाई क्यानभाषमा केही लेखिदिन अनुरोध गरिन्। लगत्तै प्रधानमन्त्री ओलीले कुची समाएर क्यानभाष रंग्याउन थाले। प्रधानमन्त्री ओलीले सुरुमा महिलाको कपाल बनाए। त्यो हेर्नेको भिड बढ्दै गयो। विस्तारै आँखा र अनुहारको आकार बनाए। कसैले सोचेका पनि थिएनन् तर, प्रधानमन्त्री ओलीले केही बेरमै महिला मुस्कुराइरहेको आकर्षक तस्बिर बनाए। ओलीको भाषण कलाको प्रशंसा गर्ने धेरै महिला उद्यमी ओलीको चित्रकला देखेर चकित परे। त्यही मौकामा कृष्ण पौड्यालले ओलीकाे चित्रकला व्यक्तित्वलाई जीवन्त देखाउँने गरी तस्बिर आफ्नो लेन्समा कैद गरेका छन्।"
ओलीलाई स्वागत गर्न दिल्लीको हतारो,"नयाँ दिल्ली: वाम गठबन्धनबाट शक्तिशाली प्रधानमन्त्रीका बनेका प्रधानमन्त्री केपी ओलीलाई स्वागत गर्न हतारोमा रहेको दिल्लीले आगामी अप्रिल पहिलो साताका लागि यो अवसर जुराएको छ । सबै कुरा सामान्य रहेमा नेपालका प्रधानमन्त्री ओलीलाई भारतले अप्रिल पहिलो साता दिल्लीमा स्वागत गर्ने तय भएको छ । यद्यपि भ्रमणको औपचारिक मितिको घोषणा दुवै मुलुकका विदेश मन्त्रालयले केही समयभित्र गर्नेछन् । ओलीलाई पहिले भारत ल्याउने कसरतमा लागि परेका नेपालका लागि भारतीय राजदूत मन्जीभसिंह पुरी बुधबार दिल्ली आएपछि यो भ्रमण तय भएको हो । यो सँगै नेपालका प्रधानमन्त्रीको पहिलो विदेश भ्रमण भारत नै हुने परम्परालाई ओलीले पनि निरन्तरता दिने भएका छन् । मोदीलाई ल्याउने प्रयास असफल ओली भारत आउनुअघि भारतीय प्रधानमन्त्री नरेन्द्र मोदीको नेपाल भ्रमण गराउने नेपाली कुटनीतिक प्रयास सफल हुन सकेन । भारतीय प्रधानमन्त्री नरेन्द्र मोदीको २०१४ मा दुई पटक तथा तात्कालिन भारतीय राष्ट्रपति प्रणव मुखर्जीको २०१६ नोभेम्बरमा भएको नेपाल भ्रमणपछि भारतको तर्फबाट उच्च राजनीतिक भ्रमण भएको छैन । त्यसैले नेपाली पक्षले सकेसम्म मोदीलाई नै नेपाल भ्रमण गराउने प्रयास गरेको थियो । भारतीय पक्ष ओलीलाई पहिले भारत ल्याउने अडानमा थियो । चीनका राष्ट्रपति सी जिनपिङ्गले गर्ने भनिएको नेपाल भ्रमणअघि ओलीको भारत भ्रमण गराउने भारतको प्रयास सफलतातर्फ उन्मुख भएको छ । चीनलाई मनाएर भारततर्फ ओलीले पहिलो विदेश भ्रमणको रुपमा भारतलाई नै रोज्नुको पछाडि दुई तीनवटा कारण अनुमान गर्छन् भारतीय विश्लेषक निहार नायक । भारतीय विदेश मन्त्रालय अन्तर्गतको रक्षा तथा अनुसन्धान केन्द्रका रिसर्च फेलो नायक भन्छन, पहिलो कुरा चीनसँगको सम्बन्धमा सहज रहेका ओलीले भारत भ्रमणले चीनसँगको सम्बन्धमा कुनै फरक नपर्ने भनेर चीनलाई विश्वस्त गराएका हुन सक्छन् । दोश्रो, चीन पनि नेपाल कार्ड को प्रयोग गरेर त्रिपक्षीय सहकार्य बिस्तार गर्न चाहन्छ । किनकी नेपाल भारत सम्बन्ध असहज भएको अवस्थामा चीनले भारतीय बजारमा पहुँच स्थापित गर्न सक्दैन । त्यसैले ओबीओर (वान बेल्ट वान रोड) जस्ता महत्वकांक्षी परियोजना त्रिपक्षीयरुपमा अघि बढाउन चीनलाई नेपालको सहयोग अत्यावश्यक छ । यही कुरालाई आधार बनाएर ओलीले चीनलाई विश्वस्त पारेको हुनसक्छ । निहार अगाडि भन्छन, यो भ्रमणमा ओलीले त्रिपक्षीय सहकार्यको कुरा उठाउन सक्छन्, अनि हिमालय क्षेत्रबीचको सहकार्यमा सुधारका लागि भूमिका निर्वाह गर्न सक्ने कुरा पनि राख्न सक्छन् । निहारका अनुसार तेश्रो कारण भनेको भारतीय प्रधानमन्त्री मोदीले प्रधानमन्त्री हुनुअघि नै फोन संवादमा ओलीलाई भारत आउन आमन्त्रित गरिसकेका छन् । त्यसपछि विदेशमन्त्री सुषमा स्वराजको नेपाल भ्रमणमा पनि ओलीलाई भारत भ्रमणका लागि आश्वस्त पार्न अह्राएका थिए । सम्बन्ध सुधार्ने प्रयास भारत र शक्तिशाली वाम गठबन्धन नेतृत्वका प्रधानमन्त्री ओलीबीचको सम्बन्ध सुधारको बाधा अड्को फुकाउनका लागि दुवै पक्षले कसरत गरिरहेको समयमा ओलीले पहिले भारत भ्रमण गर्ने लगभग तय भएको छ । यसलाई चीनसँगको सम्बन्धलाई देखाएर भारतसँगको सम्बन्ध सुधारको ओली रणनीति तथा ओलीको पहिलो भ्रमण भारत गराएर नेपाल भारत सम्बन्ध सामान्य रहेको आन्तरिक र अन्तराष्ट्रिय जगतलाई सन्देश दिने भारतको रणनीति अनुरुप यो आसन्न भ्रमण तय भएको बुझाइ एकथरीको छ । ओलीले यस अघि २०१६ फेबु्रअरीमा पाँच दिने भारत भ्रमण गरेका थिए । भारतीय नाकाबन्दीको चर्को विरोध गरेका ओलीको सो भ्रमणका समयमा दुई मुलुकको संयुक्त प्रेस विज्ञप्ति निकालिएको थिएन् ।"
कर्णाली प्रदेशलाई भ्रष्टाचारमुक्त प्रदेश बनाउने मुख्यमन्त्री शाहीको उद्घोष,भक्तपुर : प्रदेश ६ का मुख्यमन्त्री महेन्द्रबहादुर शाहीले कर्णाली प्रदेशलाई भ्रष्टाचारमुक्त प्रदेशका रुपमा विकास गर्ने बताएका छन् । रफत सञ्चार क्लबमा आयोजित साक्षात्कार कार्यक्रममा बोल्दै उनले ६ प्रदेश गरिबी र आर्थिक अभावबीच अथाह सम्भावना बोकेको प्रदेश भएको बताउँदै यसलाई नमूना प्रदेशका रुपमा विकास गरेर भ्रष्टाचारमुक्त प्रदेशका रुपमा परिचित गराउने बताए । देशको कुल बजेटको आधा बजेट कर्णाली प्रदेशलाई उपलब्ध गराउन सके यसले देशको आर्थिक विकासमा टेवा पुुर्याउने भन्दै शाहीले कर्णाली प्रदेशलाई स्वायत प्रदेशका रुपमा केन्द्र सरकारले कानुनमै सम्बोधन गर्नु पर्ने बताए । प्रदेश सरकार सञ्चालनमा आर्थिक पाटो अवरोध नभई कानुनी प्रक्रिया बाधक रहेको र यसले अबको केही महिनामै पूर्णता पाउने भएकाले प्रदेश सरकारले आफ्ना गतिविधिलाई तिब्रताका साथ कायान्वयनमा ल्याउने बताए । प्रदेश सरकार सञ्चालन नयाँ बिषय भएको र सञ्चालनमा प्रभावकारीता ल्याउन दक्ष कर्मचारी नहुँदा समस्या देखिएको उनले स्वीकार गरेका छन् । कर्णाली प्रदशेलाई अग्र्यानिक प्रदेशका रुपमा विकास गर्न र पूर्ण रुपमा बिषादी मुक्त बनाउने अभियानमा एक मात्र रहेको नाकालाई कडाई गरिन थालेको उनले बताए । उनले सामाजिक सञ्जालले विकासका गतिविधि भन्दा पनि विकृति निम्ताएको बताउँदै आफ्नो प्रदेशमा समयको मापदण्ड तोकी सामाजिक सञ्जालको अनावश्यक प्रयोगलाई नियन्त्रण गर्ने बताए ।
कांग्रेसमा बिर्सिइँदै गिरिजा,"काठमाडौं : आठ वर्षअघि कांग्रेसको सभापतिकै रूपमा गिरिजाप्रसाद कोइरालाको निधन भएको थियो। बुधबार उनको स्मृति दिवस मनाइरहँदा कांग्रेसले यो अवधिमा अर्का दुई नेतालाई सभापतिको रूपमा पाइसकेको छ। कोइरालाको निधनपछि उनकै परिवारिक विरासत धान्दै सुशील कोइरालाले पार्टीको बागडोर सम्हाले। अढाई वर्षअघि उनको पनि सभापति रहँदै निधन भएपछि पार्टी शेरबहादुर देउवाको हातमा गएको छ। देउवा १३ औं महाधिवेशनबाट सभापति चयन भएका हुन्। नेपाली राजनीतिको पछिल्लो परिवर्तनको नेतृत्व गरेपछि गिरिजालाई सबैले आआफ्नै ढंगले सम्मान दिने गरेका छन्। ०४६ को परिवर्तनपछि लगातार पार्टीमा हाबी बनेका उनी विवादमुक्त भने थिएनन्। उनी सभापति रहँदै विवाद चुलिँदा देउवाले नयाँ पार्टी खोलेका थिए। हालैको निर्वाचनमा कांग्रेसले पराजय व्यहोरेपछि देउवानिकटस्थले गिरिजाप्रसाद कोइरालाको नेतृत्वमा पहिलो संविधानसभामा कांग्रेसले व्यहोरेको हारसँग तुलना गर्ने गरेका छन्। निर्वाचन परिणामपछि तीव्र आलोचना हुन थालेपछि देउवा निकटस्थहरूले गिरिजाप्रसाद कोइरालासँग तुलना गराएर पार्टीभित्रको प्रतिपक्षी गुटलाई सामसुम पार्न खोजेको देखिन्छ। कांग्रेसलाई नजिकबाट नियालिरहेका विश्लेषक शंकर तिवारी भन्छन्, गिरिजा र सुशील कोइरालासँग देउवाको तुलना गर्न मिल्दैन। गिरिजा सुरुमा पार्टी र सरकार दुवै चलाउन असफल देखिए पनि अन्तिम कालखण्डमा आएर सफल भएर गए। सुशील कोइरालाको नेतृत्वमा पार्टी पहिलो दल बन्यो र उनकै नेतृत्वको सरकारको पालामा संविधान जारी भयो। जसकारण यी दुवैभन्दा देउवा बढी विवादमा देखिएका हुन्। काठमाडौंमा गिरिजाको स्मृतिमा कार्यक्रम भइरहँदा कांग्रेसका शीर्ष नेता भने नुवाकोटमा पार्टी कोषाध्यक्षहरूको राष्ट्रिय भेलामा सहभागी थिए। गिरिजा र देउवाले पटकपटक सरकारकै नेतृत्व गर्न पुगे र सुशील एकचोटि मात्रै प्रधानमन्त्री भए। अपेक्षाकृत कम विवादमा तानिए पनि सुशील कोइराला पार्टीको हकमा विवादरहित थिएनन्। सभापति भएपछि महामन्त्रीलगायत पदाधिकारी छान्न उनले पनि महिनौं लगाएका थिए। अहिले सभापति देउवाले दुई वर्ष बित्न लाग्दा पनि पदाधिकारी मनोनयन गर्न नसकेको भन्दै पार्टीभित्र तीव्र आलोचना खेप्नुपरेको छ। कांग्रेसभित्रको यही रोगले गिरिजा पनि थलिएका थिए। उनले पनि विवादरहित रूपले पार्टी चलाउन सकेनन्। गणेशमान, कृष्णप्रसाद भट्टराईलगायत नेतामाथि धोका दिएको आरोप उनीमाथि लागेकै थियो। विश्लेषक तिवारी भन्छन्, कुनै बेला पार्टीलाई अलोकप्रिय बनाएर गिरिजाप्रसादले भटराईलाई प्रयोग गरे तर उनलाई पनि सम्मान गर्न सकेनन्। अहिलेका सभापति देउवामाथि पनि पछिल्लो समय पार्टीभित्रका सबैलाई समेट्न नसकेको आरोप लाग्ने गर्छ। कोइरालाको आठौं स्मृति दिवसको अवसरमा आयोजना गरिएको कार्यक्रममा पुगेका कांग्रेस नेता कृष्णप्रसाद सिटौलाले भने, गिरिजाबाबुको स्मृति दिवस पार्टीको ब्यानरमा नहुनु दुःखद हो। काठमाडौंमा जीपी कोइराला अध्ययन प्रतिष्ठानले गिरिजाको स्मृतिमा कार्यक्रम गरिरहँदा कांग्रेसका शीर्ष नेता नुवाकोटमा पार्टी कोषाध्यक्षहरूको राष्ट्रिय भेलामा सहभागी थिए। स्मृति दिवसमा सहभागी हुन आइपुगेका डा रामशरण महतले आफूलाई पार्टीको नुवाकोट भेलाभन्दा पनि यो कार्यक्रम महŒवपूर्ण लागेको बताए। नेता प्रदीप पौडेलले समेत पार्टीले गिरिजाप्रसाद कोइरालाको स्मृति दिवसमा औपचारिक कार्यक्रम नगरेको भन्दै आपत्ति जनाएका थिए। स्मृति दिवसमा एमाले नेता माधव नेपाल, माओवादी केन्द्रका नेता नारायणकाजी श्रेष्ठले गिरिजालाई सफल राजनीतिज्ञका रुपमा विश्लेषण गरे।"
ईयूको सुझावप्रति परराष्ट्रको आपत्ति,"काठमाडौं : यूरोपेली युनियनले संघीय र प्रदेशको निर्वाचनमा खस आर्य समुदायलाई आरक्षणको व्यवस्था हटाउन दिएको सुझावप्रति सरकारले आपत्ति जनाएको छ। मंगलबार काठमाडौंमा ईयूले मंसिरमा सम्पन्न निर्वाचन पर्यवेक्षणको अन्तिम प्रतिवेदन सार्वजनिक गर्दै खस आर्यलाई आरक्षणको व्यवस्था हटाउनुपर्ने सुझाव सरकारलाई दिएको थियो। ईयूको उक्त सुझावप्रति सरकारले गम्भीर ध्यानाकर्षण भएको जनाएको छ। बुधबार परराष्ट्र मन्त्रालयले विज्ञप्ति जारी गर्दै ईयूको चुनावी मिसनको अन्तिम प्रतिवेदनप्रति सरकारको ध्यानाकर्षण भएको जनाएको छ। प्रतिवेदनमा उल्लिखित सुझावले निर्वाचन पर्यवेक्षणसम्बन्धी अन्तर्राष्ट्रिय मान्यता उल्लंघन गरेको र निर्वाचन आयोगसँग भएको सम्झौताविपरीत भएको परराष्ट्रको ठहर छ। परराष्ट्र मन्त्रालयद्वारा जारी विज्ञप्तिमा भनिएको छ, ईयूका कतिपय सुझाव सार्वभौम नेपाल जनताले लेखेको नेपाली समाज सुहाउँदो समावेशी नेपालको संविधानविरुद्ध छन्। यी सुझाव निर्वाचन पर्यवेक्षणसम्बन्धी अन्तर्राष्ट्रिय नियमको बर्खिलाप छन्। संविधान कार्यान्वयन र शान्ति प्रक्रियाको निष्कर्षका लागि मंसिरमा सम्पन्न निर्वाचन कोशेढुंगा भएको मन्त्रालयले दाबी गरेको छ। साथै लोकतन्त्र, समृद्धि र विकासका लागि पनि निर्वाचन ऐतिहासिक भएको विज्ञप्तिमा उल्लेख छ। ईयूले मंगलबार सार्वजनिक गरेको प्रतिवेदनमा निर्वाचन आयोग पारदर्शी हुन नसकेको, आचारसंहिता कार्यान्वयन गर्न चुकेको भन्दै आयोगप्रति असन्तुष्टि जनाएको थियो भने २९ बुँदे सुझावमा खस आर्यलाई आरक्षणको व्यवस्था गर्न नहुने उल्लेख गरेको थियो। ईयूले मंगलबार नै आयोगलाई बुझाएको अन्तिम प्रतिवेदन कार्यान्वयन हुने विश्वास व्यक्त गरे पनि प्रतिवेदनप्रति अधिकांश दलका नेताले विरोध जनाएका छन्। पूर्वप्रधानमन्त्री एवं नयाँ शक्ति नेपालका संयोजक बाबुराम भट्टराईले ईयूको प्रतिवेदनप्रति कडा आपत्ति जनाएका छन्। उनले सामाजिक सञ्जाल ट्वीटरमार्फत प्रतिवेदनप्रति विरोध जनाउँदै भनेका छन्, एउटा कुनै विदेशी नियोगले नेपालमा कुनै जाति विशेषलाई आरक्षण नदिनू भनी आपत्तिजनक उर्दी जारी गरेको सुनियो। हामी नेपाली जनता स्वयंले बनाएको संविधानमा कतै आरक्षण शब्द छैन, त्यहाँ समानुपातिक समावेशी प्रतिनिधित्व मात्र छ जुन विल्कुल सही छ। गुड र गोबर नचिन्नेले थुतुनो नचलाएकै बेस। यस्तै, पूर्वउपप्रधानमन्त्री एवं राप्रपाका अध्यक्ष कमल थापाले पनि संविधानमा भएको व्यवस्था खारेज गर्न ईयूले सुझाव दिनु अवाञ्छित, अनावश्यक र हस्तक्षेपकारी भएको टिप्पणी गरेका छन्। नेपाली जनताबीच विवाद र विभाजनको बीउ रोप्ने यस्ता कार्य नगर्न युरोपियन युनियनलाई परराष्ट्र मन्त्रालयले सचेत गराउनुपर्छ। थापाले ट्वीटमा लेखेका छन्। यस्तै, एमाले सचिव योगेश भट्टराईले पनि ईयूको प्रतिवेदनले नेपालको जातीय एकता र साम्प्रदायिक सद्भावनामा गम्भीर असर पार्न सक्नेतर्प सचेत गराएका छन्। उनले ईयूको प्रतिवेदनलाई दुर्भाग्यपूर्ण भन्दै सुझाव फिर्ता लिन आग्रह गरेका छन्।"
आरक्षण भन्दा प्रतिस्पर्धामा विश्वास गर्नुहोस् : प्रधानमन्त्री ओली,"काठमाडौं : प्रधानमन्त्री केपी शर्मा ओलीले महिलालाई आरक्षण र संरक्षणमा भन्दा क्षमता र प्रतिस्पर्धामा विश्वास गर्न आग्रह गरेका छन्। राष्ट्रिय महिला उद्यमी महासंघले बिहीबार ललितपुरको सानेपामा गरेको तेस्रो अन्तराष्ट्रिय महिला उद्यमी व्यापार मेला २०७४ को उद्घाटन गर्दै प्रधानमन्त्री ओलीले यस्तो बताएका हुन्। प्रधानमन्त्री ओलीले भने, आरक्षण केही समयलाई हो। पछिलाई काम लाग्दैन। अखिल नेपाल महिला संघको अगुवाइमा दशक अघि सुरु भएको ३३ प्रतिशत आरक्षणको उपलब्धी अहिले ४१ प्रतिशतमा पुगेको प्रधानमन्त्री ओलीले बताए। महिलाहरुले सुरुमा ३३ प्रतिशत आरक्षण माग्नु भएको थियो, प्रधानमन्त्री ओलीले भने, स्थानी तहदेखि संघीय संसदसम्म हेर्ने हो भने अहिले महिलाको प्रतिनिधित्व ४१ प्रतिशत पुगेको छ। यसलाई हामी छिट्टै ५० प्रतिशत पुर्याउदैछौं। महिलाहरुको आर्थिक सवलीकरण नभएसम्म प्रतिस्पर्धी क्षमता विस्तारमा केही कठिनाइ हुने भएकोले त्यसतर्फ पनि ध्यान दिनु पर्ने प्रधानमन्त्री ओलीको भनाइ छ। घरेलु उद्यम मार्फत महिलालाई आर्थिक रुपमा शसक्त बनाउन सकिन्छ, प्रधानमन्त्री ओलीले भने, महिला उद्यमीहरुले निर्यातजन्य वस्तुको उत्पादन गर्ने सके आर्थिक स्तर उकासिन धेरै समय लाग्दैन। प्रधानमन्त्री ओलीले वर्तमान सरकारको गठन एउटा नियमित प्रक्रिया भन्दा फरक रहेको बताए। यो सरकार परिवर्तन मात्र होइन, प्रधानमन्त्री ओलीले भने, यो प्रणालीको परिवर्तन हो। सरकारको उद्देश्य परिवर्तन हो। वर्तमान सरकारले देश निर्माण र जनताको हित बाहेक अरु कुनै कुरा नसोचेको प्रधानमन्त्री ओलीले बताए।"
