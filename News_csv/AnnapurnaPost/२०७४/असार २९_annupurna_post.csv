शीर्षक,विवरण
अख्तियार र अख्तियारी,"अख्तियार दुरुपयोग अनुसन्धान आयोग सार्वजनिक जीवनमा स्वच्छता, पारदर्शिता र जवाफदेहिता सुनिश्चित गर्ने उद्देश्यका साथ संवैधानिक हैसियत प्रदान गरिएको संस्था हो । सबभन्दा पहिले राजा वीरेन्द्रले स्क्यान्डिनेभियाली, खासगरी नर्वे ढाँचाको अम्बुड्सम्यान' सरहको तर फरक शैलीमा अख्तियार दुरुपयोग निवारण आयोग स्थापना गरेका हुन्, झन्डै ४१ वर्ष पहिले । उक्त आयोगलाई छानबिनसहित न्यायिक अधिकार प्रदान गरिएको थियो र सर्वोच्चका वरिष्ठ न्यायाधीश रहिसकेका व्यक्तिलाई आयोगको नेतृत्व सुम्पिनुको पछाडि केही निश्चित मूल्य र मान्यता अन्तरनिहित थिए त्यसमा । पछि ०४७ को संविधानमा त्यही हैसियत, भूमिका र उद्देश्यका साथ त्यसलाई अख्तियार दुरुपयोग अनुसन्धान आयोगको रूपमा स्थापित गरियो, यद्यपि सर्वोच्चका न्यायाधीशको साटो श्री ५ को सरकारमा विशिष्ट पद ओगटेको पृष्ठभूमि नेतृत्वको लागि योग्यता तोकियो । ०४७ सालपछि उच्च तहमा भ्रष्टाचारका धेरै मामिला आएपछि आयोगले अझ ठूलो हैसियत हासिल गर्यो, दाताहरूको सहयोग बढ्न थाल्यो । सम्भवतः यो संयोग मात्र थिएन कि राजा वीरेन्द्रले जुन मुलुकको मोडेलबाट प्रभावित भएर सार्वजनिक जीवनमा शुद्धता सुनिश्चित गर्न अख्तियार दुरुपयोग निवारण आयोग स्थापना गरे, त्यही मुलुक या नर्वेले सुविधासम्पन्न आधुनिक कार्यालय निर्माण गरिदियो टंगालमा । तर आयोगको भव्यता, सक्रियता र सफलता भवनको विशालता र भव्यताबाट सुनिश्चित हुँदैन । राजा वीरेन्द्र (पञ्चायत) देखि ०४७ हुँदै ०७२ को संविधानसम्म आइपुग्दा एउटा मौलिक मूल्यले निरन्तरता पाएको थियोः त्यो हो आयोगको सिभिलियन' अनुहार । यसलाई छिमेकी भारतको सीबीआई या कुनै पनि सैनिक या सुरक्षा निकायको शैली र नेतृत्वअन्तर्गत भन्दा सभ्य, नियम र कानुनसम्मत, नागरिकको मान, मर्यादा र इज्जतप्रति संवेदनशील छानबिन निकायको रूपमा स्थापित गर्नु नै संविधानको ध्येय थियो । तर बहुदलकालमै आयोगले देखिने गरी दलीय पूर्वाग्रह अपनायो केही मामिलामा भने अर्को उसको छानबिनमा परेका हरेक व्यक्तिहरू भ्रष्टाचारी' को रूपमा प्रस्तुत गरिन थाले। यता आएर आयोगमा छानबिन अधिकृत र निकायका रूपमा नेपाल प्रहरीको वर्चस्व बढेको मात्र हैन, आयोगपरिसरमै हिरासत र यातना गृहसमेत बनेको संकेतहरू देखा परेका छन् । यसले आयोगको मौलिक परिकल्पनालाई धराशायी बनाउनेछ । अख्तियार दुरुपयोग अनुसन्धान आयोग शुद्धरूपमा सिभिलियन' अनुहारको छानबिन आयोग नै बन्नुपर्छ र देखिनुपर्छ । आयोग राजनीतिक दल या शक्तिहरूको भर्तीकेन्द्रमा परिणत हुनु हुँदैन । त्यसमा यातनापूर्ण हिरासत' या कारागार' रहनु हुँदैन । आयोगको छानबिन प्रमाण र तथ्यबाट निर्देशित हुनु अनिवार्य छ ।"
कांग्रेसका संस्थापक नेता रामहरि जोशीको निधन,"काठमाडौं : नेपाली कांग्रेसका संस्थापक नेता रामहरि जोशीको निधन भएको छ। स्वासप्रश्वासको समस्याले थलिनुभएका ९३ बर्षीय नेता जोशीको बिहीबार साँझ ७ः३० बजे ग्राण्डी अस्पतालमा निधन भएको उहाँका भतिजा विष्णु जोशीले जानकारी दिनुभयो। नेता जोशी दम र निमोनियाबाट पीडित हुनुहुन्थ्यो । घरको शौचालयमा लडेर चोट लागेपछि उहाँलाई यही असार २१ गते अस्पताल भर्ना गरिएको थियो। सर्लाही स्थायी घर भएका उहाँ ललितपुरको नख्खीपोटमा आफन्तका घरमा बस्दै आउनुभएको थियो। विसं १९८३ मा सर्लाहीमा जन्मनुभएका नेता जोशी नेपाली राजनीतिमा गान्धीवादी र समाजवादी नेताका रुपमा परिचित हुनुहुन्थ्यो। नेता जोशीको शुक्रबार बिहान आर्यघाटमा दाहसंस्कार गरिने पारिवारिक स्रोतले जनाएको छ। काँग्रेसमा हालका नेतामध्ये सबैभन्दा पाका नेताका रुपमा रहनुभएका उहाँ अविवाहित हुनुहुन्थ्यो। आजीवन पार्टी र प्रजातन्त्रका लागि लडी करिब नौ वर्ष कारागारमा पर्नुभएका उहाँ विसं २०४८ को गिरिजाप्रसाद कोइरालाको नेतृत्वको सरकारमा पर्यटन तथा नागरिक उड्डयनमन्त्री हुनुहुन्थ्यो। काँग्रेसले नेता जोशीको सम्पूर्ण उपचार खर्च व्यहोर्ने पार्टी कार्यालयका मुख्य सचिव कृष्णप्रसाद पौडेलले जानकारी दिनुभयो। २००७ सालदेखि कांग्रेसको राजनीतिमा सक्रिय नेता जोशी शिक्षा र पर्यटन मन्त्री हुनुभएको थियो। कांग्रेस पार्टी कार्यालय सचिव कृष्ण पौडेलका अनुसार नेता जोशीको अन्तिम संस्कारका् प्रक्रिया भोलि बिहान मात्र सार्वजनिक हुने जानकारी दिनुभयो । उहाँका आफन्तसँग सम्पर्क भइराखेको छ, पौडेलले भन्नुभयो, भोलि बिहान आठ बजेसम्ममा सबै जानकारी गराउछौँ ।"
कर्मचारी समायोजन स्थानीय स्वायत्त शासन विपरीत : बिजुक्छे,"भक्तपुर : नेपाल मजदुर किसान पार्टीका अध्यक्ष नारायणमान बिजुक्छेले स्थानीय तहमा कर्मचारी समायोजन गरी पठाउनु स्थानीय स्वायत्त शासनविपरीत भएको बताउनुभएको छ। भक्तपुर नगरपालिका नगर कार्यपालिकाको पहिलो नगर सभाको बिहीबार उद्घाटन गर्नुहुँदै अध्यक्ष बिजुक्छेले स्थानीय तहलाई सरकारी कर्मचारी पठाउनु गाउँनगरमा सिंहदरबार पुर्याउने नीतिको बर्खिलाप भएको बताउनुभएको हो। स्थानीय तहमा समायोजनको नाउँमा कर्मचारी पठाउन स्थानीय स्वायत्त शासनविपरीत छ, उहाँले भन्नुभयो, यो सिंहदरबार गाउँनगर पठाउने नीतिको बर्खिलापसमेत हो। उहाँले स्थानीय तहको भावना र मर्म नै नबुझेकाले कर्मचारी समायोजन विधेयक बनाएको भन्दै आक्रोशसमेत पोख्नुभयो। स्थानीय निकाय पूर्णतः स्वायत्त निकाय हो, सांसदसमेत रहेका बिजुक्छेले भन्नुभयो, स्थानीय तहमा त्यहाँका प्रमुखको स्थान प्रधानमन्त्रीको भन्दा माथि हुन्छ। तर कर्मचारी समायोजन विधेयक बनाउने कर्मचारीहरुलाई स्थानीय तहको भावना र मर्म नै थाहा छैन। उहाँले सरकारी कर्मचारीहरुलाई ट्रेड युनियनको अधिकार दिन नहुनेमा जोड दिनुभयो। सरकारका कामकारबाहीमा सहयोग गर्नुपर्ने कर्मचारीहरुले आन्दोलन गरेर असहयोग गरे तत्काल कारबाही गर्नुपर्ने उहाँको भनाइ थियो। त्यस्तै सांसद एवं भक्तपुर नगरपालिकाका पूर्वमेयर प्रेम सुवालले प्रदेश तथा प्रतिनिधिसभा निर्वाचनको लागि गाउँ तथा नगरका प्रत्येक वडामा फोटोसहितको मतदाता परिचयपत्रको लागि फोटो लिने व्यवस्था गर्नुपर्ने बताउनुभयो। कार्यक्रममा भक्तपुर प्रमुख जिल्ला अधिकारी द्रोण पोखरेल, त्रिवि शिक्षा संकायका पूर्वडीन पृथुचरण वैद्य, इतिहासविद् प्राडा पुरुषोत्तमलोचन श्रेष्ठ, वरिष्ठ साहित्यकार तेजेश्वरबाबु ग्वंग, इञ्जिनियर राजेन्द्र हाडालगायतले नगरवासीहरुको भावना र चाहनालाई सम्बोधन गरेर जनप्रतिनिधिहरु अघि बढ्नुपर्ने धारणा राख्नुभयो। भक्तपुर नगरपालिकाको प्रथम नगरसभालाई सम्बोधन गर्नुहुँदै नेमकिपाका अध्यक्ष नारायणमान बिजुक्छे। तस्बिर : ईश्वरकाजी खाइजू"
सरकारमाथि अदालत हावी नहोस् : मानवअधिकारकर्मी,"काठमाडौँ : कायममुकायम प्रधानन्यायाधीश गोपालप्रसाद पराजुलीसँग मानवअधिकार तथा शान्ति समाजको प्रतिनिधिमण्डलले विहीबार भेट गरी न्यायिक स्वतन्त्रता, निष्पक्षता, दक्षता र पारदर्शीलगायतका विषयमा समाजले अघि सारेको १० बुँदे अवधारणाबारे ध्यानाकर्षण गराएको छ । न्यायपालिकाका सबै तहमा उच्च प्रविधिको प्रयोग अवलम्बन गर्न, न्यायिक निकायका सबै कर्मचारीलाई आवश्यक तालिम प्रदान गर्न, संवैधानिक परिषद्ले कुनै पनि पदमा नियुक्तिका लागि सिफारिस गर्दा कम्तीमा ३३ प्रतिशत महिलाको अनिवार्य व्यवस्था गर्न र न्यायाधीश नियुक्तिमा पनि यो मापदण्ड लागू गर्नुपर्नेमा प्रतिनिधिमण्डलले जोड दिएको थियो । व्यवस्थापिका र न्यायपालिकाको गरिमा र मर्यादा उचो राख्न सम्बन्धित निकायका नेतृत्व वर्गलगायतले विशेष ध्यान दिनुपर्नेमा ध्यानाकर्षण गराउँदै प्रतिनिधिमण्डलले विगतमाजस्तो न्यायपालिकाको नेतृत्वले सरकारको नेतृत्व गर्ने गलत उदाहरण भविष्यमा दोहोरिन नहुनेतर्फ स्मरण गराएको थियो । प्रधानन्यायाधीश निवास बालुवाटारमा भएको छलफलमा कावा प्रधानन्यायाधीश पराजुलीले आफ्नो प्राथमिकता नै न्यायिक स्वतन्त्रता र निष्पक्षता भएको र न्यायिक क्षेत्रको सुधारका लागि आफूले सक्दो प्रयास गर्ने बताउनुभयो । प्रतिनिधिमण्डलमा समाजका संस्थापक सभापति कृष्ण पहाडी, सभापति गंगाधर अधिकारी, सल्लाहकार होमकान्त चौलागाईं, संस्थापक सदस्य कृष्ण कँडेल, उपसभापति रेनुका पौडेल, महासचिव उत्तम पुडासैनीसहित सहभागी हुनुहुन्थ्यो । रासस"
चूडामणि शर्माले ११ अर्ब भ्रष्टाचार गरेको अभियोग,"काठमाडौं : व्यापारिक फर्मसँगको मिलेमतोमा कर फछ्र्योैटमा करिब ११ अर्ब रुपैयाँ भ्रष्टाचार गरेको अभियोगसहित अख्तियार दुरुपयोग अनुसन्धान आयोगले आन्तरिक राजश्व विभागका महानिर्देशक चूडामणि शर्माविरुद्ध शुक्रबार विशेष अदालतमा मुद्दा दायर गर्ने भएको छ। बिहीबारै मुद्दा दर्ता गर्न अख्तियार टोली विशेष अदालत गए पनि फाइल रुजु गर्न समय अभाव भएपछि फर्किएको थियो। शर्मालाई गाडीमै राखेर अख्तियार टोली सवा ४ बजे अदालत पुगेको थियो। आज फाइल अध्ययन गर्न ढिला भयो। फाइलहरू धेरै छन्। त्यसैले दर्ता हुन सकेन, विशेषका प्रवक्ता जगन्नाथ पौडेलले अन्नपूर्णसँग भन्नुभयो, शुक्रबार दर्ता गर्ने योजना छ। प्रवक्ता पौडेलले प्रतिवादी शर्मासहित अख्तियार टोली मुद्दा दर्ता गर्न अदालत आएको जानकारी समेत दिनुभयो। शर्मासँगै आयोगका तत्कालीन संयोजक चार्टर्ड एकाउन्टेन्ट लुम्बध्वज महत र अर्का सदस्य चार्टर्ड एकाउन्टेन्ट उमेश ढकालविरुद्ध पनि भ्रष्टाचारको अभियोग छ। शर्मा उक्त आयोगमा सदस्य थिए। अभियोगपत्रमा महत र ढकाललाई फरार देखाउँदै अख्तियारले अदालतबाटै वारेन्ट जारी गर्न माग गरेको छ। उनीहरूविरुद्ध दश अर्ब ९७ करोड भ्रष्टाचारको अभियोग छ। छानविनका क्रममा व्यापारिक फर्मसँग मिलेर आफूले गैरकानुनी लाभ लिई राष्ट्रलाई ठूलो नोक्सान पुयाएको देखिएको छ। सुनियोजित अपराध गरेको देखिन्छ, स्रोतले भन्यो, यस्ता फाइल मात्रै ४५ वटा छन्। विभिन्न व्यापारिक फर्मलाई अर्बौं रुपैयाँ छुट दिएको विषयमा शर्मालगायत व्यक्तिमाथि अख्तियारमा परेको उजुरीका विषयमा छानबिन भइरहेको थियो। झण्डै १ हजार सात सय निवेदनमध्ये आयोगले १ हजार ६९ फर्मको कर बक्यौता मिनाहा दिने निर्णय गरेको थियो। झण्डै ३० अर्ब ५२ करोड रुपैयाँ बराबर मिनाहा दिइएको, जसका कारण मुलुकलाई गम्भीर क्षति पुगेको भन्दै किटानीसहित अख्तियारमा उजुरी परेको थियो। आयोगमा रहँदा नाम मात्रको कर उठाएको आरोप उजुरीमा थियो। सोही उजुरीमा छानबिन हुँदा अनियमितता देखिएपछि बयानमा उपस्थित भएका शर्मालाई हिरासतमा लिइएको थियो। शर्मा जेठ १८ मा पक्राउ परेका हुन्। अख्तियारले उक्त प्रकरणमा ठूलो चलखेलको आशंका गरेको छ। आयोगले कानुनको परिधि नाघेर २० अर्ब भन्दा बढी बक्यौता मिनाहा गरेको भन्दै महालेखा परीक्षकको कार्यालयलेसमेत शंका उठाउँदै आएको थियो। महालेखाले कर फछ्र्योटका नाममा जबर्जस्ती भएको भन्दै थप अनुसन्धान हुनुपर्ने निर्णयसमेत दिएको थियो। स्याङ्जा फापरथुमका शर्मा यसअघि काठमाडौंका प्रमुख जिल्ला अधिकारी र सम्पत्ति शुद्धिकरण अनुसन्धान विभाग प्रमुखसमेत थिए। अख्तियारले आयोगका सबै कागजात कब्जामा लिएर छानबिन गरेको थियो। तत्कालीन अर्थमन्त्री डारामशरण महतले २०७१ सालमा कर फर्छ्योट आयोग गठन गर्नुभएको थियो। अख्तियारले यो विषयमा तत्कालीन अर्थमन्त्री रहेका डामहतलाई भने छानविनको दायरामा ल्याएको छैन। स्रोतका अनुसार यो प्रकरणमा अरु पनि प्रमाण संकलन भइरहेको छ। अख्तियारले आयोगका सबै कागजात कब्जामा लिएर छानविन गरिरहेको थियो। यता बुधबार मात्रै सर्वोच्च अदालतले एक बन्दी प्रत्यक्षीकरण रिटमा हिरासतमा रहेका शर्मालाई शुक्रबार उपस्थित गराउन अख्तियारलाई आदेश दिएको थियो। शर्मालाई थुनामा राख्नुपर्नाको स्पष्ट कारण र आधार खोली लिखित जवाफसहित असार ३० गते उपस्थित गराउन आदेश दिएको हो। शर्मालाई उक्त दिन बिहान साढे १० बजे नै सर्वोच्चमा उपस्थित गराउन भनिएको छ। सर्वोच्चले धरौटी अत्याधिक मागिएको भनेर निवेदनमा उल्लेख भएको विषय हो वा होइन भन्दै अख्तियारलाई प्रस्ट पार्न भनेको छ। शर्माकी पत्नी कल्पना उप्रेती शर्माले थुनामुक्तिको मागसहित मंगलबार बन्दी प्रत्यक्षीकरणको रिट दायर गर्नुभएको थियो।"
महन्त ठाकुर नै बने राजपाको अध्यक्ष,"काठमाडौं : राजपा गठनका क्रममा दुई महिनाअघि भएको सहमतिअनुसार ६ सदस्यीय अध्यक्षमण्डलको प्रमुखका रूपमा महन्थ ठाकुरको पदावधि सकिए पनि स्थानीय निर्वाचनसम्म उहाँ नै उक्त पदमा कायम रहने जानकारी पार्टी नेताले दिएका छन् । यद्यपि, पार्टीभित्रकै केही नेताले पनि दुई महिनाको अवधि सकिएकाले अब राजेन्द्र महतो अध्यक्ष बन्ने दाबी गरेका छन् । राजपाले सबै विषय सहमति र सहकार्यको नीतिमा निर्धारण गरेको उल्लेख गर्दै संविधान संशोधन, स्थानीय निर्वाचन, संसदीय मान्यताका लागि निर्वाचन आयोगमा पार्टी दर्तालगायत मुख्य एजेन्डाको कार्यान्वयनसम्म ठाकुरलाई अध्यक्ष दिइने जानकारी पार्टी नेता राजकिशोर यादवले दिनुभयो । यादवले भन्नुभयो, असोज २ गते प्रदेश नं २ मा हुने तेस्रो चरणको निर्वाचनमा सहभागिता र संविधान संशोधनजस्तो मुख्य विषय ठाकुरकै नेतृत्वमा सम्पन्न गर्नुपर्छ ।' पार्टीका अर्का नेता केशव झा भने अध्यक्ष ठाकुरको पदावधि सकिएकाले अब राजेन्द्र महतोले नेतृत्व गर्ने दाबी गर्नुहुन्छ । झाले भन्नुभयो, राजपा एकताका क्रममा भएको सहमतिअनुसार पार्टीको आगामी बैठकबाट ठाकुरबाट राजेन्द्र महतोमा नेतृत्व हस्तान्तरण हुनेछ ।' वैशाख ८ गते ६ वटा पार्टी मिलेर राजपा घोषणा भएको थियो । तत्कालीन तमलोपाका अध्यक्ष ठाकुरले वैशाख १९ देखि अध्यक्षमण्डलको प्रमुखको जिम्मेवारी सम्हाल्नुभएको थियो । राजपाको विधानअनुसार अध्यक्षमण्डलका ६ जना चक्रिय प्रणालीबाट पालैपालो प्रमुख तोकिन्छन् । ठाकुरको म्याद असार १९ मा सकिएको हो । राजपाका वरिष्ठ नेता नै पार्टी परित्याग गरी कांग्रेस, एमाले, माओवादी केन्द्र र मधेसवादी दलमा प्रवेश गरिरहेको सम्बन्धमा अध्यक्षमण्डलका एक सदस्यले एउटा जीवन्त पार्टीमा नेताहरू आउनेजाने क्रम भइरहने बताउनुभयो । उहाँले भन्नुभयो, अन्य पार्टीका जिल्ला, नगर र गाउँस्तरका नेता राजपामा आइरहेका छन् । राजपा मधेस र मधेसीका लागि संघर्षरत पार्टी भएकाले संघर्षभन्दा सत्ता प्यारो ठान्ने सत्तामुखी पार्टीमा जानु कुनै ठूलो कुरा होइन ।' प्रदेश नं २ को चुनाव परिणामले राजपा के रहेछ भन्ने स्पष्ट हुने बताउँदै ती नेताले प्रदेश नं २ मा आफ्नो पार्टी पहिलो हुने दाबी गर्नुभयो । संविधान संशोधन भए आफ्नो पार्टी स्थानीय तहको चुनावमा सहभागी हुने ती नेताको भनाइ छ । बक्स राजपाले निर्वाचन आयोगसमक्ष बुधबार पार्टीगत मान्यताका लागि ८१५ सदस्यीय केन्द्रीय समितिको नाम बुझाएको छ । पार्टी अध्यक्ष महन्थ ठाकुर, अध्यक्षमण्डलका नेता राजेन्द्र महतो र अनिलकुमार झा पदाधिकारीका नाम लिएर निर्वाचन आयोग जानुभएको हो । राजपाका नेता केशव झाका अनुसार ८१५ सदस्यीय केन्द्रीय समितिमा ६ सदस्यीय अध्यक्षमण्डल, सहअध्यक्ष ३, वरिष्ठ उपाध्यक्ष ८, उपाध्यक्ष २४, महासचिव ३१, सहसचिव ३४, सचिव १२, कोषाध्यक्ष ५, सहकोषाध्यक्ष २, प्रवक्ता ६ र सहप्रवक्ता १ छन् । १३४ पदाधिकारीमा तमलोपाबाट २५, सद्भावना पार्टी ३३, तमसपार्टी १९, तमसपा १५, नेसपा २८ र फोरम गणतान्त्रिकबाट १४ जना छन् । यसैगरी, ८१५ सदस्यीय केन्द्रीय समितिमा तमलोपा २०५, सद्भावना १६८, तमसपा १३१, रामसपा १०१, नेसपा १६० र गणतान्त्रिक ५० जना रहने झाले बताउनुभयो ।"
टोपीको स्टाइलले जात छुट्टिन्छ : केपी ओली,"काठमाडौं : एमाले अध्यक्ष केपी शर्मा ओलीले आफ्नो पार्टी मधेसमा राजनीतिक जागरणको मुहानका रूपमा रहेको बताउनुभएको छ। भूमिजा मानवअधिकार मञ्चले बिहीबार आयोजना गरेको कार्यक्रममा अध्यक्ष ओलीले एमाले मधेसमा जन्मेको र पहिलो किसान आन्दोलनको नेतृत्व लिने पार्टी भएकाले कसैका कुनै प्रकारका प्रचारले पछि नपर्ने दाबी गर्नुभयो। एमालेले तराईका गरिब दलितहरूमाथि दमन गर्नेलाई नियन्त्रण गर्नुपर्छ भन्छ। उनीहरूविरुद्ध संघर्ष गर्छ। कहिलेकाहीं तिनीहरू तिनै दमितलाई प्रयोग गरेर हाम्राविरुद्ध जाइलाग्छन्, उहाँले भन्नुभयो, अस्ति राजविराजमै पनि त्यस्तै भयो। हामीविरुद्ध ढुंगा हान्न दमनकारीले दमितलाई प्रयोग गरे। उहाँले तराईमधेस सुगम भएर पनि दुर्गमभन्दा पछि परेको बताउनुभयो। कर्णालीको विकट गाउँभन्दा मधेस अझै अविकसित रहेकोमा उहाँले चिन्ता व्यक्त गर्नुभयो। ढल्केबरबाट जलेश्वर जान खोज्यो भने रोडको अवस्था नाजुक, हरिवनबाट मलंगवा जाने अवस्था छैन, उहाँले भन्नुभयो, रौतहटजस्तो सुगम जिल्लाको साक्षरता, आर्थिक स्रोत र गरिबीको प्रतिशत बाजुराको भन्दा कम छ। उहाँले संविधान निर्माणको तीन वर्षभित्र शिक्षाबाट कोही पनि वञ्चित हुन पाउँदैन भन्ने संवैधानिक व्यवस्था कार्यान्वयन गर्नै पर्नेमा जोड दिनुभयो। ६ प्रदेशका जनताले आफ्ना प्रतिनिधि चुनेर गाउँको विकासमा धमाधम बजेट विनियोजन गरिरहेको तर २ नम्बरका जनतालाई आफ्ना प्रतिनिधि चुन्ने अवस्थाबाट वञ्चित गरिएको भन्दै उहाँले चिन्ता व्यक्त गर्नुभयो। उहाँले अब एमालेले मधेसलाई अवस्था सुधार्न विशेष भूमिका निर्वाह गर्ने दाबी गर्नुभयो। आफूहरूले मधेसका जनताका लागि काम गर्दा मधेसविरोधी देखाउन खोजिएको उल्लेख गर्दै उहाँले थप्नुभयो, मधेसको सामाजिक र पूर्वाधार क्षेत्रमा विकासका लागि सिँचाइ आयोजनामा बजेट हाल्नु, तराईका जिल्ला सदरमुकाम जोड्ने सडक विस्तार गर्नु, राजमार्गलाई ६ लेन बनाउनु, २० हजार विपन्नलाई घर बनाउन बजेट दिनु, जनकपुरलाई चक्रपथले घेर्न काम थाल्नु मधेसविरोधी हो ? टोपीको स्टाइलले जात छुट्टिन्छ एमाले अध्यक्ष केपी शर्मा ओलीले यो देशमा टोपी लगाउने स्टाइलले पनि जात छुट्टिने गरेको उदाहरण दिनुभयो। टोपी निधारको बीचमा लगाए पण्डित हुन्थ्यो। पण्डित बाजे भनेर बोलाइन्थ्यो। आँखीभुइँ छोपिने गरी लाउँदा त्यो बाबुसाहेब, काजीसाहेब हुन्थ्यो। बाबुसाहेब भनेर नमस्कार गर्नुपथ्र्यो। अलि माथि लगायो भने व्यापारी साहुजी हुन्थ्यो, उहाँले भन्नुभयो, अनि, कच्याककुचुक पारेर लगायो भने दलित भनेर बुझिन्थ्यो। उसलाई ओइ तेरो घर कता भनेर बोलाइन्थ्यो। यसरी टोपी लाएका भरमा मान्छेलाई व्यवहार गरिन्थ्यो। उहाँले दक्षिण भारतमा जाँदा दुईथरी मान्छे देखेको सुनाउँदै त्यहाँ गम्छाले जात छुट्टिने गरेको बताउनुभयो। एउटाले गम्छा काँधको दुवैतिर पारेर भिरेको थियो। अर्कोले काँधको एकातिर मात्रै झुन्ड्याएको थियो, उहाँले भन्नुभयो, मैले यो के हो भनेर सोधें। त्यहाँ मलाई भनियो, दुर्ईतिर पारेर गम्छा लगाउने धनी हो, एकातिर पारेर लगाउने दलित हो।"
राजेन्द्रकिशोर क्षेत्री मुख्य सचिवमा नियुक्त,काठमाडौं : सरकारले राजेन्द्रकिशोर क्षेत्रीलाई मुख्य सचिवमा नियुक्त गरेको छ । वरिष्ठ सचिवमध्येबाट क्षेत्रीलाई मुख्य सचिवमा नियुक्त गरिएको अर्थमन्त्री एवम् सरकारका प्रवक्ता ज्ञानेन्द्रबहादुर कार्कीले जानकारी दिनुभयो । क्षेत्री उपराष्ट्रपति कार्यालय र उर्जा मन्त्रालयमा सचिव भइसक्नुभएको छ । क्षेत्रीलाई बिहीबार सम्पन्न मन्त्रिपरिषद् बैठकले तीन वर्षका लागि मुख्यसचिवमा नियुक्त गरेको हो । मुख्यसचिवको पदावधि तीन वर्षको भएपनि क्षेत्री उमेर हदका कारण कार्तिक ७ गते अवकाश पाउनुहुने छ। क्षेत्रीले आजैदेखि कार्यभार सम्हाल्नुहुने भएको छ । विसं २०१६ कात्तिक ८ गते काठमाडौँको लैनचौरमा जन्मिनुभएका क्षेत्रीले २०४१ साल पुस १९ गते शाखा अधिकृतमा सेवा प्रवेश गर्नुभएको हो । मन्त्रिपरिषद् बैठकले विद्यालय क्षेत्र विकास कार्यक्रमका लागि फिनल्याण्ड र जापान सरकारबाट प्राप्त हुने अनुदान सहायतालाई स्वीकार गर्ने निर्णयसमेत गरेको अर्थमन्त्री ज्ञानेन्द्रबहादुर कार्कीले जानकारी दिनुभयो । फिनल्याण्ड सरकारबाट करिब रु दुई अर्ब ३६ करोड र जापान सरकारबाट करिब रु २७ करोड ४७ लाख प्राप्त हुने मन्त्री कार्कीले बताउनुभयो । त्यसैगरी सम्पत्ति शुद्धीकरण निवारणसम्बन्धी वार्षिक बैठक एसिया प्यासिफिक ग्रुप अन एन्टी मनि लन्र्डिङ (एपिजी) सँग समन्वय गरी आगामी सन् २०१८ वा २०१९ मा (एपिजी) को बैठक नेपालले आयोजना गर्ने निर्णय गरिएको छ ।
विकास र समृद्धिको चुनौती साइबर अपराध,"काठमाडौ : गृहमन्त्री जनाद्र्धन शर्माले विकास र समृद्धिको चुनौतीको रुपमा साइवर अपराध बढेको बताउनु भएको छ । उहाँले साइबर अपराधलाई नियन्त्रण गर्न नीतिगत व्यवस्था गर्ने दिशामा दक्षिण एशियाली मुलुकका अधिकारीहरुको ध्यानाकर्षण गराउनुभयो । श्रीलंकाको कोलम्बोमा बिहिबार आयोजना भएको दक्षिण एशियाली क्षेत्रीय सहयोग संगठन सार्क राष्ट्रका गृहमन्त्रीस्तस्तरिय आठौ सम्मेलनलाई सम्बोधन गर्दै गृहमन्त्री शर्माले त्यस्तो धारणा व्यक्त गर्नु भएको हो । उहाँले आतंकवाद तथा आपराधिक कृयाकलाप विरुद्ध उच्चतम प्रयास चाले पनि त्यस्ता समस्याहरुको समाधानमा कठिनाइको सामना गर्नु परेको बताउनुभयो । आतंकवाद विरुद्ध नेपालले सात वटा महत्वपूर्ण कानुनहरु बनाउन लागेको समेत शर्माले बताउनुभयो । सम्पति शुद्धिकरण सम्बन्धि विषयहरुलाई सम्बोधन गर्नकालागि पुनरावलोकन समिति गठन गरिएको र अन्तराष्ट्रिय मापदण्ड अनुसार काम अगाडि बढेको उहाँले जानकारी गराउनु भयो । यसैगरी उहाँले सार्कका प्रतिबद्धता र निर्णयहरु प्रभावकारी ढंगले कार्यन्वयन गर्ने बेला भएको पनि बताउनु भयो । गृहमन्त्री शर्माले भ्रष्टाचारले राजनीति,त्योसँग सम्बन्धित संस्थाहरु र नेतृत्वमाथि समेत जनताको विश्वास गुम्न थालेको प्रति चिन्ता व्यक्त गर्नुभयो । उहाँले प्रजातन्त्र र कानुनी शासनको मुख्य बाधक भ्रष्टाचार भएको पनि बताउनुभयो । उहाँले नेपालमा हालै भएको स्थानिय तहको निर्वाचनबाट देशमा राजनीतिक स्थायित्व,आर्थिक समृद्धि र सामाजिक रुपान्तरण हुने बताउनु भयो । दुई दिने कार्यक्रममा भाग लिन गृहमन्त्री शर्मा प्रभाकर, गृह सचिव लोकदर्शन रेग्मी र प्रवक्ता दिपक काफ्ले श्रीलंका जानु भएको हो । उहाँहरु शुक्रबार मध्यान्ह काठमाडौ फर्कने कार्यक्रम छ ।"
