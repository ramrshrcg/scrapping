शीर्षक,विवरण
संशोधन पारित हुन्छ माओवादी: नेता शर्मा,"पोखरा: नेकपा माओवादी केन्द्रका नेता तथा उर्जा मन्त्री जर्नादन शर्माले संसदमा दर्ता भएको सविधान संशोधन विद्येयक पारित हुने बताउनु भएको छ। पोखरामा शुक्रवार आयोजित चुनावी सभालाई सम्बोधन गर्दै नेता शर्माले मधेशी नेताहरुका माग पुरागर्न सरकारले सविधान संशोधनका लागि संसदमा दर्ता गरेको विद्येयक आइतबार पारित हुने बताउनु भएको हो। दोन्द्धवाट देशलाई शान्तिको वाटो तर्फ लाग्न पनि संविधान संसोधन हुनु पर्ने बताउँदै शर्माले विद्येयक पारित हुने विश्वास गर्नुभयो। उर्जा मन्त्री शर्माले उर्जामन्त्रालयमा भएका बिकृती र भ्रष्टचार हटारएर देशलाई लोडसेडिङ मुत्त गराएको पनि बताउनुभयो। स्थानीय तहको निर्वाचनमा पुरानै शक्ति चुनियो भने आत्माघात हुने बताउँदै मन्त्री शर्माले देश विकास गर्न नेकपा माओवादी केन्द्रलाई जिताउनु पर्नेमा जोड दिनु भएको थियो। लोडसेडिङले थला परेका उद्योग लोडसेडिङ हटे संगै देशमा उज्यालो मात्रै नभई आर्थिक उन्नती समेत हुँदै गएको मन्त्री शर्माले बताउनुभयो। जलस्रोतमा लागनी गर्नका लागि लाखौ रुपैया नेपाली युवाहरुबाट जुटाएको पनि उहाँले सुनाउनुभयो। कार्यक्रममा बोल्दै प्रदेश इन्चार्ज देव गुरुङले मधेसी र विपक्षी दल नेकपा एमालेको अतिवादका कारण सहमति जुट्न नसकेको आरोप लगाउँदै द्धोन्द निम्तने खतरा बढेको आरोप लगाउनुभयो। स्थानीय तहको निर्वाचनमा माओवादी केन्द्र हारे सिंहदरवारवाट गाउँ गाउँमा लिएर आएको स्थानीय तह नै विघटन हुने खतरा हुने बताउनुभयो। गणतनत्र, संघियताको कार्यान्वयनकालागि पनि स्थानीय तहको निर्वाचनमा माओवादी केन्द्रलाई जिताउनु पर्नेमा उहाँले जोड दिनुभयो। कार्यक्रममा पार्टीका पोलिटव्युरो सदस्य तथा कास्की इन्चार्ज राजकाजी गुरुङ लगायतका नेताहरुले आफ्नो पाटीले स्थानीय निर्वाचनमा सक्षम र जनताको काम गर्ने नेतालाई उमेद्वार बनाउने बताउनु भएको थियो।"
निर्वाचन वैशाख र जेठ ३१ मै हुन्छ : देउवा,"काठमाडौं : प्रधानमन्त्री पुष्पकमल दाहाल प्रचण्ड ले स्थानीय निर्वाचन वैशाख ३१ मै हुनेमा आशंका गरेको भोलिपल्टै सत्ता साझेदार प्रमुख दल नेपाली कांग्रेसका सभापति शेरबहादुर देउवाले भने निर्वाचन हुने कुरामा आशंका नगर्न आग्रह गर्नु भएको छ। शनिबार नेपाली कांग्रेसको चुनाव प्रचार उपसमितिले पार्टी केन्द्रीय कार्यालयमा गरेको पत्रकार सम्मेलनमा बोल्दै देउवाले भन्नुभयो, निर्वाचन वैशाख ३१ र जेठ ३१ गते नै हुन्छ र निर्वाचनका लागि सहमतिको वातावरण बनाउन संविधान संशोधनको प्रस्तावमा एमाले लचक हुनेछ। पत्रकार सम्मेलनमा बोल्दै कांग्रेस सभापति देउवाले आफ्नो पार्टीका तर्फबाट आइतबारसम्ममा उम्मेदवारको टुंगो लगाइसक्ने बताए। मनोनयनपत्र दाखिला गर्ने दिन नजिकै आइसक्यो अझै उम्मेदवार तय गर्नु भएको छैन्, वैशाख ३१ गते नै निर्वाचन हुन्छ भनेर पत्याउने आधार के ? भनेर सोधिएको प्रश्नको जवाफ दिँदै सभापति देउवाले भन्नुभयो, बाहिरको चुनावी माहौल तपाईंहरुले देखिरहनु भएको छ, भोलिसम्ममा हामी उम्मेदवार तय गर्छौ। नेपाली कांग्रेसले नगरपालिका, उपमहानगर पालिका र महानगरपालिकाका उम्मेदवारहरुको मनोनयनपत्रमा पार्टी सभापतिकै हस्ताक्षर हुने निर्णय गरिसकेको छ। १७ गतेसम्ममा उम्मेदवारको टुंगो नलागे मनोनयनपत्र बोकेर उम्मेदवार १९ गते ४ बजेभित्र आआफ्नो नगरपालिकामा पुग्न सक्ने अवस्था छैन। हिमाल, पहाड र मधेस जोड्नका लागि संविधान संसोधनको तयारी भएको उल्लेख गर्दै सभापति देउवाले भन्नुभयो, संविधान संशोधनको तयारीका कारण केही दिन यता उता भएको हो, तर चुनाव निर्धारित मितिमै हुन्छ। यो महत्वपूर्ण निर्वाचन हो। मधेसको माग सम्बोधन गर्न खोज्दा केही असहज भएको हो, एक दुई दिनमा कुरा मिल्छ सभापति देउवाले भन्नुभयो। संविधान संसोधनका लागि एमालेले सहयोग गर्छ भन्ने कुरामा आफू विश्वस्त रहेको देउवाको दाबी छ। संविधान संशोधन विधेयकको पक्षमा यदी एमालेले मत दिएन भने पनि प्रक्रियामा अवरोध नगरोस् भन्ने मेरो आग्रह एमाले नेताहरुलाई छ, सभापति देउवाले भन्नुभयो।"
संशोधन प्रस्ताव फिर्ता लिएर वैशाख ३१ मै चुनाव गर्नुपर्छ : एमाले,"काठमाडौं : एमालेले स्थानीय तहको निर्वाचन सबै पक्षका षड्यन्त्रलाई असफल पार्दै घोषित मिति २०७४ वैशाख ३१ मै सम्पन्न गर्नुपर्ने निर्णय गरेको छ। एमाले स्थायी कमिटीको शनिबारको बैठकले पछिल्लो राजनीतिक परिस्थितिको विश्लेषण गर्दै यस्तो निर्णय गरेको हो। बैठकपछि एमाले सचिव एवम् प्रचार विभाग प्रमुख योगेश भट्टराईले सार्वजनिक गरेको विज्ञप्तिमा भनिएको छ, बैठकले स्थानीय तहको घोषित निर्वाचनलाई नै अन्यौल र अनिश्चिततातिर धकेल्न विभिन्न पक्षबाट भएका षड्यन्त्रलाई असफल पार्दै घोषित २०७४ वैशाख ३१ मा नै सम्पन्न गर्न पार्टी प्रतिबद्ध रहेको स्पष्ट पार्दै त्यसका लागि सरकारको गम्भीर ध्यानाकर्षण गराएको छ। एमाले बैठकले सरकारले संसदमा प्रस्तुत गरेको संविधान संशोधन प्रस्ताव फिर्ता गरेर निर्वाचन तोकिएकै मितिमा गर्नुपर्नेमा जोड दिएको छ। बैठकले व्यवस्थापिकासंसदमा सरकारका तर्फबाट प्रस्तुत संविधान संशोधन विधेयकलाई फिर्ता गरी राजनीतिक सहमति निर्माण गर्न र घोषित निर्वाचन सम्पन्न गर्ने दिशातर्फ अघि बढ्न सरकारको ध्यानाकर्षण गर्नुका साथै सम्पूर्ण प्रयत्नका साथ उक्त बिधेयकलाई असफल पार्ने निर्णय गरेको छ, विज्ञप्तिमा थप भनिएको छ, यसका लागि राजनीतिक दलहरुसँग संवाद र परामर्श गर्दै अघि बढ्ने निर्णय गरेको छ। शनिबारको स्थायी समिति बैठकमा प्रदेश नम्बर ३ की संयोजक अष्टलक्ष्मी शाक्य र प्रदेश नम्बर ६ का संयोजक युवराज ज्ञवालीले स्थानीय तहमा पार्टीका तर्फबाट प्रस्तुत गरिएका उम्मेदवारका बारेमा प्रगति विवरण प्रस्तुत प्रस्तुत गरेका छन्। प्रदेश नम्बर ६ का २५ वटा नगरपालिका र ५७ वटा गाउँपालिका गरी ८२ वटै तहमा सर्वसम्मत रुपमा सबै उम्मेदवार निर्णय भइसकेको एमालेले जनाएको छ। यसैगरी प्रदेश नम्बर ३ मा महानगरपालिका र उपमहानगरपालिकामा सर्वसम्मत रुपमा उम्मेदवार चयनका लागि प्रयत्न भइरहेको र आइतबार सम्ममा उम्मेदवारी टुंगो लाग्ने एमालेले बताएको छ। एमालेले ९० प्रतिशत भन्दा बढी स्थानमा स्थानीय तहका प्रतिनिधिको उम्मेदवारी सर्वसम्मत भइसकेको र आइतबारसम्मा सबै उम्मेदवारको टुंगो लाग्ने दाबी गरेको छ।"
अबको सात वर्षमा १७ हजार मेगावाट विद्युत उत्पादन,"भैरहवा : ऊर्जामन्त्री जनार्दन शर्माले अबको सात वर्षमा १७ हजार मेगावाट विद्युत उत्पादन हुने बताउनु भएको छ। सिद्धार्थ उद्योग वाणिज्य संघद्वारा शनिबार भैरहवामा आयोजित ऊर्जा मन्त्रालयका उच्च अधिकारीको सम्मान एवम् स्वागत कार्यक्रममा मन्त्री शर्माले यस्तो बताउनु भएको हो। अहिले ४३ मेगावाट मात्रै बाहिरबाट आएको छ, अरु सबै आन्तरिक रुपमा मिलाएका छौं, मन्त्री शर्माले भन्नुभयो, अबको सात वर्षमा १७ हजार मेगावाट विद्युत उत्पादन गर्ने योजना छ, जलासय क्षेत्रबाट आठ हजार र अन्य स्रोतबाट नौ हजार मेगावाट विद्युत उत्पादन गरिनेछ। मन्त्री शर्माले नागरिक, उद्योगी व्यवसायी सबैलाई विद्युतमा शेयर हालेर सहयोग गर्न समेत आग्रह गर्नुभयो। राष्ट्रको समृद्ध विकासका लागि औद्योगीकरणको तयारीमा लाग्न उद्योगी व्यवसायीलाई उहाँले आग्रह गर्नु भएको छ। निजी क्षेत्र, सरकार र संचार सरकारका अंग भएको बताउदैं समस्या साझा भएकाले मिलेरै समाधान गर्नुपर्ने उहाँको भनाइ छ। शर्माले लोडसेडिङ मुक्तिका लागि विद्युत बढी खपत गर्ने बल्व, पंखा र एसी हटाउने अभियान थालिने पनि बताउनु भएको छ। सरकार पावर सेभिङका लागि पुराना बत्ती, पंखा, एसी हटाउने र प्रविधि तथा सिस्टममा सुधार ल्याउने अभियानमा छ, मन्त्री शर्माले भन्नुभयो, बल्व फेर्दा मात्रै दुई सय मेगावाट पावर सेभिङ हुने रहेछ, तर दलाल र कमिसनतन्त्रले अहिले पुराना चिम, सिएफएल हटाएर कम बिजुलीमा चल्ने एलइडी बत्ती ल्याउन दिएनन्।' मन्त्री शर्माले विद्युत प्रणालीमा सुधार गर्दै बढी विद्युत तान्ने पुराना एसी र पंखाहरु पनि हटाएर लोडसेडिङ मुक्त उज्यालो नेपाल बनाउने अभियानमा आफू लागेको समेत बताउनु भयो। हाम्रा पुराना र कमजोर संरचनाको व्यवस्थापन गरेर तीन सय मेगावाटले १२ हजारको आपूर्तिलाई कसरी सप्लाई दिएर मिलाउने भन्ने चुनौती रहेको मन्त्रीको भनाइ छ। तपाईहरु इन्धन भएन भनेर निरास हुने र उद्योग बन्द गर्नतर्फ होइन अब खोल्न र विस्तार गर्नपट्टि लाग्नुहोस्, मन्त्री शर्माले भन्नुभयो, सरकार तपाईहरुका लागि चाहिने जति विद्युत दिन तयार र सक्षम छ, योजना बनाएर अगाडी बढ्नुहोस् जति चाहिन्छ माग्नुहोस्, अरु सबै व्यवस्थापन सरकारले गर्छ। चिलिमे विद्युत आयोजना अन्तिम चरणमा पुगेकाले उक्त आयोजनाको विद्युतलाई पूर्व पश्चिम सात सय ६५ केभिए प्रसारण लाइन विस्तार गरिने हुँदा अर्को साल अहिलेको जस्तो विद्युतको समस्या नआउने उहाँको भनाइ छ। औद्योगिक क्रान्तिमा अग्रसर भैरहवामा निर्यातजन्य उद्योग संचालनका लागि १३२ केभिएका अतिरिक्त छुटै थप एक सय ३२ केभिए विद्युतलाइन विस्तारका लागि सरकारले योजना बनाएको समेत ऊर्जामन्त्री शर्माले बताउनु भयो। यसैगरी, विद्युत प्राधिकरणमा कार्यकारी निर्देशक कुलमान घिसिङले भैरहवामा छ महिनाभित्र सेजमा ३३ केभिए लाइन जडान हुने र अर्को १३२ केभिए विद्युत लाइन आवश्यक देखिएकाले सोही अनुसार योजना बनाएर अगाडी बढ्ने जानकारी दिनुभयो। उर्जासचिव अर्जुन कुमार शर्मालगायत मन्त्रालयका उच्च अधिकारीको उपस्थित रहेको कार्यक्रममा सिद्धार्थ उद्योग वाणिज्य संघका अध्यक्ष रामकुमार शर्मालगायत उद्योगी व्यवसायीले लोडसेडिङ नहुँदा पनि भोल्टेज कम आउने, त्यही पनि झ्यापझ्याप जाने समस्या अन्त्य गर्न आग्रह गरेका थिए।"
'चुनाव सार्नु र रोक्नु राजनीतिक अपराध',"काठमाडौंः महिला नेतृ शान्ता चौधरी र मनिता घिमिरेले संयुक्तरुपमा अपिल जारी गर्दै चुनाव सार्ने र सारेपछि रोक्ने षडयन्त्रविरुद्व राजनीतिक दललाई एक हुन आह्वान गर्नुभएको छ । कांग्रेस, एमाले र माओवादीलाई चुनाव गराउने सवालमा विभाजित नहुन अपिल गर्दै एक भएर तोकिएको समयमै चुनाव गराउन आग्रह गरिएको हो । एमाले नेतृ शान्ता चौधरी र नेपाली कांग्रेस नेतृ मनिता घिमिरेले सामाजिक सञ्जाल मार्फत अपिल गर्दै स्थानीय चुनाव सार्ने तथा सारेपछि चुनाव नै हुन नदिने षडयन्त्रविरुद्व एक हुन आग्रह गर्नुभएको हो । अहिले जुन प्रयासहरु भएको देखिँदैछ, यसको हामी घोर निन्दा गर्दछौं । चुनाव सार्ने र गर्दै नगर्ने बाटोमा देशलाई लगियो भने त्यसले गम्भीर राजनीतिक दुर्घटना निम्त्याउने छ ।' अपिलमा भनिएको छ । संसदमा आफूले चाहेको पक्षमा दुई तिहाई पुग्नै पर्छ नत्र मान्दिन भनेर कसैले पनि राजनीतिक ब्ल्याकमेलिङ गर्न नहुने अपिलमा उल्लेख छ । आदिवासी जनजाति मधेसी थारु लगायतका समुदायको माग पूरा नभएकोले चुनाव हुन दिन्नौं भन्ने विचारसँग कुनै पनि हालतमा सहमत हुन नसकिने अपिलमा जनाइएको छ । विभिन्न जातीय समुदायको तर्फबाट भन्दै माग राख्ने अधिकार लोकतान्त्रिक व्यवस्थामा कसैलाई पनि हुन नसक्ने एमाले नेतृ शान्ता चौधरीले बताउनुभयो । स्थानीय चुनाव भएमा महिला शशक्तिकरण र नेतृत्व विकासमा टेवा पुग्ने उहाँहरुको विश्वास छ । सिंहदरबारको अधिकार जनताको घर आगनमा पुराउने स्थानीय चुनाव सार्नु तथा रोक्नु भनेको राजनीतिक अपराध हो । तसर्थ, चुनाव सार्ने तथा हुन नदिने प्रयत्नको विरुद्धमा विशेष गरी महिलाहरुले शशक्त ढंगले विरोध गर्नु आजको आवश्यकता भएको छ' अपिलमा भनिएको छ । अपिलको पूर्ण पाठ चुनाव रोक्ने र हुन नदिने प्रयास विरुद्ध शान्ता चौधरी र मनिता घिमिरेको संयुक्त अपिल स्थानीय चुनाव सार्ने तथा सारेपछि चुनाव नै हुन नदिने ढंगले अहिले जुन प्रयासहरु भएको देखिँदैछ, यसको हामी घोर निन्दा गर्दछौं । चुनाव सार्ने र गर्दै नगर्ने बाटोमा देशलाई लगियो भने त्यसले गम्भीर राजनीतिक दुर्घटना निम्त्याउने छ । जनतालाई भोट हाल्ने अवसर दिनलाई होइन, अवसर खोस्नलाई चाहिँ अहिले प्रयास भइरहेको देखिनु दुखद हो । स्थानीय चुनाव रोक्नुपर्ने कुनै कारण छैन । चुनाव रोक्नकै लागि संविधान संशोधनको तगारो हालिएको अब स्पष्ट हुँदै आएको छ । संसदमा आफूले चाहेको पक्षमा दुई तिहाई पुग्नै पर्छ नत्र मान्दिन भनेर कसैले पनि राजनीतिक ब्ल्याकमेलिङ गर्न हुँदैन । आदिवासी जनजाति मधेसी थारु लगायतका समुदायको माग पूरा नभएकोले चुनाव हुन दिन्नौं भन्ने विचारसँग कुनै पनि हालतमा सहमत हुन सकिँदैन । विभिन्न जातीय समुदायको तर्फबाट भन्दै माग राख्ने अधिकार लोकतान्त्रिक व्यवस्थामा कसैलाई पनि हुन सक्दैन । किनभने हरेक नागरिक स्वतन्त्र छन् र नागरिकको विचार कुनै दल विशेषले निर्धारण गर्न सक्दैन । संसदमा दस प्रतिशत पनि उपस्थिति नभएका दलहरुले विभिन्न समुदायको माग पूरा भएन भन्दै देशमा अवरोध सिर्जना गर्नु जनताकै अपमान हो । यस अर्थमा मधेसी मोर्चामा आवद्ध दलहरुले मधेसका जनताकै अपमान गरिरहेका छन्, भोट हाल्न पाउने जनताको अधिकार खोसिरहेका छन् । स्थानीय चुनाव सम्पन्न भएमा महिला शशक्तिकरण र नेतृत्व विकासमा क्रान्ति हुनेछ । त्यसैगरी विभिन्न जातीय समुदायका सक्रिय महिला पुरुषले नेतृत्वमा पुग्ने र नेतृत्व विकास गर्ने अवसर पाउँछन् । सिंहदरबारको अधिकार जनताको घर आगनमा पुराउने स्थानीय चुनाव सार्नु तथा रोक्नु भनेको राजनीतिक अपराध हो । तसर्थ, चुनाव सार्ने तथा हुन नदिने प्रयत्नको विरुद्धमा विशेष गरी महिलाहरुले शशक्त ढंगले विरोध गर्नु आजको आवश्यकता भएको छ । राजनीतिक सहमति भएमा जुनसुकै बेला संविधान संशोधन हुनसक्छ । चुनाव अघि या पछि जतिबेला पनि सहमति भएमा संविधान संशोधन गर्न सकिन्छ । तर, चुनाव एकै दिन या रातमा गर्न सकिन्न । निकै लामो प्रयास र तयारीपछि मात्र स्थानीय चुनावको मिति निर्धारण गरिएको हामीले भुल्न हुँदैन । चुनावको तयारीका लागि राज्यको ठूलो साधन, स्रोत र समय खर्च भइसकेको छ । पहिले निर्धारण गरिएको मितिलाई दुई चरणमा पुराउनु गलत कार्य थियो । गलतै भए पनि अब चुनाव गर्नुको विकल्प छैन । चुनाव सार्ने कार्य देशका लागि घातक हुनेछ । चुनाव सार्ने कार्यले जनताको अधिकार खोसिने स्पष्ट छ । अत, जनताको अधिकार नखोस्न सबै राजनीतिक दलहरुसँग विनम्र अनुरोध गर्दछौं । चुनाव सार्ने र रोक्ने कार्य विरुद्ध आवाज उठाउन आम जनताका साथै समस्त महिलाहरुलाई विशेष अनुरोध गर्दछौं । चुनाव गराउने निर्णय र चुनावको तयारी यहाँसम्म आइपुग्नुमा मुख्य तीन दल नेपाली कांग्रेस, नेकपा एमाले र माओवादी केन्द्रको सहमतिले उल्लेख्य भूमिका निर्वाह गरेको छ । विगतमा यी तीन दल एक ठाउँ उभिँदा संविधान जारी गर्न सम्भव भएको थियो । अहिले पनि यी तीन दल एक ठाउँमा उभिने र अन्य दलहरुलाई विश्वाशमा लिने हो भने चुनाव सम्भव छ । किनभने जनता चुनाव चाहन्छन् । अत, मुख्य तीन दललाई विभाजित नहुन विशेष अपिल गर्दछौं र जनताको भोट हाल्ने अधिकार रक्षा गरिदिन गुहार लगाउँदछौं ।"
मधेस आन्दोलनका घाइतेको मृत्यु,राजविराज : सीमांकनको विरोधमा भएको आन्दोलनमा प्रहरीको गोली लागेर घाइते सप्तरीको हनुमाननगर कंकालिनी नगरपालिका ४ साविक मधवापुर गाविस ४ का रघु साफीको मृत्यु भएको छ। मधेसी मोर्चा सप्तरीको आह्वानमा अनिश्चितकालीन बन्दहडतालमा उत्रिएका आन्दोलनकारीसँगको झडपमा भारदह १ स्थित पूर्वपश्चिम राजमार्गमा प्रहरीको गोली प्रहारबाट आँखाको ज्योति गुमाएका ५४ वर्षीय साफीको शनिबार राति ११ बजे मृत्यु भएको हो। संविधानको विरोधमा मधेसी मोर्चाको आह्वानमा दंगाग्रस्त क्षेत्र तोकिएको राजमार्गमा आवागमन अवरोध गर्न गएका बेला गत मंसिर ५ गते भएको झडपमा गोली लागेर उहाँको आँखाको ज्योति गुमेको थियो। मोर्चाको चलु राजमार्ग भरु राजमार्ग आह्वानमा राति राजमार्ग अवरुद्ध गर्न गएका साफीलाई घटनालगत्तै धरानस्थित बीपी कोइराला स्वास्थ्य विज्ञान प्रतिष्ठान लगिएको थियो। देब्रे आँखा पूर्ण रूपमा फुटिसकेका उहाँलाई करिब एक महिना आईसीयूमा राखेर उपचार गरिएको थियो। अस्पतालबाट डिस्चार्ज भएपछि घरमा बस्दै आउनुभएका उहाँले आँखामा इन्फेक्सन देखिएपछि निरन्तर उपचार गराइरहनुभएको थियो। आर्थिक अवस्था कमजोर रहेका उहाँलाई उपचारमा समेत समस्या थियो। मृतक साफीको पोस्टमार्टमका लागि बीपी कोइराला स्वास्थ्य विज्ञान प्रतिष्ठान धरान लगिएको छ। साफीको मृत्युको खबर पाएलगत्तै संयुक्त लोकतान्त्रिक मधेसी मोर्चाका नेता उहाँको घर पुगेर समवेदना व्यक्त गरेका छन्। मोर्चा सप्तरीले आइतबार एक विज्ञप्ति जारी गरी साफीलाई सहिद घोषणाका साथै मृतक परिवारलाई क्षतीपूर्ति उपलब्ध गराउन सरकारसँग माग गरेको छ।
संविधान संशोधनका लागि ४७ संशोधन प्रस्ताव दर्ता,काठमाडौँ : व्यवस्थापिकाससद्मा सरकारले गरेको संविधान संशोधन प्रस्तावमाथि ४७ वटा संशोधन प्रस्ताव दर्ता गरिएको छ। संशोधन दर्ता गर्न दिइएको ७२ घन्टाको समय सकिनै लाग्दा शनिबार साँझसम्म प्रमुख प्रतिपक्षी नेकपा ९(एमाले) सहितका दलबाट ४७ वटा संशोधन दर्ता भएको संसद् सचिवालयका सहायक प्रवक्ता डिल्लीराम रिजालले जानकारी दिनुभयो। संशोधन दर्ता अवधि आज राति १०:३० बजेसम्म भएकाले यो सङ्ख्या बढ्नसक्ने उहाँले बताउनुभयो। दर्ता भएका संशोधन प्रस्ताव केकस्ता विषयमा कति छन् भनेर आइतबार मात्रै यकीन हुने र सोको आवश्यक प्रक्रिया अघि बढाइने सचिवालयले जनाएको छ। सहायक प्रवक्ता रिजालका अनुसार प्रतिपक्षी दलबाट बढी संशोधन आएको छ। रासस
रवीन्द्र मिश्रको पार्टीबाट ललितपुरको मेयर उम्मेदवार बने सुन व्यापारी,"काठमाडौं : पत्रकार रवीन्द्र मिश्र नेतृत्वको साझा पार्टीले नेपाल सुनचाँदी रत्न तथा आभुषण महासंघका अध्यक्ष रमेश महर्जनलाई ललितपुर महानगरपालिकाको मेयर उम्मेदवार बनाएको छ। शनिबा विज्ञप्ति सार्वजनिक गर्दै साझा पार्टीले ललितपुर महानगरपालिकाको मेयर र उपमेयरका उम्मेदवारको नाम सार्वजनिक गरेको हो । उपमेयरमा शोभा शाक्य उम्मेदवार बनेकी छिन्। मेयर र उपमेयर उम्मेदवार महर्जन र शाक्य साझा पार्टीको केन्द्रीय संयोजन समितिका सदस्य हुन् । कृषक परिवारमा जन्मिएर रत्न आभुषण व्यवसायमा लागेका ५३ वर्षीय रमेश महर्जन नेपाल सुनचाँदी रत्न तथा आभुषण महासंघका अध्यक्ष हुन्।, साझा पार्टीको विज्ञप्तिमा भनिएको छ, अध्यात्म र समाजसेवाप्रति झुकाव राख्ने महर्जनले २०७२ को महाभूकम्पपछि पाटनको पिलाँछेलाई पर्यटन र सांस्कृतिक केन्द्र बनाउने अठोट गरेर स्थानीयवासीको सहभागीतामा झण्डै १०० भवनलाई परम्परागत नेवाः वास्तुकलामा पुनर्निर्माण गर्ने कार्यको नेतृत्व गरिरहेका छन्। महर्जनले आफ्नी आामाको नाममा परोपकारी संस्था माया फाउण्डेशन स्थापना गरेका छन् भने उनी लुम्विनि बौद्ध विश्वविद्यालय तथा अपांगता सेवा संघ, खोकनासँग पनि आवद्ध छन्। प्रेस विज्ञप्ति भर्खरै स्थापित साझा पार्टीको केन्द्रीय संयोजन समितिका सदस्य रमेश महर्जन तथा शोभा शाक्यले ललितपुर महानगरपालिकाको मेयर तथा उपमेयरका लागि स्वतन्त्र उमेद्वारी घोषणा गरेका छन्। कृषक परिवारमा जन्मिएर रत्न आभुषण व्यवसायमा लागेका ५३ वर्षीय रमेश महर्जन नेपाल सुनचाँदी रत्न तथा आभुषण महासंघका अध्यक्ष हुन्। उनी नेपाल चेम्बर अफ कमर्सको कार्य समितिका सदस्य पनि हुन्। अध्यात्म र समाजसेवाप्रति झुकाव राख्ने महर्जनले विसं २०७२ को महाभूकम्पपछि पाटनको पिलाँछेलाई पर्यटन र सँस्कृतिको केन्द्र बनाउने अठोट गरेर स्थानीयवासीको सहभागीतामा झण्डै १०० भवनलाई परम्परागत नेवा: वास्तुकलामा पुनर्निर्माण गर्ने कार्यको नेतृत्व गरिरहेका छन्। महर्जनले आफ्नी आामाको नाममा परोपकारी संस्था माया फाउण्डेशन स्थापना गरेका छन् भने उनी लुम्विनि बौद्ध विश्वविद्यालय तथा अपांगता सेवा संघ, खोकनासँग पनि आवद्ध छन्। पाटनको रूद्रवर्ण महाविहार परिसरमा जन्म भएकी ५४ वर्षीय शोभा शाक्य पनि धार्मिक तथा सामाजिक कार्यमा भिजेकी छिन्। बुवा बहादुर शाक्यबाट असल नेतृत्व क्षमता सिकेको बताउने शाक्य हाल शाक्यसिंह विहारकी उपाध्यक्ष छिन्। शाक्यले पाटन औद्योगिक क्षेत्रमा रहेको आफ्नो उन तथा हस्तबुनाई कारखानामा ५०० भन्दा बढी महिला कामदारलाई रोजगारी दिएकी छिन्। महिला उत्थानमा सानैदेखि गहिरो भावना राख्ने शाक्यले ठैना महिला समूह जस्ता कैयन संस्था मार्फत महिलाको सशक्तिकरण तथा उद्यम विकासमा ठुलो योगदान पुर्याएकि छिन्। असल राजनीतिक तथा सामाजिक मूल्य र मान्यतालाई प्रतिनिधित्व गर्ने रमेश महर्जन र शोभा शाक्यलाई ललितपुर महानगरपालिका प्रमुख र उपप्रमुखको उमेदवारको रूपमा समर्थन गर्न पाउँदा साझा पार्टी गौरवान्वित महशुस गर्दछ। भ्रष्टाचार विरोधी कल्याणकारीउदारवादी साझा पार्टी पद्धति, पारदर्शिता, इमानदारी र उत्कृष्टताको ४ खम्बामा नेपाललाई एकै पुस्ताभित्र रुपान्तरण गर्ने लक्ष्य राख्दछ र समग्र ललितपुरवासीलाई सुसँस्कृत र इमानको नयाँ राजनीति थालनी गर्ने कार्यमा महर्जन तथा शाक्यलाई सहयोग गर्न अाग्रह गर्दछ। साझा पार्टी केन्द्रीय कार्यालय, ललितपुर"
नेपालको समृद्धिका लागि कांग्रेसको विकल्प छैन : गगन थापा,"भक्तपुर : नेपाली कांग्रेसका केन्द्रीय सदस्य एवम् स्वास्थ्य मन्त्री गगन थापाले मुलुकको समृद्धिका लागि कांग्रेसको विकल्प नभएको बताउनु भएको छ। नेपाली कांग्रेस चाँगुनारायण नगरइकाइ समन्वय समितिले शनिबार सरस्वतीस्थान दुवाकोटमा आयोजना गरेको चियापान कार्यक्रममा बोल्दै थापाले भन्नुभयो, मुलुकको समृद्धिका लागि कांग्रेसको विकल्प छैन । कांग्रेसले सरकारको नेतृत्व गरेको अवस्थामा मात्र आर्थिक वृद्धिदर उच्च रहेको तथ्याङ्कले स्पष्ट पारेकाले मुलुकको समृद्धिका लागि कांग्रेसको विकल्प नभएको कुरा जनतालाई पनि प्रष्ट थाहा छ, मन्त्री थापाले भन्नुभयो। पछिल्ला २५ वर्षको उपलब्धिलाई कांग्रेसले घोषणापत्रमा लिपिबद्ध गरेको र स्थानीय तहको नेतृत्व गर्ने अवसर पाएमा आगामी १० वर्षमा नेपाललाई समृद्ध मुलुक बनाउने मन्त्री थापाले प्रतिबद्धता व्यक्त गर्नुभयो । मन्त्री थापाले संविधान कार्यान्वयनलाई सहज बनाउन तोकिएकै मितिमा निर्वाचन गर्नुपर्नेमा जोड दिनुभयो । संसद्मा दर्ता भएको संविधान संशोधनको प्रस्ताव प्रमुख प्रतिपक्ष नेकपा (एमाले) र मधेसवादी दलको समर्थनमा पारित हुने विश्वास व्यक्त गर्दै उहाँले एमालेसँग सहमति गरेर सरकार तोकिएको मितिमा निर्वाचन गराउन लागिपरेको बताउनुभयो । सरकार निरन्तर मधेसवादी र एमालेसँग छलफलमा जुटेको छ । एकदुई दिनभित्रै सहमति भई निर्वाचन हुन्छ, उहाँले भन्नुभयो । रासस"
