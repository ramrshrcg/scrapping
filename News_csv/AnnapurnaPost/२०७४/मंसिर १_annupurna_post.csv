शीर्षक,विवरण
मालाको अराजनीति,"टाउकै छोपिने गरी मालाले पुरिएका उम्मेदवारले हात जोर्दै मतदातासमक्ष भोट मागेकोे र उसलाई पछ्याउने भरियाले थुन्चेभरि फूल बोकेर हिँड्दै गरेको राजेश केसीको कार्टुनको व्यंग्यात्मक सन्देश जति चोटिलो छ, उत्तिकै नसुहाउँदो छ ग्रामीण बस्तीमा भोट माग्न पुगेका नेताले ज्यानै थिचिने गरी माला लगाएका तस्बिर । फूलमाला पूर्वीय संस्कृतिको अभिन्न अंग हो । खुसी, सुख, समृद्धि, सम्पन्नता र उर्वरताको प्रतीक हो फूल । मान्यजन हुन् या कुनै उपलब्धि हासिल गरेका मानिस हुन्, माला र फूल लगाइदिँदाको शोभा छुट्टै हुन्छ । त्यस अर्थमा चुनावको मुखमा घरदैलोमा भोट माग्न आएका नेतागणलाई विजयको कामना गर्दै कार्यकर्ता र शुभेच्छुकले माला लगाइदिनुलाई अन्यथा नमानिनुपर्ने हो, तर राजतन्त्रको अन्त्यपछि लोकतान्त्रिक गणतन्त्र स्थापना गरिसकिएको आजको दिनमा डोकाका डोका माला खपत हुने गरी चुनावी कार्यक्रम खर्चिलो बनाइनु, चुनावमा आफू, आफ्नो पार्टी र एजेन्डाले जित्नुपूर्व नै मालाले पुरिएर राजसी ठाँट देखाउनु उति शोभनीय होइन । पहिले प्रायः राजामहाराजा, ठूलाठालू, विद्वान्पण्डितका घाँटीमा सजिने मालालाई माओवादीले शान्ति प्रक्रियामा आएपछि बढ्ता प्राथमिकता दियो । अरू दलका नेताभन्दा भिन्न देखिन खोज्ने त्यो अभ्यास विपक्षी नेताहरूका लागि लघुताभासको विषय बन्न पुग्यो । त्यसयता अन्य दलका नेता र सामाजिक संस्था र अभियानका व्यक्तिले पनि यो या त्यो अवसरमा नेतालाई फूलका मालाले पुरिदिने गरेका छन् । विभिन्न पर्यटन र सांस्कृतिक महोत्सवमा यति किलोको माला लगाइयो भन्ने समाचार आउने गरेका छन् । दाहालकै शैली पछ्याउँदै अरू नेताहरू पनि माला अभियानमा सामेल भए । प्रधानमन्त्री चुनिएपछि एमाले अध्यक्ष केपी ओलीले आफ्नो उमेरको संकेत गर्ने गरी ६४ किलोको माला लगाए । प्रधानमन्त्री भएताका एमाले वरिष्ठ नेता झलनाथ खनालले ४१ किलोको माला लगाएका थिए । शेरबहादुर देउवाले पनि सुदूरपश्चिम महोत्सव उद्घाटनमा २१ किलोको माला लगाए । राजपा नेता राजेन्द्र महतोले प्रेस मन्चको उद्घाटन गर्ने कार्यक्रममा एक सय २५ किलोको माला लगाए । एमाओवादीकै प्रभु साहले ५१ किलोको माला लगाए । कांग्रेस नेता दीपक गिरी, पूर्वराष्ट्रपति रामवरण यादव, पूर्व सभामुख सुवास नेम्वाङलगायत धेरैले यस्ता गहुँ्रगा माला लगाएका छन् । सम्भवतः सोही कारण होला, एउटा हास्यव्यंग्य संस्थाले एक व्यंग्य लेखकलाई १०८ किलोको माला लगाइदिएको थियो । आउँदो प्रतिनिधिसभामा रामेछापमा कांग्रेसका उम्मेदवार बनेका पूर्णबहादुर तामाङलाई गाउँलेले ८५ किलोको माला लगाइदिए । समाचारमा आएका यी मालाका अलावा देशभर उम्मेदवार मात्रै होइन, प्रचारकले पनि माला लगाएका तस्बिर सामाजिक सञ्जालमा छ्याप्छ्याप्ती भेटिन्छन् । उसो त भ्रष्टाचारजन्य तथा फौजदारी मुद्दामा जेल परेर बाहिर निस्केकाहरूलाई पनि तिनका समर्थकले ढाडै भाँचिने गरी फूलमालाले पुरिदिएका दृश्य आम नागरिकले देखेकै हुन् । फूलमाला लगाउनुपूर्व राजनीतिज्ञहरूले फूलको अर्थराजनीति, त्यसको अर्थ र सदुपयोगबारे बुझ्न जरुरी छ । तिहारको समयमा नेपालमा ५० लाख मूल्यबराबरको फूल भारतबाट भित्रिने गरेकोबाट फूलमा समेत नेपाल स्वावलम्बी नरहेको देखिन्छ । फूलको जुन विम्ब र शोभा छ, राजनीतिक मञ्चमा बारम्बारको त्यसको प्रयोगले त्यो भत्किन पनि सक्छ । प्रतिनिधिसभा र प्रदेशसभाको चुनावमा नोमिनेसन गर्दा र उम्मेदवार हुँदा मात्रै यसको अधिप्रयोग गरिएबाट भोलि चुनाव जितेपछि र प्रधानमन्त्री अथवा राष्ट्रपति चुनिने अवस्थामा त्यसको कति प्रयोग गर्ने भन्ने प्रश्न पनि आउला नै । यस सन्दर्भमा केही युवा नेताहरूले मालाको सट्टा सामान्य शैलीमा प्रस्तुत हुने गरेका दृष्टान्तबाट सिक्न सकिन्छ । ती नेताहरू चुनावी प्रचारमा जाँदा फूलमा पनि प्रशस्त पैसा खर्च हुन्छ भन्दै फूलका माला लगाउनेका भीडमा पनि एक्लै माला नलगाई उभिने गरेका छन् । संस्कार र सभ्यताको मानक स्थापित गर्ने यस्ता प्रयासलाई ध्यान दिऔं ।"
अब कांग्रेसले ३० वर्ष कम्युनिस्ट शासन हेर्नुपर्छ : प्रचण्ड,"काठमाडौं : माओवादी केन्द्रका अध्यक्ष पुष्पकमल दहाल प्रचण्डले कांग्रेसलाई ३० वर्ष नेपालमा कम्युनिस्टको शासन हेर्न र पालो पर्खन आग्रह गरेका छन्। विभिन्न पार्टी परित्याग गरी माओवादी केन्द्रमा प्रवेश गर्नेको स्वागतका लागि शुक्रबार पार्टी कार्यालय पेरिसडाडाँमा आयोजित कार्यक्रममा बोल्दै प्रचण्डले कांगे्रसलाई यस्तो सुझाव दिएका हुन्। नेपाली कांग्रेसले नेपालमा ३०४० वर्ष शासन गर्यो। अब कम्युनिस्टले ३०४० वर्ष शासन गर्छ। अनि हेर्नुहोला कति फरक हुन्छ नेपाल, प्रचण्डले भने। देशैभरि चुनावी अभियानमा जाँदा अब स्थीर सरकार बन्ने भयो नेपाल समृद्धिको बाटोमा जान्छ भनी कांग्रेस, राप्रपा लगायतका पार्टीका व्यक्तिले पनि खुसी व्यक्त गरेको प्रचण्डको दाबी छ। देशमा संविधान बनेर कार्यान्वयनमा जाँदा पनि देश स्थिरतातर्फ जाने नदेखेपछि वाम गठबन्धन निर्माणमा अग्रसर भएको उनको भनाइ छ। अब बिपी र गिरिजाको लाइनमा नगए कांग्रेसमा संकट उत्पन्न हुन्छ भन्ने कुरा कांग्रेसका नेताले बोध गरेको भन्दै वाम गठबन्धनले कांग्रेसलाई सचेत हुन भूमकिा खेलेको बताए। पार्टी प्रवेश कार्यक्रममा नयाँ शक्तिबाट केन्द्रीय सचिवालय सदस्य प्रकाश विकल्पको नेतृत्वमा ५३८, विप्लव नेतृत्वको नेकपाबाट देवकी खरेलका नेतृत्वमा १३३ नेता तथा कार्यकर्ता माओवादी केन्द्रमा प्रवेश गरे। सोही कार्याक्रममा नेपाली कांग्रेस निकट रहेका संगीतकार शान्ताराम राई पनि माओवादी केन्द्रमा प्रवेश गरेका छन्। नेपाली कांग्रेस, राप्रपासहित विभिन्न साना पार्टीहरुबाट एक हजारभन्दा बढीको संख्यामा नेता कार्यकर्ता माओवादी केन्द्रमा प्रवेश गरेका हुन्।"
"नुवाकोटमा नेता महतलाई लक्षित गरी बम विष्फोट, घाइतेको हेलिकोप्टरबाट उद्धार","नुवाकोट : नेपाली कांग्रेसका नेता रामशरण महतलाई लक्षित गरी बम प्रहार भएको छ। ककनी गाउँपालिका५ डाडाँगाउँमा चुनावी प्रचारमा जाने क्रममा शुक्रबार बिहान १० बजेतिर बम प्रहार भएको हो। चुनावी प्रचारमा प्रयोग गरिएको बा १६ च ६६५ को जीपमा पूर्णरुपमा क्षति पुगेको छ। महत नुवाकोट क्षेत्र नम्बर १ बाट प्रतिनिधिसभाका उम्मेदवार हुन्। बम विष्फोट गराउनेको खोजबिन भइरहेको प्रहरीले जानकारी दिएको छ। विष्फोट कसले गराएको भन्ने पुष्टी भइनसकेको प्रहरीले जानकारी दिएको छ। विष्फोटमा नेता महतलाई केही भएको छैन भने कांग्रेसका पाँच कार्यकर्ता गम्भीर घाइते भएका छन्। सदरमुकाम विदुरदेखि ५० किलोमिटर पूर्वमा भएको विष्फोटका तीन गम्भीर घाइतेको हेलिकोप्टरबाट उद्धार भएको छ। तीन जनालाई उपचारका लागि काठमाडौं पठाइएको छ। एम्बुस प्रहारबाट कांग्रेस कार्यकर्ता चढेको एउटा गाडी ध्वस्त भएको छ। डा महत चढेको गाडीमा भने कुनै क्षति पुगेको छैन। विष्फोटमा परी कांग्रेस कार्यर्ता उपेन्द्र मिश्र, भेषबहादुर तामाङ, सविन लामा, लीला घर्तीमगर, रामकुमार राई र रमेश राई घाइते भएको नुवाकोटका प्रमुख जिल्ला अधिकारी जगदीशराज बरालले जानकारी दिए। शुक्रबार बिहान सवा १० बजे भएको विष्फोटका घाइतेको चार घण्टापछि हेलिकप्टरमार्फत उद्धार भएको छ। घाइते भेषवहादुर तामाङलाई त्रिवि शिक्षण अस्पताल महाराजगञ्ज पुर्याइएको छ भने उपेन्द्र मिश्र, रामकुमार राई र सविन लामाको ग्राण्डी अन्र्तराष्ट्रिय अस्पताल धापासीमा उपचार भइरहेको छ। विष्फोटमा परी घाइते भएका लीला घर्तीमगर र रमेश राईको स्थानीय स्वास्थ्य संस्थामा उपचार भइरहेको छ। ककनी गाउँपालिका ५, डाँडागाउँ शिकारीचौरमा कच्ची सडकमा पुरेर राखिएको एम्वुस विष्फोट हुँदा बा १६ च ६६५ नम्बरको स्कोर्पियो गाडी पूर्ण रुपमा ध्वस्त भएको प्रजिअ बरालले बताए। बम विष्फोट गराउनेको खोजी भइरहेको नुवाकोट प्रहरीले जानकारी दिएको छ। घटनालगत्तै सदरमुकाम विदुर र जिल्ला प्रहरी कार्यालय नुवाकोट प्रहरी उपरीक्षक वीरेन्द्रकुमार वस्याल, प्रहरी नायव उपरीक्षक मधुकरजंग विष्टको नेतृत्वमा थप सुरक्षाकर्मीको टोली घटनास्थल पुगेको छ। घटनाबारे अनुसन्धान भइरहेको प्रहरीको भनाइ छ।"
केन्द्रीय नेताहरू प्रतिष्पर्धामा,"सिन्धुपाल्चोक : प्रतिनिधिसभा सदस्य पदमा दुवै गठबन्धनबाट दुईवटै निर्वाचन क्षेत्रमा केन्द्रीय नेता प्रतिस्पर्धामा छन्। उनीहरूलाई साख जोगाउन धौधौ देखिएको छ। संविधानसभा निर्वाचनमा तीन क्षेत्र रहेको सिन्धुपाल्चोकमा यसपटक दुई क्षेत्र मात्र कायम भएकाले केन्द्रीय नेता नै आमनेसामने भएका हुन्। क्षेत्र नम्बर १ मा वर्तमान र पूर्वमन्त्री प्रतिस्पर्धामा छन्। लोकतान्त्रिक गठबन्धनबाट कांग्रेस केन्द्रीय सदस्य एवं सूचना तथा सञ्चारमन्त्री मोहनबहादुर बस्नेत र वाम गठबन्धनबाट माओवादी केन्द्रका नेता एवं पूर्वमन्त्री अग्निप्रसाद सापकोटा प्रतिस्पर्धामा उत्रिएका छन्। साविकको क्षेत्र नम्बर १ का विजेता बस्नेत अनि २ का विजेता सापकोटा पहिलो पटक आमनेसामने भएका हुन्। साविकको क्षेत्र नम्बर १ मा २ को आधा भूभाग जोडिएको छ। संविधानसभा निर्वाचनमा बस्नेतले एमाले पोलिटब्युरो सदस्य अरुण नेपाल र सापकोटाले एमालेकै सुभाष कर्माचार्यलाई पराजित गरेका थिए। यसपटक दुवै नेताले आआफूले जित्ने दाबी गरिरहेका छन्। कांग्रेसका मतदाता धेरै भएको र आफूले विगतमा गरेको कामका कारण जित सहज रहेको बस्नेतको दाबी छ। स्थानीय निर्वाचनमा आएको मतकै आधारमा पनि वाम गठबन्धनले सहजै जित्ने सापकोटानिकट एक नेताले बताए। २०४८ सालपछि बस्नेत दुईपटक क्षेत्र नम्बर १ बाट निर्वाचित भए भने सापकोटाले शान्ति प्रक्रियापछि दुवै संविधानसभा निर्वाचनमा क्षेत्र नम्बर २ बाट प्रतिनिधित्व गरेका छन्। यो क्षेत्रबाट प्रदेशसभा सदस्यमा लोकतान्त्रिक गठबन्धनले उद्योग वाणिज्य महासंघका पूर्व र वर्तमान केन्द्रीय सदस्य विष्णुबहादुर खत्री र राजेन्द्रकुमार श्रेष्ठलाई उम्मेदवार बनाएको छ। वाम गठबन्धनबाट एमाले पोलिटब्युरो सदस्य नेपाल र जिविसका पूर्वसभापति सुरेश नेपाल प्रतिस्पर्धामा छन्। यस क्षेत्रमा एक लाख १४ हजार तीन सय २३ मतदाता छन्। क्षेत्र नम्बर २ बाट दोस्रो संविधानसभा निर्वाचनमा पराजित गर्ने शेरबहादुर तामाङसँग राप्रपा (प्रजातान्त्रिक)का अध्यक्ष पशुपतिशमशेर राणा चुनावी मैदानमा छन्। एमाले केन्द्रीय सदस्य तामाङ वाम गठबन्धनबाट र राप्रपा (प्रजातान्त्रिक)का अध्यक्ष राणा लोकतान्त्रिक गठबन्धनबाट प्रतिस्पर्धामा उत्रिएका हुन्। वाम गठबन्धनको बलियो संगठन अनि कांग्रेसको साथ पाएका राणाको पुरानो साखले प्रतिस्पर्धालाई रोचक बनेको छ। अघिल्लो पटकको हारको बदला लिने अवसरका रूपमा राणा चुनावी अभियानमा होमिएका छन् भने जितको यात्रा निरन्तर राख्ने योजनामा तामाङ देखिन्छन्। विगतमा क्षेत्र नम्बर ३ बाट राजनीति गरेका दुवैका लागि २ बाट गाभिएको क्षेत्र चुनौती देखिएको छ। स्थानीय निर्वाचनमा इन्द्रावती गाउँपालिका कांग्रेस र चौतारा साँगाचोक गढी नगरपालिकाका यस क्षेत्रमा गाभिएका अधिकांश वडा एमाले र माओवादी केन्द्रले जितेका थिए। कांग्रेसको मत र आफ्नो पुरानो साखले आफू निर्वाचित हुनेमा कुनै शंका नरहेको राणाको भनाइ छ। अघिल्लो निर्वाचनमा आफू एक्लै लड्दा निकटतम प्रतिद्वन्द्वी बनेको उल्लेख गर्दै यसपटक कांग्रेससँगको सहकार्यले आफूलाई सहज बनाएको उनले बताए। वामपन्थीको मत तलमाथि नहुने भएकाले आफ्नो जित पक्का रहेको तामाङको दाबी छ। २०२५ सालमा थुम्पाखर गाउँ पञ्चायतको उपप्रधानपञ्चबाट राजनीतिक यात्रा थालेका राणा दसौं पटक चुनावी प्रतिस्पर्धामा छन्। चारपटक राष्टिय पञ्चायत सदस्य जितेका राणाले २०४८, ५१ र ५६ मा प्रतिनिधिसभा सदस्यमा जित हासिल गरेका थिए। पहिलो संविधानसभा निर्वाचनमा तामाङसँगै प्रतिस्पर्धा गरेका राणा तेस्रो भएका थिए। दोस्रो संविधानसभामा उनले दोस्रो स्थान हासिल गरेका थिए। विद्यार्थी, युवा संघ हुँदै एमाले केन्द्रीय राजनीतिमा प्रवेश गरेका तामाङ चौथो पटक चुनावी प्रतिस्पर्धामा उत्रिएका छन्। २०५६ सालमा तत्कालीन मालेबाट प्रतिनिधिसभा सदस्यमा तामाङले उम्मेदवारी दिएका थिए। २०६४ सालको संविधानसभामा माओवादीका दावा तामाङसँग पराजित उनी २०७० मा राणालाई हराउँदै विजय भएका थिए। यो क्षेत्रमा लोकतान्त्रिक गठबन्धनबाट कांग्रेसका विकास तामाङ र निमा लामा अनि वाम गठबन्धनबाट माओवादी केन्द्रका युवराज दुलाल र दावा तामाङ प्रदेशसभा सदस्य उम्मेदवार छन्। यस क्षेत्रमा एक लाख १२ हजार एक सय ९२ मतदाता छन्।"
छिमेक र विश्वसँग नयाँ आधारमा सम्बन्ध विकास गर्न चाहन्छौँ : चिनियाँ राजदूत,"काठमाडौं : चीनले नेपाललगायत छिमेकी मुलुकसँगको सम्बन्धलाई बेल्ट एन्ड रोड अवधारणा (बीआरआई) को फ्रेमवर्कभित्र रही आर्थिक विकासका क्षेत्रमा पारस्परिक लाभका आधारमा द्विपक्षीय सम्बन्ध नयाँ रुपमा विस्तार गर्ने रणनीति अख्तियार गरेको छ । नेपालस्थित चिनियाँ दूतावासद्वारा बिहीबार आयोजित पत्रकार भेटघाट कार्यक्रममा राजदूत यु होङ्ले चीनको वर्तमान राजनीतिक नेतृत्वले छिमेक लगायत सबैसँग नयाँ ढंगले सम्बन्ध विकसित गर्ने नीति लिएको बताइन् । राजदूत यूले बेल्ट एन्ड रोड अवधारणा को फ्रेमवर्क अनुशार रेल तथा सडक लगायत पूर्वाधारका परियोजना, बन्दरगाह, औद्योगिक पार्क, प्रविधि पार्क र सीमापार आर्थिक क्षेत्र निर्माणमार्फत् सबै मुलुकसँग आर्थिक विकासका सवालमा सहकार्य गर्न चाहेको बताइन् । बेल्ट एन्ड रोड अनुशार सहकार्य गर्ने भनेको चीनले दिने र अरुले लिने भन्ने मात्र होइन । यसमा सबै मुलुकले चीनसँग परस्पर सहकार्यमार्फत् लाभ लिने कुरा हो । यसमा दुवै पक्षको उत्तिकै योगदान हुन्छ उनले भनिन् । उनले नेपालले बीआरआईमा सहभागी हुन चीनसँग सम्झौता गरेकोमा खुशी व्यक्त गर्दै यस अवधारणाबाट नेपालले आर्थिक विकासमा लाभ लिने विश्वास लिएको बताइन् । परस्पर सम्मान, मित्रता, समावेशिता, पारदर्शिता र न्याय, शान्तिपूर्ण सहअस्तित्वका पाँच सिद्दान्त र शान्तिपूर्ण विकासका आधारमा चीन आफ्नो विदेश सम्बन्ध संचालन गर्न चाहन्छ । हामी अन्य मुलुकको आन्तरिक मामिलामा हस्तक्षेप गर्दैनौँ । यसो भन्दैमा चीनका वैधानिक राष्ट्रिय स्वार्थमा हामी सम्झौता गर्दैनौँ उनले भनिन् । राजदूत युले नेपालको सार्वभौमिकता, अखण्डता, स्वतन्त्रताका लागि चीनले सदैव सहयोग र समर्थन जारी राख्ने बताइन् । नेपालले जारी राखेको एक चीन नीतिको उनले प्रशंशा गरिन् । नेपाल र चीनबीच सन् २००९ देखि व्यापक साझेदारीमा आधारित र दिगो मित्रताका आधारमा अघि बढेको उल्लेख गरिन् । नेपालले कुनै पनि शक्तिलाई चीनका विरुद्ध आफ्नो भूमि उपयोग हुन दिएको छैन । एक चीन नीतिप्रतिको अटुट प्रतिवद्दताको हामी सराहना गर्छौँ उनले भनिन् । नेपालको स्वतन्त्र विदेश नीतिको सम्मान गर्दै नेपाललाई कहिल्यै पनि आफ्नो पक्षमा समर्थन गर्न चीनले आग्रह नगरेको बताइन् । पारस्परिक सहकार्यको भावना अनुसार मानवजगत्को हितका लागि एक समृद्ध विश्व समुदाय बनाउने चीनको लक्ष्य उनले उल्लेख गरिन् । चीन अझै पनि विकसित मुलुक होइन । हामी आफ्नो क्षमताले भ्याएसम्म छिमेकी र अन्य मुलुकलाई सहयोग जारी राख्छौँ उनले भनिन् । नेपालको स्थानीय चुनावमा चीनले सहयोग गरेको स्मरण गरिन् । चिनियाँ दूतावासका वरिष्ठ कुटनीतिज्ञसहित उपस्थित राजदूत यूले चिनियाँ कम्युनिस्ट पार्टीको एक महिना अघि सम्पन्न १९ औँ नेशनल कंग्रेसमार्फत् चिनियाँ नेतृत्वले लिएका निर्णयबारे विस्तृतमा अवगत गराइन् । प्रत्येक पाँच बर्षको अन्तरालमा हुने चिनियाँ कम्युनिस्ट पार्टीको नेशनल कांग्रेसले यसपटक सि जिनपिङ्लाई सन् २०२२ सम्मका लागि राष्ट्रपतिमा पुनः निर्वाचित गरेको थियो ।चिनियाँ विशेषता सहितको समाजवाद स्थापनाका लागि चीनले आफ्ना प्रयास अघि बढाएको उनले बताइन् । चीनमा नयाँ युगको शुरुवात भएको उल्लेख गर्दै उनले चिनियाँ कम्युनिस्ट पार्टीको १९ औँ नेसनल कांग्रेसले सन् २०२० देखि २०३५ सम्म चीनलाई मध्यम खालको समृद्द समाज तथा सन् २०५० भित्र चीनलाई महान आधुनिक समाजवादी मुलुकका रुपमा स्थापित गर्ने रणनीति अख्तियार गरेको बताइन् । गरिबी निवारण र असल शाशन कायम गर्न चीनले आफ्ना प्रयास जारी राखेको उनको भनाइ छ । गरिबी निवारण र जनताको जीवनस्तर उकास्ने काम चीनको प्राथमिकतामा छ । यो चुनौतिपूर्ण पनि छ उनले भनिन् । राजदूत युले भूकम्पले क्षति पुयाएको नेपालचीनबीचको तातोपानी नाका खोल्न चीनले प्रयास जारी राखेको बताइन् । अरनिको राजमार्गलाई संचालनमा ल्याउन प्रयास भइरहेको छ । तातोपानी नाकाको नेपाल र चीन दुवैतर्फ भूकम्पले गहिरो क्षति पुयाएकाले अझै नाका संचालनमा आइहाल्ने अवस्था बनेको छैन । पुर्ननिर्माण हुंदैछ उनले भनिन् । राजदूत युले चिनियाँ विज्ञको टोलीले केही हप्ता अघि नेपालतर्फ रेल विस्तारबारे अध्ययन सुरु गरेको बताइन् । नेपालतर्फ रेल विस्तार गर्न सम्भव छ वा छैन भन्नेबारे अब विस्तृत अध्ययनपछि केही भन्न सकिनेछ । किनकी जटिल भूबनोटका बीच रेल विस्तारको काम निकै चुनौतिपूर्ण छ उनले भनिन् ।"
ललितपुरमा राप्रपा र एमालेका नेता कांग्रेसमा प्रवेश,ललितपुर: राष्ट्रिय प्रजातन्त्र पार्टी नेपाल ललितपुर क्षेत्र नं १ का अध्यक्ष प्रकाशबहादुर खत्री नेपाली कांग्रेसमा प्रवेश गरेका छन्। कांग्रेसद्वारा आयोजित नव आगन्तुकलाई पार्टी प्रवेश कार्यक्रममा अध्यक्ष खत्री विधिवत् रुपमा पार्टीमा प्रवेश गरेको बताइएको छ । खत्रीसमेत ४० जना राप्रपाका नेता तथा कार्यकर्ता कांग्रेसमा प्रवेश गर्नुभएको सो क्षेत्रमा कांग्रेसबाट प्रतिनिधिसभा सदस्यका उम्मेदवार समेत रहेका अर्थराज्यमन्त्री उदयशम्शेर राणाले बताए। त्यस्तै गोदवारी नगर कार्यसमितिका नेकपा (एमाले) निकट युवा संघका नेता सुरेश थापामगरसहित २० जना कांग्रेसमा प्रवेश गरेको उनले बताए। अर्थराज्यमन्त्री शम्शेरले संविधानको रक्षार्थ र कार्यान्वयनका लागि मंसिरमा हुन लागेको प्रतिनिधिसभा र प्रदेशसभा निर्वाचनमा लोकतान्त्रिक गठबन्धनको विजय आवश्यक रहेको बताउँदै संविधानको पूर्ण कार्यान्वयन र लोकतन्त्रको संस्थागत विकासका लागि कांग्रेसको जित आवश्यक भएको धारणा व्यक्त गरे। कार्यक्रममा पार्टी प्रवेश गरेका राप्रपा नेता खत्रीले लोकतन्त्रको संस्थागत विकास र समृद्धिका लागि आफू काँग्रेसमा प्रवेश गरेको बताए।
चुनावी कविता भन्दाभन्दै मृत्यु,"दमौली: तनहुँ भानु १२ रतनपुरका एक कांग्रेस कार्यकर्ताको कविता भन्दा भन्दै हृदयाघातका कारण निधन भएको छ। गाउँमा आयोजित चुनावी सभाका क्रममा कविता तथा मन्तव्य दिँदादिँदै असजिलो भएर कुर्सीमा बसेका ५९ वर्षिय श्रीभक्त पण्डितको उपचारका लागि ल्याउँदै गर्दा डुम्रेको लक्ष्मी अस्पतालमा बिहिबार साँझ निधन भएको पारिवारिक श्रोतले जानकारी दिएको छ। उनी मिर्लुङको कवाचितमा कांग्रेसले आयोजना गरेको चुनावी सभामा कविता भन्दै थिए।सधैं कांग्रेसका कार्यक्रमहरुमा सहभागीता जनाउने सक्रिय कांग्रेस सदस्य पडितले चुनावी कविता सुनाएका थिए। 'जिउँदो हुँदा मात्र हैन मर्दा पनि कांग्रेस हुन्छु भनेर कविता भने पछि उहाँ बेहोस् हुनुभयो,' स्थानीय कांग्रेस कार्यकर्ता कृष्णराज हमालले भने। स्थानीय स्वास्थ्य चौकी चन्द्रावतीबाट डुम्रेस्थित लक्ष्मी अस्पताल लगिएका पण्डितलाई चिकित्सकले मृत घोषणा गरेका थिए।"
लोकतन्त्रको रक्षाका लागि कांग्रेसको जीत आवश्यक: प्रधानमन्त्री,"दार्चुलाः प्रधानमन्त्री शेरबहादुर देउबाले लोकतन्त्रको रक्षाका लागि लोकतान्त्रिक गठबन्धनलाई विजयी गराउन आग्रह गरेका छन्। दार्चुला सदरमुकाम तथा मार्मा गाउँपालिकाको चुचुरोमा आयोजित चुनावी कार्यक्रमलाई सम्बोधन गर्दै नेपाली कांग्रेसका सभापति समेत रहेका प्रधानमन्त्री देउवाले बामगठबन्धनका कारण लोकतन्त्र धरापमा परेकाले आसन्न प्रतिनिधि र प्रदेश सभा निर्वाचनमा कांग्रेसलाई मतदामन गर्न आह्वान गरेका हुन्। उनले भने, बाम गठबन्धनको नाममा प्रजातन्त्र कमजोर पार्ने षड्यन्त्र हुदैछ, यसप्रति सम्पुर्ण लोकतन्त्रवादी सचेत हुनु जरुरी छ।' गठबन्धनका कारण लामो समयपछि देशमा प्राप्त भएको लोकतन्त्र गुम्ने खतरा बढेको भन्दै प्रधानमन्त्री देउवाले कांग्रेसले जिते मात्र लोकतन्त्र बलियो हुने र नागरिकका अधिकार पनि सुरक्षित हुने दावी गरे। म तपाईंरूको क्षेत्रको मान्छे हुँ, म प्रधानमन्त्री भए तपाईंहरू मसँग झगडा गर्न सक्नुहुन्छ, मलाई गाली गर्न सक्न हुन्छ, जे कुरा पनि भेटेर भन्न पाउनुहुन्छ' देउवाले मतदाताहरुलाई फकाउँदै भने, ओली र प्रचण्ड भए के यो सम्भव छ?' दार्चुला जिल्लाको विकास, जनताको समस्या समाधान गरेर समृद्ध राष्ट्र निर्माणका लागि कांग्रेसले नेतृत्व गरेको देउवाको दावी थियौ।"
काठमाडौं ७ वाम गठबन्धनलाई राप्रपाको चुनौती,"काठमाडौं : काठमाडौं ७ मा चुनावी सरगर्मी बढेको छ। यस क्षेत्रमा वाम गठबन्धनको तर्फबाट एमालेका रामवीर मानन्धर र लोकतान्त्रिक गठबन्धनबाट राप्रपाका विक्रमबहादुर थापाबीच मुख्य प्रतिस्पर्धा हुने देखिएको छ। राजधानीको चर्चित असनदेखि प्रमुख औद्योगिक क्षेत्र बालाजु, वनस्थली, सीतापाइला, स्वयम्भु, नयाँबजारदेखि सोह्रखुट्टेसमेत यसै क्षेत्रमा पर्छ। चर्चित नागार्जुन, शिवपुरीजस्ता पर्यटकीय क्षेत्र तथा इंचगुनारायण र पुरानो गुह्येश्वरीजस्ता धार्मिक स्थल रहेकाले पनि यहाँका मतदाता यस क्षेत्रको विकास र समृद्धिमा समर्पित हुने व्यक्तिलाई जिताउन आतुर छन्। यस क्षेत्रमा एमालेको प्रमुख प्रतिस्पर्धी मानिने कांग्रेसले उम्मेदवार नउठाएपछि वाम गठबन्धनका मानन्धरको जित सहज हुने आकलन गरिएको छ। तर कांग्रेसको पूर्ण समर्थनसहित लोकतान्त्रिक गठबन्धनका साझा उम्मेदवार थापाले प्रचार अभियानलाई आक्रमक पारेर मानन्धरलाई चुनौती दिएका छन्। दुवै उम्मेदवार दैनिक आठ घन्टासम्म घरदैलो अभियान गर्दै प्रत्येक मतदाताको घरसम्म पुग्ने प्रयास गरिरहेका छन्। २०७० सालको दोस्रो संविधानसभा निर्वाचनमा एमाले उम्मेदवार मानन्धरले तत्कालीन माओवादी नेतृ एवं मन्त्री हिसिला यमीलाई हराएका थिए। त्यसअघि ०६४ सालको संविधानसभा निर्वाचनमा माओवादी नेतृ यमीले जितेकी थिइन्। एमालेका उम्मेदवार मानन्धर दोस्रो जितका लागि ढुक्क देखिन्छन्। पटकपटक राज्यमन्त्री हुँदै हाल महिला बालबालिका तथा समाजकल्याण मन्त्री रहेका थापा पुराना र अनुभवी राजनीतिज्ञ भएकाले उनी मानन्धरका लागि कमजोर उम्मेदवार भने पक्कै होइनन्। उम्मेदवारहरू दैनिक आठ घन्टासम्म घरदैलो गर्दै प्रत्येक मतदाताको घरसम्म पुग्ने प्रयास गरिरहेका छन्। कांग्रेसमा देखिएको असन्तुष्टि व्यवस्थापन भइसकेको, कांग्रेसको मात्रै नभएर एमालेप्रति असन्तुष्ट देखिएकाको मत पनि आफूलाई आउने भन्दै थापाले यसपटक आफ्नो जित सुनिश्चित भएको दाबी गरेका छन्। दोस्रो संविधानसभा निर्वाचनमा राप्रपाका उम्मेदवारले २१ सय मत मात्रै ल्याएका थिए। स्थानीय तह निर्वाचनमा यस क्षेत्रको १० वटै वडा तथा वडा सदस्य गरी कुनै पनि पद जित्न नसकेको राप्रपाको जित्ने प्रमुख आधार कांग्रेस नै हो। क्षेत्र ७ मा ५७ हजार पाँच सय ५८ मतदाता छन्। यस क्षेत्रमा काठमाडौंको १६, १७, १८, २५ वडा, नागार्जुनको १, २ र ३ तथा तारकेश्वरको ३, ४ र ५ वडा पर्छन्। गत स्थानीय तह निर्वाचनको नतिजा हेर्दा वाम गठबन्धनले १४ हजार नौ सय ७६ र लोकतान्त्रिक गठबन्धनले १२ हजार नौ सय ७९ मत ल्याएको थियो। राप्रपाका थापाले विगतमा निर्वाचन जितेर पनि मानन्धरले क्षेत्र ७ को समस्या समाधान गर्न नसकेकाले यहाँका जनताले अब विकल्प रोज्ने बताए। हामीले हिजो भोट हालेका एमालेका उम्मेदवारले काम गर्न सकेनन्। त्यसैले यसपटक तपाईंलाई अवसर दिने हो भन्ने जनताको संख्या ठूलो छ', उनले भने। मानन्धरले ०४९ सालदेखि ०५९ सम्म त्यस क्षेत्रमा वडाध्यक्षको रूपमा काम गरेका थिए। म साझाजस्तै हुँ, हिजो लोकतन्त्र र गणतन्त्रको आन्दोलनमा सगै होमिएकाले यहाँका कतिपय इमानदार र पुराना कांग्रेसी साथीले मलाई भोट हाल्नुहुनेछ। उहाँहरूबाट मैले वचन पाइसकेको छु', मानन्धरले भने। मानन्धरका मुद्दा  पूरै क्षेत्रमा सडक र ढलको उचित व्यवस्थापन  खानेपानीको समस्या समाधान, स्रोत व्यवस्थान  स्वास्थ्य शिक्षाको विकास, अस्पताल निर्माण  सुरक्षामा जोड, थप प्रहरीचौकी स्थापना  धार्मिक र पर्यटकीय हब निर्माण  बालाजु बाईसधारा पुनर्जीवन थापाका मुद्दा  क्षेत्रको समग्र विकासमा समर्पित हुने  बाटो, खानेपानी समस्या समाधान  स्वास्थ्य, शिक्षालगायत समस्या समाधान  पर्यटकीय क्षेत्रको विकास र संरक्षण  ढल व्यवस्थापन  धार्मिक क्षेत्रको विकासमा जोड"
"उपेन्द्र यादव भन्छन् : 'समय अझै बाँकी छ, चुनावी तालमेल गरौँ'","काठमाडौं : संघीय समाजवादी फोरमका अध्यक्ष उपेन्द्र यादवले नेपाली कांग्रेसलाई अझै पनि चुनावी तालमेल गर्न आग्रह गरेका छन्। लोकतान्त्रिक गठबन्धन बनाउने भनिए पनि कांग्रेसले उदारता देखाउन नसकेको आरोप लगाउँदै यादवले अन्तिम समयसम्म पनि आफूहरु तालमेलका लागि तयार रहेको बताए। रिपोर्टर्स क्लब नेपालले गरेको चुनावी बहसका क्रममा अध्यक्ष यादवले मधेशमा राजपाफोरमसँग तालमेल गर्ने हो भने कांग्रेसलाई नै फाइदा हुने बताए। मधेसमा कांग्रेस निकै कमजोर भइसकेको दाबी गर्दै यादवले कांग्रेसले वुद्धि पुर्याएर तालमेल गर्न तयार भयो भने अझै पनि उम्मेदवारी फिर्ता लिएर सहयोग गर्न मिल्ने बताए। कांग्रेसले महोत्तरी ३ मा महन्थ ठाकुर र सप्तरी २ मा यादवलाई समर्थन गर्दै उम्मेदवारी फिर्ता लिन निवेदन दिएको थियो। यादवको क्षेत्रबाट उम्मेदवार बनेका कांग्रेसका सकलदेव सुतिहारले उम्मेदवारी फिर्ताका लागि निवेदन पनि दिएका थिए। तर, ढिला भएका कारण फिर्ता हुन सकेको थिएन। यादवले सप्तरी क्षेत्र नम्बर २ मा आफ्नो जित सुनिश्चित भएको दाबी गरेका छन्। आफ्ना प्रतिस्पर्धीहरु गैरराजनीतिक व्यक्ति भएको तर्क गर्दै यादवले बोल्नसमेत नजान्ने नेताले आफूलाई हराउन नसक्ने बताए। यता उपेन्द्रका प्रतिस्पर्धी वाम गठबन्धनका उम्मेदवार उमेश यादवले भने उपेन्द्रले विगतको जनताको हितमा कुनै पनि काम नगरेकाले यसपटक जनताले आफूलाई जिताउने दाबी गरेका छन्। आफूले विकास निर्माणका धेरै काम गरेको बताउँदै उमेशले चुनाव जितेपछि मधेसी जनताको हित हुने गरी संविधान संशोधनका लागि लडाई गर्ने प्रतिवद्धता व्यक्त गरेका गरे। नेकपा एमाले संविधान संशोधनका लागि तयार नभए पनि आफू अघि बढ्ने उमेशको भनाई थियो। यस्तै अर्का उम्मेदवार जयप्रकाश ठाकुरले पनि त्यस क्षेत्रबाट आफूले चुनाव जित्ने दाबी गरेका छन्। अध्यक्ष उपेन्द्र यादवले उम्मेदवारी दिएपछि उनीविरुद्ध राजपाका सहमहामन्त्री जयप्रकाश ठाकुरले उम्मेदवारी दिएका हुन्। उनको उम्मेदवारीलाई स्वतन्त्र मानिएको छ। मधेसमा राजपाफोरमको गठबन्धनले बहुमत ल्याउने दाबी यादवले गरेका छन्। दुई दल मिलेर चुनाव जित्ने र प्रदेशमा सरकार गठन गर्ने जिकिर यादवको छ। आफूहरुको मधेसमा सरकार निर्माण गर्ने अभियानलाई कसैले रोक्न नसक्ने यादवको भनाई थियो। सप्तरी २ नम्बर क्षेत्रबाट प्रतिनिधिसभा सदस्यका लागि उम्मेदवार बनेका यादवले अब मधेसमा सत्ताको साँचो आफूहरुको हातमा आउने दाबी गरे। चुनावमा लोकतान्त्रिक गठबन्धन र वाम गठबन्धन दुवैको बहुमत आउन नसक्ने यादवको तर्क छ। देउवा नेतृत्वको सरकार कमजोर भएको आरोपसमेत यादवले लगाएका छन्।"
रोल्पामा राप्रपा उम्मेदवार माओवादीमा प्रवेश,"रोल्पा : रोल्पामा राप्रपा (प्रजातान्त्रिक) का उम्मेदवार माओवादी केन्द्रमा प्रवेश गरेका छन्। राप्रपाबाट प्रतिनिधि सभाका लागि रोल्पाको निर्वाचन क्षेत्र क बाट उम्मेदवारी दिएका वीरसिंह ठकुरी शुक्रबार माओवादी केन्द्रमा प्रवेश गरेका हुन्। वाम गठबन्धनको संयुक्त आयोजनामा सदरमुकाम लिबाङमा आयोजित चुनावी सभामा उम्मेदवार ठकुरीले उम्मेदवारी र पार्टी परित्याग गरेको घोषणा गरेका हुन्। देशको राजनीतिक धु्रविकरणले पार्ने रणनीतिक प्रभावलाई मध्यनजर गर्दै उम्मेदवारी फिर्ताको घोषणा गर्दछु, राप्रपा प्रजातान्त्रिकका केन्द्रीय सदस्य समेत रहेका ठकुरीले भने, लोकतन्त्र र समृद्धिको पक्षमा रहेको वाम गठबन्धनका साझा उम्मेदवारलाई सघाउने गरी माओवादी केन्द्रमा प्रवेश गरेको जानकारी गराउँछु। उनले कार्यक्रममा पार्टीको साधारण सदस्य समेत नरहने गरी विज्ञप्ति जारी गरेका छन्। राप्रपाका राप्ती अञ्चल प्रमुख समेत रहेका सुवर्णावती गाउँपालिका२ खुंग्री निवासी ठकुरीलाई नेपाल सरकारका विना विभागीय मन्त्री एवं माओवादी केन्द्रका नेता कृष्णबहादुर महराले अबिर र माला लगाएर पार्टी प्रवेश गराएका थिए। चुनावी सभाका अतिथि निवर्तमान सभामुख ओनसरी घर्ती, माओवादी केन्द्रका नेता एवं वाम गठबन्धनका प्रतिनिधि सभा उम्मेदवार वर्षमान पुन अनन्त, प्रेदेश सभाका उम्मेदवार कुलप्रसाद केसी, दीपेन्द्र कुमार पुन, समानुपातिक उम्मेदवार एवं नेतृ जयपुरी घर्ती, एमाले पोलिट ब्यूरो सदस्य गोकुल घर्तीले नवप्रवेशी ठकुरीलाई माला लगाई बधाई दिएका दिए। क्षेत्र क का उम्मेदवार ठकुरीले उम्मेदवारी त्यागे पनि राप्रपा (प्रजातान्त्रिक) बाट प्रतिनिधि सभाका लागि तिलबहादुर वली र निर्वाचन क्षेत्र ख बाट हरिकला बुढाथोकी चुनावी प्रतिस्पर्धामा छन्। तीन टुक्रा बनेको राप्रपा मध्ये कमल थापा समूहले यहाँ नेपाली कांग्रेसको गठबन्धनलाई सघाएको छ। एकीकृत राप्रपा (राष्ट्रवादी) बाट प्रतिनिधि सभाका लागि रामबहादुर वली र प्रदेश सभाका लागि दलबीर पुन र थीरबहादुर डाँगी क्षेत्री उम्मेदवार छन्। नेता ठकुरीले उम्मेदवार त्यागेको घोषणा गरेपनि मतपत्रमा चुनाव चिन्ह भने हुनेछ। उम्मेदवारी फिर्ता लिने अवधिमा फिर्ता नलिएकाले निर्वाचन आयोग र मुख्या निर्वाचन अधिकृतको कार्यालयमा उनको उम्मेदवारी भने रहिरहने छ।"
पोखरेललाई भोट माग्दै कलाकार पुगेपछि टोखावासी दंग,"काठमाडौँ : टेलिभिजन र चलचित्रका पर्दामा मात्र हेरेका कलाकारलाई बिहीबार आफ्नै घरआँगनमा देख्दा काठमाडौं, टोखावासी मक्ख परे। सँधैजसो टेलिभिजनमा देखिने तिनै कलाकार त्यो पनि भोट माग्दै आफ्नो घरदैलोमा आइपुगेपछि टोखावासीलाई केहीबेर त पत्याउन पनि मुस्किल पर्यो। केही समय त कुनै सिनेमाको सुटिङ गर्न पो आएका हुन् की भनी अलमलमा पनि परे टोखावासी। तर, कलाकारहरु कुनै सिनेमाको सुटिङ गर्न नभइ एमाले महासचिव एवं काठमाडौँ क्षेत्र नम्बर५ का वाम गठबन्धनका तर्फका उम्मेद्वार ईश्वर पोख्रेलको पक्षमा भोट माग्न सांस्कृतिक नगरी टोखा पुगेका थिए। त्यो कुरा स्थानीयले जब बुझे उनीहरु थप उत्साहित मात्र भएनन् देशका चर्चित कलाकारहरु दिनेश डिसी, कोमल वली, निखिल उप्रेती लगायतसँग रहर पुगुन्जेल तस्बिर पनि खिचाए। सुरुमा महासचिव पाखरेल कार्यकर्तासहित टोखावासीको घरदैलोमा बिहीबार बिहानै पुग्दा टोखावासी हस्याङ्फस्याङ् गर्दै स्वागतमा निस्किएका थिए। केहीबेरपछि पोखरेलकै निर्वाचन क्षेत्रका कलाकार दिनेश डिसी पनि टुप्लुक्क देखा परे। केही बेरमा चर्चित लोकगायिका कोमल वली पुगिन्। लगत्तै अभिनेता निखिल उप्रेती पनि त्यहाँ थपिएपछि टोखाको माहौलको रौनक नै अर्कै बन्यो। त्यसपछि कलाकारहरु पोखरेलको पक्षमा भोट माग्दै हिँडेपछि त्यहाँको माहोल थप रोचक बन्यो। अघिअघि महासचिव पोख्रेल अनि पछिपछि कलाकार र कार्यकर्ताको हुल करिब तीन घण्टा घरदैलो कार्यक्रममा हिडेपछि केही बेर भाषणको कार्यक्रम पनि भयो। सुरुमा मन्तव्य राखेका महासचिव पोख्रेलले कलाकारलाई छेउमै राखेर स्थायी सरकारका लागि वाम गठबन्धनलाई विजयी गराउन आग्रह गरे। उनले देशको समृद्धिका लागि वाम गठबन्धनको सरकार नै आवश्यक भएको पनि बताए। देश नै वाममय भएको भन्दै उनले राष्ट्रका गहना भनिने कलाकारहरुको समेत साथ पाउनु गौरवको विषय भएको बताए। कार्यक्रममा बोल्दै कलाकार उप्रेतीले पोखरेल जस्तो उम्मेदवार पाउनु टोखावासीको गौरव भएको दाबी गरे। उनले दलहरु धरै भएको भन्दै देशको समृद्धिका लागि थोरै पार्टी चाहिएको बताए। लोक गायिका कोमल वलीले पनि देशको स्वाभिमानलाई आफ्नो दिलमा सजाएर राख्ने सुसंस्कृत र राष्ट्रिय पहुँच भएका पोखरेललाई विजयी बनाउन टोखावासीसँग आग्रह गरिन्। कलाकार डिसीले पनि पोख्रेलको पक्षमा भोट मागेका थिए। सो अवसरमा तीन दर्जन बढीले विभिन्न पार्टी परित्याग गरी एमाले प्रवेश गरेका थिए।"
माओवादी नेतालार्इ लक्षित गर्दै विष्फोट,"रोल्पा: निवर्तमान सभामुख ओनसरी घर्ती, बिना विभागीय मन्त्री एवं माओवादी केन्द्रका नेता कृष्ण बहादुर महरा, पुर्व अर्थमन्त्री बर्षमान पुन ""अनन्त"" लाई लक्षित गरी बम प्रहार गरिएको छ। जिल्ला सदरमुकाम लिबाङमा हुने चुनावी सभालाई सम्बोधन गर्न जाने क्रममा माओवादी नेताहरुलाई शुक्रबार पौने बाह्र बजे सातदोबाटो नजिकैको भदौरे जंगलमा बम विष्फोट गराईएको हो। ""हामीलाई लक्षित गरेर बम हानियो। गाडीमा लिबाङ आउदै थियौं। हाम्रो गाडी नजिकै ठूलो आवाजमा बम विष्फोट भयो"", निवर्तमान सभामुख घर्तिले भनिन्,""संयोगले केही भएन। हामी सुरक्षित छौं।"" जिल्ला प्रहरी कार्यालयका प्रमुख डिएसपी ज्ञानेन्द्र प्रसाद फुँयालले रोल्पा नगरपालिका ३ भदौरे जंगलमा बम विष्फोट गराईएको जानकारी दिए। जंगलबाट फालिएको बम सडकबाट केही माथि जंगलमा पड्केकाले क्षति हुन नपाएको प्रहरीले जनाएको छ। विष्फोट भएको स्थलमा व्यापक सुरक्षाकर्मी परिचालन गरिएको छ। जंगलमा विष्फोट नभएको अवस्थामा अर्को बम पनि फेला परेको छ। सदरमुकाम लिबाङदेखि करिव पाँच किलोमिटरको दूरीमा बम विष्फोट भएको हो। सातदोबाटोमा प्रहरीको चेक प्वाईन्टबाट तीन किलोमिटर नजिक पर्दछ। पछिल्लो समय जिल्लामा श्रंखलावद्ध आक्रमणका घटना भइरहेका छन्। वामगठबन्धनका उम्मेदवार बर्षमान पुन र सिँचाइ राज्यमन्त्री एवं नेपाली कांग्रेसका उम्मेदवार अमरसिंह पुन माथि आक्रमण भएका थिए। बिहीबार मात्र घोडागाउँमा सुतली बम हानिएको थियो। विष्फोटको जिम्मा कसैले लिएको छैन।"
सीमा क्षेत्रमा विशेष सुरक्षा सतर्कता अपनाइने,"जनकपुरधाम: प्रतिनिधि तथा प्रदेशसभाको निर्वाचन नजिकिंदै गएको बेला नेपालभारत सीमा क्षेत्रमा विशेष सुरक्षा सतर्कता अपनाइने भएको छ। शुक्रबार नेपाल र भारतका सुरक्षा तथा प्रशासनिक अधिकृतहरुको जनकपुरमा सम्पन्न सीमा सुरक्षा बैठकले सुरक्षा सतर्कता बढाउने निर्णय गरेको हो। करिब तीन घण्टासम्म चलेको बैठकमा नेपालको तर्फबाट धनुषा, महोत्तरी, सिरहा र सप्तरीका प्रमुख जिल्ला अधिकारी, प्रहरी प्रमुख, अनुसन्धान अधिकृत सहितको सहभागिता रहको थियो भने भारतीय पक्षको तर्फबाट बिहारको मधुवनी जिल्लाका डिएम शिरिष कपिल असोक, एसपी दिपक बर्नवाल लगायत, भिठ्ठामोड नाकाका सुरक्षा अधिकृत सहभागि भएका थिए। बैठकको संयोजन गरेका धनुषा जिल्लाका प्रमुख जिल्ला अधिकारी दिलीप कुमार चापागाईले नेपालमा हुन गईरहेको निर्वाचनलाई शान्त र सुव्यवस्थित रुपमा सम्पन्न गराउन सक्दो सहयोग गर्ने प्रतिबद्धता भारतीय सुरक्षा अधिकारीहरुबाट आएको बताए। चापागाईले भने, सीमाबाट हुनै कुनै पनि अपराधिक गतिविधि वा नकारात्मक क्रियाकलापलाई निस्तेज पार्न दुवै पक्षले सक्दो प्रयत्न गर्ने निर्णय भएको छ।' सीमामा हुन सक्ने सुरक्षा चुनौतीहरुलाई पहिला नै पहिचान गरिसकिएको र यस बैठकमा थप नयाँ रणनीतिहरु बनाइएको उनले बताए। निर्वाचन गतिविधिलाई नकारात्मक प्रभाव पार्न सक्ने र सामाजिक न्यायलाई असर पार्ने खालका क्रियाकलाप हुन नदिन विशेष सुरक्षा सतर्कता बढाउने विषयमासमेत भारतीय पक्षसंग गहन छलफल भएको प्रमुख जिल्ला अधिकारी चापागाईले जानकारी गराए।"
विप्लवका विद्यार्थी नेता पक्राउ,"विराटनगर : प्रतिनिधिसभा र प्रदेशसभा निर्वाचनविरुद्ध गतिविधि गरेको अभियोगमा मोरङको कानेपोखरीबाट विप्लव नेत्रृत्वको नेपाल कम्युनिष्ट पार्टीका विद्यार्थी नेता पक्राउ परेका छन् । इलाका प्रहरी कार्यालय पथरीको टोलीले अनेरास्ववियु क्रान्तिकारीका मोरङ अध्यक्ष कानेपोखरी गाउँपालिका ४ वयरवनका २१ वर्षीय फणिन्द्र राजवंशीलाई पक्राउ गरेको हो । मोरङ प्रहरी प्रमुख एसपी अरुणकुमार बिसीका अनुसार राजवंशीलाई कानेपोखरीको केरौनबाट पक्राउ गरिएको हो । उनी विरुद्ध प्रहरीले शुक्रबार सार्वजनिक अपराध ऐन अन्तर्गत मुद्धा चलाउन म्याद थप गरी अनुसन्धान अघि बढाएको छ । निर्वाचनका विरुद्धमा भित्ते लेखन गर्ने, मतदाता भड्काउने र तर्साउनेलगायतका गतिविधिमा संलग्न भएको अभियोगमा राजवंशीलाई पक्राउ गरिएको प्रहरीले जनाएको छ । त्यस्तै प्रहरीले एक साताको अवधिमा निर्वाचन विरोधी गतिविधि गरेको भन्दै राजवंशीसहित चारजना विप्लवका नेता कार्यकर्तालाई मोरङबाट पक्राउ गरिसकेको छ । एसपी बिसीका अनुसार पार्टीका केन्द्रीय सदस्य ताप्लेजुङ फोक्ताङ ९ का ४० वर्षीय सुमन लिम्बू र पार्टीका कोसी व्यूरो सदस्य मोरङको मिक्लाजुङ ८ का ४४ वर्षीय जितेन्द्र महरालाई पक्राउ गरिएको छ । उनीहरुलाई विराटनगर १० स्थित न्युरो अस्पतालबाट पक्राउ गरिएको प्रहरीले जनाएको छ । प्रहरीका अनुसार लिम्बू केही दिनअघि दुर्घटनामा परेर घाइते भएपछि उपचारका लागि न्युरो अस्पतालमा भर्ना भएका थिए । उपचाररत अवस्थाका लिम्बूलाई भेट्न आएका महरा र उनलाई एकैसाथ प्रहरीले पक्राउ गरेको हो । त्यस्तै पार्टीका एरिया इन्चार्ज विराटनगर ६ का ६० वर्षीय कमलबहादुर खत्री (नेपाल) लाई पनि प्रहरीले पक्राउ गरेको छ । निर्वाचन विरोधी गतिविधी गरेको अभियोगमा प्रहरीले उनलाई घरैबाट पक्राउ गरेको हो । पक्राउ परेका विप्लव नेत्रृत्वको नेपाल कम्युनिष्ट पार्टीका नेता कार्यकर्ता विरुद्ध सार्वजनिक अपराध ऐनअन्तर्गतको मुद्धा दर्ता गरेर अनुसन्धान अघि बढाइएको जानकारी एसपी बिसीले दिए ।"
"कांग्रेस फकाउँदै प्रचण्ड, एमाले फकाउँदै पाण्डे","चितवन: राष्ट्रियरुपमा चर्चामा रहेको चितवन क्षेत्र नं ३ मा वाम गठबन्धनका उम्मेदवार नेकपा (माओवादी केन्द्र)का अध्यक्ष पुष्पकमल दाहाल र लोकतान्त्रिक गठबन्धनका उम्मेदवार राप्रपाका उपाध्यक्ष विक्रम पाण्डे एक अर्काको गठबन्धनको मत तान्न लागि परेका छन्। पूर्वप्रधानमन्त्री दाहाल काँग्रेस फकाउँदै छन् भने पाण्डे एमालेलाई फकाउँदै छन्। काँग्रेस र एमालेबाट सो क्षेत्रमा प्रतिनिधिसभातर्फ उम्मेदवार छैनन्। आफ्नो गठबन्धन बाहिरको मत तान्न सकेमा जित सुनिश्चित हुने भन्दै उनीहरु एक अर्काको गठबन्धनबाट मत तान्न लागि परेका हुन्। काँग्रेस निकट बुद्धिजीवी प्रा डा सूर्यकान्त घिमिरे माओवादी अध्यक्ष दाहालकी पुत्री रेनुलाई भरतपुर महानगरमा प्रमुख बनाउँदा काँग्रेसको सहयोग रहेकाले पुनः सहयोग मिल्न सक्ने अपेक्षा दाहालको रहेको बताए। तर काँग्रेस झन बढी चिढिएकाले दाहालको त्यो अपेक्षा पूरा हुने घिमिरे सम्भावना कमै रहेको दाबी गर्छन्। काँग्रेसले चुनावमा राप्रपाका उम्मेदवार पाण्डेलाई चुनाव चिह्न रुख लिन आग्रह गरेका थिए। पाण्डेले एमालेको मत पनि आफूले पाउने भएकाले त्यो अस्वीकार गरेका कारण स्थानीय निर्वाचनमा रुष्ट बनेका एमालेका केही मत पाण्डेले पाउन सक्ने घिमिरेले बताए। वाम बुद्धिजीवी रमाकान्त सापकोटा दाहालले काँग्रेसबाट पाउने मत र पाण्डेले एमालेबाट पाउने मत बराबर नै हुने अनुमान गरे। परिणाम भविष्यवाणी गर्न नसकिए पनि गठबन्धनको मत यताउता जाने संख्या बराबरी नै हुने उनी बताए। स्थानीय तहको निर्वाचनमा चिढिएको एमालेले निर्वाचन पेचिलो हुने हुँदा निर्वाचनको दिनसम्ममा दाहाललाई मतदान गर्ने उनले बताए। भरतपुर महानगरपालिकाको निर्वाचनमा पराजित बन्नुभएका एमालेका उम्मेदवार देवी ज्ञवाली अहिले दाहालको चुनावी प्रचारमै छन्। माओवादी केन्द्रका अध्यक्ष दाहालले चुनावी सभाहरुमा काँग्रेसलाई फकाउनमै समय बिताउने गरेका छ। अधिकांश उनको भाषणमा बिपी कोइराला र गिरिजाप्रसाद कोइरालाको उद्देश्य प्राप्तिका लागि आफू लागिपरेको बताउँदै आएका छ। शान्ति सम्झौताको एउटा हस्ताक्षरकर्ता आफू भएको भन्दै उनले अर्को हस्ताक्षरकर्ता कोइरालाको सपना आफैँले मात्रै साकार गर्न सक्ने भन्दै भोट माग्दै आउनुभएको छ। काँग्रेसप्रति उनको गुनासो छ, 'कि त आफ्नै उम्मेदवार हुनुपर्थ्यो, होइन भने गणतन्त्रविरोधी राप्रपालाई समर्थन गर्न हुँदैनथ्यो।' यता पाण्डे पनि एमाले फकाउनमा आफ्नो समय खर्चिंदै आएको छ। हिजो छोरी जिताउने काँग्रेसलाई छाडेर एमालेको साथ लिन आएका दाहालले एमालेलाई पनि छाड्ने हुँदा सजग हुन एमालेलाई पाण्डेले अपिल गर्दै आउएको छ।निर्वाचनपछि दाहालले एमालेलाई छोड्ने पाण्डेले बताउँदै आएको छ। दाहालका मुख्य प्रतिस्पर्धी पाण्डे राप्रपा (प्रजातान्त्रिक) का केन्द्रीय उपाध्यक्ष एवं वन तथा भूसंरक्षण मन्त्री हुन्। तत्कालीन क्षेत्र नं ४ र ५ मिलाएर बनाएको हालको क्षेत्र नं ३ मा पाण्डे पुनः काँग्रेसको समर्थनमा निर्वाचन लड्दै छन्। विसं २०७० मा तत्कालीन क्षेत्र नं ४ मा काँग्रेसका तत्कालीन सभापति सुशील कोइरालाले दोब्बर मत ल्याएर विजयी हुनुभएको थियो। काँग्रेसको सुरक्षित स्थान खोज्दै कोइराला त्यो समयमा चितवन आएको हुन्। तत्कालीन क्षेत्र नं ५ बाट पाण्डे विजयी भएका थिए। विसं २०७० को निर्वाचनमा काँग्रेस र राप्रपाले एकएक सिट जितेको थियो। तर गत स्थानीय निर्वाचनमा भने यो ठाउँमा वामपन्थीहरुले प्राप्त गरेको मत धेरै छ। क्षेत्र नं ३ मा माडी नगरपालिका र भरतपुर महानगरपालिकाका २९ मध्ये १९ वडा पर्छन्। गत स्थानीय तहको १९ वडाको मत हिसाब गर्दा माओवादी केन्द्र र एमालेभन्दा काँग्रेसको मत बढी छ। १९ वडामध्ये पाँचवटा एमालेले, तीनवटा माओवादी केन्द्रले तथा ११ वटा वडा काँग्रेसले जितेको छ। भरतपुर महानगरका १९ वटा वडामा माओवादीको मत १३ हजार ६३६ छ। यसमा माडी नगरपालिकाको माओवादीले प्राप्त गरेको मत तीन हजार ८७२ थप्दा १७ हजार ५०८ हुन आउँछ। महानगरको १९ वडामा एमालेको मत २१ हजार १३० र माडी नगरपालिकाको मत तीन हजार ८२६ थप्दा २४ हजार ९५६ हुन्छ। यो दुवै मतलाई जोड्दा वाम गठबन्धनको मत ४२ हजार ४६४ हुन्छ। यता भरतपुर महानगरका १९ वटा वडाको काँग्रेसको मत २३ हजार २३७ छ। माडी नगरपालिकामा काँग्रेसले ल्याएको मत तीन हजार ८२९ हो। काँग्रेसको कूल मत २७ हजार ६६ हुन्छ। यसमा राप्रपाको मत आठ हजार ३४१ जोड्दा ३५ हजार ३०७ हुन्छ । वाम गठबन्धन लोकतान्त्रिक गठबन्धनभन्दा सात हजार मतले अगाडि छ । स्थानीय तहको निर्वाचनपछि जिल्लामा ४१ हजार ३३ मत थपिएका छन् । पछि थप भएका मतमध्ये क्षेत्र नं ३ मा बढी भएको भनिए पनि छुट्टिन सकेको छैन। समग्र मतलाई हेर्दा दुवै उम्मेदवार तेस्रो र चौथो दलका रुपमा रहेका छन्। पहिलो काँग्रेस छ भने दोस्रो एमाले छ। वाम गठबन्धनको मत सुरक्षित गर्न सके दाहाल विजयी हुने देखिन्छ भने लोकतान्त्रिक गठबन्धनको मत सुरक्षित गर्दै एमालेका मत तान्न सकेमा पाण्डे विजयी हुने देखिन्छ।"
"'मतदाता शिक्षा कहिल्यै पाउँदैनौं, भोट कसरी हाल्नु?'","हरिहपुगढी: सिन्धुली जिल्लाको अतिविकट मानिएको हरिहरपुरगढी गाउँपालिकाका आदिवासी जनजातिलाई प्रदेश र प्रतिनिधि सभाको निर्वाचनमा कसरी भोट हाल्ने भन्ने अन्यौलता छ।एकै पटक प्रदेश र प्रतिनिधि सभाको उमेदवारहरुलाई कतिपल्ट मत खसाल्ने र कतिवटा मत पेटीका हुन्छ भन्ने कुरा पनि उनीहरुलाई ज्ञान छैन्। हरिहरपुरगढी गाउँपालिका३ श्रीपुरका कन्दावती माझीले यहाँका सयौ मतदाता हरेक पटक भोट हाल्ने ज्ञान बिना नै भोट हाल्न बाध्य गराएको दुखेसो गरिन्। उनले भनिन्, 'गाउँमा कहिल्यै मतदाता शिक्षा भन्ने जानकारी पाएका छैनौं।' उनले जिल्लाको पश्चिमी क्षेत्र र विकट भएका कारण यहाँका स्थानीय नेताहरु मत माग्न र मतदानबारे जानकारी दिन नआएको बततइन्। 'हामीहरु सामान्य जानकारीका भरमा मत हाल्छौं धेरै मत खेर जान्छ,' उनले भनिन्। मतदाता शिक्षाबारे रेडियोहरुले घरघरमा मतदाता शिक्षा कार्यक्रम लिएर कर्मचारीहरु आउने भन्ने सुनेको भएपनि हालसम्म कुनै पनि मानिसहरु श्रीपुर नआएको उनिहरुको भनाई छ। गाउँमा विकास गर्ने, मरिण खोलामा पुल हालिदिने, सडक निर्माण गर्ने, खानेपानीको योजना पुर्याइदिने नेताहरुलाई आफूहरु भोट दिन तयार भएपनि मतदाता शिक्षा बिना नै दिएको मत ब्रिग्रिएर खेर जानेहोकी भन्ने श्रीपुरकै डम्बर झाँक्रीको गुनासो छ। पश्चिम पटी बागमति नदी र पूर्व दक्षिण भइ बग्ने मरिण नदीबाट वर्षेनि सास्ती खेप्दै आएका श्रीपुरका झण्डै एक हजार आदीवास जनजातीहरु मतदाता शिक्षाबारे राम्रो ज्ञान पाउन सके आफ्नो क्षेत्रको विकास गर्न सक्ने योग्य उमेदवारलाई छनौट गर्ने सोचमा छन्। यस क्षेत्रमा माझी, तामाङ, दनुवार, राइ तथा दलित समुदायको बाहुल्यता रहेको छ। मतदाता शिक्षा हालसम्म गाउँमा पुग्न सकेको छैन्। तर, आगामी मंसिर २१ गते दोस्रो चरणमा हुने प्रतिनिधि र प्रदेश सभाको निर्वचनमा प्रतक्ष र समानुपातीक गरी चारवटा मत पत्रमा भोट हाल्नु पर्ने र मत पेटीका पनि धेरै हुन्छ भन्ने सुन्दा अचम्ममा परेका छन्। 'न त स्थानीय तहको निर्वाचमा मतदाता शिक्षा दिन कोही आए न त अहिले कोही आएका छन्।अनि पढालेखा नभएका, वृद्ध वृद्धाहरुले कसरी मत बदर नहुँने गरी भोट हाल्ने?' अर्की ६२ वर्षीया इच्छाकुमारी आलेले प्रश्न गरीन्। स्थानीय आइती माझि पनि आलेको कुरामा सहमत छिन्। 'भोट हाल्नै जानिएन भने आफुले रोजेको नेतालाई कसरी जिताउँनु।नेताहरु गाउँमा आएपुगेपनि भाषणमात्र गरेर फर्कन्छन्। भोट हाल्नेबारे सिकाउँदैनन्। यस पटक वाम गठबन्धन, कांग्रेस र अन्य दलका नेताहरु समेत चुनावमा हुँदा कसलाई कसरी मतदान गर्ने भन्ने बारेमै धेरै अन्यौंल्ता बढेको छ,' उनले भनिन्। 'श्रीपुर जिल्लाकै अति दुर्गम क्षेत्र हो। यहाँका सर्वसाधरणलाई बाहिरी दुनियाबारे जानकारी हुँदैन् । यहाँ टेलिफोन लाग्दैन्। वर्षातको समयमा बागमती, मरिण र क्यान खोलानमा आउने बाढीले कतै आउ जाउ गर्न सकिन्न्।' उनले आदिवासी, जनजाति, दलित महिलाको अवस्था निक्कै नाजुक भएकाले उनीहरुलाई निर्वाचनमा भोट हाल्नुपर्छ भन्ने ज्ञान भएपनि कसरी हाल्ने भन्नेबारे थाहा नभएको स्थानिय शिक्षक खड्गबहादुर विकले सुनाए। 'सरकारले निर्वाचनका क्रममा मतदात शिक्षाका लागि कर्मचारी सदरमुकामबाट खटाएपनि ग्रामिण बस्तीसम्म पुग्छनकी पुग्दैनन् कुनै अनुगमन नहुँदा यहाँका नागरीक सधैं पछि परेका हुन्,' उनले थपे।गाउँका अशिक्षित मात्र हैन् शिक्षित र नयाँ मतदाता नै यस पटकको निर्वाचनमा मतदान गर्न अलमल्ल पर्ने अवस्था छ। स्थानीय तहको निर्वाचनमा पनि मतदाता शिक्षाको कमीका कारण धेरै मत बदर भएको स्मरण गर्दै यस पटक झनै मतपत्र बदर हुन सक्ने हरिहरपुरगढी गाउँपालिकाका अध्यक्ष कार्साङ लामा बताउँछन्। 'निर्वाचन कार्यालयले हचुवाका भरमा मतदाता शिक्षा सञ्चालन गर्दा लक्षित वर्गसम्म पुग्दै नपुग्ने गरेको गुनासो धेरै छ,' उनले भने। जिल्ला निर्वाचन कार्यालय सिन्धुलीका प्रमुख रमेश जोशीले भने कात्तिक २६ गतेबाटनै जिल्लाका सबै मतदान केन्द्र अन्तरगतका मतदाताहरुलाई शिक्षित गर्न कर्मचारी परिचालन गरि सकेको जनाए।२ सय ४० जना कर्मचारी र उनिहरुको लागि सहयोगी सामाजिक परिचालक लगायतका कर्मचारीहरु परिचालन गरि सकेको भएपनि कतिपय क्षेत्रहरु कर्मचारी पुग्न ढिलाई भएको हुन सक्ने उनको भनाई छ। 'मतदाता शिक्षाका लागि खटाइएका कर्मचारीहरु मतदाताको घरघरमा पुग्नु पर्छ। उनिहरुले अनिवार्य मतदाताको घरमै पुगि नमुना मतपत्र लगी मतदान पक्रिया र त्यसबारे जानकारी दिनु पर्छ,' उनले भने।"
तपाईंलाई भोट किन दिने ?,"काठमाडौं : दुई हात जोड्दै मतदाताका घरआँगन पुगिरहेका उम्मेदवारहरूलाई समाजिक सञ्जालमा आफूहरूबारे सोधिएका प्रश्नको जवाफ दिने फुर्सद कहाँ ? र, पनि अन्नपूर्ण मिडिया नेटवर्कको आस्क नेताज्यू अभियानमा नेताहरूलाई प्रश्न गर्न मतदाता रोकिएनन् ।प्रश्न सोध्नेहरूले उम्मेदवारले विगतमा गरेका कामदेखि आम नागरिकले भोग्नुपरेका समस्यासम्म उठाएका छन् । बर्दियाको प्रतिनिधिसभा निर्वाचन क्षेत्र २ मा वाम गठबन्धनका उम्मेदवार माओवादी नेता सन्तकुमार थारूले दुई पटकसम्म निर्वाचन जिते पनि विकासको मुख देख्न नपाएको मतदाता शंकर आचार्यले गुनासो गरे । बेलायती राजकुमार ह्यारीदेखि टाइटानिक फिल्मका अभिनेता लियोनार्दोसम्म पुगेको बर्दिया २ ले साँच्चिकै विकास कहिले देख्न पाउने हो ? , बर्दिया राष्ट्रिय निकुञ्ज जोड्ने ओराही खोलामा पुल नबनेको विषयलाई महत्वका साथ उठाउँदै बिनाविभागीय मन्त्रीसमेत रहेका थारूलाई आचार्यले फेसबुकमा प्रश्न गरेका छन् । आचार्यको जिज्ञासा अन्नपूर्णले बर्दिया २ का उम्मेदवार थारूसमक्ष राख्यो । पछिल्ला दुइटा निर्वाचनमा आफू विजयी भएपछि विकासको लहर चलेको दाबी गर्दै थारूले काठमाडौंमा बसेर टिप्पणी गर्नेहरूलाई एकपटक बर्दिया भ्रमण गर्न सुझाए । पञ्चायती व्यवस्थादेखि गणतन्त्र घोषणा सम्मको अवस्था र त्यसपछिका वर्षहरू मूल्यांकन गर्दा पछिल्लो अवधिमा बर्दियामा विकासको लहर आएको उनको दाबी छ । ओराही खोलामा पुल निर्माणका लागि टेन्डर आह्वान भएको छ, साविक सूर्य कटुवा गाविसबाट अमरपुर जोड्ने पक्की पुल बनेको छ, बबई नदीमा पुल सम्पन्न हुँदैछ, थारूले भनेका छन्, ठाकुरद्वाराको कालोपत्रे सडकमा हिँडिदिनुहोला, म दुई पटक निर्वाचित भएपछि विकासका उपलब्धिमूलक काम भएका छन् । मतदाता र उम्मेदवारहरूबीच अन्तर्क्रिया गराई दलका सम्बन्धित नेतालाई जवाफदेही बनाउन अन्नपूर्ण मिडिया नेटवर्कले अभियान थालेको हो । अन्नपूर्ण पोस्ट् दैनिक, अन्नपूर्ण पोस्ट् डटकम, एपी वान टेलिभिजन र रेडियो अन्नपूर्ण नेपालले मतदाता र उम्मेदवारबीचको अन्तक्र्रियालाई सहजीकरण गरिरहेका छन् । ललितपुर १ का कांग्रेस उम्मेदवार उदयशम्शेर राणालाई विवेक महतले ट्विटरमा सोधेका छन्, दक्षिण ललितपुरले आजसम्म सडक, इन्टरनेट, फोन, स्वास्थ्य सेवा पाएकै छैन । कान्ति राजपथको चापागाउँसातदोबाटो खण्ड नबनाउने ? राणाले ट्विटरमै जवाफ लेखेका छन्, राजधानीसँग जोडिएर पनि दक्षिण ललितपुर विकासमा निकै पछाडि परेको कुरा सत्य हो । म निर्वाचित भइसकेपछि चार वर्षको बीचमा पूर्वाधारलगायत क्षेत्रमा विकासको सुरुवात भएको छ । अहिले भइरहेका कामलाई समयमै सम्पन्न गर्न र थप विकास तथा समृद्धिको लागि मेरो उम्मेदवारी हो । दलहरूले प्रतिनिधि र प्रदेशसभा निर्वाचनमा उम्मेदवारी दिँदा समानुपातिक समावेशीताको प्रावधान कुल्चिएको जिकिर गर्दै नरेन्द्र राई फेसबुकमा सोध्छन्, समानुपातिक समावेशी प्रावधानको मूल मर्मलाई लत्याउने तपाईंहरूको कदमलाई जनताले कसरी बुझ्नुपर्ने हो ? शुभम् अमात्य ट्विटरमै प्रधानमन्त्री एवं कांग्रेस सभापति शेरबहादुर देउवा, एमाले अध्यक्ष केपी ओली र माओवादी केन्द्रका अध्यक्ष पुष्पकमल दाहाललाई मेन्सन गर्दै लेख्छिन्, प्रतिनिधिसभाका लागि १ हजार नौ सय ४५ उम्मेदवारमध्ये एक सय ४६ जना (७५ प्रतिशत) मात्र महिला छन् । यस्तो किन ? रामहरि शर्मा ट्विटरमा लेख्छन्, पुरानो घोषणापत्रको कति उपलब्धि गर्नुभो ? त्यसको विवेचना गर्नुस्, अनि मात्र तपाईंलाई भोट दिइन्छ । मत माग्न मतदाताका खेत र गोठमै पुग्ने तर चुनाव जितेपछि नफर्कने नेताहरूको प्रवृत्तिमाथि पनि कतिपयले प्रश्न गरेका छन् । अंशल शेर्पा फेसबुकमा लेख्छन्, चुनाव जितेपछि कोही पनि मतदाताको घरदैलो पुग्दैनन् । अर्को चुनाव पनि त्यही गाउँसहरका जनताको घरमा जानुपर्छ भनेर बिर्सने परिपाटी कहिले अन्त्य होला ? प्रश्न सोधे पनि चित्तबुझ्दो जवाफ नआउने भन्दै कतिपयले प्रश्न सोध्न अनिच्छा पनि देखाएका छन् । प्रश्न सोधेर के गर्नु ? उही आश्वासन र मीठोमीठो गफ हाँकिदिन्छन्, एक ट्विटर प्रयोगकर्ताले लेखेका छन्, आफू नभए देशै चल्दैन भन्दिन्छन् । मतदातका प्रश्नले भन्छन्, सम्पन्न भएका भनिएका र निर्माणाधीन परियोजनामाथिसमेत नेताहरूको अनुगमन छैन । केर्खा चुलाचुली सडक कागजमा कालोपत्रे भएको छ तर फिल्डमा छैन, इलाम २ का मतदाता बुद्धराज बोहोरा आफ्ना उम्मेदवार सुवास नेम्बाङलाई प्रश्न गर्छन्, के नेताले भ्रष्टाचार गरेर फेरि भोट माग्न लाज लाग्दैन ? कांग्रेस नेता एवं तनहुँ १ का उम्मेदवार रामचन्द्र पौडेललाई ट्विटरमा प्रमिस प्रश्न गर्छन्, जितेर गएपछि फर्कनुहुन्न, न राष्ट्रिय राजनीतिमा भूमिका छ । तपाईंलाई किन भोट दिने ? प्रदीप कँडेलको प्रश्न छ, ६० देखि ७० प्रतिशत सरकारी बजेट भ्रष्टाचारीको हातमा जान्छ अनि कसरी भ्रष्टाचार निर्मूल गर्नुहुन्छ ? काभ्रे १ ख बाट प्रदेशसभा कांग्रेसका उम्मेदवार गणेश लामालाई ट्विटरमा कुमार प्रश्न गर्छन्, तपाईं रक्तचन्दन तस्करीलगायत गैरकानुनी काममा संलग्न हुनुहुन्छ । तपाईं निर्वाचित भएपछि कस्ता काम गर्नुहुन्छ ? प्रश्न नेताज्यूहरूलाई मात्र छैनन्, प्रश्न राख्ने माध्यम अन्नपूर्णमाथि पनि उठाइएको छ । नेताहरूलाई प्रश्न सोध्ने अभियानको प्रशंसा गर्दै आस्क नेताज्यू को जानकारीमूलक सन्देशमा पुरुष नेताहरूको मात्र तस्बिर राखिएकोबारे हिमा विष्टले प्रश्न गरेकी छन्, कुनै पनि महिला नेता सक्षम देख्नुभएन कि फोटो राख्न ? मतदाता स्वयंमाथि पनि प्रश्न छन्, सही उम्मेदवार छान्न नसक्ने र हौवाका पछि लाग्ने भनेर । तपाईं क्रिकेट नजानेको मानिसलाई खेलाडी बनाउनुहुन्छ अनि खेल जित्ने आस गर्नुहुन्छ ? सौरभ भण्डारी मतदाताको चरित्रमाथि कटाक्ष गर्दै फेसबुकमा लेख्छन् ।नेताको गुण र दोषका आधारमा भोट दिनुपर्ने धारणा राख्दै ईश्वरकुमार भट्टराई आफू कार्यरत क्षेत्रमा एउटा मात्र सुधारको काम गर्ने हो भने पनि नेपाललाई स्वर्ग बनाउन सकिने बताउँछन् । भिजन हुनेलाई कसले रोकेको छ ? , पूर्वऊर्जामन्त्री जनार्दन शर्मा र नेपाल विद्युत् प्राधिकरणका प्रबन्ध निर्र्देशक कुलमान घिसिङको उदाहरण दिँदै उनले फेसबुकमा सोधेका छन्, धुलोमान्डु, हिलोमान्डु, खाल्डामान्डुजस्ता हजार उपनाम पाएको देशैभरका नेता बसेको ठाउँ काठमाडौं त राजधानी सहर भन्न घिनलाग्दो भएको कसैले देखेका छैनन् भने राजधानीबाहिरको कुरा कसले देख्लान् र ? आफ्नो पार्टीले बहुमत नपाएको वा प्रतिपक्षले काम गर्न नदिएको भन्ने रेडिमेड जवाफमात्र नेताहरूसँग रहेको भन्दै उनले सक्षम नेता रोज्न अपिल गरेका छन् ।"
वाम गठबन्धनले सरकार बनाए पाँच वर्षमा देश परिवर्तन हुन्छ : नेपाल,"काठमाडौं : एमालेका वरिष्ठ नेता माधवकुमार नेपालले यथास्थिति र परिवर्तनबाट मुलुकलाई अग्रगमनको बाटोमा अघि बढाउन वाम गठबन्धनको विजयी अपरिहार्य भएको बताएका छन्। शुक्रबार कलाकारसँग काठमाडौंमा भएको अन्तरक्रियामा नेता नेपालले नेपाली कांग्रेस यथास्थितिवादी, प्रतिगमनको मतियार र भ्रष्टाचारले वद्नाम पार्टी भएको आरोप लगाउने गठबन्धनको जित सुनिश्चित हुनुपर्ने बताएका हुन् । महेन्द्र र बिपीका पालामा बनेका उद्योग र कलकारखाना समेत कांग्रेसले समाप्त पारेको भन्दै नेता नेपालले भने, राजनीतिक क्रान्तिको कार्यभार पूरा भएको छ,अब विकास र आर्थिक समृद्धि हाम्रो कार्यभार हो। उनले केही वाम विरोधीले अधिनायकवादको हल्ला फिजाए पनि अब देश विकास गर्ने कम्युनिस्टहरु नै भएको पनि दाबी गरे। कांग्रेसले तीन पटक बहुमत ल्यायो तर, विकास निर्माणका सन्दर्भमा शून्य भयो, नेपालले भने, पटकपटक असफल भएको कांग्रेसले देश विकास गर्न सक्दैन। अब समृद्धिको सपना पूरा गर्न वाम गठबन्धलाई पूरा पाँच वर्ष सरकार चलाउन दिनुपर्छ। नेता नेपालले कम्युनिस्टले पहिलोचोटी बहुमत ल्याउने अवसर पाएको भन्दै अब बन्ने सरकारले आत्मनिर्भरमा जोड दिने दाबी गरे। सडक, रेलमार्ग, हवाइमार्ग, जडिबुटीलगायतमा आत्मनिर्भर भई पाँच वर्षमा नेपालको मुहार फेर्न सक्ने उनको भनाइ छ। सरकारले देशलाई हरेक क्षेत्रमा आत्मनिर्भर बनाउनका लागि वाम गठबन्धनले जित्न आवश्यक छ, उनले भने, अहिले सर्वसाधारणमा वाम गठबन्धनप्रति आकर्षण बढ्दै गएको छ। स्वच्छ र गतिशील प्रशासनका लागि वाम गठबन्धनको सरकार नै चाहिन्छ। नेपालको स्वाभिमान उच्चो राख्दै वाम गठबन्धनले छिमेकीसँग पनि असल कुटनीति कायम गर्ने बताए। उनले वाम गठबन्धनले सरकार चलाएपछि ५ सय मेघावाटका १० वटा परियोजना लागू गर्ने, एक करोड पर्यटक नेपाल भित्र्याउने जस्ता काम सम्पन्न हुने पनि बताए। उनले नारायणहिटी संग्राहलयलाई इतिहासदेखि अहिलेसम्मको इतिहास भेटिने संग्राहलय निर्माण गर्ने उद्घोष गरे। वाम सरकार मिशन र भिजनसहित अघि बढेको छ, उनले भने, वाम सरकारका आएपछि जनताले रुन नपाउने होइन रुनु नपर्ने अवस्था आउँछ। कार्यक्रममा एमाले नेता कृष्णगोपाल श्रेष्ठले वाम गठबन्धनको सरकार बनेपछि पहिलो क्याविनेट बैठकले नै कांग्रेस सरकारले गरेका गलत निर्णयहरु खारेजि गरिदिने चेतावनी दिए। उनले दुईतिहाई बहुमतसहितको सरकार वाम गठबन्धनले बनाउने पनि दाबी गरे। वाम एकता कम्युनिष्टका लागि कोशेढुंगा हो, उनले भने। कार्यक्रममा नेता रामवीर मानन्धरले वामपन्थी सरकार बनेपछि कलाकारको हितमा काम गर्ने प्रतिबद्धता व्यक्त गरे। मैले कलाकारको मर्मलाई बुझेको छु, उनले भने, पहिला हामीलाई जिताएर पठाउनुहोला। तपाईँहरुको हितमा काम गर्ने दायित्व हाम्रो हो। नेता केशव स्थापित र काठमाडौँ क्षेत्र नम्बर७ क वाम गठबन्धनका उम्मेदवार डाक्टर अजयक्रान्ति शाक्यले पनि वाम सरकार जनताको सरकार हुने दाबी गरे। कार्यक्रममा कलाकारहरु अशोक शर्मा, केशव भट्टराई, निखिल उप्रेती, आकाश अधिकारीलगायतले मन्तव्य राखेका थिए"
