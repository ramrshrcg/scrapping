शीर्षक,विवरण
तरलता अभाव,"बैंक तथा वित्तीय क्षेत्र लगानीयोग्य पुँजी अभावमा कर्जा रोक्ने सोचमा पुगेका छन् । बैंकको आधारभूत काम भनेकै बचत लिनु र ऋण दिनु हो । ऋणले अर्थतन्त्रलाई चलायमान बनाउछ । आर्थिक क्षेत्रमा केही लगानी गर्न खोज्नेहरूको एउटा मुख्य स्रोत बैंक ऋण पनि हो । तर अहिले बैंकिङ क्षेत्र ऋण रोक्ने अवस्थामा पुग्नुको मुख्य कारण सरकारी खर्च समयमा हुन नसक्नु हो । अहिले पनि एक खर्ब ४८ अर्ब रुपैयाँ सरकारी खातामा जगेडा छ। पुस २५ भित्र मूल्य अभिवृद्धि कर र पुस मसान्तभित्र तिरिने आयकरका कारण सरकारी खातामा थप पैसा जम्मा हुने देखिन्छ । बैंक तथा वित्तीय संस्थाको त्रैमासिक ब्याज तिर्ने अन्तिम दिन पनि पुस मसान्त हो । सरकारी खातामा रकम जम्मा हुँदै जाने तर खर्च नभई थुप्रिने जुन अवस्था निर्माण भएको छ, यसबाट अर्थतन्त्रमा परेको प्रभाव न्यून गर्न सरकारले योजना तर्जुमा गर्दै विकास निर्माणमा खर्च गर्नेतर्फ सक्रियता बढाउनु आवश्यक छ। चालू आर्थिक वर्षमा स्थानीय निकायमा दिइने एकमुष्ट अनुदानका कारण सरकारी खर्चमा सुधार आउने अनुमान गरिएको थियो । सरकारले स्थानीय निकायलाई निकासा गरेको एक खर्ब ५० अर्बसमेत अहिले खर्च नभएर बैंक खातामा थुप्रिएको छ । राजस्वका माध्यमबाट सरकारी खातामा सर्वसाधारणको पैसा जाने गर्दछ । सरकारले समयमा खर्च गर्न सकेन भने यस्तो पैसा सरकारी खातामा रहन्छ । जसले गर्दा बजारमा पैसाको अभाव हुन थाल्छ । यसको पहिलो मारमा बैंक तथा वित्तीय संस्था पर्छन् । उपभोक्ता फाइदा र घाटा दुवैको संयोजनबाट गुज्रिन्छन्। तरलता अभावको समयमा बैंक ब्याज बढ्छ । यसको फाइदा सर्वसाधारण बचतकर्ताले पनि पाउन सक्छन् । यसविपरीत ऋणको ब्याज पनि बढ्छ, जसले गर्दा बैंकबाट ऋण लिएर काम गरेका लाखौं उपभोक्तालाई थप व्ययभार पर्दछ । ब्याज तिर्न उसले दैनिक उपभोग खर्चमा कटौती गर्नुपर्ने अवस्था आउँछ । बजार संकुचनतिर जान्छ । आम्दानीको ठूलो हिस्सा ब्याज तिर्ने काममा प्रयोग भएपछि कम सामान किनेर दैनिकी चलाउनु उपभोक्ताको बाध्यता हुन्छ। सरकारी खर्चसँग जोडिएको नेपालको तरलता व्यवस्थापनमा सरकार र राष्ट्रबैंक असफल हुँदै आएको छ । ०७३ को असोज मसान्तदेखि सुरु भएको तरलता अभाव ०७४ को असार मसान्तसम्म चलेको थियो । तरलता अभावका कारण राष्ट्रबैंकले गत वर्षको मौद्रिक नीतिमा गाडी र सेयर कर्जामा कडाइ गरेको थियो । गाडी कर्जामा गरिएको कडाइका कारण अहिलेसम्म अटो क्षेत्र पुरानो अवस्थामा पुग्न सकेको छैन । सरकारले पुँजीगत खर्च बढाउन नसकेको मार निजी क्षेत्रले खेप्नु आफैंमा विडम्बना हो । चालू आर्थिक वर्षमा अहिलेसम्म सरकारले ४० अर्ब ८५ करोड रुपैयाँ मात्र पुँजीगत खर्च गरेको छ । यो कुल पुँजीगत बजेटको १२ दशमलव १९ प्रतिशत हो। पछिल्ला आर्थिक वर्षहरूमा पुँजीगत खर्चको अवस्था दयनीय भएको देखिन्छ । आर्थिक वर्षको अन्तिममा मात्र गरिने यस्तो खर्चले अर्थव्यवस्थालाई वर्षभरि संकटमा राख्दै आएको छ । सरकारले राजस्व संकलनको लक्ष्य निर्धारण गर्ने गरेको छ । मासिक लक्ष्यका आधारमा गरिने भएकाले राजस्व संकलन राम्रो भए पनि पुँजीगत खर्चको लक्ष्य सरकारसँग छैन । पैसा सरकारी खातामा ल्याउने लक्ष्य पूरा भयो कि भनेर चासो राख्ने सरकारले पैसा खर्च गर्ने विषयमा ध्यान दिनु जरुरी छ । सरकार संवेदनशील नहुने हो भने पुँजी अभावको चक्रमा निजी क्षेत्रले अझै पिस्सिनुको विकल्प छैन।"
कमल थापाले लिए हारको जिम्मेवारी,"काठमाडौं : राष्ट्रिय प्रजातन्त्र पार्टीका अध्यक्ष कमल थापाले निर्वाचनमा भएको पराजयको जिम्मेवारी लिएका छन्। बानेश्वर स्थित अनमोल क्याटरिङ्गमा बुधबारदेखि बसेको केन्द्रीय कार्यसमितिको बैठकमा अध्यक्ष थापाले निर्वाचनमा भएको पराजयको नैतिक जिम्मेवारी लिएका हुन्। बैठकमा अध्यक्ष थापाले भने, 'पार्टीको पराजयमा म नैतिक जिम्मेवारी लिन्छु।' अध्यक्ष थापाले राजनीतिक प्रतिवेदन पेश गर्दै पार्टीको कार्यनीतिमा भएको कमजोरीका कारण हार बेहोर्नु परेको बताए। बैठकमा थापाले समसामयिक राजनीतिक परिस्थितिको विश्लेषण र भावी कार्यदिशा सम्बन्धी राजनीतिक प्रतिवेदन पेश गरेका छन्। अध्यक्षको प्रतिवेदनमा छलफल भइरहेको पार्टीका सहप्रवक्ता मोहन श्रेष्ठले जानकारी दिए। प्रतिनिधिसभा र प्रदेशसभा निर्वाचनको भएको पराजयको विषयमा बैठकमा गम्भिर समिक्षा हुने उनले बताए। राप्रपाले हिन्दु राज्य र राजतन्त्रको मुद्दाका कारण २०७० सालको दोस्रो संविधान सभाको निर्वाचनमा समानुपातिकबाट २५ सिट जितेर चौथो शक्तिको रुपमा स्थापित भएको थियो। तर गत मंसिर १० र २१ गते भएको प्रतिनिधि सभा र प्रदेश सभा निर्वाचनमा राप्रपा राष्ट्रिय पार्टी पनि बन्न सकेन। राप्रपाले प्रतिनिधिसभा प्रत्यक्षतर्फ १ सिट मात्र जितेको छ भने समानुपातिकतर्फ प्रदेश सभामा ३ सिट जितेको छ। तीन दिनसम्म सञ्चालन हुने बैठकमा महामन्त्री जयन्त चन्दले सचिवालय सम्बन्धी र कोषाध्यक्ष उद्धव पौडेलले आर्थिक प्रतिवेदन प्रस्तुत गर्दैछन्। सहप्रवक्ता श्रेष्ठले बैठकमा पार्टीको भावी कार्यक्रमको रुपरेखा पनि प्रस्तुत हुने जानकारी दिए।"
बुटवललाई प्रदेशको राजधानी तोक्न माग गर्दै मसाल जुलुस,"बुटवलः प्रदेश नम्बर ५ को राजधानी बुटवल हुनुपर्ने माग सहित आन्दोलन सुरु भएको छ । एमाले निकट अनेरास्ववियु र नेपाली काँग्रेस क्षेत्रीय समितिले छुट्टाछुट्टै कार्यक्रम गरी आन्दोलनको सुरु गरेका छन् । अनेरास्ववियुले बुटवलमा आज साझ मसाल जुलुस निकाल्दै आन्दोलन सुरु भएको उद्घोष गरेको हो । अनेरास्ववियुले बुटवल बहुमुखी क्याम्पसबाट मसाल जुलुस निकालेको थियो । प्रदेश नम्बर ५ को राजधानी बुटवल घोषणा गर, निर्वाचनको मतपरिणाम सार्वजनिक गर लगायतका प्ले ब्यानर सहित विद्यार्थीहरू आन्दोलनमा उत्रिएका हुन । मसाल जुलुस ट्राफिक चोकमा आई कोणसभामा परिणत भएको थियो । कोण सभालाई सम्बोधन गर्दै अनेरास्ववियु केन्द्रीय सचिवालय सदस्य यमराज पाण्डेले प्रदेशको राजधानी दाङ बनाउने खाका बनाएर लुम्बिनी अञ्चललाई धोका दिन खोजिएको बताए । अखण्ड पाच नम्बर प्रदेश निर्माणको आन्दोलनको केन्द्रबिन्दुलाई अबमूल्यन भए हामी कठोर आन्दोलनमा उत्रिन बाध्य हुनेछौं', उनले भनेका छन् । यस्तै नेपाली काँग्रेस निर्वाचन क्षेत्र नम्बर २ ले प्रदेशको राजधानी बुटवल हुनुपर्ने माग गरेको छ । बुटवलमा पत्रकार सम्मेलन गरी प्रदेश नम्बर ५ को राजधानी बुटवल हुनुको विकल्प नभएको जनाएको छ । काँग्रेस नेता युवराज गिरीले प्रदेशको राजधानी बुटवल बाहिर तोकिए आन्दोलन गर्ने चेतावनी दिए । पार्टीको निर्णय के हुन्छ भन्ने भन्दा हामी बुटवलका नागरिकका हैसियतले प्रदेशको राजधानी माग गरिरहेका छौँ, उनले भने । नेपाली काँग्रेस रुपन्देही क्षेत्र नं २ का क्षेत्रीय सभापति हरि लम्सालले आवश्यक भौतिक पूर्वाधार, सुरक्षा एवं औद्योगिक, पर्यटकीय एवं व्यापारिक हिसाबले बुटवल नै उपयुक्त रहेको भन्दै बुटवल नै प्रदेशको राजधानी हुनुपर्ने माग गरे । काँग्रेसले आन्दोलनको सांकेतिक स्वरूप बिहीबार बिहान ९ बजेदेखि १० बजे सम्म बुटवल, सैनामैना र मणिग्राममा एक घण्टा चक्काजाम गर्ने बताएको छ । यदि सरकारले बुटवल राजधानी नबनाए आन्दोलनको बेरिबाट भए पनि बुटवललाई प्रदेशको राजधानी बनाएरै छाड्ने बुटवल उपमहानगरपालिकाका नगर सभापति खेलराज पाण्डेले बताए । नेकपा एमालेले पनि दबाब मूलक कार्यक्रमको घोषणा गरेको छ । स्थानीय संघस्रंस्थाहरुलाई समेत आह्वान गरी प्रदेशको केन्द्र बुटवल बनाउनका लागि बिहीबार बिहान ११ बजे पुष्पलाल पार्कमा दबाब र्याली निकाल्ने एमाले जिल्ला प्रचार विभाग प्रमुख तेजेन्द्र केसीले जानकारी दिए ।"
बराबरी हैसियतमा पार्टी एकता : दाहाल,"काठमाडौं : माओवादी केन्द्रका अध्यक्ष पुष्पकमल दाहालले एमालेसँगको पार्टी एकता बराबरी हैसियतमा हुने बताएका छन्। पार्टीको र सरकारको नेतृत्व बेग्लाबेग्लै नेताले गर्ने गरी सम्मानजनक एकताको प्रस्ताव आफूले एमाले नेतृत्वसँग राखेको दाहालले बैठकमा पार्टी नेताबीच ब्रिफिङ गरेका छन्। दुई नेता (ओलीदाहाल)मध्ये एक जनाले पार्टी र अर्कोले सरकारको नेतृत्व लिने गरी सम्मानजनक एकताको पहल भइरहेको छ', दाहालले पार्टी एकतासम्बन्धमा नेताहरूसँग गरेको ब्रिफिङ उद्धृत गर्दै माओवादी केन्द्रका नेता गणेश साहले भने, तर नेतृत्व व्यवस्थापनको पाटो अझै टुंगिएको छैन।' बराबरी हैसियतमा नेतृत्व व्यवस्थापन हुने र वैचारिक तथा राजनीतिक पक्षमा पनि दुवै पार्टीका इतिहासको सम्मान हुने गरी एकता हुने दाहालले बैठकमा बताएका थिए। तर नेतृत्वबारे ओलीले अहिले केही नभनेको पनि उनले बताएका थिए। सरकार र पार्टी प्रमुख दुई नेताले मिलेर गर्ने मेरो प्रस्तावमा ओलीजीले मुख खोल्नु भएको त छैन, तर नकारात्मक पनि हुनुहुन्न', दाहालको भनाइ उद्धृत गर्दै अर्का नेता डिलाराम आचार्यले बताए। दाहालले एकतापछि नेतृत्व व्यवस्थापन गर्दा पार्टी अध्यक्ष र प्रधानमन्त्रीमा संगठनात्मक घनत्वका आधारमा रोजी पद एमालेले र छोडी पद माओवादीले लिने गरी व्यवस्थापन मोडालिटी बनाउनुपर्ने प्रस्ताव एमाले अध्यक्ष केपी ओलीसँग राखेका थिए। तर यो विषय टुंगो लागिसकेको छैन। दाहालले प्रधानमन्त्रीमा ओलीलाई अघि सारिसकेका छन् भने एकीकृत पार्टीको अध्यक्षमा आकांक्षा देखाएका छन्। एकतापछि नेताहरूको व्यवस्थापन कार्य पहिले दुई पार्टीका अध्यक्षबीच छलफल गरेर मात्र एकता संयोजन समितिबाट निर्णय गर्नुपर्ने दाहालले बताएका थिए। तर ओली र दाहालबीच शुक्रबारयता भेटघाट भएको छैन। यी दुई नेताबीच बुधबार र शुक्रबार भेटवार्ता भएको थियो। एकपटक दुवै जना बसेर छलफल गर्ने र केही मोडालिटी तय गरी एकता संयोजन समितिको बैठक बस्ने तयारी थियो। तर ओलीको अस्वस्थताका कारण दाहालओली भेटवार्ता हुन सकिरहेको छैन। ओलीजी अस्वस्थ हुनु भएकाले उहाँहरूको भेटवार्ता हुन सकिरहेको छैन', माओवादी केन्द्रकी प्रवक्ता पम्फा भुसालले भनिन्, ओली कमरेडको स्वास्थ्य स्थितिमा अलिक सुधार भए उहाँहरूबीच भोलि (बिहीबार) भेटघाट हुन्छ। त्यसपछि संयोजन समितिको बैठक बस्छ।' दाहालले पार्टी बैठकमा नेतृत्व व्यवस्थापनबारे भर्खरै मात्र छलफल सुरु भएको बताए। छलफलबहस सुरु भएको छ, तर टुंगिएको छैन', दाहालले सरकार गठन हुन अझै केही समय लाग्ने देखिएकाले सम्भव भएसम्म सरकार गठनअघि नै एकताको काम सक्न छलफल भइरहेको जानकारी गराएका थिए। पार्टी एकताको सांगठनिक पक्ष मिलाउन केही समय लागे पनि नयाँ सरकार गठनअघि नै एकताको वैचारिक र राजनीतिक पक्ष मिलाउन सकिने दाहालको भनाइ थियो। वैचारिक राजनीतिक विषयमा भने दुवैको ऐतिहासिक पृष्ठभूमिको मूल्यांकन, उपलब्धि संस्थागत गर्नेदेखि जनयुद्ध र जबजको विषयमा आरोप प्रत्यारोपमा गर्नुभन्दा जनचेतना बढाउने सबैखाले आन्दोलनको उच्च मूल्यांकन र सम्मान गर्दै पार्टी एकताको वैचारिक पक्ष मिलाउने छलफल चलेको छ', दाहाललाई उद्धृत गर्दै नेता साहले बताए। सरकार गठन प्रक्रियामा अनेक चलखेल गर्न खोजे पनि जनमतलाई कसैले उल्टाउन नसक्ने दाहालको भनाइ थियो। छुट्टाछुट्टै दुई समिति गठन बैठकले एकतापछि नेताहरूको व्यवस्थापन गर्न संगठन संरचना हेरफेर र प्रदेश तथा प्रतिनिधिसभा चुनावमा पार्टीका उम्मेदवार हराउन अन्तर्घात गर्नेमाथि छानबिन गरी कारबाहीको सिफारिस गर्न अन्तर्घात छानबिन समितिसमेत दुई समिति गठन गरेको छ। संगठनात्मक समितिको संयोजकमा संगठन विभाग प्रमुख रामबहादुर थापा र टोपबहादुर रायमाझी, गिरिराजमणि पोखरेल, माृतका यादव, शक्ति बस्नेत, लेखराज भट्ट, सावित्रीकुमार काफ्ले, देवेन्द्र पौडेल र सुनिल मानन्धर सदस्य रहेको समिति गठन गरिएको छ। अनुशासन समिति संयोजक अमिक शेरचनको संयोजकत्वमा अन्तर्घात छानबिन समिति गठन गरिएको छ। समितिमा लीलामणि पोखरेल, गणेश साह, हितराज पाण्डे र रेखा शर्मा सदस्य छन्। आफ्नै दलका कतिपय उम्मेदवार पराजित गराउन केही नेता लागेकाले पार्टीका पक्षमा अपेक्षित परिणाम नआएको उजुरी केन्द्रीय कार्यालयमा आउन थालेपछि माओवादीले अन्तर्घात छानबिन गर्न समिति गठन गरेको हो। समितिले ७ दिनभित्र छानबिनका लागि उजुरी दिनसकिने बताएको छ।"
क्रान्तिकारी र विद्यार्थी फेडरेशनबीच एकता,काठमाडौं : वाम घटकका दुई विद्यार्थी संगठनबीच एकता भएको छ। नेकपा (माओवादी केन्द्र) निकट अनेरास्ववियु (क्रान्तिकारी) र नेकपा संयुक्त निकट नेपाल राष्ट्रिय विद्यार्थी फेडरेशनबीच बुधबार एकता भएको हो। क्रान्तिकारीका अध्यक्ष रञ्जित तामाङ र फेडरेशनका अध्यक्ष दीपक जोशीले दुई संगठन एकता भएको घोषणा गरे । फेडरेशन नेपालको सबभन्दा पुरानो विद्यार्थी संगठन हो । क्रान्तिकारीका पूर्व अध्यक्ष एवं माओवादी केन्द्रका काठमाडौं इन्चार्ज लेखनाथ न्यौपानेले वामपन्थी पार्टीबीच एकता भइरहेका बेला विद्यार्थी संगठनबीच एकता हुनु खुसीको कुरा भएको बताए । क्रान्तिकारीका पूर्व अध्यक्ष रमेश मल्लले एकताले विद्यार्थी संगठनलाई थप बल पुगने बताए । क्रान्तिकारीका अध्यक्ष तामाङ र फेडरेशनका अध्यक्ष जोशीले क्रान्तिकारी विद्यार्थीको एउटै शक्तिशाली संगठन बनाउन एकता गरिएको जानकारी दिए । एकता घोषणा कार्यक्रममा नेत्रविक्रम चन्द समूहको विद्यार्थी संगठन अखिल क्रान्तिकारीका सचिव रामबहादुर विक र नयाँ शक्ति नेपालको विद्यार्थी संगठन नयाँ शक्ति विद्यार्थी युनियनका संगठन विभाग प्रमुख लक्ष्मीप्रसाद जोशीसमेत क्रान्तिकारीमा प्रवेश गरेको क्रान्तिकारीका उपाध्यक्ष सुरेन्द्र बस्नेतले जानकारी दिए । रासस
मन्त्रीका भ्रमण खर्च भुक्तानी रोक्का,"काठमाडौं : प्रधानमन्त्री तथा मन्त्रिपरिषद् कार्यालयले सरकारका उपप्रधानमन्त्रीसहित सबै मन्त्रीको भ्रमण तथा अनुगमन खर्चवापतको भुक्तानी रोक्का गरेको छ। प्रधानमन्त्री कार्यालयले मन्त्रीहरूको भ्रमण बिल भुक्तानी रोक्का गरेपछि कार्यालयको आर्थिक प्रशासन शाखामा तीन सातादेखि झन्डै पाँच दर्जन मन्त्रीहरूको भ्रमण बिलको खात लागेको छ। मन्त्रीहरूको भ्रमण र अनुगमन शीर्षकअन्तर्गतको रकम सकिएकाले भ्रमण तथा अनुगमनवापत भुक्तानी कार्य रोकिएको प्रधानमन्त्री कार्यालय लेखा शाखाका एक अधिकारीले जानकारी दिए। भ्रमण र अनुगमन शीर्षकमा आएको पैसा सकिएकाले भुक्तानी रोक्का गरिएको हो।' कार्यालयका एक लेखा अधिकारीले भने। रकम सकिएपछि प्रधानमन्त्री तथा मन्त्रिपरिषद् कार्यालयले मन्त्रीहरूको भ्रमण खर्च भुक्तानीका लागि भन्दै अर्थ मन्त्रालयसँग एक करोड माग गर्दै पत्र पठाएको छ। तर, अर्थ मन्त्रालयबाट रकम नआएकाले मन्त्रीहरूले तीन सातादेखि भुक्तानी पाउन सकेका नसकेका हुन्। प्रधानमन्त्री तथा मन्त्रिपरिषद् कार्यालयका प्रवक्ता हरिप्रसाद पन्थीले मन्त्रीहरूको भ्रमणवापत विनियोजन गरिएको रकम सकिएकाले अर्थसँग रकम माग गरिएको जानकारी दिए। अर्थबाट रकम आउनासाथ भुक्तानी प्रक्रिया थालिने उनले बताए। प्रधानमन्त्री कार्यालय लेखा शाखाका अनुसार चालु अर्थिक वर्ष २०७४७५ का लागि मन्त्रीहरूको भ्रमण तथा अनुगमन शीर्षकमा एक करोड ३० लाख विनियोजन गरिएको थियो। एक वर्षका लागि उक्त रकम विनियोजन गरिएको भए पनि शेरबहादुर देउवा नेतृत्वमा ६४ मन्त्री रहेकाले अत्यधिक खर्च भई चारै महिनामा सो रकम सकिएको हो। प्रधानमन्त्री तथा मन्त्रिपरिषद् कार्यालयअनुसार प्रतिनिधि र प्रदेशसभा निर्वाचनका क्रममा अधिकांश मन्त्री अनुगमन भ्रमणको बहानामा निर्वाचन प्रचारप्रसारमा खटिएका थिए। त्यसरी प्रचारप्रसारमा खटिए पनि अधिकांश मन्त्रीले सरकारी कार्यालयको अनुगमन गरिएको बहाना बनाउँदै त्यसवापत भ्रमण खर्चको भुक्तानी माग गर्दै प्रधानमन्त्री कार्यालयमा बिल पेस गरेका थिए। प्रायः सबै मन्त्रीले करिब ४० लाखको बिल पेस गरेका लेखा शाखाले जनाएको छ। तर, कार्यालयमा सो शीर्षकमा अलिकति पनि पैसा नभएको र भुक्तानी दिन नसकिएको लेखा शाखाले बताएको छ। उपप्रधान तथा मन्त्रीहरूले भ्रमण गर्दा हवाईजहाजको टिकटवापत लाग्ने खर्च पाउँदै आएका छन्। साथै उनीहरूले दैनिक भ्रमणभत्ता र होटलमा लागेको खर्च पनि पाउने गरेका छन्। उपप्रधानमन्त्री तथा मन्त्रीले जिल्ला भ्रमणमा जाँदा भ्रमण भत्तावापत दैनिक तीन हजार पाउने गर्छन्। यसैगरी उनीहरूसँगै जाने स्वकीय सचिवहरूले पनि दैनिक भ्रमणभत्तावापत दुई हजारसम्म पाउने गरेका छन्। प्रधानमन्त्री तथा मन्त्रिपरिषद् कार्यालयका अनुसार यसअघि सरकारमा ४० जना मात्रै मन्त्री भएकाले सोही आधारमा मन्त्रीको भ्रमण अनुगमन शीर्षकमा एक करोड ३० लाख विनियोजन गरिएको थियो। तर, प्रधानमन्त्री देउवा नेतृत्वको ६४ सदस्यीय जम्बो मन्त्रिमण्डलका कारण रकम अभाव हुन पुगेको हो। मापदण्ड खासै कार्यान्वयन भएन प्रधानमन्त्री तथा मन्त्रिपरिषद् कार्यालयले केही सयमअघि मन्त्रीहरूको भ्रमणलाई मितव्ययी र पारदर्शी बनाउन मापदण्ड बनाएको थियो। तर, सो मापदण्ड खासै कार्यान्वयनमा आउन सकेन। मन्त्रीहरूले जिल्ला भ्रमण गर्नुपहिला प्रधानमन्त्रीसँग स्वीकृति लिने, भ्रमणबाट फर्केपछि विस्तृत प्रतिवेदन प्रधानमन्त्री कार्यालयमा बुझाउने, भ्रमणटोली सकेसम्म सानो र तीन सदस्यीय (सुरक्षाकर्मी र स्वकीय सचिव मात्र) हुनुपर्ने नियम बनाइएको थियो। तर, मन्त्रीहरूले चार पाँच जना व्यक्तिहरूलाई आफूसँगै लैजाने र भ्रमण प्रतिवेदनसमेत बुझाउने गरेका छैनन्। यसैगरी एक जिल्लामा दुई दिनभन्दा बढी बस्न नपाइने, उपलब्ध भएसम्म सरकारी गेस्ट हाउसमा बस्नुपर्ने, एकै जिल्लामा महिनामा दुई पटकभन्दा बढी भ्रमण गर्न नपाउने मापदण्ड भए पनि सबै मन्त्रीले यो मापदण्ड अटेर गरेका प्रधानमन्त्री तथा मन्त्रिपरिषद् कार्यालयले जानकारी दिएको छ।"
कामकुरो एकातिर एमाले नेता जुहारीतिर !,"काठमाडौं : जनताको बहुदलीय जनवाद (जबज) को 'च्याटर क्लोज' र एमाले अध्यक्ष केपी शर्मा ओली तथा माओवादी केन्द्रका अध्यक्ष पुष्पकमल दाहाल प्रचण्ड ले वाम एकतापछि सन्यास लिनुपर्ने विचारलाई लिएर एमाले नेताहरुबीच सामाजिक सञ्जालमा हिलो छ्यापाछ्याप भइरहेको छ । एमालले मार्गदर्शक सिद्धान्तका रुपमा स्वीकारेको मदन भण्डारीबाट प्रतिपादित जबजलाई वाम एकतासँगै परिमार्जन गर्ने तर्क एकथरी नेताले राखेका छन् । तर अर्काथरीले जबज नै एमालेको मार्गदर्शक सिद्धान्त भएकाले यसलाई अझ उन्तत बनाउने भन्दै च्याप्टर क्लोजको कुरा गर्नु नै अनुपयुक्त भनेका छन् । एमालेका सचिव एवम् पार्टी प्रचार विभाग प्रमुख योगश भट्टराई, पोटिव्युरो सदस्य विष्णु रिमाल तथा केन्द्रीय सदस्य एवम् प्रचार विभाग उपप्रमुख सूर्य थापा लगायत नेताहरुबीचको जुहारी अहिले एमाले वृत्त र सामाजिक सञ्जालमा छरपष्ट भएको छ । कब्जियत होइन जबज केन्द्रीय सदस्य थापाले पार्टी उपमहासचिव घनश्याम भुसालको जबजको च्याप्टर क्लोज भन्ने अभियक्तप्रति कडा टिप्पणी गरेका छन् । 'च्याप्टर क्लोज जबजको यो के भन्न खोजेको होला, सिद्धान्त बनाउन सकिन्छ, यस मामिलामा कामै भएन भनेर महाधिवेशनमा पूरक प्रस्ताव प्रस्तुत गर्ने, यतिबेला अझ उचाइमा विकास गर्न सारा बर्कत र सामर्थ्य केन्द्रित गर्नुपर्ने बेलामा च्याप्टर नै क्लोज पो गरिदिने, सिद्धान्तको बहसमा संगति चाहिँदैन, त्यसका तर्क र आधारहरूको संगतियुक्त श्रृंखला हुँदैन, कमजोर हुँदा सिद्धान्त नै बनाउनुपर्ने, अयोग्यहरूले बनाउन सकेनन् भन्ने, अलिक अनुकूल मौका देख्नासाथ निषेध र च्याप्टर क्लोजमै उत्रिने', उनले फेसबुकमा लेखेका छन्, 'बरू यसो गर्ने बानीकै च्याप्टर क्लोज गर्दा कसो होला, नवौँ महाधिवेशनले जबजलाई मार्गदर्शक सिद्धान्तको तहमा स्वीकारेको नै मान्न कसैले पनि कब्जियत महसुस गर्न मिल्दैन ।' योगेश र विष्णुको जुहारी एमाले सचिव भट्टराईले केही दिनअघि सार्वजनिक कार्यक्रममै पार्टी अध्यक्ष केपी शर्मा ओली र माओवादी केन्द्रका अध्यक्ष पुष्पकमल दाहाललाई पार्टी एकताको घोषणा गरेपछि सक्रिय राजनीतिबाट सन्यास लिएर दक्षिण अफ्रिकी अश्वेत नेता नेल्शन मण्डेला बन्न सुझाव दिएका थिए । उनले दिएको यो अभिव्यक्तिलाई लिएर एमालेकै अर्का नेता विष्णु रिमाल कडा प्रतिवादमा उत्रेका छ । पोलिटब्यूरो सदस्य रिमालले योगेशको भनाइमा कडा आपत्ति जनाउँदै सामाजिक सञ्जालमै आक्रोश पोखेका छन् । 'ऊ बेला ओलाङ्गचुङ्गगोलादेखि जोगबुढासम्म तिनै बूढा ओलीले सम्बोधन नगरे खेल जित्छु भन्ने आँट हाम्रा खेलाडीहरूमा थिएन', रिमालले ट्विटरमा योगेशमाथि निशाना साँधेका छन्, 'अहिले यसो सुन्छु र दंग पर्छु, तिनै ओलीको बकअपबाट ट्रफी पाउने साथीहरूको 'माका फुईं'ले के बिधि सगरमाथा चढेको हो ?' रिमालको टिप्पणीपछि भट्टराई पनि चुप लागेर बस्नै सकेनन् । उनले पनि ट्वीटरमै उत्तर दिन भ्याएका छन् । 'करिब ३५ वर्ष भयो बिष्णु रिमालसँग चिनजान र संगत भएको, उहाँ एक शालिन र मिलनसार लाग्छ मलाई । तर मेराबारे उहाँले प्रयोग गरेका शब्द र टिप्पणीले कुन विष्णु रिमाल हो छुट्याउन गाह्रो भयो । उहाँले मप्रति जति नकारात्मक टिप्पणी गरे पनि उहाँप्रति मेरो सद्भाव सधैँ रहिरहने छ। फेरि रिमालले पनि जबाफ दिन भ्याएका छन् । 'कमरेड ओली र प्रचण्डले सय प्रतिशत नम्बर ल्याएपछि (पार्टी एकतापछि) मण्डेला बन्न प्रयत्न गर्नुपर्छ भन्ने योगेशजीको भनाइ साह्रै मननीय ! नेताहरु इतिहासमा लेखिनुपर्छ, यसका लागि इतिहासको कर्भ रेखा उँधो झरेको राम्रो हुन्न ।' समाजिक सञ्जालमा टिकाटिप्पणीको पछाडि एमाले भित्रको गुटगत प्रभाव प्रष्ट देखिएको छ । नवौँ महाधिवेशनमा देखिएको दुई लाइन अहिले जबजको बहसमा पनि प्रष्ट देखिएको छ। त्यो बेला नेताहरु रिमाल र थापा अध्यक्ष केपी शर्मा ओलीको प्यानलबाट चुनावी प्रतिस्पर्धामा थिए । त्यसैगरी उपमहासचिव भुसाल र सचिव भट्टराई माधव नेपालको प्यानलबाट चुनावी प्रतिस्पर्धामा उत्रेका थिए ।"
प्रदेश नम्बर २ को राजधानी जनकपुर कि वीरगन्ज ?,"काठमाडौं: मधेसी दलको निविकल्प सरकार बन्ने प्रदेश २ को प्रादेशिक राजधानी कहाँ बनाउने भन्ने विषयमा नेताहरुका आआफ्ना धारणा सार्वजनिक भएका छन् । सरकारले ऐतिहासिक नगरी जनकपुरलाई अस्थायी राजधानी प्रस्तावित गरिरहँदा जनकपुर वा आर्थिक नगरी वीरगन्ज कुनलाई राजधानी बनाउने भन्ने विषयमा विवाद चलिरहेको छ । मुख्यमन्त्री दाबेदार नै विभाजित मुख्यमन्त्रीका दाबेदारहरु नै राजधानी आफ्नो नजिक बनाउने कसरतमा लागेका छन् । मुख्यमन्त्रीका दाबेदार संघीय समाजवादी फोरमका उपाध्यक्ष लालबाबु राउत र राष्ट्रिय जनता पार्टी नेपालका नेता जितेन्द्र सोनल वीरगन्जमा पक्षमा छन् भने राजपाका महासचिव मनिष सुमन र फोरम नेता विजय कुमार यादव जनकपुरका पक्षमा छन् । संविधानले राजधानी तोक्ने अधिकार प्रदेश सभालाई दिएको छ । प्रदेश सभा सदस्यको दुई तिहाईले मात्रै प्रदेश राजधानीको तोक्ने व्यवस्था संविधानमा छ । राजपा महासचिव मनिष सुमनले हरेक दृष्टिकोणले जनकपुर नै प्रादेशीक राजधानीका लागि उपयुक्त हुने बताए । उनले जनकपुरलाई मधेशको राजधानी बनाउने भन्दै राजपा अध्यक्ष मण्डलका नेता राजेन्द्र महतो धनुषाबाट चुनाव लडेको बताए । उनले सदभावना पार्टीको स्थापना नै जनकपुरलाई मधेशको केन्द्र बनाउने लाइन भएको बताए । मनिष सुमन राजपाका तर्फबाट मुख्यमन्त्रीका दाबेदार हुन् । उनले प्रादेशीक राजधानीको सन्दर्भमा राजपा जनकपुरको विकल्पमा नजाने बताए । उनले भने, भौगलिक, ऐतिहासिक देखि हरेक हिसाबले जनकपुर प्रदेश २ को राजधानी हो । उनले जनकपुरको विषयमा विवाद गर्नु नहुने बताए । मधेसा ८ जिल्लाको केन्द्र र वीचमा रहेकोले सबै जिल्लाबाट आवतजावत समेत सजिलो भएकोले जनकपुर नै प्रदेश २ को राजधानी हुने सुमनको तर्क रहेका छ । उनले जनकपुरको विकल्प जानै नहुने बताए । उता राजपाकै अर्का नेता जितेन्द्र सोनलले राजधानीको विषयमा विवाद गर्न नहुने बताउदै आफु भने विरगन्जको पक्षमा रहेको बताए । उनले आर्थिक राजधानी भएकोले विरगन्जलाई नै प्रादेशिक राजधानी बनाउदा उपयुक्त हुने बताए । राजधानीको लागि आवश्यक पूर्वाधार, नेताहरुको पँहुचको हिसाबले वीरगन्ज नै उपयुक्त छ, सोनल भने । उनले वीरगन्ज र जनकपुरको विवाद सहमतिबाट टुङ्गिने दाबी गरे । हाम्रो मुख्य सघर्ष संघीयता हो, राजधानी होइन, राजधानीको विषय सहमतिको आधारमा टुङग्याउनु पर्छ, त्यसमा विवाद गर्नु हुदैन, नेता सोनलले भने । मुख्यमन्त्रीको प्रबल दाबेदार फोरमका उपाध्यक्ष लालबाबु राउतले पर्साको बासिन्दा भएको विरगन्जलाई राजधानी बनाउन लविङ गर्नु आफ्नो नैतिक जिम्मेवारी भएको बताए । उनले भने, म वीरगन्जबासी हुँ, मैले वीरगन्जको पक्षमा बोल्नु पर्छ, उनले राजधानीको निर्णय प्रदेश सभाको पहिलो बैठकले गर्ने बताउदै जनकपुर वा वीरगन्ज जहाँ सुकैको पक्षमा भएपनि आफुलाई स्वीकार्य हुने बताए । फोरम नेता विजयकुमार यादव लहान वा जनकपुरलाई प्रादेशीक राजधानी बनाउनु पर्ने पक्षमा छन् । सरकराले प्रदेश २ को अस्थायी मुकाम जनकपुर नै तोक्ने प्रस्ताव गरिसकेको छ । कुल १०७ सिट रहेका प्रदेश २ मा फोरमराजपा गठबन्धनले ५४ सिट जित्दै बहुमत हासिल गरेको छ । तर राजधानीको निर्णय गर्न दुई तिहाई चाहिन्छ ।"
प्रदेश राजधानी माग गर्दै अनशन,"विराटनगर : विराटनगरलाई प्रदेश १ को राजधानी घोषणा गर्नुपर्ने माग गर्दै रिले अनशन सुरु भएको छ । मोरङ मुस्लिम समाजको अगुवाइमा विराटनगर गुदरी मोडस्थित मस्जिद अगाडि मंगलबार रिले अनशन सुरु भएको हो । राजनीतिक र ऐतिहासिक महत्वका साथै भौतिक पूर्वाधारको हिसाबले विराटनगर प्रदेश राजधानी बन्न उपयुक्त भएकाले दबाब दिन अनशन सुरु गरेको समाजका प्रवक्ता ओसिम आलमले बताए । प्रदेश १ को औद्योगिक क्षेत्र, विराट राजाकालीन ऐतिहासिक विरासत, राजनीतिको उद्गम थलो भएकाले पनि विराटनगर नै राजधानी हुनुपर्छ भन्ने हाम्रो माग हो, प्रवक्ता आलमले भने । विराटनगरलाई राजधानी घोषणा नगरेसम्म अनशन चल्ने उनले बताए । पहिलो दिन समाजको अध्यक्षमण्डलका सदस्य ताजिम अहमद, साहब अहमद गुड्डु, सचिवालय सदस्य मोहम्मद नसरुल, सविर अहमद, सास आलम अनशन बसेका छन् । साहबले भने, विराटनगर राजधानी हुँदा सबै जातजाति, धर्म र भेषभूषाको पनि प्रतिनिधित्व हुनेछ। अनशन छाडेर काठमाडौं धरान : प्रदेश राजधानी माग्दै १७ दिनअघि थालेको रिले अनशन छाडेर धरानको टोली मंगलबार काठमाडौं हिँडेको छ । धरान उपमहानगरपालिकाकी उपमेयर मञ्जु भण्डारीको नेतृत्वमा सर्वदलीय टोली धरानलाई राजधानी घोषणा गर्न सरकारलाई दबाब दिने उद्देश्यले काठमाडौं हिँडेको हो । माओवादी केन्द्रका केन्द्रीय सदस्य अइन्द्रविक्रम बेघाको अगुवाइमा भानु चोकमा अनशन जारी छ । अनशनलाई सरकारले सम्बोधन नगरेका कारण दबाब दिन काठमाडौं जान बाध्य हुनुपरेको बेघाले बताए । टोलीले सुनसरीबाट प्रतिनिधित्व गर्ने उपप्रधानमन्त्री विजयकुमार गच्छदार, अर्थमन्त्री ज्ञानेन्द्रबहादुर कार्की र वाणिज्यमन्त्री मीन विकलगायत नेता लिएर प्रधानमन्त्री शेरबहादुर देउवा, एमाले अध्यक्ष केपी ओली र माओवादी केन्द्रका अध्यक्ष पुष्पकमल दाहाललाई भेटी धरानलाई राजधानी बाउन दबाब दिने एमाले धरानका अध्यक्ष नारायण सुवेदीले बताए । प्रदेश १ को राजधानीका लागि धरान, धनकुटा र विराटनगरलाई उपयुक्त ठानी प्राविधिक टोलीले सिफारिस गरेको पूर्वाञ्चलका क्षेत्रीय प्रशासक राजेश्वरमान सिंहले बताए । भौगोलिक तथा वातावरणीय हिसाबले धरानलाई राजधानी बनाउनुपर्ने माग अगाडि सारेको कांग्रेस नेता किशोर राईको भनाइ छ।"
प्रधानमन्त्री कार्यालयबाटै सुशासन ऐन उल्लंघन,"काठमाडौं : सबै मन्त्रालय र सरकारी कार्यालयलाई प्रभावकारी र सुशासनयुक्त बनाउने महत्वपूर्ण जिम्मेवारी पाएको प्रधानमन्त्री तथा मन्त्रिपरिषद् कार्यालयले नै सुशासन ऐनको उल्लंघन गरेको छ। आर्थिक सहायता, चन्दा र पुरस्कार (आसचपु) स्वरूप करोडौं रुपैयाँ बाँड्ने मन्त्रिपरिषद्को निर्णय प्रधानमन्त्री तथा मन्त्रिपरिषद् कार्यालयले महिनौंसम्म पनि सार्वजनिक नगरी लुकाएर ऐन उल्लंघन गरेको हो। सरकारले गत बिहीबार मात्र १ सय ५० जनाभन्दा धेरै व्यक्तिलाई ४ करोड रुपैयाँभन्दा बढी रकम वितरण गर्ने निर्णय गरेको छ। सरकारको यो निर्णय सार्वजनिक नगरी लुकाएको छ। यसैगरी बैठकले गरेका कतिपय निर्णय विभिन्न मन्त्रीहरूको स्वार्थसँग गाँसिएका रहेको सरकारी स्रोतले बतायो। सरकारी मापदण्डविपरीत शाही कालमा मन्त्रिपरिषद्का उपाध्यक्ष डा तुलसी गिरीलाई २५ लाख रुपैयाँ उपचार खर्च दिने निर्णय पनि गरेको छ। सुशासन ऐनअनुसार सरकारले भीआईपीलाई उपचार खर्च दिनैपरे बढीमा १५ लाख रुपैयाँ मात्र दिन पाइन्छ। सार्वजनिक प्रशासन जनमुखी, जवाफदेही, पारदर्शी बनाई भ्रष्टाचारमुक्त र चुस्त प्रशासन कायम गरी सर्वसाधारणलाई सुशासनको प्रत्याभूति गराउन सरकारले सुशासन (व्यवस्थापन तथा सञ्चालन) ऐन, २०६४ कार्यान्वयन गरेको थियो। प्रधानमन्त्री तथा मन्त्रिपरिषद् कार्यालयलगायत अधिकांश मन्त्रालय र सरकारी कार्यालयले नै सुशासन ऐनको खुलेआम बेवास्ता गर्दै आइरहेका छन्। गृहसचिव मोहनकृष्ण सापकोटाले आसचपु वितरण नहुने दाबी गरेको एक साता पनि नपुग्द ५ सय २८ जनालाई १० करोड रुपयाँ आसचपु वितरण भएको खुलासा भएको थियो। सुशासन ऐन कार्यान्वयन गर्ने प्रमुख जिम्मेवारीमा रहेको प्रधानमन्त्री तथा मन्त्रिपरिषद् कार्यालयले नै ऐनविपरीत मन्त्रिपरिषद्का कैयौं विवादास्पद निर्णय सार्वजनिक नगरी लुकाउँदै आइरहेको फेला परेको छ। प्रधानमन्त्री तथा मन्त्रिपरिषद् कार्यालयका प्रवक्ता सहसचिव हरिप्रसाद पन्थीले सरकारी निर्णय गोप्य राख्न खोजिएको भए त्यो गलत भएको बताए। उनले सुशासन ऐन र सूचनाको हकसम्बन्धी ऐनअन्सार पनि सरकारले मन्त्रिपरिषद्को निर्णय समयमा नै सार्वजनिक गर्नुपर्ने बताए। प्रधानमन्त्री कार्यालयले मन्त्रिपरिषद्को निर्णय समयमा नै वेभसाइटमा राख्न नसकेको प्रवक्ता पन्थीले पनि स्वीकारे। मन्त्रिपरिषद्को निर्णय नियमित रूपमा वेभसाइटमा राख्नु पर्छ, एक महिना अघिदेखि राखिएको छैन भने त्यो गलत हो। किन नराखिएको हो म सोधीखोजी गर्छु', उनले भने। उनले निर्णय वेभसाइटमा राख्ने जिम्मेवारी मन्त्रिपरिषद् कार्यालयको बैठक शाखाको भएको बताए। प्रधानमन्त्री कार्यालयका अनुसार गृह मन्त्रालयको प्रस्तावमा अति विपन्नलाई वितरण गरिने आसचपु (आर्थिक सहायता, चन्दा र पुरस्कार)सम्बन्धी प्रस्ताव प्रधानमन्त्रीको निजी र स्वकीय सचिवालयमा नै तयार पार्ने गरिएको छ। सचिवालयले नै सूची तयार गरी प्रधानमन्त्री र मन्त्रीका निकटस्थलाई धमाधम बाँडिएको छ। कार्यविभाजन नियमावलीअनुसार आसचपुसम्बन्धी प्रस्ताव गृहले तयार पार्नुपर्छ। तर प्रधानमन्त्रीको सचिवालय आफैंले आसचपु प्रस्ताव तयार गरी गृह सचिवलाई प्रधानमन्त्री कार्यालयमा नै डाकेर हस्ताक्षर गर्न लगाउने गरिएको प्रधानमन्त्री तथा मन्त्रिपरिषद् कार्यालयका एक अधिकारीले बताए। प्रधानमन्त्री कार्यालयबाट निर्णय भएर आउने आसचपुसम्बन्धी निर्णयको गृहले फेरि परीक्षण गर्ने गृहसचिव मोहनकृष्ण सापकोटाले बताए। केहि दिनअघि उनले आफू गृहमा आएपछि कसैलाई पनि आसचपु वितरणका लागि सिफारिस नभएको दाबी गरेका थिए। म आएपछि आसचपु बाँडिएको छैन र अब यो ह्ँदैन पनि', उनले भनेका थिए। उनी गृहमा सरुवा भएको साढे २ महिनाजति भएको छ। गृहसचिव सापकोटाले आसचपु वितरण नहुने दाबी गरेको एक साता पनि नपुग्दै ५ सय २८ जनालाई १० करोड रुपैयाँ आसचपु वितरण भएको खुलासा भएको थियो। तर प्रधानमन्त्री कार्यालयले भने ५ सय २८ जनालाई आसचपु बाँडेको विवरण अझै लुकाइरहेको छ र वेभसाइटमा सार्वजनिक गरेको छैन। यसैगरि त्यसअघि ३ सय १० जनालाई गरिएको आसचपु वितरण निर्णय पनि मन्त्रिपरिषद् कार्यालयको वेभसाइटमा हालसम्म राखिएको छैन। राखिएका केही निर्णयमा आर्थिक सहायता मात्रै उल्लेख गरिएको छ भने कसले कुन प्रायोजनमा आर्थिक सहायता पाएको हो विवरण दिइएको छैन। सरकारले गत तीन महिना असोज, कार्तिक र मंसिरमा मात्र १५ सयभन्दा धेरैलाई मापदण्डबिनै ३० करोड रुपैयाँभन्दा बढी आसचपु वितरण गरिसकेको छ। कानुनतः सरकारको निर्णय २४ घन्टाभित्र सार्वजनिक गर्नुपर्ने प्रावधान छ भने सुशासन ऐनमा पनि यही व्यवस्था छ। तर प्रधानमन्त्री कार्यालयले २० दिन बितिसक्दा समेत सो निर्णय वेभसाइटमा नराखी लुकाउँदै आएको छ। महिला, बालबालिका तथा समाज कल्याणमन्त्री विक्रमबहादुर थापाले १३ पुसमा बसेको मन्त्रिपरिषद् बैठकले ५५ वटाभन्दा बढी निर्णय गरेको बताएका थिए। क्याबिनेट बसेको ४ दिन बितिसक्दा पनि एउटै निर्णय प्रधानमन्त्री कार्यालयको वेभसाइटमा राखिएको छैन।"
'गठबन्धन तोडेर प्रधानमन्त्री हुने कल्पना गरेको छैन',"काठमाडौं: पूर्व प्रधानमन्त्री तथा नेकपा माओवादी केन्द्रका अध्यक्ष प्रचण्डले बाम गठबन्धन तोडेर प्रधानमन्त्री हुने कल्पना आफूले नगरेको बताएका छन् । बुधबार दिउँसो पार्टी कार्यालय, पेरिसडाँडामा पत्रकारसँग संक्षिप्त कुराकानी गर्दै अध्यक्ष प्रचण्डले यसो भनेका हुन् । हामीले वाम गठबन्धन बनाएर चुनाव लड्यौं, लाखौं कार्यकर्ता र करोडौं जनताले वाम गठबन्धन र पार्टी एकतालाई अनुमोदन गरिसकेका छन्', उनले भने, 'अब त्यसबाट दायाँबायाँ हुने कल्पना पनि गर्न सकिँदैन । वाम गठबन्धन तोडेर प्रधानमन्त्री हुने कल्पना पनि गरेको छैन । मिडियामा भ्रमहरु आएका छन्, त्यसमा कुनै सत्यता छैन । पार्टी एकताबारे एमालेसँग कुनै विमत्ति नरहेको स्पष्टिकरण उनले दिए । पार्टी एकताबारे हामीमा कुनै विवाद र बिमति छैन । पार्टी एकता संयोजन समितिमा ओलीजी र मलाई शीर्ष नेताको रुपमा राखिएको छ । हामी दुवैबीच उपर्युक्त कार्य विभाजन हुन्छ, त्यसमा कुनै समस्या छैन, प्रचण्डले भने,हामीले पुल भत्काएर अघि बढिसकेकाले अब पनि पार्टी एकता हुँदैन कि भनेर शङ्का गर्नु भ्रम मात्र हुन जान्छ । ओलीजीको स्वास्थ्यमा थोरै समस्या आएकाले एक, दुई दिन ढिलो भएको हो, छिट्टै हामी बस्छौं, पार्टी एकता संयोजन समितिमा छलफल गर्ने एजेण्डा टुङ्गाउँछौं र एकताको प्रक्रिया अगाडि बढाउँछौं । बुधबार नै एमाले र माओवादी केन्द्रनिकट बुद्धिजीवी संगठनले संयुक्त रुपमा पेरिसडाँडामा आयोजना गरेको कार्यक्रममा अध्यक्ष प्रचण्डले त्यही कुरा दोहोर्याए । पहिलो र दोस्रो विश्व युद्धताका लेनिनले बुद्धिजीवीहरु अवसरवादी हुन्छन् भन्नुभयो । तर, अहिले दुनियाँ त्यहाँ छैन । विज्ञान, प्रविधि र अनुसन्धानमा आएको विकासले बुद्धिजीवीको परिभाषा र भूमिका फेरिएको छ', उनले भने, 'पछिल्ला राजनीतिक परिवर्तनहरुमा बुद्धिजीवीहरुको निकै सकारात्मक भूमिका रहँदै आएको छ । हामीले वाम गठबन्धन बनाउँदा राजनीतिक स्थिरता र आर्थिक समृद्धिको संकल्प गरेका छौँ, त्यसका लागि विज्ञहरुको सहयोग चाहिन्छ । घोषणापत्रमा उल्लेख गरिएका विषयलाई कार्यान्वयन गर्न तपाईहरुको खाँचो छ । जोखिम मोलेर नै पार्टी एकताको प्रक्रिया अघि बढाएको उनको भनाइ थियो । 'कतिपयलाई एमालेमाओवादी एकताले आश्चर्य पनि लाग्यो होला, कतिपय विधि पनि हामीले तोड्यौं । तर, जतिसुकै राम्रो विधि अपनाए पनि निर्णय राम्रो भएन भने त्यसको कुनै अर्थ रहँदैन प्रचण्डले भने, 'अहिले हामीले गरेको निर्णय देशको पक्षमा छ, जनताको पक्षमा छ, राजनीतिक स्थिरता र विकासको पक्षमा छ । हामीले राजनीतिक भूमरिबाट देशलाई निकाल्ने संकल्प गरेका छौं । कसैले पार्टी एकता हुँदैन कि भन्ठानेको छ भने त्यो कल्पना मात्र हो । हामी छिट्टै एकता प्रक्रिया टुङ्गाउँछौं ।"
मत परिणाम सार्वजनिक गर्न आयोगले देखायो कानुनी अड्चन,"काठमाडौँ: निर्वाचन आयोगले गत मंसिर १० र २१ गते स्वतन्त्र, स्वच्छ र शान्तिपूर्णरुपमा निर्वाचन सम्पन्न भई प्रदेशसभा र प्रतिनिधिसभाका सबै निर्वाचन परिणाम सार्वजनिक गर्ने क्रम जारी रहेको अवस्थामा जनताको मतलाई सार्वजनिक गर्न ढिलाइ गर्यो भनी लगाइएको लाञ्छना र अराजक गतिविधिबाट आश्चर्यचकित भएको जनाएको छ । आज छबुँदे विज्ञप्ति जारी गरी आयोगले राष्ट्रियसभा सदस्यको निर्वाचन सम्पन्न नभई मत परिणाम सार्वजनिक गर्न संवैधानिक र कानुनी अड्चन भएको हुँदा छिटोभन्दा छिटो मत परिणाम सार्वजनिक गर्न आयोग आतुर हुँदाहुँदै पनि सम्भव हुन नसकेको स्पष्ट पारेको छ । नेपालको इतिहासमै पहिलो पटक प्रदेशसभा र प्रतिनिधिसभाको निर्वाचन एकै पटक सम्पन्न गरी पहिलो हुने निर्वाचित हुने निर्वाचन प्रणालीतर्फको मत परिणाम समयमै सार्वजनिक गरिसकेको उल्लेख गर्दै आयोगले प्रतिनिधिसभा सदस्यको समानुपातिक निर्वाचन प्रणालीतर्फको मत परिणामलाई समानुपातिक निर्वाचन अधिकृतको कार्यालयबाट अहोरात्र खटेर तयार पार्ने कार्य भइरहेको जानकारी गराएको छ । समानुपातिकतर्फ संशोधनसहितको बन्दसूचीमा पेश गरेका उम्मेदवारहरुमध्ये कानूनबमोजिम समावेशी समूह तथा क्रमागत रुपमा विजयी हुने उम्मेदवारहरुको नाम दलहरुबाट सिफारिश भएर आएपछि यथासमयमै निर्वाचनको अन्तिम परिणाम सम्बन्धित निकायमा पेश गर्न आयोग दृढ रहेको आयोगका प्रवक्ता दिनेशकुमार घिमिरेले जानकारी दिए । प्रदेशसभा सदस्य निर्वाचन ऐन, २०७४ को दफा ६२ मा आयोगले पहिलो हुने निर्वाचित हुने निर्वाचन प्रणाली र समानुपातिक निर्वाचन प्रणालीतर्फको निर्वाचन परिणामसहितको प्रतिवेदन निर्वाचनको नतिजा घोषणा भएको सात दिनभित्र प्रदेश प्रमुखसमक्ष पठाउनु पर्नेछ भन्ने व्यवस्था रहेको हुँदा आयोगले नेपाल सरकारसमक्ष प्रदेश प्रमुखहरूको नियुक्ति छिटोभन्दा छिटो होस् भनी ध्यानाकर्षण समेत गराइसकेको पनि आयोगले विज्ञप्तिमार्फत सबैमा जानकारी गराएको छ । संविधानको धारा ८४ को ९८० र प्रतिनिधिसभा सदस्य ऐन २०७४ को दफा ६० ९४० को प्रावधानले राष्ट्रियसभाको निर्वाचन सम्पन्न नभई प्रतिनिधिसभाको समानुपातिकतर्फ दलहरुले प्राप्त गरेको सिट तोक्न र दलहरूलाई बन्दसूचीमा रहेका उम्मेदवारमध्ये विजयी हुने उम्मेदवारको नामहरु सिफारिश गर्नका लागि दलहरुलाई पत्राचार गर्न आयोग असमर्थ रहेको पनि विज्ञप्तिमा उल्लेख छ । राष्ट्रपति विद्यादेवी भण्डारीबाट राष्ट्रियसभा सदस्य निर्वाचन अध्यादेश यही पुस १४ गते प्रमाणीकरण भई आयोगमा प्राप्त भएपछि राष्ट्रियसभा सदस्य निर्वाचन तयारीलाई तीव्र बनाएको जनाउँदै आयोगले राष्ट्रियसभा सदस्य निर्वाचन अध्यादेशअनुसार निर्वाचनको मिति घोषणा गर्ने अधिकार नेपाल सरकारलाई रहेको हुँदा प्रमुख निर्वाचन आयुक्त डा अयोधीप्रसाद यादवले प्रधानमन्त्री शेरबहादुर देउवालाई पुस १८ गते भेटी निर्वाचनको मिति छिटो घोषणा गर्न आग्रह गरिकेको पनि विज्ञप्तिमार्फत जानकारी दिएको छ । निर्वाचनको परिणाम छिटो घोषणा होस् भनेर संविधान र कानुनले तोकेको विधि एवं प्रक्रियालाई नजरअन्दाज गरी उत्तेजना फैलाउन तथा संवैधानिक आयोगको मानमर्दन गरी आयोगलाई लाञ्छना लगाउने क्रियाकलाप नगर्ननगराउन पनि आयोगले सम्बन्ध सरोकारवालासँग अपिल गरेको छ ।"
रुघाखोकीले तीन दिनमा चारको मृत्यु,"सिमकोट : हुम्लामा फैलिएको रुघाखोकीले ३ दिनयता चार जानको मृत्यु भएको छ भने सयौं बिरामी परेका छन्। रुघाखोकीले सोमबार मात्रै ताँजकोट गाउँपालिका ५ मदानाकी २७ वर्षीया रन्देवी परियार र ६० वर्षीया नन्दकली परियारको मृत्यु भएको स्थानीय देवी परियारले अन्नपूर्णलाई जानकारी दिए। पुस दोस्रो सातादेखि सुरु भएको रुघाखोकीले मदना गाउँमा मात्रै झन्डै सयको संख्यामा बिरामी परेका छन्। सुरुमा ज्वरो आउने, टाउको दुख्ने खोकी लागेपछि विस्तारै घाँटी दुख्ने पखालासमेत चल्ने गरेपछि पाका उमेरका बिरामीलाई थप समस्या पारेको धन्जे परियारले बताए। उनले भने रुघाखोकीले गाउँमा निकै समस्या पारेको छ। हरेक घरमा कोही न कोही बिरामी छन्। स्वास्थ्य संस्थामा गए पनि औषधि छैन।' उता, जिल्लाको सर्केघार्ड गाउँपालिकाको रोडीकोटमा मात्रै तीन जनाको ज्यान गएको छ। गत आइतबार मात्रै ९१ वर्षीय भ्याले कार्की, ९२ वर्षीय खैरे शाहीको मृत्यु भएको थियो भने शनिबार ८८ वर्षीय गोरे जैशीको ज्यान गएको सहायक प्रमुख जिल्ला अधिकारी ऋद्धिप्रकाश सिटौलाले बताए। सहायक प्रमुख जिल्ला अधिकारी सिटौलाले रोडिकोटमा मात्रै ४०५० जना रुघाखोकीले बिरामी परेको इलाका प्रशासन कार्यालय सर्केघार्ड र स्थानीय प्रहरी चौकीलाई उद्धृत गर्दै जानकारी दिए। एक सातादेखि जिल्लाका रोडिकोट, राहदेउँलगायत गाउँमा रुघाखोकी फैलिएको जानकारी सञ्चारमाध्यमबाट मंगलबार मात्रै पाएको सहायक प्रमुख जिल्ला अधिकारी सिटौलाले जनाए। औषधि नहुँदा समस्या रुघाखोकीका बिरामीको संख्या बढे पनि स्थानीय स्वास्थ्य संस्थामा औषधि नभएपछि बिरामी थप मर्कामा परेका छन्। रुघाखोकीपछि ज्वरो आएर स्वास्थ्य चौकीमा गएका अदानचुली गाउँपालिका ५ मदानाका धन्जे परियारले स्वास्थ्य चौकीबाट सिटामोलसमेत नपाएको गुनासो गरे। स्वास्थ्य संस्थाबाट सिटामोल पनि नपाएपछि रुघाखोकी लाग्दा जडीबुटीले काम चलाएको उनले बताए। सरकारले निःशुल्क औषधि पनि दिन नसकेर आफूहरूलाई पीडा थपेको अदानचुली गाउँपालिका१ का धनलाल भियालले बताए। कालिका५ पाल्सका रामबहादुर बुढाले पनि कालिकाको बारिगाउँको स्वास्थ्य चौकीमा जाँदा सिटामोलसमेत नपाएको गुनासो गरे। स्वास्थ्य संस्थामा लामो समयदेखि औषधि ढुवानी नहुँदा बिरामी मर्कामा परेको श्रीनगर इलाका स्वास्थ्य कार्यालयका इन्चार्ज सुवास शाहले बताए।"
देउवालाई दाहालले भने : सहमति खोज्नुस्,"काठमाडौं : प्रदेश प्रमुख र प्रदेश अस्थायी मुकाम तोक्ने अन्तिम तयारीमा रहेका प्रधानमन्त्री शेरबहादुर देउवालाई वाम गठबन्धनका नेता पुष्पकमल दाहालले दुवै निर्णयमा सहमति खोज्न सुझाएका छन्। आफूसँग भेटका लागि आएका माओवादी केन्द्र अध्यक्ष दाहालले देउवालाई मंगलबार यस्तो सुझाएका हुन्। दाहालका प्रेस संयोजक मनहरि तिमिल्सिनाका अनुसार प्रधानमन्त्री देउवासँग दाहालले राष्ट्रियसभा निर्वाचन मिति घोषणा गर्न र सबै दलबीच सहमति गरी प्रदेश प्रमुख नियुक्ति गर्न सुझाएका थिए। प्रधानमन्त्री प्रदेशको अस्थायी मुकाम र प्रदेश प्रमुख नियुक्तिको विषय टुंग्याउने अन्तिम तयारीमा हुनुहुन्छ, देउवाका प्रेस संयोजक गोविन्द परियारले भने। प्रधानमन्त्री कार्यालयको समन्वयमा सहरी विकास मन्त्रालयले सातै प्रदेशको प्रस्तावित मुकाम तय गरिसकेको छ। प्रस्ताव प्रधानमन्त्रीसमक्ष पुगिसकेको छ। अब बस्ने मन्त्रिपरिषद् बैठकबाट निर्णय गराउने तयारीमा प्रधानमन्त्री देउवा छन्। सरकारी प्रस्तावअनुसार १ नम्बर प्रदेशको मुकाम विराटनगरमा, २ नम्बरको जनकपुर, ३ नम्बरको भक्तपुर ठिमी, ४ नम्बरको पोखरा, ५ को दाङ, ६ को सुर्खेत र ७ नम्बर प्रदेशको धनगढी छनोट गरिएको छ। राष्ट्रियसभा निर्वाचनका लागि प्रदेशसभा चाहिने तर्क गर्दै कांग्रेस नेताहरूले सरकारले प्रदेश प्रमुख र प्रदेश अस्थायी राजधानी तोक्ने तयारी गरेको बताएका छन्। प्रदेश प्रमुख नियुक्तिको विषयमा एमालेले असन्तुष्टि व्यक्त गरिरहेको छ। माओवादी अध्यक्ष दाहालसँग छलफल गर्नुअघि सोही विषयमा देउवाले मंगलबार बिहान पार्टीका शीर्ष नेतासँग परामर्श गरेका थिए। बालुवाटार बैठकमा वरिष्ठ नेता रामचन्द्र पौडेल, महामन्त्री शशांक कोइराला, कोषाध्यक्ष सीतादेवी यादव, पूर्वमहामन्त्री कृष्णप्रसाद सिटौला, विमलेन्द्र निधि, केन्द्रीय सदस्य गोपालमान श्रेष्ठ, रामशरण महत, पूर्णबहादुर खड्का, महेश आचार्य, ज्ञानेन्द्रबहादुर कार्की, बालकृष्ण खाँड र प्रकाशशरण महत उपस्थित थिए। परामर्शमा सहभागी नेता खड्काका अनुसार प्रदेश प्रमुखको नियुक्ति, राष्ट्रियसभा निर्वाचन मिति र पार्टीको केन्द्रीय कार्यसमिति बैठकबारे कुराकानी भएको थियो। देउवाले बैठकमा केन्द्रीय र महासमिति बैठकबारे आफ्ना भनाइ राखेका थिए। परामर्शमा सहभागी नेताहरूले देउवालाई तत्काल प्रदेश प्रमुख नियुक्ति गरी राष्ट्रियसभा निर्वाचन मिति घोषणा गर्न सुझाएका थिए। देउवालाई चुनावपछि राष्ट्रिय दलको मान्यता पाएका पाँच पार्टीका शीर्ष नेतासँग छलफल गर्न कांग्रेस नेताले सुझाव दिएका थिए। प्रधानमन्त्री देउवा पाँचै दलका शीर्ष नेतासँग एक्लाएक्लै छलफल गरी लगत्तै सर्वदलीय बैठक आयोजना गर्ने तयारीमा छन्। कांग्रेस नेताकै सुझावअनुसार देउवाले बिहीबार बिहान ९ बजे सर्वदलीय बैठक डाकेका छन्। सर्वदलीय बैठकका लागि एमाले, माओवादी केन्द्र, राजपा र फोरम नेपालका शीर्ष नेतालाई जानकारीसमेत पठाइसकिएको प्रधानमन्त्री कार्यालयले जनाएको छ।"
"'कांग्रेसले दाउ नहेरे हुन्छ, वाम गठबन्धन फुट्नेवाला छैन'","काठमाडौँ: नेकपा एमालेका वरिष्ठ नेता माधबकुमार नेपालले एमाले र माओवादीबीच एकता भएरै छाड्ने दाबी गरेका छन् । बुधबार रिपोर्टस क्लबले गरेको साक्षात्कार कार्यक्रममा बोल्दै नेता नेपालले सबै नेताको व्यवस्थापन गरेर पार्टी एकता गरिने बताए । साक्षात्कारमा बोल्दै नेपालले सानो प्रभावकारी र चुस्त सांगठनिक संरचना बनाएर पार्टी एकता गर्नुपर्ने विषयमा गृहकार्य भइरहेको जानकारी दिए । ८ करोड सदस्य भएको चिनियाँ कम्युनिष्ट पार्टीको केन्द्रीय सदस्य २ सय जना, पोलिटव्युरो सदस्य २१ भएको उदाहरण दिँदै उनले नेपालमा पनि सानो कमिटी बनाएर ठूलो काम गर्न सक्ने गरी अघि बढ्नुपर्ने बताए । 'पदका लागि मारामार गर्ने होइन । संगठनात्मक संरचना बनाएर नेता व्यवस्थापन गर्नुपर्छ', भियतनामको कम्युनिष्ट पार्टीको उदाहरण दिँदै नेपालले भने,'त्यसपछि महाधिवेशनको मिति तोकेर नयाँ नेतृत्व चयन गर्नुपर्छ ।' नेकपा एमालेमा त्यागको भावना रहेको बताउँदै उनले पदीय भागबण्डाका आधारमा एकता प्रभावित नहुने दाबी गरे । 'हामी पद छोड्न र दिन तयार छौँ', उनले भने । जनताको जनादेश अनुसार जति सक्दो चाँडो एकता गरेर विकास र समृद्धिको यात्रामा लाग्नुपर्ने उनको तर्क थियो । सरकारको नेतृत्वको विषयमा पनि विवाद नहुने उनको दाबी थियो । 'प्रधानमन्त्रीका लागि मारामार तानातान होला भन्ने लागेको होला । त्यस्तो हुँदैन', नेपालले भने । एमाले र माओवादीबीच लडाइँ होला र फाइदा उठाउँला भनेर कांग्रेस दाउ हेरेर बसेको बताउँदै नेपालले आफूहरु परिपक्व भएकाले त्यस्तो दाउ नहेर्न सुझाब दिए । चुनावबाट एमाले ठूलो पार्टी बनेकाले माओवादीले त्यही अनुसार सोचेको उनको भनाई थियो । 'अनावश्यक प्रचार र दबाब सृजना गरेर केही हुँदैन । प्रधानमन्त्रीका लागि कुनै समस्या छैन', नेपालले भने, 'दाहाल, ओली, खनाल, बामदेव, नारायणकाजी र रामबहादुर सबैको उचित र न्यायसंगत व्यवस्थापन हुन्छ ।' प्रधानमन्त्रीका लागि एमाले अध्यक्ष केपी ओली नै हुन सक्ने सम्भावना बढी रहेको नेपालको भनाई थियो । तर माओवादीसँग पनि छलफल हुने उनले बताए । नेपालले आफू संगठन विस्तारमा लाग्ने र पार्टीलाई बलियो बनाउन अभियानमा लाग्ने बताए । अर्को प्रश्नमा नेपालले माओवादी अध्यक्ष प्रचण्डको पनि उचित व्यवस्थापन गरिने बताए । संस्थागत निर्णय गर्न कम्युनिष्टहरु सिपालु हुने भन्दै नेता नेपालले संगठन परिचालन र जनचेतना विस्तारका लागि कसैले सिकाउनु नपर्ने बताए । संगठनको खाका बनाउने विषयमा छलफल भइरहेको उनले बताएका छन् । पार्टी एकता भए पनि जनताको बहुदलीय जनवाद नछोडिने उनले स्पष्ट पारेका छन् । 'जबजको सान्दर्भिकता अझै बढ्दै गएको छ । कतिपय कुरा समयअनुसार फेरेका छौँ', उनले थपे, 'माओवादीले पनि २१ शताब्दीको जनवाद भनिसकेको छ । संविधानमा उल्लेख गरेअनुसार समाजवादउन्मुख अर्थतन्त्र नै हाम्रो यात्रा हो ।' सरकार निर्माण गरेर पार्टी एकता गर्ने तयारी भए पनि अब सरकार गठनको समय धकेलिने अवस्था देखेकाले पहिला पार्टी एकता गरेरै जाने उनले बताए । नेताहरुको व्यस्तताले पनि धकेलिन पुगेको उनका भनाई थियो । तर हतार नगर्न उनले माओवादीलाई आग्रह गरेका छन् । 'मिठो खानका लागि भात, तरकारी, दाल, माछा, मासु सबै पाक्नुपर्छ', उनले भने, 'हतार गरेर हुँदैन ।' चुनाव हारिसकेपछि पनि नेपालले सरकार छोड्न नचाहेको भन्दै उनले आपत्ति जनाएका छन् । 'कांग्रेस जहिले पनि कुर्सी छोडन आलटाल गर्छ । नानीदेखि लागेको बानी अझै हटेको छैन । यो अत्यन्तै गलत सोच हो', नेपालले भने, 'शेखर, रामचन्द्र र देउवा आत्तिनु पर्दैन, रोग लाग्ला । कम्तिमा अब पाँच वर्ष धैर्य गरेर बस्नुस् । रचनात्मक प्रतिपक्षमा बस्नुस् ।' वाम गठबन्धन फुटाएर आफू सरकारमा जाने कुरा दिवा सपना भएको उनको भनाई थियो । नेता नेपालले वाम गठबन्धनको सरकारले भारत र चिन दुवै छिमेकी मुलुकसँग निकटताको सम्बन्ध स्थापित गर्ने बताएका छन् । 'आन्तरिक मामलामा हात नहालुन् भन्ने मात्रै हाम्रो चाहना हो । हाम्रो निर्णय गर्ने अधिकारमाथि हस्तक्षप गरे सैह्य हुँदैन', नेपालले थपे । चीनको पक्षमा गठबन्धनको सरकार जाला भनेर आशंका नगर्न उनले आग्रहसमेत गरे । सबै देशसँग आवश्यकता अनुसार आर्थिक, कुटनीतिक सम्बन्ध स्थापित गर्ने उनको भनाई थियो ।"
नवराज सिलवाललाई पक्राउ गरेर बुझाउन ललितपुर प्रहरीलाई पत्र,"काठमाडौं : कार्यसम्पादन मूल्यांकन (कासमू) किर्ते गरेको अभियोगमा छानबिनका लागि पूर्वडीआईजी नवराज सिलवाललाई पक्राउ गर्न काठमाडौं प्रहरीले ललितपुर प्रहरीलाई पत्र काटेको छ । महानगरीय प्रहरी परिसर काठमाडौंले ललितपुर परिसरलाई मंगलबार लेखेको पत्रमा सर्र्वोच्च अदालतको फैसलाको सम्मानार्थ सिलवालमाथि सोधपुछ र बयान लिनुपर्ने भएकाले पक्राउ गरेर बुझाई सहयोग गरिदिनू भन्ने उल्लेख छ। काठमाडौं प्रहरी प्रमुख एसएसपी रवीन्द्र धानुकले सिलवालमाथि कासमू किर्ते प्रकरणमा आवश्यक सोधपुछ र बयान लिनुपर्ने भएकाले पक्राउ गर्न ललितपुर प्रहरीलाई पत्र काटिएको बताए । उनले भने, सम्मानित सर्वोच्च अदालतले कानुनबमोजिम गोप्य रहनुपर्ने कासमू फारम र सिलवालले सर्वोच्चमा पेस गरेको कासमू फारमको अंकमा के कसको संलग्नता छ भनेर अनुसन्धान गर्न भनेकाले हामीले तत्कालीन समयमा अदालतमा सिलवालले पेस गरेको कासमू कहाँ र कसरी पाएको हो भन्नेबारे सोधपुछ गर्नुपर्ने भएकाले उनलाई झिकाउन ललितपुर प्रहरीको सहयोग मागेका हौं । सिलवालको गृहजिल्ला ललितपुर गोदावरी हो। ललितपुर क्षेत्र नम्बर १ बाट प्रतिनिधिसभा निर्वाचित सांसदसमेत रहेका सिलवालले भने मंगलबार बिहानै उपत्यका छाडिसकेको स्रोतले बतायो । सुरुमा सरकारले प्रहरी महानिरीक्षकमा जयबहादुर चन्दलाई नियुक्त गरेपछि सिलवाल सर्वोच्च पुगेका थिए । तत्कालीन प्रधानन्यायाधीश सुशीला कार्कीको एकल इजलासले अन्तरिम आदेश जारी गर्दै चन्दको नियुक्ति तत्काल कार्यान्वयन नगर्न सरकारलाई आदेश दिएको थियो । पछि कासमू अंकका आधारमा पनि सिलवालकै बढी रहेको भन्दै कार्की सम्मिलित पाँच जना न्यायाधीशको पूर्ण इजलासले चन्दलाई बर्खास्त गर्दै बढी कासमू रहेकालाई आईजीपी नियुक्ति गर्न सरकारको नाममा परमादेश जारी गरेको थियो। तत्कालीन डीआईजी प्रकाश अर्यालले आफ्नो कासमू बढी रहेको भन्दै अदालतमा रिट हालेका थिए । तर, उनले पछि रिट फिर्ता लिएका थिए । सरकारले अर्यालकै कासमू बढी रहेको भन्दै प्रकाश अर्याललाई आईजीपी नियुक्ति गरेको थियो । सिलवालले पुनः आफ्नो कासमू बढी हुँदाहुँदै अर्याललाई नियुक्ति गरेको भन्दै दोस्रो पटक सर्वोच्च गुहारेका थिए । प्रधानन्यायाधीश गोपाल पराजुलीसहित सात जनाको पूर्ण इजलासले अर्यालकै कासमू बढी भएको र आईजीपी नियुक्ति सरकारको अधिकार क्षेत्रभित्र पर्ने फैसला गरेको थियो । फैसलाको पूर्ण पाठले सिलवालले पेस गरेको कासमू र सरकारी कार्यालयमा रहेको कासमू फरक पर्न गएपछि गोप्य रहनुपर्ने कासमू कसरी बाहिरियो भन्दै छानबिन गर्न सरकारलाई आदेश दिएको थियो । सोही आदेशअनुरूप महानगरीय प्रहरी परिसर टेकुले किर्ते कासमूबारे छानबिन गर्न पुस ५ गते जाहेरी दर्ता गरेको थियो । सरकारी छाप दस्तखत मुद्दा फौजदारी मुद्दा भएकाले प्रहरीले छानबिन अगाडि बढाएको हो । परिसरले लोकसेवा आयोग, प्रहरी प्रधान कार्यालय र गृह मन्त्रालयलाई पत्राचार गरी कार्यसम्पादन मूल्यांकनको फारम मागेको छ ।"
सभापति चलाउन सक्छु : शेखर काेइराला,"विराटनगर : नेपाली काँग्रेसका केन्द्रीय सदस्य डा शेखर कोइरालाले आफू पार्टीको नेतृत्व चलाउन लायक भइसकेको बताएका छन्। चुनावमा नेपाली काँग्रेसको पराजय, संघीय संरचनामा पार्टीलाई लग्नुपर्ने तयारी र नयाँ नेतृत्वको लागि केन्द्रीय समितिको बैठक त्यसपछि महाधिवेशनको टुंगो लाग्ने बताउँदै बुधबार विराटनरस्थित कोइराला निवासमा प्रेस युनियनले गरेको पत्रकार सम्मेलनमा कोइरालाले भने, म नेतृत्व लिन लायक भइसकेको छु। पदीय जिम्मेवारी लिएर अब अघि बढ्न तयार छु। कोइरालाले आफू पार्टीको सभापतिको तयारी स्वरुप अब हुने जिल्ला अधिवेशन तथा पार्टीका कार्यकर्ताको मनोभाव बुझ्न देश दौडाहामा निस्कने पनि बताए। उनले भने,मुलुक संघीयतामा गई सकेपनि नेपाली काँग्रेसको संगठन संघीयतामा नगएकोले अब त्यसतर्फ जान पनि सम्पूर्ण काम गर्न बाँकी छ। काँग्रेस प्रतिपक्षमै बस्छ कोइरालाले जनताले काँग्रेसलाई प्रतिपक्षमा बस्नका लागि म्यान्डेड दिएकोले सरकार बनाउने वा त्यसमा जाने भन्ने सोच्न नमिल्ने बताउँदै सरकार वाम गठबन्धनले नै बनाउनुपर्ने बताए। उनले भने,एउटै घोषणा पत्र लिएर चुनावमा जनतामाझ गएका एमाले र माओवादीले सोही अनुरुप जित हाँसिल गरेका हुन। उनीहरुले नै सरकार गठन गर्नुपर्छ।काँग्रेसले वाम गठबन्धन तोड्ने वा फुट ल्याउन प्रयास गर्न नहुने पनि कोइरालाको भनाई थियो। अहिलेको सतही अवस्था हेर्दा एमाले र माओवादी मिलेर एउटै कम्युनिष्ट पार्टी बन्ने सम्भावना कम रहेपनि सरकार भने बन्न सक्ने कोइरालाको तर्क थियो। काँग्रेसले अब बन्ने सरकारको गुणदोषका आधारमा आफ्नो भूमिका खेल्ने बताउँदै कोइरालाले भने,अधिनायकवादतर्फ लम्कने प्रयास र सोच भयो भने हामी सडक तथा सदन दुबैतर्फबाट दबाब दिन्छौं। उनले माओवादी गठबन्धनबाट छुटेर आउला र सरकार बनाउला भन्ने सोच काँग्रेसले राख्न नहुने बताए। 'डेलिकेट ब्यालेन्स' आवश्यक कोइरालाले नेपाल चीन र भारतबीच सामरिक महत्व राख्ने भएकाले अब त्यही हिसाबको 'डेलिकेट ब्यालेन्स' गर्नुपर्ने सुझाव दिए। उनले भने,विश्वको राजनीतिक अवस्था र अन्य कारणले पनि नेपालको सामरिक महत्व अझ बढेको छ। दुई ठूला देशबीच भएको कारण पनि नेपालले 'डेलिकेट ब्यालेन्स' राख्न आवश्क छ। कोइरालाले विविध कारणले नेपालमा बाह्य शक्तिको प्रभाव बढ्ने गरेको पनि बताए। लालबाबुलाई फोन गरें तर उठेन आफू हारेको क्षेत्रमा विजयी भएका एमालेका उम्मेदवार लालबाबु पण्डितलाई बधाई दिन चार पटकसम्म फोन गरेपनि उताबाट भने फोन नउठेको कोइरालाले बताए। उनले भने,लालबाबु जीलाई बधाई दिन चार पटकसम्म टेलिफोन गरें तर उहाँले उठाउनु भएन। लालबाबुले आफू विजयी भए कोइराला निवाससम्म साइकल चढेर डा शेखरलाई लड्डु बाँड्ने भनेर अभिव्यक्ति दिएपनि निवास नआएको कोइरालाले बताए।"
पूर्वराजा ज्ञानेन्द्र भन्छन् : 'भन्नुपर्ने केही छैन',"बर्दिया : बर्दिया सदरमुकाम गुलरियास्थित बंगलामुखी मन्दिर दर्शन गर्न पूर्वराजा ज्ञानेन्द्र शाह मंगलबार बर्दिया पुगेका छन् । सदरमुकाम गुलरिया आएका शाहलाई हजारौं बर्दियावासीले भव्य स्वागत गरेका हुन् । केही दिनअघि नेपालगन्ज आएका शाह नागरिक समाजको निमन्त्रणामा बर्दिया आउने कार्यक्रम तय भएको हो । नेपालगन्जदेखि आफैं ड्राइभिङ गरेर बर्दिया आएका पूर्वराजा ज्ञानेन्द्र प्रसन्न मुद्रामा देखिन्थे । करिब ४ सय मिटर लामो जनताको भीडमा हिँडेरै शाहले फूलमालालगायत स्वागत ग्रहण गरे । बर्दियाको ऐतिहासिक बगलामुखी मन्दिरमा ब्राह्मणले स्वस्तीवाचनसहित पूर्वराजाको स्वागत गरेका थिए । शाहले केही बेर बगलामुखी भगवती मन्दिरभित्र बसेर पूजा गरेका छन् । पूजा सकेर ५ मिनेट मञ्चमा वि श्राम गरेका शाहले पञ्चकन्यासँग फोटोसमेत खिचाए । बालबालिकालगायत वृद्धवृद्धासँग उनले प्रेमपूर्वक भेट गरेका थिए । पूर्वराजासँग सेल्फी खिचाउनेको भीड थियो । स्वागतका क्रममा विभिन्न राजनीतिक दलका कार्यकर्तासमेत सहभागी थिए । शाह गाडीबाट ओर्लेदेखि नफर्कंदासम्म समर्थकले राजा आऊ, देश बचाऊ', हाम्रो राजा हाम्रो देश प्राणभन्दा प्यारो छ' जस्ता नारा लगाएका थिए । पूर्वराजा शाहले सञ्चारमाध्यमसँग भने केही बोल्न चाहेनन् । भ्रमणबारे सञ्चारकर्मीले जिज्ञासा राख्दा भन्नुपर्ने केही नभएको शाहले बताए । बर्दियाका नागरिक समाज, विभिन्न राजनीतिक दलका कार्यकर्ता, स्थानीयवासी, बगलामुखी मन्दिर व्यवस्थापन समितिले पूर्वराजा ज्ञानेन्द्र शाहलाई बर्दियामा भव्य स्वागत गरेका हुन् । बर्दिया भ्रमणमा पूर्वराजा ज्ञानेन्द्र शाह ।"
