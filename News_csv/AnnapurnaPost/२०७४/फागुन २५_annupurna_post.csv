शीर्षक,विवरण
ढिलो न्याय अन्याय,"एउटा भनाइ छ ढिलो न्याय दिनु नदिनुसरह हो। समस्यामा परेकालाई समयमै न्याय नदिँदा त्यस्ता व्यक्तिले वर्षौंसम्म सन्ताप, पीडा र अलमलमा बाँच्नुपर्नेछ। अर्को भनाइ पनि छ न्याय दिएर मात्र हुँदैन, दिएको देखिनु पनि पर्छ। ढिलो न्याय दिँदा न्याय दिएको र पाएको नदेखिन सक्छ। इलाम जिल्लाको सूर्योदय नगरपालिका ११ का इन्द्रप्रसाद ढकालको परिवारले वर्षौंदेखि न्याय नपाएको अवस्था छ। उनका अनुसार पञ्चायतकालमा स्थानीय पञ्चहरूसँग विवाद बढेपछि पिताकै पालामा जालसाजी गरियो ३५ रोपनी जग्गा स्थानीय मन्दिरलाई दिने नाममा। त्यो जालसाजी थियो भन्ने कुरा धेरै पछि थाहा पायो ढकाल परिवारले। ढकाल परिवार २०३९ सालयता त्यो जालसाजीविरुद्ध मुद्दा लड्दै आएको छ। चार दशक बित्यो, तर न्याय प्राप्त हुन सकेको छैन। सबै तहका अदालतमा पुग्दा पनि न्याय नपाएको गुनासो उनको छ। गाउँलेले पनि उक्त जग्गा ढकाल परिवारको भएको बताएका छन्। अदालतहरूमा धाउँदाधाउँदा सेवाग्राहीले न्याय नपाउने एउटा प्रतिनिधि घटनामात्रै हो। न्याय सम्पादन ढिलो हुनुमा विभिन्न कारण जिम्मेवार छन्। नेपालको संविधानले न्यायपालिकालाई बलियो बनाएको छ। तर साधनस्रोत, जनशक्ति, पूर्वाधार र प्रविधिको कमीले न्याय सम्पादनमा ढिलाइ भइरहेको छ। सरकारले न्यायपालिकालाई उसकोे आवश्यकता र मागबमोजिम सहयोग गरिरहेको छैन। कानुन वैज्ञानिक र आधुनिक छैन। न्याय क्षेत्रमा शिक्षित जनशक्तिको आकर्षण घट्दो छ। कर्मचारीहरू पनि न्याय सेवामा रुचि देखाउँदैनन्। प्रविधिमैत्री नहुँदा संविधानले बलियो बनाएको न्यायालय व्यावहारिक रूपमा कमजोर छ। निष्पक्ष न्याय सेवामा सेवाग्राहीको विश्वास छैन। यिनै कारणले नेपालको न्याय प्रक्रिया झन्झटिलो छ। जिल्ला अदालत, उच्च अदालत र सर्वोच्च अदालत हुँदै गुज्रिने मुद्दाहरूलाई किनारा लगाउन वर्षौं लाग्छ। समस्या ढिलो न्याय सम्पादन हुने मात्रै होइन, न्यायालयमा सर्वसाधारणको पहुँचमा पनि अप्ठेरो छ। कानुन व्यवसायीले लिने शुल्कमा एकरूपता छैन। दक्ष वकिलहरूले लिने शुल्क झनै महँगो हुन्छ। सेवाग्राहीले मुद्दामा बहस गर्ने दक्ष वकिल पाउँदैनन्। यस आधारमा पनि सर्वसाधारणले न्याय पाउने सम्भावना कम रहन्छ। न्याय नपाउने अवस्था हटाउन सर्वोच्च अदालतले २०६१ देखि पञ्चवर्षीय रणनीतिक योजना ल्याएको छ। २०७१ देखि २०७६ सम्मको तेस्रो पञ्चवर्षीय योजनाको मुख्य नारा रहेको छ, छिटो छरितो न्याय सबैका लागि न्याय। योजनामा समाजका निमुखा र गरिब वर्गको न्यायमा पहुँच बढाउने उपायबारेमा उल्लेखसमेत गरिएको छ तर त्यस्ता प्रतिबद्धता कार्यान्वयनमा कमै मात्र जाने गरेको छ। जब नयाँ प्रधानन्यायाधीश आउँछन्, उनीहरू न्यायालयका अन्य समस्याका साथसाथै छिटो न्याय दिने विषयलाई प्राथमिकतामा राख्छन्, त्यो पनि कागजमा सीमित रहने गरेको देखिन्छ। न्यायपालिका सुदृढीकरणका लागि रणनीतिक योजना तर्जुमा हुुनु सकारात्मक कदम हो, तर कार्यान्वयनमा नआउनु अर्को विडम्बना हो। लोकतान्त्रिक परिवर्तन र प्रविधिको विकाससँगसँगै छिटो र प्रभावकारी न्यायप्रतिका जनअपेक्षाहरू बढेका छन्। साथसाथै न्याय सम्पादन कार्यमा जटिलता र चुनौतीहरू पनि थपिएका छन्। यस अवस्थामा न्यायपालिकालाई आवश्यक कानुन, जनशक्ति, पूर्वाधार, प्रविधि उपलब्ध गराएर अनि न्याय क्षेत्रमा कार्यरत जनशक्तिलाई दक्ष बनाएर छिटो न्याय दिलाउने परिपाटी बसाल्न आवश्यक छ। यसमा कार्यपालिकाले पनि न्यायपालिकालाई सहयोग पुर्याउन जरुरी छ। सेवाग्राहीलाई समयमै न्याय दिएर न्यायको वास्तविक अनुभूति गराउनु न्यायालयको कर्तव्य हो।"
प्रदेश १ को मुख्य न्यायधिवक्तामा आचार्य सिफारिस,विराटनगर : मुख्यमन्त्री शेरधन राईले प्रदेश नं१ को मुख्य न्यायधिवक्तामा वरिष्ठ अधिवक्ता चुडामणि आचार्यलाई सिफारिस गरेका छन्। नेपालको संविधानको धारा १६० को उपधारा (२) बमोजिम आचार्यलाई मुख्य न्यायधिवक्तामा नियुक्तिका लागि सिफारिस गरिएको मुख्यमन्त्री राईका प्रेस सल्लाहकार ध्रुव सुवेदीले जानकारी दिए। मुख्यमन्त्रीको सिफारिसमा प्रदेश प्रमुखले मुख्य न्यायधिवक्ता नियुक्त गर्ने संवैधानिक व्यवस्था छ। उच्च अदालतका न्यायाधीशसरह मर्यादा र सुविधा पाउने मुख्य न्यायधिवक्ता प्रदेश सरकारको कानूनी सल्लाहाकार हो। मुख्य न्यायधिवक्तामा सिफारिस भएका आचार्य २०४६ सालमा अधिवक्ता भएका थिए भने २०७४ सालमा वरिष्ठ अधिवक्ता भएका हुन्। उनी २०५७ सालमा नेपाल वार एशोसिएसनका केन्द्रीय उपाध्यक्ष र मोरङ वार एशोसिएसनका अध्यक्षसमेत भइसकेका छन्।रासस
संसद्को गणपूरक संख्या ५० प्रतिशत,"सुर्खेत : कर्णाली प्रदेशमा प्रदेशसभाका ५० प्रतिशत सांसद हाजिर भए मात्र संसद् बैठक सञ्चालन हुने भएको छ। प्रदेशसभा नियमावली मस्यौदा समितिले तयार पारेको प्रतिवेदनमा यस्तो प्रस्ताव गरिएको हो। समितिले सभामुखलाई बुझाएको प्रतिवदेनमा प्रदेशसभा बैठक सञ्चालनका लागि गणपूरक संख्या ५० प्रतिशत हुनुपर्ने उल्लेख छ। मस्यौदा समितिले बुझाएको यो प्रतिवेदनमाथि प्रदेशसभाको बैठकमा छलफल हुनेछ। उक्त प्रतिवेदन संसद्बाट पारित भएमा बैठक सञ्चालनका लागि ५० प्रतिशत सांसद अनिवार्य उपस्थित भएको हुनुपर्नेछ। सामान्यतया संसद्मा एकचौथाइ सदस्य हाजिर भएमा बैठकका लागि गणपूरक संख्या पुगेको मान्ने अभ्यास छ। तर कर्णाली प्रदेशसभामा भने संसद्का आधा सांसद हाजिर भएमा मात्र बैठकका लागि कोरम पुगेको मान्ने गरी प्रस्ताव गरिएको हो। प्रतिवेदनमा समावेश यो प्रस्ताव संसद्बाट पारित भए ५० प्रतिशत अर्थात् २० जना सांसद उपस्थित भए मात्र प्रदेशसभाको बैठक सञ्चालन हुनेछ। प्रदेशसभामा ४० जना सदस्य छन्। प्रदेशसभा सानो भएको र बैठकलाई प्रभावकारी बनाउन यो व्यवस्था आवश्यक परेको प्रदेशसभा नियमावली मस्यौदा समितिले जानकारी दिएको छ। प्रतिवेदनमा संसद् बैठकका लागि ५० प्रतिशत सदस्य अनिवार्य हाजिर हुनुपर्ने व्यवस्था उल्लेख गरेका छौं, यसअघि केन्द्रमा एक चौथाइ सदस्य हाजिर भए बैठकका लागि कोरम पुगेको मानिन्थ्यो। तर हाम्रो संसद्मा थोरै सदस्य छौं, बैठकलाई प्रभावकारी बनाउन गणपूरक संख्या ५० प्रतिशत बनाएका हौं, समितिकी सभापति सीता नेपालीले भनिन्। समितिले व्यापक छलफलबाट यो प्रतिवेदन बुझाएकाले संसद्बाट पारित हुने उनको भनाइ छ। यसअघि सम्पन्न प्रदेशसभा बैठकले प्रदेशसभा नियमावली २०७४ मस्यौदा समिति गठन गरेको थियो। आठ सदस्यीय उक्त समितिले बुधबार साँझ सभामुख राजबहादुर शाहीलाई आफ्नो प्रतिवेदन बुझाएको हो। समितिले बुझाएको प्रतिवेदनमा ८ अनुसूची, दुई सय २२ नियम र २६ परिच्छेद छन्। यस्तै बैठक सञ्चालनका लागि आवश्यक विभिन्न नियम र उपनियम पनि प्रस्ताव गरिएको छ। प्रस्ताव संसद्बाट पारित भए २० जना सांसद उपस्थित भए मात्र प्रदेशसभाको बैठक सञ्चालन हुनेछ। मस्यौदा समितिले प्रदेशसभाको लोगो पनि प्रस्ताव गरेको छ। उक्त लोगोमा कर्णाली प्रदेशको नक्सालाई महिला र पुरुषको हातले संयुक्त रूपमा उचालेको हुनेछ। यस्तै बीच भागमा नेपालको झण्डा र त्यसको तल कर्णाली प्रदेशसभा लेखिएको हुनेछ। प्रदेशसभाका सदस्यको पोसाकको हकमा भने कार्य व्यवस्था परामर्श समितिको सिफारिसमा सभामुखले तोकेबमोजिम हुने प्रतिवेदनमा उल्लेख गरेको छ। उक्त प्रतिवेदनमा संसद् बैठक सञ्चालन, सभामुख र पदाधिकारीको अधिकार, सभामुख तथा उपसभामुखको निर्वाचन र बैठक सञ्चालनसम्बन्धी विभिन्न प्रस्ताव समावेश गरिएको छ। मस्यौदा तयारीका लागि १५ दिनको म्याद पाएको समितिले एक दिनअघि नै प्रतिवेदन बुझाएको हो। यसअघि सम्पन्न बैठकले माओवादी संसदीय दलका प्रमुख सचेतक सीता नेपालीको सभापत्विमा आठजना सदस्य रहेको मस्यौदा समिति गठन गरेको थियो। समितिमा सांसदहरू धर्मराज रेग्मी, दिनबन्धु श्रेष्ठ, दल रावल, यज्ञबहादुर बीसी, प्रकाश ज्वाला, मीना रखाल र सोसिला शाही छन्। प्रदेशसभा बैठक फागुन १५ गतेदेखि अनिश्चितकालसम्मका लागि स्थगन भएको छ।"
सभामुखमा महरा निर्विरोध,काठमाडौंः प्रतिनिधिसभाको सभामुखमा माओवादी केन्द्रका नेता कृष्णबहादुर महरा निर्विरोध निर्वाचित भएका छन्। संसद सचिवालयका अनुसार सभामुखमा महराको मात्रै उम्मेदवारी परेको छ। सभामुखमा महराको मात्र उम्मेदवारी परेपछि उनी निर्विरोध भएका हुन्। सभामुख निर्वाचित भएको औपचारिक घोषणा भोली शनिबार हुने संसद सचिवालयले जनाएको छ। दाङ क्षेत्र २ बाट निर्वाचित महरा पटकपटक मन्त्री भइसकेका छन्। महराको प्रस्तावकमा पूर्वसभामुख सुवास नेम्वाङ र समर्थकमा माओवादी प्रमुख सचेतक देव गुरुङ थिए ।
कांग्रेस केन्द्रीय समितिको बैठक चैत ९ मा बस्ने,"काठमाडौँ: नेपाली कांग्रेसको केन्द्रीय समितिको बैठक चैत ९ गते शुक्रबार बस्ने भएको छ । कांग्रेस केन्द्रीय कार्यालयका मुख्यसचिव कृष्णप्रसाद पौडेलले चैत ९ गते शुक्रबार बिहान ११ बजे पार्टी केन्द्रीय कार्यालय सानेपामा बैठक बोलाइएको जानकारी दिए । उनले बैठकमा उपस्थित हुनका लागि पार्टी पदाधिकारी तथा केन्द्रीय सदस्यलाई आह्वान गरेका छन् । पार्टी प्रवक्ता विश्वप्रकाश शर्माले बैठकमा प्रतिनिधि तथा प्रदेशसभाको निर्वाचनमा पार्टीले ल्याएको कमजोर नतिजा र पार्टीको आगामी कार्यदिशाबारे छलफल हुने बताए । 'प्रतिनिधि तथा प्रदेशसभाको निर्वाचनपछि राष्ट्रियसभाको निर्वाचन, राष्ट्रपतिको निर्वाचनलगायतका एजेण्डामा छलफल भएको थियो', उनले भने, 'अब बस्ने केन्द्रीय समितिको बैठकले समग्र विषयवस्तुमा छलफल हुनेछ ।' प्रवक्ता शर्माले निर्वाचनपछि पार्टीले संसद्मा कस्तो भूमिका खेल्ने भन्नेबारेमा समेत बैठकमा छलफल हुने पनि जानकारी दिएका छन् ।"
जिससले मागे सांसदको भन्दा दोब्बर भत्ता,"धनगढी : प्रदेश मन्त्रिपरिषद्का पदधिकारीले लिने बैठक भत्ताको दोब्बर बढी माग गर्दै प्रदेश ७ का जिल्ला समन्वय समितिहरूले पावरफुल बन्ने इच्छा व्यक्त गरेका छन्। संविधानमा, जिल्लाभित्रका नगरपालिका र गाउँपालिकाबीच समन्वयको मात्रै अधिकार पाएका जिल्ला समन्वय समितिहरूले आफूहरूको तलबभत्ता तोकेर प्रदेश कानुनमा पावरफुल बनाउन माग गरेका हुन्। जिल्ला समन्वय समिति महासंघ प्र्रदेश ७ ले बिहीबार मुख्यमन्त्री, सभामुख, अर्थमन्त्री र सामाजिक विकासमन्त्रीसमक्ष आफूहरूलाई दिइनुपर्ने अधिकार र सेवासुविधाको ड्राफ्ट बुझाएका छन्। महासंघ प्रदेश ७ का अध्यक्ष गणेश भट्टले हस्ताक्षर गरेको ध्यानाकर्षणपत्रमा समन्वय समितिका प्रमुखको तलब ४५ हजार, उपप्रमुखको ४० हजार र सदस्यको ३० हजार दिनुपर्ने उल्लेख छ। प्रदेश मन्त्रीहरूको भन्दा पनि बढी दैनिक भ्रमण भत्ता माग गरिएको छ। प्रमुखको दैनिक भ्रमण भत्ता २ हजार ५ सय, उपप्रमुख र सदस्यहरूको दुई हजार हुनुपर्ने माग छ। प्रमुख एवं उपप्रमुखलाई आवास र गाडीको सुविधा, स्वकीय सचिवको सुविधा र दैनिक बैठक भत्ता प्रदेश सांसद सदस्यले पाउनेभन्दा पनि दोब्बर १ हजार ६ सय माग गरिएको छ। सरकारले प्रदेश मन्त्रिपरिषद् र प्रदेश संसद्को बैठक भत्ता ७ सय ५० रुपैयाँ तोकेको छ। बुधबार बसेको मन्त्रिपरिषद् बैठकले मुख्यमन्त्रीदेखि प्रदेशसभा सदस्यसम्मको तलबभत्ता र सेवासुविधा तोकेको थियो। मन्त्रिपरिषद्ले मुख्यमन्त्रीको तलब ६० हजार ९ सय ७०, उनलाई राजपत्रांकित प्रथम र राजपत्र अनंकित प्रथम श्रेणीका दुई स्वकीय सचिव तथा एकजना थप सहयोगी दिने निर्णय गरेको थियो। प्रदेश मन्त्रीहरूले ५२ हजार, समामुखको तलब ५३ हजार, संसद्मा पार्टीका प्रमुख सचेतक (सत्तापक्ष र विपक्ष) ४८ हजार, विपक्षी दलका नेताले ५० हजार र प्रदेशसभा सदस्यको तलब ४५ हजार तोकिएको थियो। प्रदेश मन्त्रिपरिषद् र प्रदेश संसद्का पदाधीकारीहरूको तलबभत्ता तोकिएको निर्णयकै भोलिपल्ट बिहीबार प्रदेश ७ का नौवटै जिल्ला समन्वय समितिका प्रमुखले साविकको जिल्ला विकास समितिको भन्दा पनि पावरफुल हुने गरी माग गरेका छन्। उनीहरूले जिल्लाको न्यूनतम दररेट निर्धारण गर्ने, जिल्ला समन्वय समितिका प्रमुख अध्यक्ष रहने गरी, जिल्ला योजना समिति, जिल्ला वन समिति, जिल्ला कृषि समिति, जिल्ला पर्यटन विकास समिति, जिल्ला जलस्रोत तथा ऊर्जा विकास समिति, जिल्ला स्वास्थ्य विकास समिति र जिल्ला शिक्षा विकास समिति गठनको व्यवस्था पनि प्रदेश कानुनमा गर्न माग गरेका छन्। साविकका जिल्ला विकास समितिले सञ्चालन गरेका विकास निर्माणका आयोजना पनि जिससमार्फत सञ्चालन हुनुपर्ने माग पनि ध्यानाकर्षणपत्रमा लेखिएको छ। नेपालको संविधानले स्थानीय तह, प्रदेश र संघ गरी तीन प्रकारका सरकारको परिकल्पना गरे पनि जिल्ला समन्वय समितिले पनि आफूलाई पावरफुल हुने अपेक्षा गरेको हो। यति मात्रै होइन, जिल्ला समन्वय समितिलाई कानुन निर्माणको अधिकार पनि प्रदेश कानुनले दिनुपर्ने माग गरिएको छ। मुख्यमन्त्रीसहितका विभिन्न निकायमा बुझाइएको सेवासुविधा र अधिकारसहितको ड्राफ्टमा जिल्ला सभाले आफ्नो अधिकार क्षेत्रका लागि नियम, निर्देशिका, कार्यविधि र मापदण्ड लागू गर्न सक्ने, जिल्ला सभा एवं जिल्ला समन्वय समितिले कानुन बनाउने विधि तथा प्रक्रिया स्थानीय तहसरह हुनुपर्ने उल्लेख छ।"
प्रदेश ४ का मुख्यमन्त्री गुरुङले लिए विश्वासको मत,पोखरा : प्रदेश ४ का मुख्यमन्त्री पृथ्वीसुब्बा गुरुङले विश्वासको मत लिएका छन् । प्रदेश सभाको शुक्रबार बसेको बैठकमा मुख्यमन्त्री गुरुङले विश्वासको मत पाएका हुन् । ६० प्रदेश सांसद रहेको प्रदेशसभाबाट ४१ मत मुख्यमन्त्रीको पक्षमा परेको छ । मुख्यमन्त्री गुरुङको विपक्षमा नेपाली कांग्रेस र नयाँ शक्ति नेपालले मतदान गरे । उनको विपक्षमा १७ मत परेको छ ।
महरालाई सभामुख बनाउने माओवादीको निर्णय,"काठमाडौं : नेकपा माओवादी केन्द्रले कृष्णहादुर महरालाई सभामुख बनाउने निर्णय गरेको छ । पार्टी अध्यक्ष पुष्पकमल दाहाल प्रचण्ड निवास खुमलटारमा शुक्रबार बिहान भएको शीर्ष नेताको बैठकले महराको नाम अनुमोदन गरेको हो । एमालेलाई राष्ट्रपति र माओवादीलाई सभामुख लिनेदिने गरी भागबन्डा भएअनुसार माओवादीले महरालाई अगाडि सार्ने निर्णय गरेको हो । एसैबीच पार्टी सचेतकमा देव गुरुङ चुनिएका छन् । बिहान १० बजेदेखि १ बजेसम्म मनोनयनको समय तोकिएपछि महरा साढे ११ बजे सभामुख उम्मेदवारी दर्ता गर्न जाने तयारी गरेका छन् । शनिबार सभामुखकाे निर्वाचन हुँदै छ । माओवादीभित्र सभामुखका लागि देव गुरुङ, गिरिराजमणि पोखरेल, अग्निप्रसाद सापकोटा, हरिबोल गजुरेल, लेखराज भट्टदेखि पूर्वसभामुख ओनसरी घर्तीसम्म आकांक्षी थिए । तर, अध्यक्ष दाहालले वरिष्ठ नेताहरू नारायणकाजी श्रेष्ठ र रामबहादुर थापा (बादल) लगायत नेतासँगको अनौैपचारिक छलफलपछि महरालाई अगाडि सारेका हुन् । सभामुखमा तत्कालीन संविधानसभा अध्यक्ष सुवास नेम्बाङलाई जिम्मेवारी दिन एमालेले माओवादीसँग अन्तिमसम्म पनि छलफल गरेको थियो। बिहीबार साँझ पनि प्रधानमन्त्री तथा एमाले अध्यक्ष केपी ओली र माओवादी अध्यक्ष दाहालबीच प्रधानमन्त्रीनिवास बालुवाटारमा नेम्बाङको व्यवस्थापनको विषयलाई लिएर छलफल भएको थियो। महरा माओवादीभित्र यस्ता नेता हुन्, जसले शान्ति प्रक्रियामा माओवादी आएयता सबैभन्दा बढी अवसर प्राप्त गरेका छन्। २०६३ यता उनी कुनै न कुनै सुविधाको पदमा निरन्तर छन्। निर्वाचनअघिसम्म पनि उनी कांग्रेस सभापति शेरबहादुर देउवा नेतृत्वको सरकारका उपप्रधान तथा परराष्ट्रमन्त्री थिए। पार्टी प्रवक्ता तथा विदेश विभागजस्ता महत्वपूर्ण जिम्मेवारी पटक पटक सम्हालेका उनी २०६३ मा अन्तरिम विधायक हुँदै संसद् प्रवेश गरेयता अहिलेसम्म निरन्तर संसद्मा छन्। अहिले पनि उनी दाङबाट संसद्मा प्रतिनिधत्व गर्छन्। महरा २०६३ मा सञ्चारमन्त्री, २०६४ मा संविधानसभा सदस्य हुँदै २०६५ मा पुनः सञ्चारमन्त्री, २०६७ मा गृहमन्त्री भएका थिए। त्यस्तै, उनी २०७० मा दोस्रो संविधानसभा सदस्य हुँदै २०७३ मा उपप्रधान तथा अर्थमन्त्री र पछिल्लोपटक २०७४ मा उपप्रधान तथा परराष्ट्रमन्त्री थिए। उनले २०४८ सालमा पनि तत्कालीन संयुक्त जनमोर्चाबाट संसद्मा प्रतिनिधित्व गरेका थिए।"
कृष्णबहादुर महरा: लाभको पदमा रमाउने माओवादी नेता,"काठमाडौं: कृष्णबहादुर महरा मुलुककै सबैभन्दा भाग्यमानी राजनीतिक नेता बनेका छन् । प्रतिनिधि सभामा अबको ५ वर्षका लागि निर्विरोध सभामुख भएपछि राजनीतिका यी चलाख खेलाडी माओवादीमा सबैभन्दा 'भाग्यमानी' नेता बन्न पुगेका छन् । नेपाली राजनीतिक वृत्तमा सधैँ सत्ताको दौडमा रहने कांग्रेसका नेता विजय गच्छदारलाई समेत माथ खुवाउने गरी महरा सधैँ शक्ति र सत्तामा बस्ने माओवादी नेता बनेका छन् । जसले असफलता देखेनन् महरा, जसले राजनीतिक जीवनमा कहिल्यै असफलता देख्नु परेको छैन । माओवादी केन्द्रका नेता महराको राजनीतिक जीवन सधै सत्ताको पेरिफेरीमै बितेको छ । माओवादी केन्द्रबाट सभामुखमा बलियो दाबेदारी गरेकी ओनसरी घर्तीलाई माथ खुवाउँदै महराले अध्यक्ष प्रचण्डलाई रिझाउन सफल भए । २०६४ सालपछिको १० वर्ष यता त उनी सत्ताको स्वाद चाखिरहने नेपालकै भाग्यमानी नेतामा पर्छन् । १० वर्षको अवधिमा उनी ७ पटक त मन्त्री नै भइसकेका छन् । मुलुकमा गणतन्त्र आएपछि २०६३ वैशाख १२ गते अन्तरिम विद्यायक बनेका महरा गिरिजाप्रसाद कोइरालाको नेतृत्वका अन्तरिम सरकारमा पहिलो पटक सूचना तथा सञ्चारमन्त्री भएका थिए । कोइराला सरकारको प्रवक्ता समेत महरा बनेका थिए । त्यसपछि उनी लगातार मन्त्री भइरहेका छन् । माओवादी संसद्बादी भासमा परेको आरोप लगाउँदै धेरै नेताहरुले पार्टी छाडेको अवस्थामा महरालाई भने संसदीय राजनीति सबैभन्दा फलिफाब भएको छ । नेता रिझाउन सिपालु गच्छदारपछि लगातार पदमा रहिरहने नेता भएका छन् महरा । २०६४ मा भएको संविधान सभाको पहिलो निर्वाचनमा दाङ क्षेत्र नम्बर ३ बाट निर्वाचित भएका महरा २०६५ भदौ २० गते पुष्पकमल दाहालप्रचण्ड नेतृत्वको पहिलो गणतान्त्रिक सरकारको सूचना तथा सञ्चारमन्त्री एवं सरकारका प्रवक्ता बने । २०६७ माघ २३ गते एमाले नेता झलनाथ खनालको सरकारमा उनी उपप्रधानमन्त्री एवम् सूचना तथा सञ्चारमन्त्री बन्न सफल भए । २०६८ वैशाख २१ गते झलनाथकै पुनर्गठित मन्त्रिमण्डलमा उनी उपप्रधान तथा गृहमन्त्री भए । २०७० को दोस्रो संविधानसभा निर्वाचनमा उनी रोल्पा क्षेत्र नं १ बाट निर्वाचित भए । २०७३ साउन २० गते प्रचण्ड सरकारमा उनी उपप्रधान तथा अर्थमन्त्री बन्न सफल भए । महरा पुनः शेरबहादुर देउवाको प्रधानमन्त्रीकालमा २०७४ साल जेठ २४ गते उपप्रधानमन्त्री तथा परराष्ट्रमन्त्रीको जिम्मेवारीमा पुगे । माओवादीले एमालेसँग वाम गठबन्धन बनाएपछि उनी उपप्रधान तथा विनाविभागीय मन्त्रीमा थन्क्याइए । २०७४ सालमा दाङ२ बाट निर्वाचित भएका महरा अब प्रतिनिधि सभाको सभामुख भएका छन् । अब पाँच वर्षसम्म उनी शक्तिमै रहनेछन् । ४ पटक जित्ने एक्ला माओवादी संसद उनी तत्कालीन संयुक्त जनमोर्चा नेपालको तर्फबाट २०४८ सालको प्रतिनिधि सभामा रोल्पाको निर्वाचन क्षेत्र नं २ बाट निर्वाचित भएका थिए । २०४८ सालमा जनमोर्चाबाट ९ जना मात्रै निर्वाचित भएका थिए । संयुक्त जनमोर्चा नेपालको तर्फ संसदीय दलको नेता समेत महरा नै भए । माओवादीबाट २०४८ सालपछि लगातार ४ पटक निर्वाचित हुने माओवादीका एकमात्र नेता पनि हुन् महरा । २०६३ पुसमा अन्तरिम संविधान जारीपछि निर्मित अन्तरिम व्यवस्थापिकासंसदको सदस्य तथा माओवादी संसदीय दलको नेताको जिम्मेवारी बहन गरे । २०६४ सालको पहिलो संविधान सभाको निर्वाचन दाङ३ बाट निर्वाचित भए । दाङमा जित्ने अवस्था नभएपछि २०७० सालको दोस्रो संविधान सभाको निर्वाचन महरा रोल्पा गए । रोल्पा क्षेत्र नम्बर२ मा संविधान सभा सदस्यमा पुनः निर्वाचित भए । २०७४ मा वाम गठनबन्धन भएर जित्ने निश्चित भएपछि फेरि दाङ नै फर्किए । दाङ क्षेत्र नम्बर २ मा एमाले नेता एव वर्तमान प्रदेश ५ का मुख्यमन्त्री शंकर पोखरेल लड्न तयार भएको अवस्थामा महरा नै प्रतिनिधि सभामा उम्मेदवार बन्दै सांसदमा निर्वाचित भए । तीनै वार्तामा सहभागी पार्टीमा हरेक अवसरमा उनले चान्स भएका छन् । माओवादी सशस्त्र युद्धकालमा समेत महरा ३३ पटक वार्ता टोलीमा पनि रहे । २०५८ सालमा माओवादी र तत्कालीन सरकारसँग पहिलो वार्तामा महराले माओावदी तर्फबाट संयोजकको भूमिका निर्वाह गरेका थिए । २०६० सालमा उनी दोस्रो वार्ता टोली सदस्य तथा पार्टीको केन्द्रीय प्रवक्ता बने । २०६३ मा तत्कालीन सरकारसँग वार्ताका लागि गठित तेस्रो वार्ता टोलीको संयोजक भएर माओवादी पक्षको उनले नेतृत्व गरे । राजनीतिक जीवन २०१५ असार १५ गते रोल्पाको लिवाङ७ धारापानीमा जन्मिएका उनले पृथ्वीनारायण क्याम्पस पोखराबाट शिक्षाशास्त्रबाट स्नातक तह उत्तीर्ण गरे । महरा २०३५ र ०३६ सालको विद्यार्थी आन्दोलनमा संलग्न भई राजनीतिमा सक्रिय भएका हुन् । २०३६ सालदेखि २०३९ सम्म नेपाल राष्ट्रिय शिक्षक संगठन रोल्पाको सचिव र केन्द्रीय प्रतिनिधिको जिम्मेवारी निर्वाह गरेका महराले २०३७ मा तत्कालीन नेकपा चौथो महाधिवेशनदेखि पार्टीको सदस्यता लिएका थिए । २०३७ सालमा रोल्पा जिल्ला सदस्य बनेका महराले २०३९ देखि ४१ सालसम्म अनेरास्ववियूको आठौं राष्ट्रिय सम्मेलनबाट केन्दीय सदस्य, केन्द्रीय उपाध्यक्ष, पृथ्वी नारायण क्याम्पस पोखराको स्ववियु कोषाध्यक्ष भए । २०३६ देखि २०४८ सम्म शिक्षण पेशा हराएका महरा २०४८ सालदेखि नेकपा (मशाल) रोल्पा जिल्ला सेक्रेटरी बने । महराले २०५० सालमा तत्कालीन नेकपा (एकता केन्द्र) को क्षेत्रीय संगठन समितिको सदस्यको जिम्मेवारी निर्वाह गरे । २०५१ मा तत्कालीन नेकपा (माओवादी) को पश्चिमाञ्चल क्षेत्रीय ब्युरो सदस्य बनेका महरा जनयुद्धको प्रारम्भिककाल २०५३ असारमा माओवादीको केन्द्रीय सदस्य बन्न सफल भएका थिए । २०५५ सालमा महरा पोलिटब्यूरो सदस्य बने । २०६२ सालमा माओवादीको स्थायी समिति सदस्य बने । २०६५ सालमा पार्टी एकता भएपछि एकीकृत नेकपा ((माओवादी)को स्थायी समिति सदस्यका रुपमा क्रियाशील रहे । २०६६ सालमा विदेश विभाग प्रमुख बने । २०६९ मा भएको सातौँ राष्ट्रिय महाधिवेशन आयोजक समिति सदस्य तथा केन्द्रीय संगठन विभाग प्रमुख र मध्यब्यूरो इञ्चार्जको भूमिका निर्वाह गरे । महरा २०७१ मा पार्टीको महासचिव भए । २०७३ देखि हालसम्म उनी पार्टी केन्द्रीय कार्यालय सदस्यको भूमिकामा क्रियाशील छन ।"
बजेटको तयारीमा सरकार,"पोखरा : ४ महिनाका लागि बजेट निर्माण गर्ने उद्देश्यले प्रदेश ४ सरकारले आर्थिक कार्यविधि विधेयक तयार पारेको छ। बिहीबार मन्त्रिपरिषद्बाट पारित विधेयक शुक्रबारको प्रदेशसभामा पेस गरिने छ। मुख्यमन्त्री पृथ्वीसुब्बा गुरुङका अनुसार चैतमा बजेट ल्याउने योजना छ। प्रदेशमा सञ्चित कोष खडा गर्ने र बजेट ल्याउने तयारीमा सरकारको रहेको मुख्यमन्त्री गुरुङले जानकारी दिए। प्रदेशसभाबाट विधेयक पारित गरी कानुन बनेपछि बजेट ल्याउने बाटो खुल्नेछ। चालु आर्थिक वर्षको अन्त्य अर्थात् असारसम्मका लागि बजेट ल्याउने तयारी प्रदेश सरकारले गरेको सरकारका प्रवक्ता तथा उद्योग पर्यटन वन तथा वातावरण मन्त्री रामशरण बस्नेतले जानकारी दिए। संघीय सरकारले प्रदेश ४ का लागि १ अर्ब २ करोड रुपैयाँ छुट्याएको र त्यसमध्ये ५२ करोड रुपैयाँ आइसकेको छ। आएको बजेट अहिलेलाई यहाँका ७ मन्त्रालयलाई ५५ करोड रुपैयाँ छुट्याइएको छ। केही रकम मन्त्रालय व्यवस्थापन र १० करोड रुपैयाँ प्रदेश सचिवालयका लागि छुट्याइएको हो। १० करोड रुपैयाँबाटै सांसद र पदाधिकारीको तलब भत्तालगायत खर्च गरिनेछ। मन्त्रीसँगै स्थानीय तहका जनप्रतिनिधिको तलब र सुविधा तोक्ने तयारी पनि सकारले गरेको छ। बिहीबारको मन्त्रिपरिषद्ले अरू कानुन निर्माणका लागि ३ वटा समिति गठन गरेको छ। मुख्यमन्त्री गुरुङ नेतृत्वमा राजनीतिक समिति गठन गरिएको छ। सो समितिमा उद्योगमन्त्री रामशरण बस्नेत, कानुनमन्त्री चुमान र प्रदेश सचिव लक्ष्मण अर्याल सदस्य छन्। कानुनमन्त्री चुमान संयोजकत्वमा प्रशासन तथा विधेयक समिति बनेको छ। समितिमा उद्योग बस्नेत सदस्य र मन्त्रिपरिषद् कार्यालयका कानुनसचिव धर्मराज कुँइकेल सदस्य सचिव छन्। मन्त्रिपरिषद्ले पर्यटनमन्त्री बस्नेतको संयोजकत्वमा आर्थिक, सामाजिक तथा पूर्वाधार समिति गठन गरेको छ। त्यो समितिमा भूमि व्यवस्था, कृषि तथा सहकारीमन्त्री लेखबहादुर थापा सदस्य र मन्त्रिपरिषद् कार्यालयका सचिव लालमणि ओझा सदस्यसचिव छन्। आज विश्वासको मत प्रदेश ४ का मुख्यमन्त्री पृथ्वीसुब्बा गुरुङले प्रदेशसभामा शुक्रबार विश्वासको मत लिँदै छन्। माघ २९ गते मुख्यमन्त्री नियुक्त भएका उनले संविधानले व्यवस्था गरे अनुसार ३० दिनभित्र लिनुपर्ने विश्वासको मत म्याद सकिन ४ दिनअघि शुक्रबार लिन लागेका हुन्। ६० सदस्यीय प्रदेशसभामा मुख्यमन्त्री गुरुङको पार्टी एमालेको २७ र उनलाई समर्थन गरेको माओवादी केन्द्रका १२ सांसद छन्। मुख्यमन्त्रीले राष्ट्रिय जनमोर्चासँग पनि मतका लागि छलफल गरेका छन्। प्रदेशसभाको शुक्रबार हुने बैठक र विश्वासको मतको कार्यसूची यसअघि नै बनिसकेको छ। बैठकमा प्रदेशसभा नियमावली र आर्थिक कार्यविधि विधेयक कार्यसूचीमा पनि छ।"
महराद्वारा सभामुखका लागि मनोनयन दर्ता,"काठमाडौं : कृष्णबहादुर महराले सभामुख उम्मेदवार मनोनयन दर्ता गराएका छन् । वामगठबन्धनबाट एक्ला उम्मेदवार बनेका महराको प्रस्तावकमा सुवास नेम्वाङ रहेका छन् भने समर्थकमा देव गुरुङ रहेका छन् । महरा उम्मेदवारी दर्ता गर्न माओवादी अध्यक्ष प्रचण्ड, एमाले उपमहासचिव विष्णु पौडेलसहितका नेताहरुसहित पुगेका थिए । वामगठबन्धनबाट एक्ला उम्मेदवार महरा भएपनि उता नेपाली कांग्रेसले समेत सभामुखमा उम्मेदवार नउठाउने भएको छ । याे पनि पढ्नुहाेस् महरालाई सभामुख बनाउने माओवादीको निर्णय"
दर्ता हुन सकेन आर्थिक कार्यविधि विधेयक,"जनकपुरधाम : प्रदेश २ का मुख्यमन्त्री लालबाबु राउतले प्रदेशसभा सचिवालयमा दर्ता गर्न लगेको आर्थिक कार्यविधि विधेयक शुक्रबार दर्ता हुन सकेन्। प्रदेशसभाको बैठकमा विधेयकलाई प्रवेश गराउनका लागि पहिला सचिवालयमा दर्ता गराउनु पर्ने र त्यसको ४८ घण्टा भित्र सदस्यलाई उपलब्ध गराएपछि मात्रै बैठकमा पेश गर्न मिल्ने व्यवस्था छ। प्रदेशसभाको शुक्रबार बसेको बैठक सम्पन्न भए लगत्तै मन्त्री राउतले सचिवालयमा विधेयक दर्ता गराउन पुगेका थिए। तर, विधेयक भित्र केही त्रुटी भएको र पूर्ण रुपको विधेयक प्राप्त नभएको हुनाले दर्ता गर्न नसकिएको सचिवालयका सहसचिव रंजित यादवले बताए। उनले भने, भएका त्रुटी सच्याएर ल्याइएपछि मात्रै दर्ता प्रक्रियामा जानेछ। यता, मुख्यमन्त्री राउतले अर्थ सचिव विशुकुमार श्रेष्ठ अनुपस्थित भएको कारण विधेयक दर्ता हुन नसकेको प्रतिक्रिया दिएका छन्। मुख्यमन्त्री राउतले भने, अर्थ सचिव छैनन्, विधेयमा केही टिप्पणी उठाउन बाँकी रहेको हुनाले दर्ता भएन्। शुक्रबार सचिवालयमा विधेयक दर्ता नभएपछि २७ गते बोलाइएको प्रदेशसभाको बैठकमा आर्थिक कार्यविधि विधेयकले प्रवेश पाउन नसक्ने भएको छ। शुक्रबार सम्पन्न भएको प्रदेशसभाको बैठकमा सभामुखले प्रदेश प्रमुखको कार्यालयबाट प्राप्त मन्त्रिपरिषद् विस्तार सम्बन्धी पत्र र मुख्यमन्त्री तथा मन्त्रिपरिषद् कार्यालयबाट प्राप्त मन्त्रिपरिषद् विस्तार सम्बन्धी पत्र पढेर सुनाएका थिए। बैठक पाँच मिनेट बसेर स्थगित भएको थियो।"
