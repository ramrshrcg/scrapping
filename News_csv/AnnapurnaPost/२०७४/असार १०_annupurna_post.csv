शीर्षक,विवरण
राजपाका नेताको गुनासो : सरकारले चुनावमा भाग लिन दिएन,"राजविराज : राष्ट्रिय जनता पार्टी (राजपा) नेपालका अध्यक्ष मण्डलका नेताले निर्वाचनमा भाग लिन चाहे पनि सरकारले नदिएको बताउनु भएको छ।मलेठमा शनिबार आयोजित ऊर्जासभा नाम दिइएको पार्टी प्रवेश कार्यक्रम राजपाका पाँच अध्यक्षले सरकारमाथि सो आरोप लगाएका हुन्। अध्यक्ष राजेन्द्र महतोले सरकारले ढोका लगाएर भित्र बोलाएको बताउँदै मृत्युपत्रमा हस्ताक्षर गर्न बोलाएकाले निर्वाचनमा भाग नलिएको बताउनुभयो। हामीलाई उपेन्द्र यादव र विजय गच्छदार जस्तै मुर्ख र धोकेबाज होइनौ नेता महतोले भन्नुभयो, स्थानीय, प्रदेश र सांसदको चुनाव गरेर संविधान सदर गर्ने षडयन्त्र सफल हुन दिदैनौँ। कांग्रेस, एमाले र माओवादीमा रहेका मधेसी सांसदहरु दोहोरो चरित्रका भएको भन्दै उहाँले मधेसको छोरा भनेर मत माग्ने सांसदले रातारात बुवा परिवर्तन गरेर मधेसी जनताको हितविपरित संविधान जारी गरेको आरोप पनि लगाउनुभयो। अर्का अध्यक्ष शरतसिंह भण्डारीले निर्वाचनमा भाग लिन चाहेपनि सरकारले षड्यन्त्र गरेर चुनावमा भाग लिनबाट राजपालाई बञ्चित गरेको गुनासो गर्नुभयो। देशको एउटा पक्ष र अंग राजपालाई मूलधारमा नल्याई देशमा स्थायी शान्ति नहुने उहाँले चेतावनी दिनुभयो। अर्का अध्यक्ष महेन्द्र राय यादवले राजतन्त्र र हिन्दू राष्ट्र फर्काउन तथा संघीयता समाप्त गर्न खोज्ने राप्रपा मधेसको सबैभन्दा ठूलो सत्रु भएको घोषणा गर्नुभयो। उहाँले राजमार्गमा बस्ने पहाडी समुदायलाई राजपाको आन्दोलनमा सघाउन आग्रह गर्दै जनसंख्याको आधारमा मधेसमा बस्ने पहाडीको पनि अधिकार सुनिश्चित गरिने ग्यारेण्टी गर्नुभयो। ठूला दलहरु भन्दा सो दलबाट उठन चाहने मधेसीका कारण मधेसको मुद्दा कमजोर भएको उहाँले बताउनुभयो। यसैगरी राजपाका अध्यक्ष मण्डलका अध्यक्ष अनिल झाले प्रदेश नम्बर दुईमा चुनाव गराउने प्रयासको कडा प्रतिकार गर्न आह्वान गर्नुभयो। मधेसको मुद्दा प्रमुख भएकोले केही नेता, कार्यकर्ता स्वतन्त्र भएर तथा अन्य पार्टीमा गएर चुनाव लड्दैमा नअत्तालिन कार्यकर्तालाई आग्रह गर्नुभयो। अर्का अध्यक्ष राजकिशोर यादवले जबरजस्ती चुनाव गराइएकै दिनदेखि नेपाली सत्ताको पतनको दिन सुरु भई मधेस सत्ताको आरम्भ हुने उद्घोष गर्नुभयो। मधेसले बनाएको नेता उपेन्द्र यादवले मधेसको मुद्दा छाडेकोले मोर्चाले नेतृत्व परिवर्तन गरेको र जनताले समेत धुलो चटाउने विश्वास व्यक्त गर्नुभयो।"
बुद्धस्थल लुम्बिनीको प्रचार र विकास मुस्लिम मेयर उम्मेदवारको एजेण्डा,"बुटवल : रमजानको मुख्य दिन शुक्रबार नमाज पढ्ने साइत सुरु हुदाँसम्म बौद्धस्थल लुम्बिनीको गेटमै मेयरका मुस्लिम उम्मेदवारहरु लुम्बिनी बिकास गर्ने एजेण्डा सुनाउदै थिए । धर्म फरक भए पनि आर्थिक र पर्यटन विकासका लागि लुम्बिनी महत्वपूर्ण रहेको भन्दै उनीहरुले बुद्धस्थलको विकास र प्रचारलाई चुनावी एजेण्डा बनाएका छन् । मुलुकको एकमात्रै सांस्कृतिक नगरपालिका लुम्बिनीका मेयर प्रत्यासीहरु धेरै मुस्लिम छन् । मुस्लिम उम्मेदवारहरुको चुनावी एजेण्डा छ, बुद्धस्थल लुम्बिनीको विकास र प्रचार ।लुम्बिनीको विकास र पर्यटकको आवगमनले मात्रै लुम्बिनी क्षेत्रवासी समुदायको आर्थिक विकास हुने उम्मेदवारहरुले बताएका छन् । संघीय समाजवादी फोरमका मेयर उम्मेदवार फखरुद्धिन खानले लुम्बिनीलाई धार्मिक र पर्यटकीय क्षेत्रको रुपमा विकास गर्ने बताउनुभयो । दीगो रुपमा शान्ति स्मार्ट सिटीको रुपमा लुम्बिनीको विकास गर्ने मेरो प्राथमिता हो, उहाले भन्नुभयोविदेशी पर्यटकको संख्या बढाउनका लागि बुद्धधर्म र लुम्बिनीको प्रचारमा जोड दिनेछु ।' लुम्बिनी सांस्कृतिक नगरपालिकामा मुस्लिम समुदायको बाहुल्यता छ । लुम्बिनी विकास कोषले जग्गा अधिकरण गरेको क्षेत्र समेत मुस्लिम समुदायको बसोबास भएको क्षेत्र हो । फोरमका उम्मेदवार खानले पहिलो पटक लुम्बिनीको विकासका लागि आफ्नै परिवारले मुआब्जा बुझेको भन्दै यसको विकास गर्नु दायित्व रहेको बताउनुभयो । कांग्रेसका मेयर उम्मेदवार मोहम्मद शहिद खानले लुम्बिनी बिकास कोषमा स्थानीयको सहभागिता आवश्यक रहेको भन्दै त्यसले मात्रै विकास हुने बताउनुभयो । लुम्बिनीको विकासमा स्थानीयको प्रत्यक्ष सहभागिता हुनुपर्छ, उहाले भन्नुभयोसमाजसँग लुम्बिनी जोडेर विकास गर्ने मेरो योजना छ ।' लुम्बिनीलाई हरियाली, प्रदुषणमुक्त बनाउने योजना उम्मेदवारले राखेका छन् । मुस्लिम, हिन्दु, बौद्ध, इसाईहरुको धार्मिक तथा जातीय सहिष्णुता लुम्बिनीमा कायम राख्ने उम्मेदवारले बताए । एमालेका उपमेयर उम्मेदवार इन्साफ मुसलवान लुम्बिनीलाई प्रदुषण रहित स्मार्टसिटीका रुपमा विकास गरिने बताउनुभयो । लुम्बिनी विकास कोषमा हुने राजनीतिक नियुक्ति र कार्यशैली फेरिनुपर्छ' उहाँले भन्नुभयो । लुम्बिनीको विकास भए मात्रै स्थानीय समुदायको विकास हुने भन्दै धेरैभन्दा धेरै पर्यटक ल्याउने योजना बनाउने उहाँले बताउनुभयो । लुम्बिनीमा बौद्ध धर्मालम्बीहरु आउने वातवारण बनाउनका लागि मुस्लिमहरुले योगदान गर्ने उनीहरुको विश्वास छ । भैरहवामा बन्दै गरेको गौतमबुद्ध बिमानस्थल लुम्बिनीकै कारण बनेको भन्दै अझै धेरै विकास त्यस क्षेत्रमा पुर्याउन लुम्बिनीको विकास आश्यक रहेको उम्मेवारले बताए । राप्रपाका मेयर उम्मेदवार महम्मद शफिद (समिर)ले विकास कोष एरियाको मात्रै विकासले लुम्बिनीको विकास नहुने भन्दै सामाजिक आर्थिक अवस्थाको विकास गर्ने योजना आफूसंग रहेको बताउनुभयो । विकास कोषमा स्थानीयको सहभागिता भए मात्रै समाजसंग जोडिने उहाले बताउनुभयो । लुम्बिनी विकास कोषलाई नगरपालिका मातहतमा राखेर विकास गर्ने एजेण्डा पनि दलहरुको छ । मुस्लिम नेताहरुले शान्तिको प्रतिक लुम्बिनीलाई स्मार्ट सिटी बनाएरै छाड्ने अठोट लिएका छन् ।"
आर्थिक समृद्धि कांग्रेसको नेतृत्वमा मात्र सम्भव छ : गगन थापा,"बैतडी : नेपाली कांग्रेसका नेता एवं पूर्व स्वास्थ्यमन्त्री गगनकुमार थापाले नेपाली कांग्रेसले मात्रै देशको आर्थिक समृद्धि गर्न सक्ने दाबी गर्नु भएको छ। बैतडीको दशरथचन्द नगरपालिका २ देहीमाण्डौंमा कांग्रेसको चुनावी सभालाई सम्बोधन गर्दै नेता थापाले कांग्रेस देशमा शान्ति र स्थिरता कायम गर्ने पार्टी भएको बताउनुभयो। नेपाली कांग्रेसको नेतृत्वमा संविधान बनेको र संविधानको कार्यान्वयन पनि नेपाली कांग्रेसकै नेतृत्व आवश्यक छ, थापाले भन्नुभयो, हामी अहिले त्यो भूमिका निर्वाह गरिरहेका छौं। नेपाल विभिन्न भाषभाषी र जातजातीको देश भएकाले अनेकतामा एकता खोजेरअघि बढ्ने पार्टी नेपाली कांग्रेस मात्रै भएको उहाँको भनाइ छ। हामी पहाडमा गएर मधेसका कुरा गर्छौं मधेसमा गएर पहाडका कुरा गर्छौं। यसले देशको राष्ट्रिय एकतालाई बलियो बनाउँछ, थापाले भन्नुभयो, कांग्रेस कुनै क्षेत्र बिशेषको विरोधी पार्टी होइन यो समग्र नेपाललाई एकसुत्रमा बाध्ने पार्टी हो। कांग्रेसका शत्रु गरिबी र बेरोजगारी भएकाले त्यसको अन्त्यका लागि नेपाली कांंग्रेसको जीत आवश्यक रहेको उहाँको भनाइ छ। नेपाली कांग्रेस सबै जनता सुखी र खुशी भएको देख्न चाहन्छ। यसका लागि गरिबी र बेरोजगारी अन्त्य हुनु आवश्यक छ, थापाले भन्नुभयो, गरिबी र बेरोजगारीको अन्त्यका लागि कांग्रेसको जित आवश्यक छ।"
एमाले छोड्दा आत्मसन्तुष्टिः पूर्व मेयर राई,"धरान: संघीय समाजवादी फोरमका केन्द्रीय सदस्य ध्यानबहादुर राईले नेकपा एमाले परित्याग गरेपछि आत्मसन्तुष्टि भएको बताउनुभएको छ । एमालेका पूर्व नेता राई पार्टी परित्याग गरी केही समय अघि फोरम प्रवेश गर्नुभएको थियो । एमालेबाट विसं २०४९ सालमा धरानको मेयरमा निर्वाचित राईले शनिवार धरानमा फोरम र नेकपा माओवादीले आयोजना गरेको चुनावी सभामा एमालेको व्यापक आलोचना गर्नुभयो । उहाँले एमाले काम गर्ने भन्दा पनि सपना मात्र बाँड्ने पार्टी भएको आरोप लगाउनुभयो । एमालेले अहिले पनि परिवर्तनलाई आत्मसात गर्न सकेको आरोप लगाउँदै पूर्वमेयर राईले भन्नुभयो,एमालेले जनजाती, दलित र पिछडा वर्गको भलो चाँहदैन। आफु मेयर हुँदा धरानको विकास निर्माणमा धेरै योगदान गरेको दावी गर्दै उहाँले माओवादी केन्द्र र फोरमबाट संयुक्त उम्मेदवारी दिनुभएका उम्मेदवारहरुलाई मतदान गर्न आग्रह गर्नुभयो ।"
चुनाव लगत्तै असन्तुष्ट दलसँग संवाद थालिन्छ : प्रधानमन्त्री,"महेन्द्रनगर : प्रधानमन्त्री शेरबहादुर देउवाले दोस्रो चरणको निर्वाचन लगत्तै असन्तुष्ट रहेका राजनीतिक दलहरुसंग छलफल सुरु हुने बताउनुभएको छ । शनिबार बिहान नेपाल प्रेस युनियन कञ्चनपुर शाखाले आयोजना गरेको पत्रकार सम्मेलनमा बोल्दै देउवाले निर्वाचनमा सहभागी नभएर असन्तुष्ट रहेका राष्ट्रिय जनता पार्टी नेपाल सहितका दलहरुसँग संविधान संशोधनका बारेमा छलफल अघि बढ्ने बताउनुभएको हो । संविधान संशोधन नभई निर्वाचनमा सहभागी नहुने उनीहरुको अडान यथावतै छ' प्रधानमन्त्री देउवाले भन्नुभयो, संशोधनका लागि दुई तिहाई आवश्यक हुन्छ, त्यसका लागि एमालेको समेत सहमति हुनु जरुरी छ' । प्रधानमन्त्रीले मुलुकमा देखिएको समस्या समाधान गर्न एमाले पनि जिम्मेवार रहेकाले संविधान संशोधनका बारेमा एमालेले पनि लचकता देखाउनेमा आफू विश्वस्त रहेको बताउनुभयो । निर्वाचनपछि एमालेका नेताहरुसँग पनि आफूले घनिभूत छलफल थाल्ने उहाँको भनाई थियो । प्रधानमन्त्री देउवाले मधेसी समुदायको माग समेत सम्बोधन गरेर मुलुकमा देखिएको अस्थिरतालाई सदाका लागि अन्त्य गर्ने आफ्नो एक मात्र पहल हुने बताउनुभयो । उहाँले संविधान संशोधन गरेर अघि बढ्ने विषयमा अन्तिम कसरत गर्ने बताउदै संशोधन हुन नसकेपनि प्रदेश नम्बर २ मा हुने निर्वाचनबाट कोही नभाग्ने दाबी गर्नुभयो । उहाँले संविधान कार्यान्वयन गर्न तीनै तहको निर्वाचन अपरिहार्य रहेकाले निर्वाचनबाट कसैले भाग्न नहुने प्रष्ट्याउनुभयो । प्रधानमन्त्री देउवाले स्थानीय, प्रदेश र संघको निर्वाचन गर्नुको विकल्प नरहेको समेत बताउनुभयो । एक अर्को प्रसङ्गमा बोल्दै उहाँले महाकालीमा चार लेनको पक्की पुल बने ७ नम्बर प्रदेशकै कायापलट हुने बताउनुभयो । यहाँ पुल निर्माण भए यो ठूलो व्यापारिक नाकाका रुपमा अघि बढ्ने छ' प्रधानमन्त्री देउवाले भन्नुभयो, व्यापारिक हबका रुपमा अघि बढे यसबाट प्रदेश आर्थिक रुपले सम्पन्न हुने र जनता सम्पन्न हुनेछन्' । महाकालीमा निर्माण हुने पक्की पुल डिपिआर तयारको काम छिट्टै अघि बढ्ने प्रधानमन्त्रीले दाबी गर्नुभयो । देउवा शनिबार कञ्चनपुरको दक्षिणी क्षेत्र बेल्डाँडी, बेलौरी र पुनर्वासमा चुनावी सभा सम्पन्न गरेर डडेल्धुराको जोगबुढा पुगेर चुनावी सभालाई सम्बोधन गर्ने कार्यक्रम रहेको छ । जोगबुढाको चुनावी सभा सकेर साँझ प्रधानमन्त्री डडेल्धुरा सदरमुकाम पुगेर बास बस्ने कार्यक्रम रहेको छ । प्रधानमन्त्री देउवा असार १४ गते स्थानीय तहको निर्वाचनमा मतदान गरेर मात्रै फर्किने कार्यक्रम रहेको छ ।"
विराटनगरमा प्रमुख दलको शक्ति प्रदर्शन,"विराटनगर : स्थानीय तहको निर्वाचनमा प्रदेश नम्बर १ को एकमात्र महानगर विराटनगरलाई प्रतिष्ठाको विषय बनाएका प्रमुख राजनीतिक दलले शनिबार विराटनगरमा शक्ति प्रदर्शन गरेका छन्। चुनावी घरदैलो, प्रचार प्रसार र फुटकर कार्यक्रममा केन्द्रित भएका दलले शनिबार भने दलबलसहित शक्ति प्रदर्शन गरेका हुन्। गठबन्धन गरेका नेकपा माओवादी केन्द्र र संघीय समाजवादी फोरम, नेकपा एमाले र नेपाल लोकतान्त्रिक फोरमले संयुक्त रुपमा राजनीतिक सभा गरेका छन्। माओवादी र फोरमले हाटखोलामा आयोजना गरेको संयुक्त चुनावी सभामा संघीय फोरमका केन्द्रीय अध्यक्ष उपेन्द्र यादव र नेकपा माओवादी केन्द्रका महासचिव रामबहादुर थापा बादल सहभागी हुनुहुन्थ्यो। बादलले आदिवासी, जनजाति र पिछडिएको क्षेत्रको अधिकार रक्षका लागि नै संघीय समाजवादीसँग चुनावी तालमेल भएको बताउँदै भन्नुभयो, यो चुनाव माथिका अधिकारलाई स्थानी तहमा स्थापित गर्नका लागि हो। बादलले जनताको अभिमतबाट विजयी हुने प्रतिनिधिले जनताकै लागि अधिकार स्थापित गर्नुपर्ने बताउनु भयो। संघीय समाजवादी फोरम नेपालका अध्यक्ष उपेन्द्र यादवले सभलाई सम्बोधन गर्दै यो चुनाव जनतलो अहिलेसम्म प्राप्त गरेको अधिकारलाई संस्थागत गर्ने अवसर भएको बताउँदै भन्नुभयो,चुनावले नै प्राप्त अधिकार रक्षा गर्छ। यादवले परिवर्तनकामी शक्ति भएकोले माओवादीसँग गठबन्धन गरिएको बताउनु भयो। एमाले र फोरम लोकतान्त्रिकले विराटनगरको गुदरीमोडस्थित बुधहाट चौकमा चुनावी सभा आयोजना गरेको छ। यसअघि तालमेल गरेका दलका कार्यकर्ता र समर्थकले नगरका विभिन्न भागबाट र्याली र जुलुस निकालेका थिए। दलका केन्द्रीय अध्यक्षलाई दिनभरी धपेडी नेकपा एमालेका केन्द्रीय अध्यक्ष केपी शर्मा ओली शनिबार दिनभरि निकै धपेडीमा हुनुहुन्थ्यो। उहाँले मोरङको उर्लाबारीदेखि विराटनगरसम्मका चुनावी सभालाई एकै दिन सम्बोधन गर्न भ्याउनु भयो। उर्लाबारी, पथरी, बेलबारी, विराटचौक र इटहरी हुँदै ओली विराटनगरको सभामा भाग लिन आउँदा साँझ ६ बजिसकेको थियो। ओलीले उत्तिकै जोसिलो पारामा भाषण गर्दै कार्यकर्तालाई समर्थकलाई जुरुक जुरुक्क उचाल्नु भयो। ओलीले विराटनगरको एतिहासिक महत्व भएपनि यहाँ खाइखेली गरी हुर्किएका भनेर आफूलाई गर्व गर्ने नेताले नै यो ठाउँको विकास गर्न नसकेको आरोप लगाउँदै भन्नुभयो,मेरै सरकारको पालामा ५० करोड बजेट छुट्याई दिए महानगर बनाउन पनि एमालेले नै आन्दोलन गर्नु पयो। उहाँले कांग्रेसलाई कटाक्ष गर्दै आँखा कमजोर भए चश्मा लगाउन मिल्छ तर भित्रै कमजोर भए केही गर्न मिल्दैन। कांग्रेससँग देश विकास गर्ने भिजन नभएको ओलीको टिप्पणी थियो। ओलीले एमाले मधेसी र जनजातिको अधिकार प्रति संवेदनशील रहेको र सबै भाषा, धर्म, सम्प्रदाय तथा जातिलाई उच्च सम्मान गर्ने पार्टी भएको बताउनु भयो। एमालेलाई मधेश विरोधी भनेर गलत प्रचार गरिएकोमा रोष प्रकट गर्नुभयो। उहाँले भन्नुभयो,एमाले मधेश विरोधी नभएर मधेशी जनताको अधिकार रक्षा गर्ने पार्टी हो। उप्रधानमन्त्री तथा नेपाल लोकतान्त्रिक फोरमका अध्यक्ष विजयकुमार गच्छदार पनि शनिबार दिनभरि चुनावी कार्यक्रममा व्यस्त रहनु भयो। गच्छदारले मोरङका विभिन्न ठाउँमा भएका चुनावी कार्यक्रममा सहभागिता जनाएर साँझ विराटनगरको आमसभामा सम्बोधन गर्दै भन्नुभयो,संविधानलाई कार्यान्वयन गर्न र अधिकारलाई गाउँ गाउँसम्म लैजान चुनाव अपरिहार्य भएको छ। गच्छदारले एमालेसँग स्थानीय चुनावमा भएको तालमेललाई कतिपयले टिप्पणी गरेपनि वर्तमानममा यो आवश्यक रहेको बताउनु भयो। संघीय समाजवादीका केन्द्रीय अध्यक्ष उपेन्द्र यादव विराटनगर र नजिकका गाउँपालिकाका राजनीतिक सभा तथा कार्यक्रममा शनिबार व्यस्त रहनु भयो। दिउँसो उहाँले विराटनगरमा भएको माओवादी केन्द्रसँगको संयुक्त चुनावी सभालाई सम्बोधन गर्नुभयो। यादवले भन्नुभयो,चुनावले नै जनतामा आएको अधिकारलाई संस्थागत गनेैछ। कांग्रेसका नेता तथा पूर्वगृहमन्त्री विमलेन्द्र निधि, डा शेखर कोइराल, मिनेन्द्र रिजाल, सुजाता कोइराला लगायत नेता पनि दिनभरि नै व्यस्त हुनु भएको छ। उहाँहरु मोरङका गाउँपालिका र नगरपालिकामा भएका अलग अलग कार्यक्रममा सहभागी हुनुभयो। विराटनगरमा माओवादी र संघीय समाजवादीले आयोजना गरेको चुनावी सभामा सहभागी नेता। तस्बिर : बासु पौडेल"
एमाले बाहेकका पार्टीले कहिल्यै देशको हित गरेनन् : माधव नेपाल,"महेन्द्रनगर: एमालेका वरिष्ठ नेता एंव पूर्वप्रधानमन्त्री माधवकुमार नेपालले देशको विकास गर्ने योजना एमालेसंग मात्रै रहेको दाबी गर्नु भएको छ। एमाले कञ्चनपुरले गरेको चुनावी सभालाई महेन्द्रनगरमा सम्बोधन गर्दै नेपालले भन्नुभयो, अन्य पार्टीले अहिलेसम्म मुलुकको हितमा काम गर्न सकेनन्, अब एमालेलाई जिताउनुहोस् हामी देशको विकास गरेर देखाउने छौं। पूर्वपश्चिम राजमार्ग ८ लेनमा विस्तार गर्ने, विद्युत आयोजनाको विस्तार, सबै क्षेत्रलाई सडक यातायातले जोड्ने, विभिन्न प्रदेशहरुमा अन्र्तराष्ट्रिय विमानस्थल निर्माण गर्ने, कृषिमा आधुनिकीकरण, गुणस्तरीय शिक्षा, स्वास्थ्यलगायत आम नागरिकको जीवनस्तरमाथि उकास्ने खालका योजना अघि सारेर सम्बृद्व मुलुक बनाउने दाबी नेपालले गर्नु भएको छ। अब ढिलो नगरी जनताको पार्टी चिन्ने प्रयास गर्नुहोस्, नेता नेपालले भन्नुभयो,अन्य पार्टीले त विदेशीसँग लम्पसार परेर मुलुकको हितविपरि काम गनेका छन्। भरतपुर महानगरपालिकामा एमालेले जित्न लागेपछि जबरजस्ती मतपत्र च्यात्ने काम भएको भन्दै उहाँले एमाले सर्वोच्चको निर्णय कुरेर बसेको बताउनुभयो। मतपत्र च्यात्नेलाई दण्ड दिनुको साटो फुलमाला लगाएर सम्मान गर्ने काम भएको भन्दै उहाँले निर्वाचन आयोगले समेत गलत निर्णय गरेको बताउनुभयो।"
'अनियमितता रोक्न खोज्दा सरुवा',"काठमाडौं : प्रमुख निर्वाचन आयुक्त डा अयोधिप्रसाद यादवले सचिव सरुवाले निर्वाचन आचारसंहिता कार्यान्वयनमा कुनै अप्ठ्यारो नपर्ने बताउनुभएको छ । आयोग प्रमुख यादवले भन्नुभयो, 'निर्वाचन आयोगका सचिव गोपीनाथ मैनालीको सरुवाले निर्वाचन आचारसंहिता र कार्यान्वयनमा कुनै अप्ठ्यारो पर्दैन ।' सचिव सरुवाले निर्वाचनसम्बन्धी व्यवस्थापकीय काममा कुनै बाधा व्यवधान नपर्ने दाबी गर्दै प्रमुख आयुक्त यादवले अन्नपूर्णसँग भन्नुभयो, 'आयोग संवैधानिक अंग भएकाले यसका प्रत्येक गतिविधि स्वतः अघि बढ्छन् ।'प्रमुख आयुक्त यादवले रिपोर्टर्स क्लबको साक्षात्कारमा भन्नुभयो, 'सचिवको सरुवालाई आफूले सहज रूपमा लिएको छु । सरुवाले निर्वाचनमा कुनै बाधा पार्दैन ।' सरुवाले आचारसंहितामा अप्ठ्यारो पर्दैन : प्रमुख आयुक्त 'सचिवको सरुवालाई लिएर अहिले मिडियामा ठूलो हल्ला छ तर १४ गते हुने निर्वाचनलाई यसले कुनै असर गर्दैन । आयोगले यसलाई सहज रूपमा लिएको छ', उहाँले भन्नुभयो ।'कर्मचारीको सरुवा, बढुवा स्वाभाविक प्रक्रिया हो । सोहीअनुसार मैनालीको सरुवा भएको हो । ०६३ सालदेखि हालसम्म आयोगमा १३ जना सचिवको सरुवा भइसकेको छ', प्रमुख आयुक्त यादवले भन्नुभयो । गाडी खरिद प्रकरणमा आयोग पदाधिकारी र सचिव मैनालीबीच तालमेल नमिलेका कारण सरुवा गरिएको भन्ने आरोपमा प्रमुख आयुक्त यादवले त्यसमा कुनै सत्यता नभएको प्रस्ट गर्नुभयो ।आयोगबाट मन्त्रिपरिष्दको कार्यालयमा सरुवा भएका मैनालीसँग जिज्ञासा राख्दा उहाँले भन्नुभयो, 'अनियमितता हुन खोजेको थियो, त्यसलाई रोक्न खोज्दा मेरो सरुवा भयो । उनीहरूले हरेक कुरामा फजुल खर्च गर्न खोज्ने, मैले त्यस्ता कुरा रोक्न खोज्दा सैह्य भएन निकाले ।' अनियमितता गर्न खोज्नेविरुद्ध दृढतासाथ उभिने प्रतिबद्धता व्यक्त गर्दै मैनालीले भन्नुभयो, 'निर्वाचन आयोगमा अनियमितता, आतंक हुँदा आयोग र सचिवालयबीच दूरी बढिरहेको छ ।'सरुवा ठूलो कुरा नभए पनि आफूलाई अन्याय पूर्ण तवरले हटाइएको भन्दै उहाँले आक्रोश पोख्नुभएको छ । दोस्रो चरणको स्थानीय तहको निर्वाचन सम्पन्न हुन चार दिन बाँकी छँदा सरुवा गर्नु आमकर्मचारीको मनोबल गिराउनु हो मैनालीले बताउनुभयो । सचिवालय र आयोगबीच दूरी बढेको दाबी गर्दै मैनालीले भन्नुभयो, 'संवैधानिक अंगमा यस्तो हुनु राम्रो होइन ।' आयोगमा करिब ७० वटा गाडी जुनसुकै समयमा सञ्चालन हुन सक्ने अवस्थामा छन् तर अर्कोतर्फ नयाँ गाडी खरिदको प्रसंगमा आफूले असहमति राखेको मैनालीले जनाउनुभयो । गाडी खरिद गर्दा सार्वजनिक खरिद प्रक्रिया पूरा गर्नुपर्ने आफ्नो धारणा रहँदा रहँदै आयोगले सात दिनको सूचनाबाटै ल्याउन खोज्नु न्यायोचित नभएको मैनालीले जिकिर गर्नुभयो । प्रमुख आयुक्तसँग बा६च १४४६, बा२झ ४४६ र बा२झ २८०३ नम्बरका तीन वटा गाडी, आयुक्त इला शर्मासँग बा६च १४४८ जिप, बा१०च ८२४७ कार र मोटरसाइकल समेतको सुविधा लिएको मैनालीले जानकारी दिनुभयो । ८ डबल क्याब र चारवटा भारतबाट झिकाएको कार, आयुक्तहरूले चढ्ने जापानिज टोयटा गाडी रहेको उहाँले बताउनुभयो । आयोग पदाधिकारीले ६७ वटा शीर्षकका बजेटको दुरुपयोग गरेकोमा आफूले असहमति जनाएको मैनालीले जिकिर गर्नुभयो । आयोग पदाधिकारीले काठमाडौंमा घर भए पनि घर नभएको भन्दै घरभाडा असुल गर्ने, बिलासी खाजा र भौतिक संरचना राख्ने, कार्यालयका जिन्सी सामान घरमा लग्ने, एक आयुक्तको घरमा आयोगको टेलिभिजन नै रहेको जानकारी मैनालीले दिनुभयो । आयोग पदाधिकारीसँग उच्च नैतिकता नै नरहेको उहाँको आरोप छ । कल डिटेल र भ्वाइस डिटेलको आतंक भरतपुर महानगरपालिकाको मतगणनासम्बन्धी विवादमा आयोगले सचिवालयका कर्मचारीको कल डिटेल र भ्वाइस डिटेल लिने भन्दै आतंक मच्चाएको विषयले पदाधिकारी र आयोग सचिवालयका कर्मचारीबीच अविश्वास बढेको मैनालीले जानकारी दिनुभयो ।आयोगका गोप्य बैठकका निर्णय सञ्चारमाध्यममा कसरी र किन आइरहेको छ भन्ने प्रश्न कर्मचारीलाई गरिदिँदा आतंक मच्चिएको मैनालीले जनाउनुभयो । यसैबीच, प्रमुख आयुक्त यादवले दोस्रो चरणको स्थानीय तहको निर्वाचनमा पहिलो चरणको भन्दा बढी मत खस्ने विश्वास व्यक्त गर्नुभएको छ ।'पहिलो चरणमा ७४ प्रतिशत मत खसेको थियो, दोस्रोमा त्यो भन्दा बढी मत खस्छ', उहाँले भन्नुभयो ।निर्वाचनविरोधी केही 'पोलिटिकल थ्रेट'लाई सुरक्षा निकायले नियन्त्रणमा लिइसकेको दाबी गर्नुभयो । उहाँले भन्नुभयो, 'जनताको मत प्रयोग गर्ने अधिकारलाई अवरोध गर्नेलाई प्रहरीले नियन्त्रणमा लिइरहेको ।'"
जातीय मुक्ति आन्दोलनका लागि तयार रहन माओवादी कार्यकर्ताहरुलाई बादलको निर्देशन,"धरान : माओवादी केन्द्रका बरिष्ठ नेता रामबहादुर थापा बादलले देशको मुहार फेर्नका लागि राष्ट्रवादी र पहचिानवादीहरुलाई भोट दिएर निर्वाचित गराउनु पर्ने बताउनु भएको छ । स्थानीय निर्वाचनमा राष्ट्रवादी र पहिचानवादी उमेद्वारहरुले निर्वाचन जिते मात्र देशले मुहार फेर्ने उहाँले बताउनुभयो । असार १४ गते हुने दोस्रो चरणको स्थानीय निर्वाचनको शनिवार धरानमा आयोजित चुनावी सभालाई सम्बोधन गर्दै नेता बादलले देशमा अझै पनि जातीय मुक्ति आन्दोलन सफल नभएको भन्दै जातीय मुक्ति आन्दोलनका लागि तयार रहन माओवादी कार्यकर्ताहरुलाई निर्देशन दिनु भयो । देशमा अझै जातीय विभेद उन्मुलन भैनसकेको भन्दै नेता बादलले पहिचान र राष्ट्रवादीहरुले सरकारको नेतृत्व गर्न नपाउन्जेलसम्म समस्या जिउका तिउ रहने बताउनु भयो । उहाँले सबै जातजातीले समान हक अधिकार नपाउन्जेलसम्म जातीय मुक्ति आन्दोलन नरोकिने भन्दै जातीय मुक्तिका लागि अझै हजारौले बलिदान दिन आबश्यक रहेको बताउनु भयो । माओवादी,संघीय समाजवादी, जनमुक्ति, नयाँशक्ति, संघीय लिम्बवान मञ्च लगायतका पार्टीहरुले धरानको भनुचोकमा आयोजना गरेको संयुक्त चुनावी सभामा धरानका २० वटै वडाबाट हजारौको संख्यामा कार्यकर्ताहर उपस्थित भएका थिए ।"
"कांग्रेस बुढो भइसक्यो, समय एमालेको","इटहरी: नेकपा एमालेका अध्यक्ष केपी शर्मा ओलीले नेपाली कांग्रेस पुरातनवादी पार्टी भएको आरोप लगाउनुभएको छ । सुनसरीको इटहरीमा आयोजित चुनावी सभालाई सम्बोधन गर्दै नेता ओलीले कांग्रेस अझै पनि पुरानै सोच र विचारबाट ग्रसित रहेकाले अब एमालेको विकल्प नरहेको दावी गर्नुभयो । उहाँले भन्नुभयो, कांग्रेस बुढो र विचारहीन भइसक्यो । उसले आजका कुरा गर्न सक्दैन, हिजोका कुरा गर्छ, अगाडीका होइन, पछाडीका कुरा गर्छ, त्यसैले अब समय नेकपा एमालेको हो ।' आफुले नेपालमा रेलको विकासको कुरा गर्दा कांग्रेसले खिल्ली उडाएको प्रसंग निकाल्दै अध्यक्ष ओलीले यति बेला कांग्रेसले पार्टीको घोषणा पत्रको कभरमा रेलको फोटो राखेर एमालेको नीतिलाई स्वीकार गरेको टिप्पणि गर्नुभयो । पूर्व पश्चिम रेलको कुरा गर्दा वालुवाटार अघि खेलौना रेल ल्याएर काँग्रेसले तमासा गरेको बताउँदै भन्नुभयो, अहिले त अफ्ठ्यारो मानि मानि चुनावको घोषणापत्रको अघिल्लो पेजमा रेल छापेछ ।' नेता ओलीले काँग्रेसको विदेश नीतिको समेत आलोचना गर्नुभयो । काँग्रेसले सबै देशसँग सन्तुलित सम्बन्ध राख्ने भनेपनि एक देशसँग मात्र निर्भर हुन खोजेको वहाँको आरोप थियो । तर हामी दुवै छिमेकीसँग हामी सन्तुलित सम्बन्ध राख्छौं,' वहाँले भन्नुभयो, त्यसैले हामीले केरुङ, किमांथाकालाई नेपालसँग जोड्ने योजना बनायौं ।' वहाँले सानो भनेर नहेप्न समेत छिमेकी देशहरुलाई चेतावनी दिनुभयो । थारु, मधेस, मुस्लिम, अल्पसंख्यकको सम्बन्धमा एमालेलाई लिएर भ्रम फिजाइएको उहाँको गुनासो थियो । हुलाकी राजमार्ग आफै बनाउन ठेक्का लगाईदिएको एमाले मधेस विरोधी भयो ? २० हजार घर बनाएर दिने भन्दा एमाले मधेस विरोधी भयो ? १० वटा आधुनिक शहर बनाउँछु भन्दा एमाले मधेस विरोधी भयो ?' उहाँको प्रश्न थियो । आफ्नै प्रधानमन्त्रीत्व कालमा जोगबनीकिमाथांका सडक विस्तारको योजना बनाएको सुनाउँदै उहाँ सो सडक बनेपछि धरान र इटहरीको विकास हुने दावी गर्नुभयो । स्थानीय तहको चुनाव नजिकिदै गर्दा केपी ओली केही दिनयता प्रदेश १ का जिल्लाहरुको भ्रमणमा हुनुहुन्छ । उहाँले शनिबार मात्रै मोरंगको बेलबारीको सभालाईसमेत सम्बोधन गर्नुभएको थियो । शनिबार नै इटहरीपछि विराटनगरको सभालाई सम्बोधन गर्ने कार्यक्रम छ ।"
