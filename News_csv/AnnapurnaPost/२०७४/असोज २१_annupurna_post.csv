शीर्षक,विवरण
वाम एकता प्रस्तावमा विदेशीको धम्की : प्रचण्ड,"काठमाडौ: नेकपा माओवादी केन्द्रका अध्यक्ष पुष्पकमल दाहाल प्रचण्डले नेकपा एमाले र नयाँ शक्तिसँग एकताको प्रस्तावमा विदेशी शक्तिको धम्की आएको बताएका छन् । माओवादी केन्द्रका नेताहरुलाई शनिवार काठमाडौमा प्रशिक्षण दिने क्रममा प्रचण्ड एमालेसँग चुनावी तालमेल र पार्टी एकताको प्रस्ताव अगाडि बढाएपछि आफू माथि दबाब र धम्की आएको बताएका हुन । तर प्रचण्डले कुन विदेशी शक्तिबाट उनी माथि दबाब र धम्की आएको भनेर भने खुलाएनन । असोज १५ गते बसेको केन्द्रीय सचिवालयको बैठकमा एमालेसँग चुनावी तालमेल र पार्टी एकीकरण गर्ने प्रस्ताव पेश गर्ने क्रममा पनि भारतीय अधिकारीहरुबाट धम्की आएको प्रचण्डले बताएका थिए । तर शनिवारको प्रशिक्षणमा भने प्रचण्डले भारतीय अधिकारीहरुको नाम उच्चारण नै नगरी बाह्य शक्ति उल्लेख गरेका थिए । राष्ट्रिय सभागृहमा भएको प्रशिक्षण कार्यक्रममा प्रचण्डले भने सबै खालका चुनौतीहरु छन बाहय तनाव,धम्की र चुनौतीहरु छन् । तर कहाँबाट कस्तो कस्तो धम्की आयो,त्यो चाहि अहिले म भन्दिन । ती सबै चुनौतीहरुलाई पार गरेर अगाडि बढिएको हो । समाजवादी क्रान्तिको यात्रामा अगाडि बढन नयाँ जोखिम मोलिएको हो प्रचण्डले भने । एमालेले ल्याएको चुनावी तालमेलको प्रस्तावमा आफूले नै पार्टी एकताको प्रस्ताव राखेको प्रचण्डले बताए । पार्टी एकताको प्रस्ताव टुंग्याएर चुनावी तालमेल गरिएको हो प्रचण्डको भनाई उघृत गर्दै पोलिटव्यूरो सदस्यले भने हामी र एमाले दुवै रुपान्तरित हुने हो,न एमाले माओवादीमा बिलिन हुने हो न माओवादी एमालेमा बिलिन हुने हो । एमाले उपाध्यक्ष बामदेव गौतमले ल्याएको चुनावी तालमेलको प्रस्ताव माथि निरन्तर छलफल गर्ने क्रममा पार्टी एकताको सैद्धान्तिक सहमतिमा पुगिएको पनि प्रचण्डले नेताहरुलाई जानकारी गराए । पार्टी एकताको प्रस्ताव माथि एमालेबाट गौतम र माओवादी केन्द्रबाट जनाद्र्धन शर्माले बढी नै मेहनत गरेको प्रचण्डले बताए । सरकार छोडन तयार छौ प्रधानमन्त्री शेरबहादुर देउवासँगको भेटको प्रसंग पनि प्रचण्डले प्रशिक्षणमा सुनाए । माओवादी केन्द्र र काँग्रेस वीच भएको समझदारी अनुसारले आफूहरुले देउवा नेतृत्वको सरकारलाई समर्थन गरेको प्रचण्डले बताए । देउवाकै नेतृत्वमा तोकिएकै मितिमा चुनाव हुनु पर्नेमा प्रचण्डले जोड दिए । देउवालाई आफूले दिएको जवाफ उघृत गर्दै प्रचण्डले भने नैतिकताको आधारमा हामी सरकारमा बसेका हौ,तपाईलाई अप्ठयारो हुन्छ भने हामी सरकार छोडिदिन्छौ । तपाईहरुलाई जे सजिलो हुन्छ,त्यो भन्नुस ।"
समानुपातिक उम्मेदवार छान्न पनि निर्वाचन,"गोरखा: नेकपा एमाले गोरखाले समानुपातिक उम्मेद्वार छान्न चुनाव गरेको छ। प्रदेशसभाको उम्मेद्वार छान्न शनिबार बिहान चुनाब गरेको जिल्ला सचिव कृष्ण नेपालीले जानकारी दिए। १२ जना उम्मेद्वार छान्नुपर्नेमा ३५ जना आकांक्षी थिए। चुनावबाट चन्द्रबहादुर भुजेल, सिताराम बुढाथोकी, काजीराम रोका, ऋषिबहादुर बोगटी, टीकानारायण श्रेष्ठ, टीकाराम नेपाली, बाबुराम अधिकारी, प्रदीपसिँह क्षेत्री र महिलातर्फ पार्वती पाठक, इन्दिरा देवकोटा, रमिला आले र पम्फा खत्री निर्बाचित भएका छन्। उनीहरुको नाम आइतबार प्रदेश कमिटीमा पठाउने जिल्ला सचिव नेपालीले जानकारी दिए।उनीहरुलाई जिल्ला कमिटी सदस्यले भोट दिएका थिए। ५९ सदस्यीय जिल्ला कमिटी रहेकोमा उपस्थित रहेका ३२ जनाले मतदान गरेका थिए। त्यस्तै प्रतिनिधि सभाका लागि दिनेशचन्द्र देवकोटा, बाचस्पति देवकोटा, द्रोणाचार्य तिमिल्सिना, कल्पना कुँबर, निर्मला कट्टेल र गीताभट्टको नाम सिफारिस गरिएको एमाले गोरखाले जनाएको छ।"
भोलि माओवादी केन्द्र पुर्नगठन हुन्छ : गोपाल किराँती,"काठमाडौं : वाम एकताप्रति असन्तुष्ट माओवादी नेता गोपाल किराँतीले भोलि माओवादी केन्द्र पुर्नगठन समिति निर्माण गर्ने बताएका छन्। शनिबार बिहान माओवादी केन्द्रका अध्यक्ष पुष्पकमल दाहाल प्रचण्ड सँग एक घन्टा छलफल गरेपनि ठोस सहमति नभएपछि किराँतीले पार्टी पुनरगठन गर्ने तयारी गरेका हुन्। किराँतीले प्रचण्डसँग आइतबार बिहान छलफल हुने र त्यो छलफलबाट ठोस निष्कर्ष तयार नभए पार्टी पुनरगठन गर्ने बताएका हुन्। भोलीको छलफलपछि सम्भवतः भोली नै नेकपा (माओवादी केन्द्र) पुनरगठन समिति निर्माण गरिन्छ, किराँतीले सामाजिक सञ्जाल फेसबुकमा लेखेका छन्। नेता किराँतीले आफूलाई हतार नभएकाले प्रचण्डले आइतबारका निम्ति बोलाएको छलफलमा जाने निर्णय गरेको प्रष्ट पारेका छन्। भोलि बिहान फेरि बस्ने श्री प्रचण्डको अनुरोधलाई भने स्वीकार गरियो, किराँतीले भनेका छन्, किनकी मलाई त्यस्तो कुनै हतारो छैन।"
चिनियाँ राजदूतले प्रधानमन्त्री भेटिन्,"काठमाडौं (अन्नपूर्ण): नेपालका लागि चिनियाँ राजदूत यु होङले शनिबार प्रधानमन्त्री शेरबहादुर देउवासँग भेटेकी छन्। बालुवाटारमा भएको भेटमा राजदूत युले चिनियाँ कम्युनिस्ट पार्टीको आसन्न १९ औँ नेसनल कंग्रेसबारे देउवालाई अवगत गराएकी थिइन्। चिनियाँ कम्युनिस्ट पार्टीको १९ औँ नेसनल कंग्रेस अक्टोबर १८ मा सुरु हुँदै छ। महाधिवेशनले सी जिनपिङलाई नै अर्को पाँच वर्षका लागि कम्युनिस्ट पार्टीको महासचिव तथा राष्ट्रपतिमा निर्वाचित गर्ने बताइएको छ। देउवाले चिनियाँ कम्युनिस्ट पार्टीको नेसनल कंग्रेसको सफलताको शुभकामना दिएका थिए। देउवाका विदेश मामिला सल्लाहकार डा दिनेश भट्टराईका अनुसार राजदूत युले नेपालले चीनले अघि बढाएको बेल्ट एन्ड रोड इनिसियटिभ्स (बीआरआई) मा सहभागिता जनाएकोमा प्रशंसा गर्दै त्यसबाट नेपालले लाभ लिनेमा विश्वास व्यक्त गरेकी थिइन्। नेपालले वैशाखमा बीआरआईमा सहभागी हुनका लागि समझदारीपत्रमा हस्ताक्षर गरेको भए पनि चिनियाँ लगानी भित्र्याउन परियोजना छनोट गरी चीनसँग ठोस प्रस्ताव राख्न सकेको छैन । बीआरआई अवधारणाअन्तर्गत रेल, सडकलगायत कनेक्टिभिटी तथा भौतिक पूर्वाधार विकासका परियोजना निर्माण गर्ने सहमति दुई देशबीच विगतमा भइसकेको छ।"
उम्मेदवार सिफारिसमा पुरानै नेता हावी,"दाङ: प्रदेश र संघको निर्वाचनका लागि उम्मेदवारहरु छान्न जिल्ला स्तरमा राजनीतिक दलहरुलाई भ्याइ नभ्याइ भएको छ। भरखरै मात्र स्थानीय निर्वाचन र उम्मेदवारले पारेको प्रभावले दलहरुलाई संघ र प्रदेशको निर्वाचनको लागि उम्मेदवार छान्न सकस समेत देखिएको छ। आगामी मंसिर २१ गते हुने संघ र प्रदेशको चुनावका लागि दाङका राजनीतिल दलहरुले पनि आफना तर्फका उम्मेदवारहरुको नाम केन्द्रमा सिफारिस गर्न थालेका छन्। कतिले टुङगो समेत लगाइ सकेका छन्। दाङमा क्रियाशिल तीन प्रमुख राजनीतिक दलहरु नेपाली काँग्रेस, नेकपा एमाले र माओवादी केन्द्रले आफना सम्भावित उम्मेदवारहरुलाई केन्द्रमा सिफारिस गरेको जनाएका छन्। तिनै दलका सम्भावित सिफासिर उम्मेदवारमा पुरानै अनुहारको हावी देखिएको छ। केन्द्रमा जाने तीनै दलका सम्भावित उम्मेदवारहरुमा विगत देखिनै नेतृत्वमा रहेका पुराना अनुहारहरु बढि रहेका छन् । काँग्रेसले क्षेत्रीय समितिले सिफारिस गरेका सबै नाम केन्द्रमा पठाएको छ भने एमाले माओवादीले जिल्लाले हेरफेर गरेर केन्द्रमा नाम पठाएको बताएको छ। काँग्रेसले प्रतिनिधि र प्रदेश सभाको लागि संभावित क्षेत्रवाट आएका नामहरु नै केन्द्रमा पठाएको कांग्रेसका जिल्ला सचिव शंकर डाँगीले जानकारी दिए। काँग्रेस जिल्ला कार्य समितिको बैठकले प्रतिनिधिसभाका लागि पार्टीका तीन निर्वाचन क्षेत्र र प्रदेशसभाका छ वटा निर्वाचन क्षेत्रवाट पार्टी केन्द्रीय समितिलाई नाम पठाइसकेका बताए। काग्रेसले संघ र प्रदेशका लागि प्राय पुरानै अनुहारलाई सिफारिस गरेको छ। पुर्व मन्त्री देखि वर्तमान सासद सम्मका पुरानै नामलाई सिफासिर गरेर पठाएको छ। दाङ काग्रेसले केन्द्रका लागि पूर्व मन्त्री खुम बहादुर खडका, दिपक गिरी, वर्तमान राज्य मन्त्री डिल्ली बहादुर चौधरी, सासदहरु राजु खनाल, अनिता देवकोटा, बुद्धिराम भण्डारी, शिला शर्मा खडका, शुशीला चौधरी पार्वती डिसी चौधरी, पुर्व सासद कृष्ण किशोर घिमिरे लगायतका नाम सिफारिस गरेको छ । त्यसै गरेर पुर्व जिल्ला सभापति घनश्याम रेग्मी, विरकेश्वरी गौतम, वर्तमान जिल्ला सभापति कृति बहादुर खडका सचिव शंकर डागीको नाम सिफासिरमा राखिएको छ। एमाले दाङले पुर्व मन्त्री तथा उपाध्यक्ष युवराज ज्ञवाली, पुर्व मन्त्री शंकर पोख्रेल, सासद शारदा स्वर्णकार, भागवत विश्वासी, अनारकली मिया, पुर्व जिल्ला अध्यक्ष जोग बहादुर राना, केन्द्रीय सदस्य मेटमणि चौधरी, जिल्ला अध्यक्ष टिकाराम खडका, सचिव हिराचन्द्र केसी लगायतको नाम प्रत्यक्ष सिफारिस गरेको छ। माओवादी केन्द्रले पनि पुरानै अनुहारहरुलाई अघि सारेको छ। माओवादीका सह इन्चार्ज निर्मल आचार्यका अनुसार परराष्ट्रमन्त्री कृष्ण बहादुर महरा, पुर्व सभासद कुवेर ओली, इन्द्रजित थारु, नारायण शर्मा पौडेल, सह इन्चार्ज निर्मल आचार्य, जगप्रसाद शर्मालाई अघि सारेको छ। माओवादी एमाले तालमेलको सहमति भए पनि दुइ दलले छुट्टाछुट्टै उम्मेदवार सिफारिस गरेका छन्। यति सम्मकी कृष्ण बहादुर महरा र शंकर पोख्रेल एउटै क्षेत्रबाट सिफारिस भएका छन्। २०७० सालको संविधान सभाको निर्वाचनमा शंकर पोख्रेल स्थानीय काग्रेस नेता संग पराजित भएका थिए। भने महराले २०६४ सालको निर्वाचनमा सोहि क्षेत्रबाट निर्वाचित भएका थिए । यि दुबै जनाले दाङ क्षेत्र नं २ रोजेका छन्।"
दार्चुला एमालेले उम्मेदवारको नामावली टुंगो लगायो,"दार्चुला : नेकपा एमालेले आगामी मंसिरमा हुने प्रतिनिधि र प्रदेश सभा निर्वाचनका लागि उम्मेदवारको नामावली सिफारिस गरेको छ । शुक्रबार पार्टी कार्यालय खलंगामा बसेको जिल्ला कमिटिको बैठकले प्रतिनिधि र प्रदेश सभा चुनावका उम्मेदवारको टुङ्गो लगाएको हो । जिल्ला कमिटी बैठकले केन्द्रीय सदस्य तथा सांसद गणेशसिंह ठगुन्नालाई प्रतिनिधि सभाका लागि सर्वसम्मत सिफारिस भएका छन् । प्रतिनिधि सभाका लागि समानुमातिक तर्फ खुलाबाट श्यामराज विष्ट र विजयसिंह धामी तथा जनजाती जहेन्द्रसिंह ऐतवाल, महिलामा ताराकेशरी कुवँर, दलितमा दानिराम पार्कीको नाम सिफारिस गरेको छ । त्यस्तै २ नम्बर क्षेत्रबाट प्रत्यक्षका लागि केन्द्रीय अनुशासन आयोगका सदस्य वीरबहादुर ठगुन्ना सर्वसम्मत र समानुपातिकमा रामदत्त जोशी र अमिता धामीको नाम सिफारिस गरिएको नेकपा एमाले दार्चुलाले जनाएको छ । त्यसैगरी १ नं क्षेत्रबाट प्रत्यक्षतर्फ ग्याल्बुसिह बोहरा, उदयसिह बडाल र पदमराज पन्तको नाम उम्मेदवारीका लागि सिफारिस गरिएको छ भने समानुपातिकतर्फ गणेशसिंह धामी, हरदेव जोशी, केशवराज जोशी, डम्मरराम पार्की, डिसी कासी र हिरादेवी अवस्थीको नाम सिफारिस गरिएको एमाले दार्चुलाका प्रचार विभाग प्रमुख खडकसिंह बडालले जानकारी दिए ।"
वाम तालमेल सकारात्मक : मोहनविक्रम सिंह,"गैंडाकोट (नवलपरासी) : नेपाल कम्युनिस्ट पार्टी (मसाल)का महामन्त्री मोहनविक्रम सिंहले वामपन्थी तालमेललाई एकीकृत कम्युनिस्ट स्वरूप मान्न नसकिने बताएका छन् । एमाले, माओवादी केन्द्र र नयाँ शक्तिबीचको एकता एकीकृत कम्युनिस्ट पार्टी निर्माणको कदम भने पनि त्यस्तो नभएको उनको भनाइ छ । नवलपरासीको गैंडाकोटमा आयोजित पत्रकार सम्मेलनमा उनले छरिएर रहेका कम्युनिस्ट पार्टीबीचको दूरी मात्र कम भएको बताए । यद्यपि, उनले चुनावी एकता भए सकारात्मक रहेको टिप्पणी गरे । क्रान्तिकारी कम्युनिस्टवादी सिद्धान्तबाट विचलित भएका शक्तिबाट एकीकृत कम्युनिस्ट पार्टी बन्छ भन्ने विश्वास छैन, उनले भने, छरिएर रहेका माक्र्सवादी र लेनिनवादीहरूबीच अलिकति भए पनि दूरी घटेकोे छ, कम्युनिस्ट पार्टी निर्माणको कदम भने होइन । भारतको चलखेलका कारण वामपन्थी दलहरूबीच फाटो आएको उनको भनाइ थियो । उनले राष्ट्रिय जनमोर्चाले निर्वाचनमा भाग लिने बताए । निर्वाचनमा कोसँग तालमेल गर्ने भन्ने विषयमा छलफल नभएको उनको भनाइ थियो । हामीले जित्दैनौं भन्ने थाहा छ तर निर्वाचन हाम्रो लागि संघर्षको माध्यम हो, उनले भने, संघीयताको विरोध भए पनि संविधानअनुसार पालना गरेका हौं ।"
इलाममा एमालेका चार उम्मेदवार सर्वसम्मत,"इलामः एमाले इलामले प्रतिनिधि सभाका दुई र प्रदेश सभाका दुई निर्वाचन क्षेत्रमा सर्वसम्मत उम्मेद्वार सिफारिस गरेको छ भने बढी आकांक्षी रहेको दुई प्रदेश क्षेत्रका लागि रायसहित उम्मेद्वार सिफारिस गरेको छ। जिल्ला कार्य समितिको बैठकले प्रतिनिधि सभाका लागि निर्वाचन क्षेत्र नम्बर १ बाट पूर्व प्रधानमन्त्री एवम् नेकपा एमालेका वरिष्ठ नेता झलनाथ खनाल र क्षेत्र नम्बर २ का लागि नेता सुवासचन्द्र नेम्बाङलाई सर्वसम्मत उम्मेद्धार सिफारिस गरेको उपसचिव उमेश गुरुङले जानकारी दिए। एमालेले निर्वाचन क्षेत्र नम्बर १ को प्रदेश क्षेत्र नम्बर १ मा सात जनाको नाममा भक्त केशी, उमेश गुरुङ, कृष्ण श्रेष्ठ, खिनु ल्वागुन, सिखरनाथ सापकोटा, जेवी लुगेली र याम अधिकारी सिफारिसमा परेका छन्। क्षेत्रीय स्तरमा उम्मेद्वार छनोटका लागि भएको मतदानमा मतपत्र च्याताच्यात भएपछि न्यायी कमिटीमा परेको उजुरीलाई ध्यानमा राख्दै सबै आकांक्षीको नाम प्रदेशमा पठाएको एमालेले जनाएको छ। एमालेले क्षेत्र नम्बर १ कै २ नम्बर क्षेत्रमा भने काजीमान कागतेको नाम सर्वसहमत रुपमा सिफारिस गरेको छ। प्रतिनिधि सभा निर्वाचन क्षेत्र नम्बर २ को प्रदेश क्षेत्र १ मा राम रानाको नाम सर्वसहमत रुपमा सिफारिस गरेको छ भने क्षेत्र नम्बर २ मा तीन जनाको नाम सिफारिस गरेको छ । क्षेत्र नम्बर २ का लागि ओमनारायण खनाल, जयप्रकाश राई र रिप्पल राईको नाम सिफारीस गरेको उपसचिव गुरुङले बताए। जिल्लाले पठाएको सिफारिसलाई आइतबार बस्ने प्रदेश कमिटिको बैठकले राय सुझावसहित स्थायी समितिमा पठाउने उनले बताए। सबै प्रदेशबाट गएका नामावलीलार्ई २६ र २७ गते बस्ने स्थायी कमिटिको बैठकले टुंगो लगाउने एमालेले जनाएको छ। एमालेले समानुपातीकमा १३ जनाको नाम सिफारिस गरेको छ। एमालेले माओवादी केन्द्रलाई समानुपातीकमा मात्र इलाममा ठाउ दिन समेत सुझाव पठाएको छ। माओवादीले स्थानीय तह र संविधान सभामा पाएको मतको आधारमा पनि ठूलो भाग दिए राम्रो परिणाम नआउने एमालेले सुझाव पठाएको छ।"
ध्रुवीकरणभन्दा सबै पार्टीबीच सहकार्य आवश्यकः अध्यक्ष राणा,"काठमाडौँ: राष्ट्रिय प्रजातन्त्र पार्टी (प्रजातान्त्रिक) का अध्यक्ष पशुपति शम्शेर जबराले नेपालमा वामपन्थी र प्रजातन्त्रवादी शक्तिबीचको धु्रवीकरणभन्दा पनि संघीय गणतन्त्र तथा शिशु संविधानलाई संस्थागत गर्न सबै पार्टीबीच सहकार्य आवश्यक भएको बताएका छन्। रिपोर्टर्स क्लबमा आज आयोजित साक्षात्कारमा राणाले वामपन्थी शक्तिहरुले गठबन्धन गरेपछि प्रजातन्त्रवादी शक्तिको गठबन्धनमा आफ्नो पार्टी सहभागी भइसकेको, तर लोकतन्त्रवादीको गठबन्धन कसैप्रति लक्षित नभएको बतए। लोकतन्त्रवादी र वामपन्थीहरुको गठबन्धनबाट मुलुकलाई स्थिरतातर्फ लैजाने विश्वास व्यक्त गर्दै नेता राणाले यसले नै मुलुकमा दीर्घकालीन योजना तयार गर्नुका साथै विकास र समृद्धि गर्ने मौका पाइने बताए।"
सिरहा क्षेत्र नम्बर १ बाट एमाले अध्यक्ष ओलीको नाम सिफारिस,"सिरहा : सिरहा प्रतिनिधिसभा निर्वाचन क्षेत्र नम्बर १ बाट नेकपा एमाले अध्यक्ष केपी शर्मा ओलीको नाम सिफारिस भएको छ । शुक्रवार साँझ बसेको क्षेत्रीय कमितिको बैठकबाट सर्वसम्मत रुपमा अध्यक्ष ओलीको नाम सिफारिस भएको क्षेत्रीय अध्यक्ष रामदयाल यादबले जानकारी दिए। प्रतिनिधिसभाको लागि चार निर्वाचन क्षेत्र कायम भएको सिरहाका अन्य तीन क्षेत्रमा भने उम्मेवारको सिफारिस हुन सकेको छैन । एमाले जिल्ला अध्यक्ष प्रमोद यादबले प्रतिनिधिसभाको तीन क्षेत्रबाट उम्मेदवारको नाम टुंगो लगाउन अझै छलफल जारी रहेको बताए । उनले भने,आजसम्ममा सबै क्षेत्रबाट उम्मेवारको नाम सिफारिस भएर जिल्लामा आउँछ । त्यसपछि जिल्लाले केन्द्रमा पठाउँछ ।' सिरहा निर्वाचन क्षेत्र नम्बर १ मा मधेस आन्दोलनको उद्गम स्थल लहान पनि पर्छ । पहिलो मधेस आन्दोलनपछि लहानसहितका ठाउँ पर्ने सिरहा क्षेत्र नम्बर १ बाट तत्कालीन मधेसी जनअधिकार फोरम नेपालबाट लक्ष्मण मेहता पहिलो संविधानसभाको निर्वाचनमा निर्वाचित भएका थिए । दोस्रो संविधानसभा चुनावमा भने काँग्रेसबाट पद्मनारायण चौधरी निर्वाचित भए । अहिले स्थानीय तहको निर्वाचन हुँदा लहानको मेयरमा एमालेका मुनी साह निर्वाचित भएका छन् । नयाँ संरचना अनुसार कायम भएको सिरहा निर्वाचन क्षेत्र नम्बर १ मा लहान नपा, सखुवा ननकारकट्टी गापा, भगवानपुर गापा, नवराजपुर गापा, धनगढी नपाका केही वडा, लक्ष्मीपुर पतारी गापाको केही वडा पर्छ । यी ठाउँमध्ये एमाले लहान नगर र सखुवाननकारकट्टी गाउँपालिका कब्जा गरेको छ । भगवानपुर, नवराजपुर, धनगढी र लक्ष्मीपुर पतारीमा पनि यो निर्वाचनमा एमालेले बलियो नै देखियो । सिरहा क्षेत्र नम्बर १ मा एमाले बलियो देखिएकोले अध्यक्ष ओलीको जित सुनिश्चित भइसकेको स्थानीय नेताहरुले दावी गरेका छन् ।"
एमाले रुकुमले पूर्व र पश्चिम क्षेत्रका उम्मेदवारको सिफरिस गर्यो,"रुकुम : नेकपा एमाले पश्चिम रुकुम र पूर्व रुकुम गरी दुवै जिल्लाले आसन्न राष्ट्रिय सभा र प्रदेश सभाको निर्वाचनका लागि उम्मेदवारको सिफारिस गरेका छन्। पुर्व र पश्चिम रुकुम कमिटीले छुटछुटै बैठक गरी आआफ्नो क्षेत्रका आकांक्षी उम्मेदवारहरुको सुची तयार गरी माथिल्नो कमिटीलाई सिफारिस गरी पठाएका हुन्। शुक्रबार बसेको एमाले पश्चिम रुकुमको बैठकले समानुपातिकमा तीन र प्रत्यक्षमा तीन जना गरी जम्मा छ जनाको नाम सिफारिस हुनुपर्नेमा आकांक्षीको संख्या धेरै भएका कारण प्रत्यक्षमा नौ र समानुपातिकमा ११ जना गरी जम्मा २० जनाको नाम सिफरिस गरी पठाएको एमाले रुकुमका नेता गणेश खड्काले बताए। नेता खड्काका अनुसार पश्चिम रुकुमबाट प्रतिनिधिसभाका लागि प्रत्यक्षतर्फ सिफारिस हुनेमा नारायण शाह, नन्दराम देवकोटा र विद्यापति रिजाल रहेका छन् भने समानुपातिक तर्फ तिर्था गौतम, विमल पुन, सुरज परियार र गणेश केसीको नाम सिफारिसमा परेको छ। एमाले पश्चिम रुकुमले प्रदेश सभाका लागि निर्वाचन क्षेत्र नं १ बाट ठगेन्द्र प्रकाश पुरी, माधव गौतम र डिला शाहीको नाम सिफरिस गरी पठाएको छ भने समानुपातिक तर्फ गणेश केसी, देवी ओली र चन्द्रबहादुर विकको नाम सिफारिसमा गरेको छ। त्यस्तै प्रदेश सभाकै लागि निर्वाचन क्षेत्र नं २ बाट प्रत्यक्षतर्फ धनराज खड्का, पुस्तक चन्द र टेका रानाको नाम सिफरिस गरेको छ भने समानुपातिकतर्फ ऋषी शर्मा र कल्पना खड्का, खड्क परियार र मानविर घर्तीको नाम सिफरिस गरेको छ। त्यस्तै उता एमाले पूर्व रुकुम जिल्ला कमिटीले पनि आसन्न प्रतिनिधिसभा र प्रदेश सभाका लागि आकांक्षी उम्मेदवारको सूची तयार गरी सिफारिस गरेको जनाएको छ। सदरमुकाम रुकुमकोटमा बसेको जिल्ला कमिटी बैठकले प्रत्यक्ष र समानुपातिक तर्फ गरी जम्मा १२ जनाको नाम सिफारिस गरेको हो। जिल्ला कमिटी संयोजक सतमान पुन मगरका अनुसार टोपबहादुर ओली, मोहन केसी र नुमेन्द्रा खड्काको नाम प्रतिनिधिसभाका लागि प्रत्यक्षतर्फ सिफारिस गरिएको छ भने समानुपातिक तर्फ खेममान खड्का, नन्दलाल शर्मा र राजिमाया पुनको नाम सिफरिसमा परेको छ। पूर्व रुकुमबाट निर्वाचन क्षेत्र नम्वर १ को प्रदेश सभाका लागि प्रत्यक्षतर्फ लक्ष्मीप्रसाद पुन मगरको नाम मात्रै सिफारिस गरिएको छ भने समानुपातिकमा सतमान पुन, आशा स्वर्णकार र मस्त समालको नाम सिफारिस गरेको छ। त्यस्तै निर्वाचन क्षेत्र नं २ बाट प्रदेशसभाका लागि प्रत्यक्षतर्फ टीकाराम उपाध्याय र समानुपातिकतर्फ फत्ते ओलीको नाम सिफरिस गरी पठाएको छ। नेकपा माओवालीसँग चुनावी तालमेल गर्ने जनाइसकेको एमालेले सिफरिस गरेका प्रत्यक्ष तर्फका उम्मेदवारहरुले तालमेल पश्चात नाम तलमाथी पर्दा पनी आफूहरुले साझा उम्मेदवारलाई सघाउने जनाएका छन्। यसकारण पनि एमाले रुकुमममा समानुपातिक तर्फका आकांक्षीहरुको संख्या प्रत्यक्ष भन्दा धेरै रहेको पाइएको छ। एमाले बाहेक जिल्लामा रहेका नेपाली कांग्रेस र नेकपा माओवादी केन्द्रले भने यस अघि नै आकांक्षी उम्मेदवारहरुको नाम सिफारिस गरी पठाइसकेका छन्।"
भोजपुरमा प्रदेशसभा र प्रतिनिधि सभाका उम्मेदवार सिफारिस,"भोजपुर : भोजपुरमा आगामी मंसिर १० गते हुने पहिलो चरणको प्रतिनिधिसभा र प्रदेश सभा निर्वाचनका लागि जिल्लास्थित राजनितिक दलहरुले आआफ्ना उम्मेदवारको नाम सिफारिस गरेका छन् ।नेकपा एमाले भोजपुरले आसन्न प्रदेश र केन्द्रिय प्रतिनिधिको नामावली सिफारिस गरेको छ । एमालले प्रतिनिधि सभा निर्वाचनका लागि तीन जनाको नाम प्रदेश कमिटीमा प्रस्तावका लागि पठाउने निर्णय गरेको छ । बिहीबार बसेको १५ औँ जिल्ला कमिटीको बैठकले संघको प्रत्यक्ष तर्फको उम्मेदवारका लागि जयन्ती राई, राजेन्द्र कुमार राई र कृपासुर शेर्पा नाम प्रस्ताव गरेको छ । त्यसैगरि समानुपातिकतर्फ धनहर्क राई, तिर्थ कुमार राई, केदारमान राई, अमर सापकोटा, रामशोभा राई, दानबहादुर राईको नाम सिफारिस गरेको छ । जिल्ला कमिटीको बैठकले प्रदेशमा क्षेत्र नं २ को प्रत्यक्षतर्फ सर्वसम्मत रुपमा शेरधन राईलाई उम्मेदवार बनाउने निर्णय गरेको छ भने क्षेत्र नं १ का लागि पाँच जनाको नाम सिफारिसमा परेका छन् । क्षेत्र नं १ को उम्मेदवार छनोटको लागि पार्टि उपाध्यक्ष एबम् क्षेत्र नं १ का क्षेत्रीय कमिटी संयोजक देविराम चौलागाईको अध्यक्षतामा बसेको बैठकले जिल्ला कमिटीको बैठकमा प्रस्ताव गर्नका लागि हरिबहादुर राई, देवीराम चौलागाई, विष्णु कुमार राई, मकर खड्का र शरण कुमार राईको नाम प्रस्ताव गरिएको छ । त्यस्तै समानपातिकतर्फ क्षेत्र नं २ बाट भरत तामाङ, सिर्जना राई, टिका विष्ट, विरजंग राई, घमानसिं राई, रविन शिवा, सरिता तामाङ, दुर्गा रणपँहेली, विमला थापा र लालबहादुर विक रहेका छन् भने क्षेत्र नं १ बाट कल्पना राई, पासाङदोर्ची शेर्पा, जिवन राई, ईश्वर कार्की, शेरबहादुर श्रेष्ठ, हरि भित्रिकोटी, खड्ग पौडेल, ज्ञानेन्द्र कार्की र यशोदा गौतमको नाम सिफारिसमा रहेको एमाले प्रचार विभागले जनाएको छ । त्यसैगरि नेकपा माओवादी केन्द्र भोजपुरले पनि प्रतिनिधिसभा र प्रदेश सभाका लागि आफ्नो उम्मेदवार सिफारिस गरेको छ । प्रदेशसभा निर्वाचनका लागि उसले क्षेत्र नं १ को प्रत्यक्षतर्फ राजेश खतिवडा र दिलकुमार राई र क्षेत्र नं २ को प्रत्यक्षतर्फ सुदन किरातीको नाम सिफारिसमा परेको छ । प्रतिनिधिसभा निर्वाचनका लागि रमेश ओझाको नाम केन्द्रले सिफारिस गरेकोमा प्रतिनिधि सभाका लागि समानुपातिकतर्फ गणेश प्रधान (शिव), हिमालधन राई र दुर्गा राईलाई सिफारिस गरेको छ । नेपाली कांग्रेस भोजपुरले पनि प्रतिनिधि सभा निर्वाचनका लागि अर्थमन्त्री ज्ञानेन्द्रबहादुर कार्कीको नाम सिफारिस गरेको छ । प्रत्यक्षतर्फ प्रतिनिधि सभाका लागि कार्कीको नामसँगै कुमारी लक्ष्मी राई, बालकृष्ण थापा र उमेशजंग रायमाझीको नाम सिफारिस गरेको छ । क्षेत्र नं १ को प्रत्यक्षतर्फ नन्दमणी राई, उत्तम चाँपागाई, हेमन्त मुकारुङ, शिव खत्री र क्षेत्र नं २ को प्रत्यक्षतर्फ शंकरप्रसाद कोइराला, गोविन्दबहादुर कार्की, विश्वनाथ पराजुली, र भरत कार्की सिफारिसमा परेका छन् । त्यस्तै समानुपातिकतर्फ रेणु राई, माया राई, तोरण कार्की, सितारा राई, कृष्णबहादुर खड्का, बालकृष्ण राई, केदार कार्कीे, रोहित विश्वकर्मा, पुष्पबहादुर तामाङ, टंक पाण्डे, बालकृष्ण राई, चक्र कार्की, तारा भण्डारी, रुद्र किराँत, निर्मला गौतम, नारायणबहादुर कार्की, उद्धिम राई, शिशिरा राई, अमृत राई, निर्मला खड्का, गणेश राई, दिनेश कार्की, सुरेन्द्र सुन्दास, निरबहादुर विक, शुभचन्द्र राई, खड्ग कार्की, कृति कुमारी कार्की, र राजन खतिवडाको नाम सिफारिस भएका हुन् । यता संघीय समाजवादी फोरम नेपाल भोजपुरले भने प्रदेश र प्रतिनिधिसभाका लागि असोज २२ गते जिल्ला कमिटीको बैठक गर्ने र बैठकले उम्मेदवारहरुको नाम सिफारिस गर्ने निर्णय तय भएको श्रोतले जनाएको छ ।"
फोरम नेपालराजपा रणनीति : प्रदेश २ मा ५० प्रतिशत दाबी,"काठमाडौं : प्रदेश २ को स्थानीय तहमा सम्मानजनक सिट जितेका मधेसका दुई पार्टी संघीय समाजवादी फोरम नेपाल र राष्ट्रिय जनता पार्टी (राजपा) नेपालले आसन्न प्रतिनिधिसभा र प्रदेशसभा निर्वाचनमा कांग्रेसकै हाराहारीमा सिट माग गर्ने रणनीति बनाएका छन् । फोरम नेपालका अध्यक्ष उपेन्द्र यादव र राजपा अध्यक्ष महन्थ ठाकुरबीच शुक्रबार यस्तो रणनीतिमा सहमति भएको हो । दुई नेताबीच शुक्रबार भएको छलफलले आसन्न केन्द्रीय संसद् र प्रदेशसभा निर्वाचनमा समझदारीमा साझा उम्मेदवार चयन गर्ने तथा अन्य राजनीतिक दलसँग तालमेल गर्नुपर्दा दुवै पार्टीको एकमत बनाई बागर्नेनिङ गर्ने रणनीति बनाएको छ । दुई नेताबीच शुक्रबार भएको लामो छलफलपछि राजपा अध्यक्ष ठाकुर तथा फोरम अध्यक्ष यादवले हस्ताक्षर गरी जारी गरेको विज्ञप्तिमा बहिष्करण तथा वञ्चितीकरणमा पारिएका समुदायको आर्थिक, राजनीतिक, सामाजिक, सांस्कृतिक तथा भाषिक अधिकारसहित समानता र राज्यको हरेक क्षेत्र, तह र अंगमा समानुपातिक, समावेशीकरण र साझेदारी तथा सामाजिक न्याय प्राप्तिका लागि यी समुदायमाथि शताब्दियौंदेखि कायम रहेका सबैखाले असमानता, विभेद, भेदभाव, एवं उपेक्षा, शोषण र उत्पीडिनलाई अन्त्य गर्न आफूहरूबीचको सहमति अपरिहार्य रहेको' उल्लेख छ । मधेस स्वायत्त प्रदेश तथा आत्मनिर्णयको अधिकारका लागि लड्दै आएका यादव र ठाकुरबीचको सहमतिले प्रदेश २ मा स्थानीय तह निर्वाचनमा उनीहरूको उपस्थितिअनुसार सिटमा भागबन्डा लगाउन लोकतान्त्रिक गठबन्धन बाध्य हुनुपर्ने देखिएको मधेसी नेताको विश्लेषण छ । रूपान्तरित संसद्मा फोरम नेपालको २ निर्वाचित र १३ समानुपातिकसहित १५ सदस्य, राजपाका ५ निर्वाचित र २० समानुपातिक गरी २५ जना सांसद छन् । संविधानसभामा फोरम नेपाल २ निर्वाचित र १३ समानुपातिक गरी १५ राजपा ५ निर्वाचित र समानुपातिक २० गरी २५ सदस्य स्थानीय तहको तेस्रो चरण निर्वाचनमा फोरम नेपाल वीरगन्ज महानगरपालिकासहित २६, राजपा जनकपुर उपमहानगरपालिकासहित २५ र कांग्रेसले ४० स्थान जितेका थिए । स्थानीय तहमा प्राप्त गरेको दुई पार्टीको कुल संख्या ५१ पुग्छ । सत्ता नेतृत्वको कांग्रेस ४० सिटमा सीमित छ । स्थानीय तहको ताजा जनादेशअनुसार प्रदेश २ मा कांग्रेसभन्दा फोरम नेपाल र राजपाको गठजोड ११ तहमा बढी हुन आउँछ । ताजा जनादेशअनुसार नै आसन्न संसद् र प्रदेश सभामा स्थान पाउनुपर्ने रणनीति दुई पार्टीले बनाएका हुन् । एमाले, माओवादी केन्द्र र नयाँ शक्तिबीचको वाम चुनावी तालमेलबाट तर्सेको कांग्रेसका लागि राजपा तथा फोरम नेपालसहितको लोकतान्त्रिक गठबन्धन निर्माण प्रक्रियाले केही हदसम्म मलमपट्टी लगाए पनि शुक्रबार यादव र ठाकुरबीचको सहमतिले ठूलै संकट पार्ने अनुमान लगाउन थालिएको छ । यादव र ठाकुरबीचको सहमतिको रणनीति दुई पार्टीले प्रदेश २ मा केन्द्रीय संसद्को ३२ सिट तथा प्रदेश सभाको ६४ सिटमध्येबाट ५० प्रतिशत माग गर्ने रहेको स्रोतको दाबी छ । प्रदेश नं १, ५, ६ र ७ का १८ जिल्लामा राम्रो प्रभाव रहेका यी दुई दलको गठबन्धनले लोकतान्त्रिक गठबन्धन त्यसमा पनि कांग्रेससँग राजनीतिक स्तरको लेनदेन गर्ने वातावरण बनाएको छ । प्रदेश २ मा फोरमराजपा सरकार कांग्रेस नेतृत्वको लोकतान्त्रिक गठबन्धनले प्रदेश २ मा फोरम नेपाल र राजपा गठबन्धनलाई प्रदेश सरकार स्विकार्ने गरी सहमति गरे आफूहरूले कांग्रेसको पक्षमा हिमाल, पहाड र अन्य केही क्षेत्रमा समेत खुलेर सहयोग गर्न सक्ने फोरम नेपाल संसदीय दलका प्रमुख सचेतक शिवजी यादवले बताए । उनले अन्नपूर्णसँग भने, प्रदेश २ मा कांग्रेसले देखाउने उदारता, लचकता र सहयोगीपूर्ण भावनाले यो मुलुकको भविष्य निर्धारण हुन्छ । हामी अन्य प्रदेशमा कांग्रेसको सरकार बनाउन खुलेर सहयोग गर्छौं ।' कांग्रेससँग आफूहरूले मधेसी १० शीर्ष नेता जिताउने प्रतिबद्धतासमेत माग गरेको उनले जानकारी दिए । राजपाका वरिष्ठ उपाध्यक्ष लक्ष्मणलाल कर्णले प्रदेश २ मा कांग्रेसले राजपा र फोरम नेपालको भविष्य देख्ने गरी चुनावी रणनीति अख्तियार गर्नु जरुरी रहेको जिकिर गरे ।"
माओवादीले सहमति तोड्यो : कांग्रेस,"काठमाडौं : आसन्न चुनावका लागि एमाले तथा नयाँ शक्तिसँग चुनावी तालमेल गर्ने माओवादी केन्द्रको निर्णयले आलोपालो सत्ता नेतृत्व गर्ने गरी कांग्रेस र माओवादीबीच भएको ३ बुँदे सहमति तोडिएको ठहर कांग्रेसको छ । कांग्रेस केन्द्रीय कार्यसमितिको शुक्रबारको बैठकले स्थानीय निर्वाचन सफलतापूर्वक सम्पन्न भई प्रतिनिधिसभा र प्रदेशसभा निर्वाचन मिति तोकिएको अवस्थामा माओवादी केन्द्रले एमाले तथा नयाँशक्तिसँग चुनावी तालमेल गर्ने निर्णयलाई अस्वाभाविक रूपमा लिने निर्णय गरेको छ । सभापति शेरबहादुर देउवाको सभापतित्वमा बसेको बैठकले लोकतान्त्रिक मूल्यमान्यतालाई कमजोर पार्दै निरंकुशता र अधिनायकवादलाई प्रोत्साहित गर्ने, सामाजिक सद्भाव र राष्ट्रिय एकतालाई कमजोर पार्ने सोचलाई दृढतासाथ कांग्रेसले सामना गर्ने निर्णय गरेको छ । शान्ति प्रक्रियाबाट विकसित सहमति, सहकार्य र मेलमिलापका आधारमा राष्ट्रिय एकता, लोकतान्त्रिक शासन, शान्ति प्रक्रिया र संविधान कार्यान्वयनमा जिम्मेवारीसाथ अघि बढ्ने प्रतिबद्धता पनि कांग्रेसले गरेको छ ।प्राप्त उपलब्धिको संरक्षण गर्न तथा प्रदेशसभा र प्रतिनिधिसभा निर्वाचन तोकिएकै मितिमा सम्पन्न गराउने दायित्व पूरा गर्न सबै लोकतान्त्रिक, राष्ट्रवादी र प्रगतिशील राजनीतिक शक्तिसँग सहकार्य गरी चुनावी तालमेल गर्ने निर्णयसमेत कांग्रेसले गरेको छ । समानुपातिक सांसद नदोहोरिने कांग्रेसले समानुपातिक प्रणालीबाट सांसद बनेका व्यक्तिलाई आसन्न प्रतिनिधिसभा निर्वाचनमा समानुपातिकतर्फ पुनः उम्मेदवार नबनाउने भएको छ ।स्थानीय तह निर्वाचनमा महानगरउपमहानगर, नगरपालिका तथा गाउँपालिका प्रमुखउपप्रमुख पद एवं अन्यमा उम्मेदवार बनेका व्यक्तिलाई प्रदेशसभा तथा प्रतिनिधिसभा सदस्यमा उम्मेदवार नबनाउने निर्णयसमेत कांग्रेसले गरेको छ । ०७० को निर्वाचन र स्थानीय तहमा आधिकारिक उम्मेदवारविरुद्ध उम्मेदवारी दिएका तथा उनीहरूका प्रस्तावक र समर्थक बनेकालाई प्रदेशसभा र प्रतिनिधिसभा सदस्यमा उम्मेदवार नबनाउन नीति पनि कांग्रेसले बनाएको छ ।असोज २७ भित्र प्रदेशसभा र प्रतिनिधिसभाका प्रत्यक्ष तथा समानुपातिक तर्फका सबै उम्मेदवारको नाम टुंगो लगाउने निर्णय पनि कांग्रेसको छ । बैठकले उम्मेदवार चयन गर्न संसदीय समिति गठन गर्न पार्टी सभापतिलाई अधिकार दिएको छ । वाम एकता कांग्रेसका लागि चुनौती बैठकमा प्रधानमन्त्री देउवाले भने, वाम गठबन्धनले कांग्रेसलाई मात्र होइन, लोकतान्त्रिक मूल्यमान्यतालाई नै चुनौती दिएकाले कांग्रेसभित्र एकता, सहमति अपरिहार्य रहेको छ । उनले भने, वाम एकता कांग्रेसका लागि ठूलै चुनौती हो । यो सामान्य विषय होइन । यसको उद्देश्य लोकतन्त्र खत्तम गर्नु नै हो । देउवाले भने, कांग्रेसभित्र घात, अन्तरघात होइन, बृहत् आन्तरिक एकता आवश्यक छ । एमाले, माओवादी केन्द्र र नयाँ शक्तिबीच भएको वाम गठबन्धन सामान्य नभएको उनको ठहर छ । वाम गठबन्धन लोकतान्त्रिक मूल्यमान्यताका साथै राष्ट्रिय एकता र संविधान कार्यान्वयनमा गम्भीर खतरा पैदा भएको कांग्रेसको विश्लेषण छ । बैठकमा वरिष्ठ नेता रामचन्द्र पौडेलले चुनावी तालमेलका लागि आफूहरूले पनि प्रचण्डसँग कुराकानी गरेको भन्दै वाम गठबन्धन भएकोप्रति आश्चर्य प्रकट गरेका थिए । उम्मेदवार सिफारिस क्रममा विभिन्न जिल्लामा अहिले पनि पार्टी महाधिवेशनको धङधङी देखिएको भन्दै पौडेलले चिन्ता व्यक्त गरे ।उनले भने, स्थानीय तहको पहिलो, दोस्रो र तेस्रो चरणमा पार्टीले भोग्नुपरेको पराजयबाट त सिकौं र भनाइमा होइन, व्यवहारमै एकता गर्दै पार्टीका इमानदार कार्यकर्तालाई उम्मेदवार बनाऔं । बैठकमा नेता गगन थापाले वाम घटकबीचको चुनावी तालमेललाई सामान्य लिएर उदार प्रजातान्त्रिक मूल्य जोगाउने शक्ति कांग्रेस मात्रै हो भन्ने स्थापित गर्नुपर्नेमा जोड दिएका थिए । नेता नारायण साउदले माओवादी केन्द्रले पटकपटक दिँदै आएको धोकाबाट सभापति देउवाले पाठ सिक्नुपर्ने माग गर्दै माओवादीलाई सत्ता गठबन्धनमा राख्नुको औचित्य नरहेको जिकिर गरे । कांग्रेसले पाँचै दलसँग द्विपक्षीय वार्ता गर्ने लोकतान्त्रिक गठबन्धनको सात सदस्यीय कार्यदलको बैठकले न्यूनतम साझा कार्यक्रम, आधार पत्र र सिट व्यवस्थापन सम्बन्धमा परामर्श गरेको छ । कांग्रेसले सिट बाँडफाँटमा मोर्चामा आबद्ध राप्रपा, फोरम नेपाल, राजपा, राप्रपा (प्रजातन्त्रवादी) र फोरम लोकतान्त्रिकसँग द्विपक्षीय वार्ता गर्ने भएको छ। कार्यदलका सदस्य सर्वेन्द्रनाथ शुक्लाले कार्यदलले प्रभावकारी रूपमा सिटको तालमेल गठबन्धनको हितमा हुनेगरी गृहकार्य गर्ने बताए ।उनले अन्नपूर्णसँग भने, पहिलो चरणमा कांग्रेसले अन्य पाँच पार्टीसँग द्विपक्षीय परामर्श गर्ने भएको छ । कार्यदलको पहिलो बैठकले कार्यदल संयोजकमा कांग्रेस नेता विमलेन्द्र निधिलाई चयन गरेको छ । कार्यदलले साझा नीति तथा कार्यक्रमबारे विस्तृत छलफल गर्ने कांग्रेस नेता पूर्णबहादुर खड्काले बताए। कार्यदल बैठकमा राष्ट्रिय प्रजातन्त्र पार्टीबाट बुद्धिमान तामाङ, राप्रपा (प्रजातान्त्रिक)बाट विक्रम पाण्डे, संघीय समाजवादी फोरम नेपालबाट रामसहाय यादव, राष्ट्रिय जनता पार्टी नेपालबाट सर्वेन्द्रनाथ शुक्ल र नेपाल लोकतान्त्रिक फोरमबाट रामजनम चौधरी सहभागी थिए । मन्त्री नहटाऊ : दाहाल प्रधानमन्त्री शेरबहादुर देउवासमक्ष माओवादी केन्द्रका अध्यक्ष पुष्पकमल दाहालले वर्तमान सरकारविरुद्ध माओवादी नभएकाले आफ्ना पार्टीबाट प्रतिनिधित्व गर्ने मन्त्रीलाई नहटाउन आग्रह गरेका छन् । आफूलाई भेट्न प्रधानमन्त्रीनिवास बालुवाटार आएका दाहालले आगामी चुनावी तालमेल र त्यसपछि पार्टी एकताका लागि माओवादी र एमालेबीच सहमति भए पनि वर्तमान सरकार ढाल्ने कुनै योजना नभएको दोहोर्याएका थिए । माओवादी स्रोतका अनुसार आक्रामक रूपमा प्रस्तुत भएका देउवाले आपूले १० महिनासम्म माओवादी सरकारलाई कुनै अप्ठ्यारो नपारेको भन्दै माओवादीबाट यस्तो किन भयो भन्ने प्रश्न दाहालसमक्ष राखेका थिए । देउवाले कांग्रेसको बुधबार र बिहीबार बसेको कार्यसम्पादन समिति र शुक्रबारको केन्द्रीय समिति बैठकमा अधिकांश सहभागीले माओवादी मन्त्रीलाई हटाउन आपूलाई दबाब दिइरहेको जानकारी दाहालले दिएका थिए । मैले वर्तमान सरकारबाट माओवादी मन्त्रीलाई तत्काल हटाउने कुरा सोचेको छैन, देउवाको भनाइ उद्धृत गर्दै स्रोतले भन्यो । यता, राष्ट्रिय प्रजातन्त्र पार्टीका अध्यक्ष कमल थापाले शुक्रबार प्रधानमन्त्री देउवा र एमाले अध्यक्ष केपी ओलीसँग छुट्टाछुट्टै भेटी राजा र हिन्दुबारे परामर्श गरेका छन् ।"
दार्चुला कांग्रेसले आकांक्षी उम्मेदवारको नामावली केन्द्रमा पठायो,"दार्चुला : आगामी मंसिरमा हुने प्रतिनिधि र प्रदेशसभाको चुनावका लागि यहाँका राजनीतिक दलहरुले स्थानीय स्तरमा सहमती नजुटेपछि आकांक्षी उम्मेदवारको नाम केन्द्रमा सिफारिस गरिरहेका छन् । कांग्रेसको जिल्ला कार्यसमितिले उम्मेद्वारको टुंगो लगाउन नसकेपछि आकांक्षीहरुको नामावली केन्द्रिय समितिमा पठाइएको सचिव गोवद्र्धन कोलीले बताए । प्रतिनिधि सभाका लागि १ र प्रदेशसभाका लागि २ क्षेत्र रहेको दार्चुलामा ३ जना उम्मेदवार हुने भएपनि २८ जना आकांक्षी देखिएपछि जिल्लामा टुंगो लगाउन नसक्दा केन्द्रमा पठाइएको हो । प्रतिनिधि सभाका लागि प्रत्यक्षतर्फ केन्द्रीय सदस्य दिलेन्द्रप्रसाद बडू र नेता गौरीशंकर गिरीको नाम सिफारिस गरिएको छ । प्रतिनिधिसभामा समानुपातिक खुल्लामा बिक्रम सिह धामी र पूर्व सभापती महादेव बडू रहेका छन् । समानुपातिक समावेशीमा जनजातीतर्फ सभापति ललित सिह बोहरा र दलिततर्फ जयराम टमटाको नाम सिफारिस भएको छ । प्रदेशसभामा प्रत्यक्षका लागी क्षेत्र नं १ बाट सभापती ललित सिंह बोहरा, मदन गिरी, दानसिंह तिंकरी, हरक सिह विष्ट, नन्दा बम, धिरेन्द्र साउद, चन्द्र सिंह सामन्त, गणेशराज भट्ट, पदम राज पन्त, गोकर्णबहादुर चन्द, नरेन्द्र सिंह धामी, सुरेन्द्रप्रसाद अवस्थी, कृष्ण प्रसाद भट्ट, दुर्गा दत्त भट्ट र बाशुदेब बडू गरी १५ जना आकांक्षी उम्मेद्वारको नाम सिफारिस गरिएको सचिव कोलीले जानकारी दिए । प्रदेशसभा समानुपातिक महादेब बडू (कस्यप), मानसिंह बोहरा, जयदेब जोशी, कृष्ण प्रसाद भट्ट, गजेन्द्रसिंह कार्की र राजेन्द्रप्रसाद बडू रहेका छन् । प्रदेशसभा समानुपातिक समावेशी महिलामा नन्दा बम, संगिता चन्द, शान्ती बम, राजु अवस्थी र द्रोपति चैसिर रहेका छन् । जनजातीतर्फ दानसिंह तिंकरी, सन्तोष कुमार सिंह ऐतवाल, बासुदेव सिंह ऐतवाल र यशोदा तिंकरी रहेका छन् भने दलिततर्फ सचिव गोबद्र्धन कोली र जयराम टमटा रहेका छन् । क्षेत्र नं २ बाट प्रदेशसभाका लागि जग्दिशबहादुर पाल, मानसिह बुढाथोकी, विक्रमसिह धामी र रामदत्त जोशी र समानुपातिकतर्फ खुलामा शम्भुप्रसाद जोशी, केशवबहादुर सिह, मोहनसिंह साउद र रामदत्त जोशी तथा महिलाका लागि देबकी बोहरा (ठेकरे)को नाम सिफारिस गरिएको छ ।"
उदयपुरमा ठूला राजनीतिक दलले उम्मेदवार टुंग्यायो,"गाईघाट: देशमा विभिन्न राजनीतिक दलबीच चुनावी एकता र राजनीतिक ध्रुवीकरण बढिरहेको अहिलेको अवस्थामा उदयपुर जिल्लामा भने ठूला तीनवटा राजनीतिक दल नेपाली काँग्रेस, नेकपा एमाले र माओवादी केन्द्रले आगामी मंसिर २१ गते प्रदेश र केन्द्रको चुनावको लागि पार्टीको तर्फबाट सम्भावित उम्मेदवारको नाम टुंगो लगाएका गरेका छन्। नेपाली काँग्रेस पार्टीको हालै बसेको जिल्ला समितिको बैठकले आगामी मसिर २१ गते हुने केन्द्रको चुनावको लागि उदयपुर क्षेत्र नं १ बाट सम्भावित संसद्को पहिलो उम्मेदवार पार्टीका केन्द्रीय सदस्य डा नारायण खड्काको नाम निर्धारण गरेको छ भने अन्यमा प्रमिला राई, लक्ष्मी परियार र जिल्ला पार्टी सभापति विदुर बस्नेतको नाममा निर्णय गरेको छ। जिल्ला पार्टी सचिव मदनराज कटुवालकाअनुसार क्षेत्र नम्बर २ मा वर्तमान सांसद नारायणबहादुर कार्की, अर्जुन खड्का र सञ्जीव थापाको नाम केन्द्रको उम्मेदवारको लागि निर्णय भएको छ। यस्तै हालै बसेको नेकपा एमालेको जिल्ला बैठकले क्षेत्र नम्बर १ बाट केन्द्रको लागि वर्तमान सांसद मञ्जुकमारी चौधरी, रामणी पोखरेल र टेकबहादुर राउतको नाम निर्धारण गरेको नेकपा एमाले उदयपुरले बताएको छ। यस्तै क्षेत्र नम्बर २ बाट जगन्नाथ खतिवडा, विष्णुबहादुर राउतको नाम तय गरिएको नेकपा एमाले उदयपुरले बताएको छ। यता माओवादी केन्द्रले क्षेत्र नम्बर १ बाट केन्द्रको लागि पार्टी पोलिटब्यूरो सदस्य सुरेश राई (हिमाल)पुष्प बस्नेत,को नाम निर्धारण गरेको छ, भने क्षेत्र नम्बर २ मा पार्टी स्थायी समिति सदस्य तथा पूर्व सञ्चारमन्त्री राम कार्की, केपी बराल, मोहन पौडेलसहितको नाम निर्धारण गरेको पार्टी जिल्ला संयोजक विनोद कटुवाल(दिवश) ले बताए। प्रदेशको चार क्षेत्रका लागि काँग्रेसले प्रदेशको सम्भावित उम्मेदवार भोजराज खतिवडा, अर्जुन दाहाल, शिवराज राई, मौसम राई, राजेन्द्र पौडेल डा भोगेन्द्र चौधरी, हिमाल कार्की, मदनराज कटुवाल, महेन्द्र चौधरी, सरोज बस्नेत, प्रमिला राई, खेसराज मगर, रेवतबहादुर दाहाल, महेन्द्र सिग्देल, रामकुमार खत्री, रामकुमार राई, हरिबहादुर खड्का, त्रिभुवन दाहाल, नेत्र पौडेलसहितको नाम तय गरेको नेका उदयपुरले बताएको छ। नेकपा एमालेबाट प्रदेशको चार क्षेत्रका लागि कालु लामा, कुमारजंग कार्की, कुशलबाबु बस्नेत, टेकनारायण चौधरी, डिल्ली बिमली, धनपती आचार्य, नरेन्द्र राउत, नारद निरौला, राजेन्द्र कटुवाल, बिमल कार्की, राजकुमार राई, ईश्वरमणि राउत, परमेश्वर घिमिरे, शम्भु पौडेल, सम्झनाकुमारी पोखरेल, शैलेश लामा, देवराज राई, टामिन्द्र राई, चक्रबहादुर तामाङ, ज्ञानबहादुर समाल, रहेको कुरा नेकपा एमाले उदयपुरले बताएको छ। प्रदेशको लागि माओवादी केन्द्रबाट राजन किराँती, विनोद कटुवाल, नारायण बुर्जा, रामबहादुर थापा मगर, हेमराज दाहाल, नीरज पौडेल, बिमल किराँती, एबिराज राई, गणेश थाम्सुहाङ लगायतका उम्मेदवारको नाम सिफारिस गर्ने निर्णय भएको माओवादी केन्द्र उदयपुरले बताएको छ। विगतमा उदयपुर जिल्लामा तीन निर्वाचन क्षेत्र रहेको भए तापनि हालको संरचनाअनुसार केन्द्रको लागि दुईवटा क्षेत्र र प्रदेशको लागि चारवटा निर्वाचन क्षेत्र निर्धारण भएको छ।"
एमाले अध्यक्ष ओली सिरहाबाट उम्मेदवार सिफारिस,"लहान: आगामी प्रतिनिधिसभा निर्वाचनमा सिरहा क्षेत्र नं १ बाट नेकपा एमालेका अध्यक्ष केपी शर्मा ओलीको नाम सिफारिस भएको छ । एमाले क्षेत्रीय समितिको बैठकले क्षेत्र नं १ बाट सर्वसम्मतरुपमा अध्यक्ष ओलीको नाम सिफारिस भएको क्षेत्रीय अध्यक्ष रामदयाल यादवले जानकारी दिए । यस्तै एमालेको क्षेत्रीय कमिटीले प्रदेशसभा निर्वाचनका लागि प्रदेशसभा क्षेत्र नं १ बाट राजेन्द्र चौधरी र प्रदेशसभा क्षेत्र नं २ बाट अशोक यादवको नाम सिफारिस भएको एमाले सिरहाले जनाएको छ । प्रतिनिधिसभाका लागि चार निर्वाचन क्षेत्र कायम भएको सिरहाका अन्य तीन क्षेत्रमा भने उम्मेदवारको नाम सिफारिस हुन नसकेको एमाले जिल्ला अध्यक्ष प्रमोद यादवले जानकारी दिए । नयाँ संरचनाअनुसार कायम भएको सिरहा निर्वाचन क्षेत्र नं १ मा लहान नगरपालिकासहित सखुवा ननकारकट्टी गाउँपालिका, भगवानपुर गाउँपालिका, नवराजपुर गाउँपालिका, धनगढी नगरपालिकाको केही वडा र लक्ष्मीपुर पतारी गाउँपालिकाको केही वडा समेटिएको छ । मूलवासी पार्टी एमालेको सूर्य चिह्नबाट चुनाव लड्ने अगामी मंसिरमा हुने प्रतिनिधिसभा तथा प्रदेशसभाको निर्वाचनमा मूलवासी मुक्ति पार्टीले नेकपा (एमाले)को चुनाव चिह्न सूर्यबाट चुनाव लड्ने भएको छ । एमाले र मूलवासी मुक्ति पार्टीबीच भएको सहमतिअनुसार मूलवासी मुक्ति पार्टीका उम्मेदवारले पनि सूर्य चिह्न लिएर चुनाव लड्ने र चुनावपश्चात् मुक्ति पार्टी एमालेमा समावेश हुनेछन् । दुवै दलबीच अगामी प्रतिनिधिसभा निर्वाचनमा सप्तरी क्षेत्र नं ४ बाट मूलवासी मुक्ति पार्टीका अध्यक्ष मो इस्लाम सूर्य चिह्नबाट प्रत्यक्षतर्फ चुनाव लड्ने सहमति भएको नेकपा एमाले सप्तरीका अध्यक्ष गोविन्द न्यौपानेले जानकारी दिए । रासस"
