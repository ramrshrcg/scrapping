शीर्षक,विवरण
भ्रमणका उपलब्धि,"प्रधानमन्त्री शेरबहादुर देउवाको भारतको पाँचदिने राजकीय भ्रमणबाट आइतबार फर्कंदै छन् । भ्रमणबाट नफर्किंदै संविधान संशोधनका विषयमा उनले बोलेका अभिव्यक्तिलाई लिएर आलोचना सुरु भइसकेको छ । प्रमुख प्रतिपक्षी दल एमाले अध्यक्ष केपी शर्मा ओलीले त देउवाका कारण लज्जाले नेपालीको शिर निहुरिएको कडा टिप्पणी गरेका छन् भने सत्ता गठबन्धनकै अर्को घटक माओवादी केन्द्रका अध्यक्ष पुष्पकमल दाहालले पनि उनका अभिव्यक्तिलाई लिएर असन्तुष्टि जनाएका छन् । सामाजिक सञ्जालसञ्चारले पनि सबैलाई स्वीकार्य हुने गरी संविधान संशोधन गराउने प्रतिबद्धता देउवाले दिल्लीमा गएर गर्नुलाई आपत्तिजनक मानेका छन् । अझ त्यसमाथि नेपालभारत संयुक्त वक्तव्यमै उल्लेख गर्नुले आलोचना र विवाद बढाएको छ । नेपालको संविधानप्रति भारत असन्तुष्ट रहेको जगजाहेर छ । अहिलेसम्म खुलेर नया संविधानको स्वागत नगरेको भारतले यसपटक पनि आफ्नो पोजिसन लाई यथावत् राखेको छ । भलै स्थानीय तह निर्वाचन सम्पन्न भएको र बाकी चुनाव हुने कुरालाई उसले सकारात्मक रूपमा लिएको देखिन्छ । संविधान निर्माण, यसको कार्यान्वयन, यसमा संशोधन गर्नेनगर्ने यी सबै हाम्रा घरेलु मामिला हुन्। छिमेकले यसमा सुझाव वा सद्भाव राख्न सक्छ, तर डिक्टेड गर्न सक्दैन । संविधान जारी हुने बेलामा मिति सार्न दबाब दिएको भारतले अहिलेसम्म नया संविधानप्रति खुलेर समर्थन गरेको छैन । लामो समय संविधान संशोधनको रस्साकस्सीपछि संशोधन अस्वीकृत भएको सन्दर्भमा देउवाले दिल्ली पुगेर पनि संशोधन अघि बढाउने कुरा उप्काउनु त्रुटिपूर्ण हो । त्यसबाहेक नेपालको प्रधानमन्त्री नियुक्त भएपछि पहिलो विदेश भ्रमण भारतबाट गर्ने अघोषित प्रचलन अनुशरण गर्दै भारत यात्रामा गएका देउवालाई न्यानो आतिथ्य प्रदान गर्ने विषयमा भारतले कुनै कञ्जुस्याइँ गरेन । देउवासँगको औपचारिक भेटघाट हुने भनेर तोकिएको एक दिनअगाडि नै सरप्राइज भेट गरेर भारतका प्रधानमन्त्री नरेन्द्र मोदीले नेपालका प्रधानमन्त्रीको भ्रमणलाई उच्च महत्व दिएको कूटनीतिक सन्देश दिए । नाकाबन्दीका कारण नेपालमा बढेको भारतविरोधी भावना बढेको सन्दर्भमा भारतप्रति नरम दृष्टिकोण राख्ने र भारतीय चाहनाप्रति संवेदनशील ठानिएकाले भारतले देउवाको भ्रमणलाई उच्च महत्व दिएको हुन सक्छ । भ्रमण क्रममा नेपाल भारत सम्बन्धका विविध पाटाहरूका बारेमा प्रधानमन्त्रीकै तहमा छलफल भए । बाढी र डुबानजस्ता प्रकोप, १९५० को सन्धि, सुरक्षाका विषयमा सक्दो सहकार्य गर्ने, जलस्रोत र ऊर्जा क्षेत्रमा सहयोग अभिवृद्धि गर्ने, नेपालमा भारतीय लगानी बढाउने, नेपालको भारतसँगको व्यापार घाटा कम गर्ने र अन्तर्राष्ट्रिय, क्षेत्रीय र उपक्षेत्रीय संस्थाहरूमा साझा चासोका विषयमा सहकार्य गर्नेलगायत विषयमा छलफल भए । भारतको अलिक बढी नै चासोको विषय रहने गरेको आतकंवादबारेमा पनि साझा धारणा बनेको देखिन्छ । बहुप्रतीक्षित पञ्चेश्वर परियोजनाको विस्तृत परियोजना प्रतिवेदन एक महिनाभित्र बनाउन पनि दुवै देशका प्रधानमन्त्रीहरूबीच सहमति भएको छ । हालै आएर भारतमा चार्टर्ड एकाउन्टेन्सीको कोर्स पूरा गरेर आएकाहरूलाई नेपालमा मान्यता नदिने नेपाल चार्टर्ड एकाउन्टेन्ट्स संस्थाको निर्णयबाट सो विषय लिई भारतमा अध्ययन गरेका हजारौं विद्यार्थी मर्कामा परेका थिए । देउवाको भारत भ्रमणका क्रममा नेपाल र भारतका चार्टर्ड एकाउन्टेन्ट्स संस्थाहरूबीच समझदारीपत्रमा हस्ताक्षर भएपछि यी विद्यार्थीमा उत्पन्न अन्योल निराकरण भएको छ । यस्ता केही महत्वपूर्ण सम्झौता र समझदारी भएका छन्, तर यी उपलब्धिमूलक र प्रभावकारी त्यतिबेला हुनेछन्, जब यिनको प्रभावकारी कार्यान्वयन हुनेछ । त्यसकारण भ्रमणको उपलब्धिको मापन यसको कार्यान्वयन केकसरी बढ्छ, त्यसका आधारमा तय हुनेछ । देउवालगायत कुनै पनि प्रधानमन्त्री र अरू पनि राजनीतिक नेताहरूको भ्रमणको उपलब्धिको मापन स्पष्ट रूपमा परिभाषित राष्ट्रिय हितलाई केन्द्रमा राखेर वस्तुगत आधारमा गरिनुपर्छ ।"
सङ्खुवासभामा ८ हजार मतदाता थपिए,"संखुवासभा: सङ्खुवासभामा आठ हजार भन्दा बढी मतदाता थपिएका छन्। जिल्ला निर्वाचन कार्यालय सङ्खुवासभाका अनुसार निर्वाचन आयोगले संकलन गरेको मतदाता नामावलीमा पछिल्लो समय ८ हजार ५ सय ७८ जना थप भएका हुन्। थपिएका मतदाताहरुमा ३ हजार ९ सय ५० महिला र ४ हजार ६ सय २८ पुरुष छन्। हालै सम्पन्न दोस्रो चरणको स्थानीय तह निर्वाचनमा जिल्लामा ९६ हजार ६ सय ६६ मतदाता रहेको जिल्ला निर्वाचन अधिकृत ऋषिकुमार दाहालले बताए। ५ नगरपालिका र ५ गाउँपालिकाका कार्यालयमार्फत साउन १ गतेदेखि भदौ ३ गतेसम्म फोटो सहितको मतदाता नामावली संकलन तथा अध्यावधिक गर्ने, त्रुटि सच्याउने, नामावली सार्ने लगायतका काम गरिएको थियो।"
क्रान्तिकारीको नयाँ नेतृत्वका लागि निर्वाचन प्रक्रिया सुरु,"काठमाडौँ: नेकपा (माओवादी केन्द्र) निकटको अखिल नेपाल राष्ट्रिय स्वतन्त्र विद्यार्थी युनियन(क्रान्तिकारी)को नयाँ नेतृत्वका लागि आजदेखि निर्वाचन प्रक्रिया सुरु भएको छ। बुधबारदेखि सुरु क्रान्तिकारीको २१औं राष्ट्रिय सम्मेलनले सहमतिबाट नेतृत्व चयन गर्न नसकेपछि आइतबारदेखि निर्वाचन प्रक्रिया सुरु गरिएको निर्वाचन समितिका संयोजक रमेश मल्लले जानकारी दिए। उनका अनुसार आइतबार मतदाता नामावली प्रकाशन र अपराह्न ४ बजेदेखि साँझ ७ बजेसम्म उम्मेदवारी मनोनयन दर्ताको समय तोकिएको छ। निर्वाचन मनोनयन भएपछि मंगलबार ३३ पदाधिकारीसहित २३४ केन्द्रीय सदस्यका लागि निर्वाचन हुनेछ। आइतबार निर्वाचन गर्ने भनिएता पनि समय अभावका कारणले मंगलबारका लागि सारिएको हो। क्रान्तिकारीमा पहिलोपटक निर्वाचनबाट नेतृत्व चयन हुँदैछ। अध्यक्षका लागि रञ्जीत तामाङ, अनिल शर्मा, रामचन्द्र अधिकारी, वीरेन्द्र बस्नेत र मदन चुँडालले दाबी गरेका छन्। निर्वाचन प्रक्रियामा दुई हजार ३४ प्रतिनिधिले सहभागिता जनाउनेछन्। रासस"
सांसद अर्यालको पहलमा ५० लाख बराबरको राहत वितरण,"पथरी (मोरङ): नेपाली कांग्रेस केन्द्रीय सदस्य एवं सांसद अमृत अर्यालले नीजि प्रयासमा करिब रु ५० लाख मूल्य बराबरको खाद्यान्न र अन्य सामग्री बाढीपीडितलाई राहतका रुपमा वितरण गरेका छन्। बाढी सुरु भएयता १३ दिनमा अर्यालले विराटनगरसहित जहदाका १० हजारभन्दा बढीलाई राहत दिएका हुन्। उनले एक हजार ६०० क्विन्टल चामल, तीन हजार त्रिपाल, ५०० क्विन्टल दाल, ५०० क्विण्टल चिउरा र भुजा, १० हजार थान झुल वितरण गरेका छन्। अर्यालको पहलमा जहदामा एक हप्तासम्म भोजन गराइएको थियो। एलाइन्स फर डिजास्टर रिलिफ काठमाडौँको सहयोगमा सांसद अर्यालले जहदाका बासिन्दलाई वितरण गरेका हुन्। जहदा३, ४, ५ र ७ वडाका ५५० परिवारलाई १५ किलो चामल, तीन किलो दाल, एकएक लिटर तेल, नून, एक पौवा मसला, एक थान त्रिपाल र एक थान झुल वितरण गरियो। रिलिफका संयोजक विकास सापकोटाको नेतृत्वको टोलीले रु १५ लाख बराबरको राहत अर्यालमार्फत वितरण गरिएको हो। अर्यालले मोरङ५ का बाढीपीडितलाई पहिलोचरणमा न्यूनतम आवश्यकताका राहत वितरण गरिएको र दोस्रो चरणमा फाउण्डेशनबाट एक हजारलाई नयाँ घर बनाइदिने घोषणा गरे। रासस"
नेतृत्वको हचुवा शैलीले पार्टी कमजोर : पौडेल,"तनहुँ: नेपाली कांग्रेसका वरिष्ठ नेता रामचन्द्र पौडेलले नेतृत्वको कार्यशैलीले पार्टी कमजोर भएको आरोप लगाएका छन्। रिपोर्टर्स क्लब तनहुँ शाखाद्वारा आइतबार दमौलीमा आयोजित पत्रकार सम्मेलनमा नेता पौडेलले सो कुरा बताएका हुन्। पार्टीको कार्यशैलीप्रति इंगित गर्दै नेता पौडेलले हचुवा शैलीमा काम गर्ने परिपाटीले कांग्रेस शक्तिशाली बन्न नसकेको धारणा राखे। संसदीय समिति बनाएर जान नसक्दा उम्मेदवारी चयन भद्रगोल बन्नु, मधेश संवेदनशील अवस्थामा पुग्नु, विभाग नबन्दा पदाधिकारी व्यवस्थित नबन्नु, प्रदेश समिति नबन्दा क्रियाशील सदस्य नहुनुलगायतका कठिनाइ भोग्नुपरेको नेता पौडेलको भनाइ थियो। नेता पौडेलले चुनाव बहिष्कार गर्ने शक्तिहरु पनि चुनावी माहोलमा आएको बताए। 'प्रदेश र सङ्घको निर्वाचन मंसिर महिनामा सम्पन्न हुन्छ', नेता पौडेलले भने, 'अब हुने निर्वाचनमा चुनाव विरोधी शक्तिहरु पनि सहभागी हुनेछन्।' उनले राजनीतिक खिचातानीले विकास निर्माणका काम प्रभावित भएकाले अब देश समृद्धि र विकासतर्फ उन्मुख हुने बताए। रासस"
प्रधानमन्त्री देउवाद्वारा बोधगया दर्शन,बोधगया(भारत): मित्रराष्ट्र भारतको राजकीय भ्रमणमा रहेका प्रधानमन्त्री शेरबहादुर देउवाले आइतबार बिहार राज्यस्थित बोधगयाको दर्शन गरेका छन्। बोधगया गौतमबुद्धले बुद्धत्व प्राप्त गरेको महत्वपूर्ण स्थान हो। प्रधानमन्त्री देउवा शनिबार बोधगया पुगेका थिए। प्रधानमन्त्री देउवासहितको नेपाली प्रतिनिधिमण्डल आइतबार अपराह्न ३ बजे एयर इन्डियाको विशेष चार्टर्ड विमानबाट नयाँदिल्ली प्रस्थान गर्नेछ। नयाँदिल्लीमा आयोजना हुने विशेष बिदाइ समारोहपछि प्रधानमन्त्री देउवा बेलुका स्वदेश प्रस्थान गर्ने कार्यक्रम छ। रासस
प्रधानमन्त्री देउवाको भारत भ्रमण सफल: शर्मा,"नयाँ दिल्ली: नेपाली कांग्रेसका केन्द्रीय सदस्य विश्वप्रकाश शर्माले प्रधानमन्त्री शेरबहादुर देउवाको भारत भ्रमण सफल भएको दावी गरेका छन्। उनले भारतीय प्रधानमन्त्री नरेन्द्र मोदीले नेपालको संविधानलाई शुभकामना दिनु सकारात्मक पक्ष रहेको बताए। प्रधानमन्त्री देउवाको भारत भ्रमणका क्रममा मोदीले नेपालको संविधानलाई शुभकामना दिनुले प्रधानमन्त्री देउवाको भारत भ्रमण सफल भएको बताए। नेपाली कांग्रेस निकट सीए अध्ययनरत विद्यार्थीहरुले आयोजना गरेको एक कार्यक्रममा सहभागी हुन दिल्ली आएका नेता शर्माले अन्नपूर्णसँग कुरा गर्दै भने, 'प्रधानमन्त्री मोदीले आफ्नो अभिव्यक्ति मार्फत नयाँ संविधानको सफलताको कामना गरेका छन्। त्यो अहिलेको भ्रमणको उपलब्धि हो।' चीनसँगको सम्बन्धमा प्रधानमन्त्री देउवाले भारतमा दिनुभएको सन्तुलित अभिव्यक्ति भ्रमणको सबल पक्ष रहेको भन्दै उनले भने, 'भ्रमणमा नेपालका कतिपय महत्वपूर्ण विषयहरु उठेन त्यो हाम्रो कमजोरी हो। जनताको हीतका मुद्दाहरु यो भ्रमणमा उठाउन नसक्नु हाम्रो कमजोरी रह्यो।'"
माओवादी विद्यार्थी चुनावमा गृहमन्त्री र पूर्व अर्थमन्त्रीको भिडन्त !,"काठमाडौं : सर्वसम्मत नेतृत्व चयन पक्रिया असफल भएपछि माओवादी केन्द्रको विद्यार्थी संगठन अखिल क्रान्तिकारीको नयाँ नेतृत्व निर्वाचन प्रक्रियाबाट चुनिने भएको छ । सहमतिका लागि नेताहरुले लगातार पाँच दिन यता गरेको प्रयास असफल भएपछि मंगलबार निर्वाचन गर्ने गरी चुनावी प्रक्रिया अगाडी बढेको छ । अखिल क्रान्तिकारीको अध्यक्षका लागि अनिल शर्मा र रन्जित तामाङ चुनावी प्रतिस्पर्धामा उत्रने तयारीमा छन् । यस अगाडि अध्यक्षका लागि पाँच जना विद्यार्थी नेताले इच्छा देखाएका थिए । तर, पछिल्लो पटक अध्यक्षको दावी गरिरहेका विद्यार्थी नेता रामचन्द्र अधिकारी, वीरेन्द्र बस्नेत र मदन अर्यालले अनिल शर्मालाई समर्थन गदै आफ्नो उम्मेदवारीबाट पछाडि हटेका छन् । शर्मा गृहमन्त्री जनार्दन शर्माका भाइ हुन भने तामाङ पूर्व अर्थमन्त्री वर्षमान पुनका नजिकका विद्यार्थी नेता हुन् । माओवादी नेताले विद्यार्थी संगठनमा देखिएको शर्मा र पुनले अगाडि सारेका विद्यार्थी नेताको प्रतिस्पर्धालाई रोल्पा र रुकुमको भिडन्तको रुपमा समेत व्याख्या गर्न थालेका छन् । सहमतिका लागि विद्यार्थी फ्याक्सन इन्चार्ज समेत रहेका माओवादी हेर्डक्वार्टर सदस्य हितमान शाक्यसहितको छलफलमा अधिकारी,वस्नेत र अर्यालले शर्माको नाममा सहमति गर्न सकिने भन्दै पछि हटेका थिए । तर तामाङले भने निर्वाचन विधि वाटै नेतृत्व चयन हुनु पर्ने भन्दै अडान लिएपछि सहमतिको प्रयास विफल भएको थियो । अध्यक्षका यी दुवै प्रतिस्पर्धी सस्थापन पक्षका हुन् । शर्मा गृहमन्त्री समेत रहेका माओवादी नेता जर्नादन शर्माका सहोदर भाई हुन भने तामाङ वर्षमान पुन नजिकका विद्यार्थी नेता हुन् । महासचिवमा भने दुवै पक्षले उम्मेदवारी टुंगो लगाई सकेका छैनन । शर्माले विरेन्द्र वस्नेत वा उत्तम अधिकारी मध्ये एकलाई महासचिव वनाउने तयारी गरेका छन् । उता तामाङले भने खेम सिंह, धुव्र विक्रम ओली वा विजय गौतममध्ये एकलाई आफुले महासचिव वनाउने तयारी गरेको वताए । माओवादी र उसका भातृ संगठनकै इतिहासमा आन्तरिक चुनावी प्रतिस्पर्धावाट नेतृत्व चयन हुन लागेको यो पहिलो पटक हो । अझै पनि सहमतिको प्रक्रिया पनि जारी नै छ, तर हुदै भएन भने सधै सहमति भनेर वस्न नसकिने भएकोले निर्वाचन प्रक्रिया अगाडी वढाईएको हो, निर्वाचन समितिका सदस्य रत्न ढकालले अन्नपूर्णसँग भने । क्रान्तिकारीको २१ औं राष्ट्रिय सम्मेलन ७ देखि ११ भदौंसम्म तोकिएको थियो । निर्वाचन समितिले चुनावी प्रक्रिया अगाडी वढाएको वताएको छ । निर्वाचन समितिका सदस्य रत्न ढकालका अनुसार, सोमबारवाटै निर्वाचनका लागि प्रक्रिया अगाडी वढेको छ । निर्वाचन समितिले सार्वजनिक गरेको मतदाता नामावलीमा दावी विरोध गर्नेहरुको संख्या वढेपछि आइतबार साझ नै उम्मेदवार मनोनयन गर्ने भनी तोकिएको समय एक दिन पछाडी धकेलिएको छ । सोमबार विहान ७ वजेवाट मात्र उम्मेदवार मनोनयन गर्ने कार्यतालिका निर्वाचन समितिले तय गरेको निर्वाचन समिति सदस्य ढकालले वताए । क्रान्तिकारीले अध्यक्ष, महासचिव र कोषाध्यक्ष सहित नौ जना उपाध्यक्ष, पाँच जना उपमहासचिव, १६ जना सचिव गरी ३३ जनाको पदाधिकारी चयन गर्नेछ । केन्द्रीय समिति भने २४३ सदस्यीय हुने क्रान्तिकारीको बिधान राष्टिय सम्मेलनको वन्दसत्रले पारित गरिसकेको छ । सम्मेलनमा विद्यार्थी नेताहरुको उमेर हद लगाउनु पर्ने विषयमा प्रतिनिधिहरुले चर्काे आवाज उठाएपनि विशेष परिस्थितिमा सम्मेलन हुन लागेको भन्दै नयाँ आउने केन्द्रीय समितिले एक वर्ष भित्र छुट्टै विधान सम्मेलन गरेर उमेर हद टुंगो लगाउने सहमति वनेको छ । उपाध्यक्षमा दीपक देवकोटासहितका बिद्यार्थी नेताहरुले उम्मेदवारी दिने तयारी गरेका छन् ।"
प्रधानमन्त्री स्वदेश फर्कदा बिरोध गर्न खोज्ने बिप्लवका कार्यकर्ता पक्राउ,"काठमाडौ : प्रधानमन्त्री शेरबहादुर देउवा भारत भ्रमणबाट स्वदेश फर्कने वेला कालो झण्डा प्रदर्शन गर्ने तयारीमा रहेका नेत्रबिक्रम चन्द बिप्लव नेतृत्वको नेपाल कम्युनिष्ट पार्टीका कार्यकर्ता पक्राउ परेका छन् । पक्राउ पर्नेहरुमा बाबुराम राई,रवि गोले,रविन्द्र मिश्र,डा शितल शर्मा, सावित्रा अधिकारी, रण बिक दलित, भरत तामाङ, दिवाकर कार्की, युवराज पराजुली, राजकुमार बस्नेत, कृष्ण चौधरी,रोशन किराती, छविराज राई छन् । सो पार्टीको काठमाडौका इञ्चार्ज गुणराज लोहनीले पक्राउ गरिएका कार्यकर्ताहरुलाई रिहा गर्न माग गरेका छन् । राष्टघाती सम्झौता विरुद्ध नारा लगाउनु अधिकार हो, फासीबादी शैली, त्यसको विरुद्ध आन्दोलन हो, गिरफ्तारलाई तत्काल रिहा नगरे कडा संघर्षमा उत्रनेछौ लोहनीले भने शेरबहादुर देउवाले भारतमा राष्ट्रघाती सम्झौतालाई निरन्तरता दिएका छन् । सार्वभौमिकता खण्डित हुने गरी बोलेका छन् । त्यसको बिरोधमा प्रदर्शन गर्न खोज्दा पक्राउ गरिएका नेता कार्यकर्तालाई तत्काल रिहा गरिनुपर्छ ।"
भारत भ्रमण सकेर प्रधानमन्त्री देउवा स्वदेश फिर्ता,"काठमाडौं : प्रधानमन्त्री शेरबहादुर देउवा भारतको पाँचदिने राजकीय भ्रमणबाट सकेर आइतबार साँझ स्वदेश फर्किएका छन्। ४८ सदस्यीय प्रतिनिधिमण्डलको नेतृत्व गर्दै भारतबाट फर्केलगत्तै प्रधानमन्त्री देउवाले त्रिभुवन अन्तर्राष्ट्रिय विमानस्थलमा पत्रकारसँग कुरा गर्दै आफ्नो भ्रमण सफल भएको दाबी गरेका छन्। भारत भ्रमण पूर्ण रुपमा सफल भयो, प्रधानमन्त्री देउवाले भने। भारतीय प्रधानमन्त्री नरेन्द्र मोदीसँगको वार्तापछि नेपाल र भारतबीच आठ बुँदे समझदारी पत्रमा हस्ताक्षर भएको र त्यसमध्ये चार बुँदा भूकम्पपछिको पुनर्निर्माणमा भारतले नेपाललाई दिने भनिएको सहयोगसँग सम्बन्धित छन्। एउटा सम्झौता ५० हजार घर पुनर्निर्माणसँग सम्बन्धित छ। दिल्लीमा रहँदा उनले संविधान संशोधनको प्रयास पुन गर्ने भन्दै दिएको अभिव्यक्तिबाट उनको आलोचना भइरहेको छ। सत्ता साझेदारले समेत आलोचना गरिरहेको बेला उनकै पार्टी कांग्रेसले भने उक्त अभिव्यक्तिमा रणनीतिक महत्व रहेको दाबी गरेको छ।"
प्रधानमन्त्रीको निष्ठामाथि एमालेले प्रश्न उठायो,"प्रमुख प्रतिपक्षी दल नेकपा एमालेले प्रधानमन्त्री शेरबहादुर देउवाले नेपालको आन्तरिक मामिलामा बाह्य पक्षलाई संलग्न गराउने हानिकारक काम गरेको आरोप लगाएको छ । प्रधानमन्त्री देउवाले भारत भ्रमणका क्रममा संविधान संशोधन र अन्तुष्ट पक्षका बिषयमा दिएको अभिव्यक्तिलाई लिएर एमालेले आपत्ति जनाउँदै त्यस्तो आरोप लगाएको हो । एमालले प्रधानमन्त्री देउवाको निष्ठामाथि समेत प्रश्न उठाएको छ । काठमाडौं : संविधान संशोधनको बिषयमा प्रधानमन्त्रीको अभिव्यक्तिले नेपालको आन्तरिक मामलामा वाह्य पक्षलाई सङ्लग्न गराउने हानीकारक काम मात्रै गरेको छैन, यसले संविधान निर्माण गर्ने ऐतिहासिक संविधानसभा तथा सार्वभौम व्यवस्थापिकासंसदको अपमान समेत गरेको छ कार्यबाहक अध्यक्ष बामदेव गौतमको अध्यक्षतामा आइतवार बसेको एमाले स्थायी समितिको बैठकले भनेको छसंसदमा मतदान भएर विधिपूर्वक टुङ्गिइसकेको र असन्तुष्ट दलहरुले परिणाम स्वीकार गरेर निर्वाचनमा सहभागी हुन सहमत भइसकेको यथार्थलाई अवमूल्यन गर्दै संविधानको स्वीकार्यताको अनुचित विवाद उठाउनुले नेपालको संविधानप्रति स्वयं प्रधानमन्त्रीको निष्ठामाथि समेत प्रश्नचिह्न खडा गरेको बैठकले ठहर गरेको छ । नेपालको तराई भूभागलाई बर्षेनी डुबानमा पार्ने तथा यो बर्षको विनाशकारी डुबानको मुख्य कारकको रुपमा रहेका भारतीय सीमामा एकतर्फी ढङ्गले बनाइएका बाँध तथा अन्य संरचनाका बिषयमा गंभीर छलफल गरी दिगो समाधान खोज्न, नेपालको व्यापार घाटा कम गर्नका लागि नेपालका कृषि तथा औद्योगिक उत्पादनहरुलाई भारतीय बजारमा सहज पहुँच सुनिश्चित गर्न, बर्षौंदेखि अधुरा रहेका परियोजनालाई यथाशीघ्र सम्पन्न गर्न एवं नेपालको राष्ट्रिय हितको पक्षमा दृढतापूर्वक उभिन आफनो पार्टीले दिएको सुझवा र जनताको भावनाको यथोचित सम्मान प्रधानमन्त्री देउवाबाट हुन नसकेको निष्कर्ष बैठकले निकालेको छ । प्रधानमन्त्री देउवाले भारत भ्रमणका क्रममा दिएको अभिव्यक्ति र जारी गरिएको संयुक्त बक्तव्य माथि केन्द्रित रहेर बसेको एमालेको बैठकले नेपालले जलविद्युत लगायत नवीकरणीय उर्जाका माध्यमबाट इन्धनमा आत्मनिर्भरता हासिल गर्ने दिशामा अग्रसर भइरहेको परिप्रेक्ष्यमा प्राकृतिक तथा एलपिजी ग्यास पाइपलाइन बिछ्याउने समझदारीले नेपाललाई थप परनिर्भर बनाउन सक्ने तथ्यप्रति चासो व्यक्त गरेको छ । राष्ट्रिय योजना आयोग र भारतको नीति आयोगबीच बर्षेनी नीतिगत परामर्श गर्ने वाध्यात्मक प्रावधान आवश्यक नरहेको समेत बैठकको निष्कर्ष छ बैठकपछि सचिव प्रदीप ज्ञवालीले जारी गरेको प्रेस बिज्ञप्तिमा भनिएको छ अन्यकतिपय विवादास्पद विषयमा सार्वभौम संसदमार्फत् नेपाली जनतालाई स्पष्ट पार्न प्रधानमन्त्रीको ध्यानाकर्षण गराउने निर्णय बैठकले गरेको छ ।"
माओवादीको हेडक्वार्टर विघटन,"काठमाडौं : नेकपा (माओवादी केन्द्र)को हेडक्वार्टरको विघटन भएको छ । पार्टीको हेडक्वार्टरको आइतबार बसेको बैठकले ३५ सदस्यीय सो निकायलाई विघटन गर्ने निर्णय गरेको हो । अध्यक्ष पुष्पकमल दाहाल प्रचण्ड धनगढीबाट काठमाडौं फर्किएपछि बसेको बैठकले पार्टीको कार्यकारी निकाय केन्द्रीय सचिवालयलाई बनाउने निर्णय गरिएको प्रवक्ता पम्फा भुसालले जानकारी दिइन् । पार्टीले दुई अंकको केन्द्रीय समिति बनाउने निर्णय गरे अनुसार हेडक्वार्टरलाई विघटन गरेर ९९ सदस्यीय केन्द्रीय सचिवालयलाई कार्यकारी निकाय बनाउने निर्णय गरेको हो । पार्टीमा चार हजार भन्दा बढी सदस्य रहेको केन्द्रीय महाधिवेशन आयोजक समिति गठन गरिएको छ । समिति भद्दा भएको भन्दै पार्टी भित्रैबाट विरोध हुँदै आएको छ । तर, पार्टीको महाधिवेशनको मिति भने तोकिएको छैन ।"
राजपा सहभागी हुने भएपछि प्रदेश२ मा तात्यो चुनावी माहोल,"वीरगन्ज : राष्ट्रिय जनता पार्टी नेपाल (राजपा) चुनावमा सहभागी हुने भएपछि प्रदेश नम्बर २ मा असोज २ गते हुने स्थानीय तहको निर्वाचनको माहोल तातेको छ। तेश्रो चरणमा हुन लागेको स्थानीय तह निर्वाचनलाई आफनो पक्षमा पार्नका लागि राजनीतिक दल प्रदेश नम्बर २ मा केन्द्रित भइसकेका छन्। प्रदेश नम्बर २ मा पर्ने सप्तरीदेखि पर्सासम्मका आठ जिल्लामा कांग्रेस, एमाले, माओवादी केन्द्र, संघीय समाजवादी फोरम नेपाल , राजपालगायतका दलका केन्द्रीय नेताहरु जिल्लाजिल्लामा खटिएका छन्। पहिलो र दोश्रो चरणको निर्वाचनमा एमाले भन्दा ५० तहमा कम जित हात पारेर दोश्रो स्थानमा खुम्चिएको कांग्रेसले प्रदेश नम्बर २ को निर्वाचनलाई भने जीवन मरणकै सवाल बनाएको छ। यसअघि सम्पन्न भइसकेका दुई चरणका निर्वाचनमा एमाले भन्दा ५० सिटले पछि परेर दोश्रो स्थानमा झरेको कांग्रेस, प्रदेश नम्बर २ मा अब कम्तीमा पनि एक सय पाँच स्थान जितेर फेरि पहिलो पार्टीका रुपमा स्थापित हुने दाउमा छ। त्यसका लागि कांग्रेसले काठमाडौं र जनकपुरमा गरी दुई पटक प्रदेश नम्बर २ स्तरीय अगुवा कार्यकर्ता भेला सम्पन्न गरिसकेको छ। यस्तै आठै जिल्लाका प्रमुख आठ शहरमा कांग्रेसले चुनावी सभाको आयोजना गर्ने निर्णय पनि गरिसकेको छ। आठ वटै सभालाई पार्टीका शीर्ष नेताले सम्बोधन गर्ने तय भएको कांग्रेस केन्द्रीय सदस्य समेत रहेका श्रम तथा रोजगारमन्त्री फरमुल्लाह मन्सुरले बताए। कांग्रेसले भदौ १५ भित्र आठ वटै जिल्लाका उम्मेदवारको औपचारिक घोषणा गर्ने तयारी गरिरहेको भन्दै उनले भने, अधिकांश तहमा उम्म्मेदवारको टुङगो लागि सकेको छ, केही स्थानमा आकांक्षी धेरै भएकाले मिलाउने प्रयास जारी रहेकाले भदौ १५ सम्म सबै उम्मेदवारको घोषणा हुने बताइएको छ। कांग्रेस प्रदेश नम्बर २ का सबै एक सय ३६ तहमै अगाडि रहेको भन्दै केन्द्रीय सदस्य मन्सुरले प्रदेश नम्बर २ मा कांग्रेसले एक सय पाँच भन्दा बढी तहमा जित हात पार्ने दाबी गरे। प्रदेश नम्बर २ को चुनाव कांग्रेसको प्रतिष्ठासँग जोडिएको छ, केन्द्रीय सदस्य मन्सुरले भने, प्रत्येक नगरका वडा र गाउँ गाँउमा कांग्रेसको पक्षमा जनमत बनाउन हाम्रा नेता कार्यकर्ता खटिसकेका छन्। प्रदेश नम्बर २ लाई आफ्नो सबै भन्दा मजबुत पकड क्षेत्र मान्दै आएको फोरम नेपालले पनि स्थानीय तह निर्वाचनका लागि आफनो चुनावी गतिविधि तिब्र पारिसकेको छ। फोरम नेपालले प्राय सबै तहमा मुख्य पदका उम्मेदवारको टुंगो लगाई सकेको छ। केही तहमा आकांक्षीहरु धेरै भएका कारण जिल्ला स्तरमै छलपफल गरेर टुङग्याउने प्रयास भइरहेको र भदौ दोश्रो साता भित्रै उम्मेदवारहरुको अन्तिम सूची सार्वजनिक गरिने फोरम नेपालका मधेस प्रदेश सचिव सलाउदीन अहमदले बताए। उनका अनुसार फोरम नेपाले पनि प्रदेश नम्बर २ मा कम्तीमा पनि ६५ सिट जित्ने रणनीति बनाएको छ। आठ वटै जिल्लामा फोरम नेपाल चुनावी तयारीमा जोडतोडका साथ लागि सकेको भन्दै फोरम नेपालका मधेस प्रदेश समतिका अर्का सचिव शेषनारायण यादवले मधेसमा फोरम नेपालको पक्षमा जनलहर दिन प्रति दिन बढ्दै गएको जिकिर गरे। प्रदेश नम्बर २ मा अरु दल भन्दा बढी नै सिट हामीले जित्छौँ, यादवले भने, मधेसका हक अधिकारका लागि संघर्ष गर्ने पहिलो दल नै फोरम नेपाल हो, त्यसैले मधेसमा हाम्रो जनमत अरु भन्दा बढी छ, सबै भन्दा बढी सिट हामी नै जित्छौ। भदौ ७ गते मात्र चुनावमा भाग लिने औपचारिक निर्णय गरेको राजपा पनि चुनावी तयारीमा होमिसकेको छ। प्रदेश नम्बर २ मा बलियो जनाधार मानिएको राजपाले उम्मेदवार छनोटका लागि आठ वटै जिल्लामा भदौ ९ गते देखि केन्द्रीय पर्यवेक्षक खटाएको छ। केन्द्रबाट खटिएका पर्यवेक्षकले एक दुई दिन मै काठमाडौं फर्किएर आफ्नो प्रतिवेदन बुझाएपछि पार्टीले भदौ १५ सम्ममा उम्मेदवारको नाम सार्वजनिक गर्ने राजपाका महासचिव मनिषकुमार सुमनले बताए। सात गते मात्रै हामीले चुनावमा भाग लिने निर्णय गरेका हौँ, त्यसैले चुनावी तयारीको चटारो एकदमै छ हामीलाई, उनले भने ,अहिले घोषणा पत्रको मस्यौदा तयार पार्ने काम पनि भइरहेको छ। आसन्न चुनावमा सबै भन्दा बढी स्थानीय तह जितेर राजपा प्रदेश नम्बर २ को सबै भन्दा ठूलो दल बन्ने दाबी उनले गरे। प्रदेश नम्बर २ को निर्वाचनका लागि नेकपा एमाले पनि जोडतोडका लागिसकेको छ। ६० देखि ६५ सिट जित्ने दाबी एमाले छ। चुनावका लागि आठ वटै जिल्लामा एमालेले केन्द्रीय नेतालाई खटाइसकेको छ। हाम्रो लक्ष्य भनेको कम्तीमा पनि ६० देखि ६५ सिट जित्ने हो, एमालेको प्रदेश नम्बर २ का सहसंयोजक एंव सांसद नागेन्द्र चौधरीले भने,यसका लागि पार्टीले विशेष रणनीति बनाएर काम गरिरहेको छ। एमाले विरोधी केही तत्वले एमालेलाई मधेस विरोधी दल भनेर भ्रम फैलाएको भएपनि मधेसका जनता उक्त भ्रममा नपरेको र विगतमा एमाले छाडेर गएका स्थानीय नेता कार्यकर्ता फेरि एमालेमै फर्किसकेको पर्साका एमाले युवा नेता मनोज चौधरीले दाबी गरे। हिजो एमाले विरोधी केहि देशी विदेशी तत्वले मधेसको चुनावमा एमालेले उम्मेदवार नै पाउँदैन भन्ने सम्मका अफवाह फैलाएका थिए, उनले भने, तर अहिले एमालेमा उम्मेदवारका आकांक्षीहरु यति धेरै देखिएका छन् कि पार्टी नेतृत्वलाइ मिलाउनै गाह्रो भएको छ। आसन्न प्रदेश नम्बर २ मा नेकपा (माओवादी केन्द्र)ले पनि आफनो चुनावी तयारीलाई तिब्र पारेको छ। पहिलो र दोस्रो चरणको स्थानी तह निर्वाचनमा व्यहोरेको क्षति प्रदेश नम्बर २ बाट पूर्ति गर्ने योजना सहित ऊ अगाडि बढेको छ। त्यही रणनीति अनुसार चुनाव अवधिभर पार्टी केन्द्रीय कार्यालय समेत प्रदेश नम्बर २ बाटै सञ्चालन गर्ने निर्णय माओवादी केन्द्रले गरिसकेको छ। उसले पनि आठ वटै जिल्लामा केन्द्रीय स्तरका नेतालाई खटाइसकेको छ।"
कमल थापा नेतृत्वको राप्रपा निर्वाचन आयोगमा दर्ता,"काठमाडौँ: राष्ट्रिय प्रजातन्त्र पार्टीले प्रदेश र केन्द्रको चुनावी प्रयोजनका लागि निर्वाचन आयोगमा आइतबार दल दर्ता गराएको छ। पार्टीका उपाध्यक्ष टंक ढकालको नेतृत्वमा आयोगमा गएको प्रतिनिधिमण्डलले दल दर्ता गराएको सहमहामन्त्री राजाराम बर्तौलाले जानकारी दिए। प्रतिनिधिमण्डलमा महामन्त्री जयन्त चन्द, प्रवक्ताद्वय भुवन पाठक र सुशील श्रेष्ठ, सहायक महामन्त्री चन्द्रबहादुर गुरुङलगायतको सहभागिता थियो। आयोगले आगामी प्रादेशिक तथा केन्द्रीय निर्वाचनका लागि विभिन्न दललाई दर्ताको समय आजसम्म दिएको थियो। रासस"
मार्क्सवाद सिक्न कम्युनिस्ट पार्टीका युवा एकै ठाउँमा,"काठमाडौं : नेपालका प्रमुख कम्युनिस्ट पार्टीका शीर्ष नेतृत्वमा राजनीतिक टकराव बढिरहेका बेला दोस्रो पुस्ताका नेता भने मार्क्सवाद भित्र नयाँ बहस आवश्यक रहेको भन्दै सामूहिक रूपमै वैचारिकराजनीतिक बहसमा जुट्न लागेका छन् । एमाले, माओवादी केन्द्र, नेकपा संयुक्त र नेकपा मसालका दोस्रो पुस्ताका युवा नेताले यसका लागि वैचारिकराजनीतिक बहस सुरु गर्न लागेका हुन् ।कार्ल माक्र्सको दुई सयौं जन्मजयन्तीका दिनसम्म नेपालका कम्युनिस्ट हरूले मार्क्सवादको नयाँ अन्वेषण गर्ने र विश्वलाई नै एउटा नयाँ सन्देश दिने उद्देश्यसाथ चारै पार्टीका युवा नेता वैचारिक बहस गर्न एकै ठाउँ उभिएका हुन् । उनीहरूले चारै पार्टीका युवा नेता सम्मिलित कार्ल माक्र्स द्विशतवार्षिकी मूल समारोह समिति गठन गरी अभियान थालेका छन् । अभियानमा सहभागी हुन चाहने चारवटै पार्टीका नेता सहभागी गराएर उनीहरूले यसअघि ०७३ पुस ११ र १२ गते राष्ट्रिय भेला गरी मूल समारोह समिति गठन गरेका थिए । अहिले देशभरका ३ सय ५० युवा विद्यार्थीलाई सहभागी गराई वैचारिक प्रशिक्षण दिन लागेको हो । १३ देखि १८ भदौसम्म धुलिखेलमा उनीहरूले युवा विद्यार्थीलाई प्रशिक्षण दिन लागेका छन् । प्रशिक्षणमा चारवटै पार्टीका देशभरका युवा विद्यार्थीलाई प्रतिनिधिका रूपमा सहभागी गराइन लागेको आयोजक समितिका सहसंयोजक तथा माओवादी केन्द्रका नेता राम कार्कीले जानकारी दिए । त्यस्तो समितिको संयोजकमा भने एमाले उपमहासचिव घनश्याम भुसाल छन् । हामी ५ दिन देशभरका ३ सय ५० जना तन्नेरी युवालाई मार्क्सवादको विषयमा वैचारिक प्रशिक्षण दिँदै छौं, नेता कार्कीले अन्नपूर्णसँग भने । धुलिखेलका रिसोर्टमा आवासीय रूपमा युवालाई राखेर बन्द प्रशिक्षण दिन लागिएको आयोजकको भनाइ छ । पछिल्लो पुस्ताका युवा मार्क्सवादी मूल्यमान्यता र दर्शनबाट विचलित हुँदै गइरहेको गुनासो आइरहेका बेला कम्युनिस्ट मूल्यमान्यता र संस्कृतिको खोजीका लागि वैचारिक बहस गर्न लागिएको मूल समारोह समिति सदस्य तथा नेकपा मसालका युवा नेता समिर सिंहले बताए । कांग्रेसलगायत पार्टीभन्दा कम्युनिस्ट दर्शन भिन्न भए पनि अहिले त्यस्तो देखिन छाडेकाले चुनौतीका रूपमा स्वीकार गर्दै बन्द प्रशिक्षण आयोजना गर्न लागिएको उनले बताए ।हामी कम्युनिस्ट पार्टीका बीचमा सैद्धान्तिक राजनीतिक सहकार्य गरौं, त्यसले केही उत्तर निकाल्ला भनेर हामी चारवटा कम्युनिस्ट पार्टीका नेता लागिरहेका छौं, त्यही क्रममा तीन सय बढी युवालाई प्रशिक्षण गर्न लागेका हौं, सिंहले अन्नपूर्णसँग भने । नेपालमा कम्युनिस्टहरूको संख्या ठूलै देखिने तर प्रभावकारी काम नदेखिने, कम्युनिस्ट मूल्यमान्यता के हो, संस्कृति के हो, अपसंस्कृति के हो ? अहिले असाध्यै छ्यासमिस भएको अवस्था छ, नेता कार्कीले भने, यस्तो अवस्थामा फेरि राजनीतिलाई सिद्धान्तको कोर्सभित्र ल्याउनुपर्छ भनेर हामीले वैचारिक रूपमै योगदान पुर्याउन प्रशिक्षण दिन लागेका हौं । शीर्ष नेता नै प्रशिक्षक प्रशिक्षणमा सहभागी युवा विद्यार्थीलाई चारवटै पार्टीका शीर्ष नेताले नै प्रशिक्षण दिने कार्यक्रम रहेको पनि आयोकजले जानकारी दिए । एमाले नेता माधवकुमार नेपाल, माओवादी केन्द्रका अध्यक्ष पुष्पकमल दाहाल, नेकपा मसालका महामन्त्री मोहनविक्रम सिंह र नेकपा संयुक्तका विष्णुबहादुर मानन्धरले सहभागी प्रशिक्षार्थीलाई विशेष प्रशिक्षण दिने कार्यक्रम छ । कम्युनिस्ट पार्टीका शीर्ष नेताहरूले नै राजनीतिक अर्थशास्त्र, दर्शनलगायत विषयमा केन्द्रित रहेर प्रशिक्षण दिने गरी हामीले कार्यक्रम बनाएका छौं, सिंहले भने । त्यसका अतिरिक्त सहभागीलाई अर्थशास्त्रमा दीपेन्द्रबहादुर क्षत्री, गोविन्दबहादुर थापा, डा विजय पौडेल, दर्शनशास्त्रमा वेदुराम भुसाल, समिर सिंह, गोपीरमण उप्रेतीलगायतले प्रशिक्षण दिनेछन् । अन्तर्राष्ट्रिय राजनीति, मार्क्सवादी दर्शन, आमसञ्चारलगायत सबै विषयमा हामीले युवा विद्यार्थीलाई प्रशिक्षित गर्नुपर्ने आवश्यकता ठानेर यो कार्यक्रम गर्न खोजेका हौं, सिंहले भने, यस्तो कार्यक्रमले मार्क्सवादको क्षेत्रमा नयाँ अन्वेषण गर्ने काममा टेवा पुर्याउने विश्वास लिएका छौं । माक्र्सको द्विशताब्दीऔं वार्षिक उत्सव २०१८ मे ५ का दिन पर्नेछ । उक्त दिन विशेष कार्यक्रम गर्ने गरी तयारी गरिरहेका उनीहरूले त्यस बेलासम्म नेपालभित्र र बाहिरसम्म पनि वैचारिक वहसका लागि विभिन्न कार्यपत्रमाथि बहस चलाउने योजना पनि बनाएको छ । नेपालका कम्युनिस्ट पार्टीका राजनीतिक दस्ताबेज, भारतीय कम्युनिस्ट पार्टीका दस्ताबेजदेखि अन्य देशका कम्युनिस्ट पार्टीको पनि राजनीतिक वैचाकिर दस्ताबेजमा सामूहिक बहस चलाउने र मार्क्सवादको क्षेत्रमा एउटा नयाँ अन्वेषण गर्ने गरी बहस सुरु गरेको आयोकजको भनाइ छ । २०१८ मे ५ का दिन कार्ल माक्र्सको दुईसयौं जन्मजयन्ती पर्नेछ । माक्सर्वादको नयाँ अन्वेषण गरी वैचारिक बहसका माध्यमबाट विश्वलाई नयाँ सन्देश दिन एकै ठाउँ उभिएका हुन् ।"
यस्तो छ माओवादीको मधेस साइनो,"काठमाडौं : चार वर्षअघि दोस्रो संविधानसभा निर्वाचनका बेला सिरहा५ बाट उम्मेदवारी घोषणा गर्दै माओवादी केन्द्रका अध्यक्ष पुष्पकमल दाहालले भनेका थिए, मधेससँग मेरो लभ परेको छ । मेरो यो मायामा कहिल्यै कमी आउने छैन । उनलाई मधेसी जनताले जिताएर पठाए पनि । तर, त्यसयता माओवादीमधेस सम्बन्धलाई दाहालले उपेक्षा गरेको टिप्पणी गर्नेहरू मधेसमा छन् । मधेसलाई नजिकबाट नियालिरहेका अधिवक्ता दीपेन्द्र्र झा संविधान निर्माण क्रममा दाहालले मधेसलाई धोका दिएको बताउँछन् । कांग्रेस, एमाले र माओवादीमा तात्िवक भिन्नता छैन भन्ने मधेसीलाई परेको छ, झा भन्छन्, मधेसी र माओवादीले पहिचान र अधिकारका लागि आन्दोलन गरिरहेका बेला दाहालले मधेसलाई धोका दिए । तर, माओवादी यस्तो आरोप स्विकार्न तयार देखिँदैन । मधेसलाई माओवादीले युद्धकै बेलादेखि प्राथमिकतामा राख्दै आएको दाहालले बताउने गरेका छन् । उनले केही समयअघि मात्रै मधेस र माओवादीको सम्बन्ध लामो रहेको बताएका थिए । कमल साहले धनुषामै पहिलोपटक मलाई बम बनाउन सिकाउनुभयो । अहिले मधेसीकै प्रतिनिधित्व गरेर म संसद्मा छु । यहाँको हरेक परिस्थितिमा मधेस र मधेसीको हित माओवादीको पहिलो प्राथमिकतामा रहिरहनेछ, दाहाल मधेसमाओवादी सम्बन्ध स्मरण गर्दा भन्ने गर्छन् । पार्टीबाट बाहिरिएका र क्षेत्रीय पार्टीका प्रभावशाली नेताहरूको प्रवेश र संविधान संशोधनलगायत विषयमा खेलेको भूमिकाका कारण मधेसमा अवस्था सुध्रिएको माओवादीको बुझाइ । मधेस र माओवादीको सम्बन्ध जति रोचक छ, उति नै रहस्यमय पनि छ । मधेसी जनतालाई आफूप्रति आकर्षित गर्न माओवादी नेताहरूले धोती, कुर्ता र गम्छा लगाएर मधेस पनि घुमे । अन्य कम्युनिस्ट पार्टीले वर्गीय मुद्दा उठाएर राजनीति गर्न खोज्दा माओवादीले मधेसमा जातीय मुक्ति र क्षेत्रीय उत्पीडनको सवाल चर्काएर नेतृत्व गर्न खोज्यो । मधेसीलाई पहिचानका लागि बोल्न सिकाउने माओवादीले नै हो, अधिवक्ता झा भन्छन्, तर अन्तरिम संविधान निर्माणका बेला उसले मधेसीलाई बिर्सिदियो । यसले माओवादीमधेसी सम्बन्ध चिस्याउने काम गर्यो । सशस्त्र युद्धक्रममा धेरै मधेसीको बलिदान भए पनि माओवादी मधेसमै कमजोर देखिँदै आएको छ । माओवादी नेता रामकुमार शर्माका अनुसार ०६२६३ को मधेस आन्दोलनमा माओवादीको भूमिका र भारतले माओवादीलाई हेर्ने दृष्टिकोणले मधेसमा सम्बन्ध मजबुत बन्न सकेन । त्यसबेला बिग्रिएको सम्बन्ध अझै मजबुत हुन सकेको छैन, शर्माले अन्नपूर्णसँग भने । मधेसीलाई पहिचानका लागि बोल्न सिकाउने माओवादीले नै हो तर अन्तरिम संविधान निर्माणका बेला उसले मधेसीलाई बिर्सिदियो । दीपेन्द्र झा, अधिवक्ता मधेसको समस्या क्षेत्रीय भए पनि हल राष्ट्रिय रूपमा गर्नुपर्ने खालको छ । यस्तो अवस्थामा मधेसको मुद्दालाई मधेसवादी दल भएर सम्बोधन गर्ने वा माओवादी नै भएर सम्बोधन गर्ने भन्नेमा मधेसका माओवादी नेताकार्यकर्ता अलमलमा परेको देखिन्छ । त्यही अन्योलका कारण माओवादीका कतिपय मधेसी नेताले पार्टी नै परिवर्तन गरे । भदौ १३ गते पार्टीको हाइकमान्ड नै धनुषामा उतार्न खोजेका दाहालले त्यसको भोलिपल्ट सर्लाहीको कार्यक्रमबाट मधेसकेन्द्रित दलका केही शीर्ष नेतालाई नै पार्टीमा स्वागत गर्न खोज्दै छन् । मधेस आन्दोलनमा लामो समय बिताएकाहरू अब माओवादीमा आउँदै छन्, शर्माले भने, माओवादीमा धु्रवीकरण र मोर्चाबन्दी बढ्ने क्रममा छ । फोरम लोकतान्त्रिकका सहसंयोजक रामेश्वर राय यादव, सद्भावना पार्टीका पूर्वमहामन्त्री अनिस अन्सारीलगायत नेतालाई तान्ने प्रयासमा माओवादी नेतृत्व लागेको छ । मधेस विद्रोहका कारण पहिलो संविधानसभामा मधेसी दल नै पहिलो शक्तिका रूपमा उदाएका थिए । दोस्रो स्थानमा माओवादी, त्यसपछि मात्र कांग्रेस, एमालेको उपस्थिति थियो । तर, त्यो परिणाम लामो समय टिकेन । दोस्रो संविधानसभासम्म आइपुग्दा कांग्रेसएमाले बलियो र मधेसवादीमाओवादी कमजोर सावित भए । अहिले स्थिति सुधार भएको आकलन माओवादीले गरेको छ । पार्टीबाट बाहिरिएका र क्षेत्रीय पार्टीका प्रभावशाली नेताहरूको प्रवेश र संविधान संशोधनलगायत विषयमा खेलेको भूमिकाका कारण पनि मधेसमा अवस्था सुध्रिएको उसको बुझाइ छ । अध्यक्ष दाहाल मधेससँग अझै पनि आफ्नो र पार्टीको लभ नछुटेको तर्क गर्न थालेका छन् । मधेसी जनतासँग मेरो लभ कायमै छ, बरु मेरो लभरलाई भिलेनले लैजाला भन्ने डर छ, उनले भनेका छन् । दाहालले भनेजस्तो अझै उनको लभ मधेससँग छछैन, त्यो भने सन्निकटमा निर्वाचन परिणामले देखाउनेछ ।"
अड्कियो निर्वाचन कानुन : नैतिक पतनलार्इ उम्मेदवार बनाउन कांग्रेसको अडान,"काठमाडौं : सरकारले प्रदेश सभा र प्रतिनिधिसभा निर्वाचनको तिथि घोषणा गरेको साता बित्न लाग्दासमेत नैतिक पतनसम्बन्धी व्यवस्थालाई लिएर सत्तारुढ कांग्रेसले राखेको अड्डीका कारण निर्वाचन कानुन संसद्मा अड्किएको छ । कांग्रेसको संशोधन प्रस्तावमा अन्य दल सहमत हुन नसक्दा निर्वाचन विधेयक राज्य व्यवस्था समितिमै अल्झिएको हो ।यता, निर्वाचन आयोगचाहिँ कानुन छिटो चाहियो भन्दै सरकार र संसद्सँग निरन्तर ताकेता गरिरहेको छ । प्रमुख विपक्षी एमालेले कांग्रेसकै कारण निर्वाचन विधेयक अवरुद्ध भएको आरोप लगाएको छ । एमाले संसदीय दलका प्रमुख सचेतक भानुभक्त ढकालले भने, 'कांग्रेसले आफ्ना सांसदको संशोधन प्रस्तावलाई सम्बोधन गर्न सकेको छैन । जसकारण विधेयक निकासविहीन भएको छ । 'प्रधानमन्त्री शेरबहादुर देउवा भारत भ्रमणबाट बिहीबार फर्किएपछि विधेयकमाथिको सहमति प्रयासले गति लिने विपक्षी दलको विश्वास छ । 'सरकारले निर्वाचन घोषणा गर्नुभन्दा अगावै यी कानुन पास गर्नुपथ्र्योे । निर्वाचन मिति घोषणा भएको पाँच दिन भइसक्दा पनि हामीले कानुन पाएनौं', आयोग प्रवक्ता सूर्र्यप्रसाद शर्माले भने, 'कानुनविना निर्वाचन तयारी सम्भव छैन ।' 'प्र्रधानमन्त्रीदेखि सत्तारुढ दलका नेता सबैलाई हामीले भनिसक्यौं । चाँडै गर्छाैं मात्र भन्नुहुन्छ', प्रवक्ता शर्माले भने । आयोगले साउनदेखि निरन्तर रुपमा दुवै निर्वाचनका लागि आवश्यक कानुन माग्दै आएको छ । गृहमन्त्री जनार्दन शर्माले विधेयकमा सहमतिका लागि शीर्ष तहमा संवाद सुरु भएको अन्नपूर्णलाई बताए । 'कानुनविना निर्वाचन असम्भव हुने भएकाले राज्य व्यवस्था समितिले विधेयक अड्काएर राख्नु हुँदैनथ्यो', गृहमन्त्री शर्माले भने, 'प्रधानमन्त्री भारत भ्रमणबाट फर्कनासाथ समस्याले निकास पाउनेछ।' राज्य व्यवस्था समितिका सचिव जीवराज बुढाथोकीले विधेयकमा शीर्ष नेताबीच सहमति नहुँदा ढिलाइ भएको बताए । कांग्रेसका सांसदले 'भ्रष्टचारमा तीन वर्ष कैद सजाय भुक्तान गरेपछि' उम्मेदवार बन्न पाउने संशोधन राखेपछि विवाद सुरु भएको हो ।नैतिक पतन भएको व्यक्तिले सजाय भुक्तान गरेको ६ वर्षपछि स्थानीय तहमा उम्मेदवारी दिन सक्ने कानुनी आधारलाई टेकेर कांग्रेस सांसदले प्रतिनिधि सभा र प्रदेशसभा उक्त अवधि तीन वर्षमा सिमित गर्न संशोधन दर्ता गरेका छन् । संसद्ले स्थानीय निर्वाचन अगाडि पारित गरेको राजनीतिक दल दर्तासम्बन्धी ऐनका व्यवस्थासँग कांग्रेस सांसदको प्रस्ताव बाझिएको छ । उक्त कानुनमा नैतिक पतन भएका व्यक्ति निर्वाचनमा उम्मेदवार हुन नपाउने प्रस्ट व्यवस्था छ । संशोधन प्रस्तावक सांसद आनन्दप्रसाद ढुंगानाले विधेयक पारित गर्न भएको ढिलाइका सम्बन्धमा आफूलाई कुनै जानकारी नभएको बताए । ढुंगाना, पद्मनारायण चौधरी, राधेश्याम अधिकारी भरतबहादुर खड्का, पुष्कर आचार्य, मीनाक्षी झा, किरण यादव, अमृतलाल राजवंशी र नरबहादुर चन्दले विधेयकमाथि संशोधन प्रस्ताव दर्ता गरेका छन्। नैतिक पतनको व्याख्या दफा १३ को (ङ)  भ्रष्टाचार, जबरजस्ती करणी, मानव बेचबिखन तथा ओसार पसार, लागुऔषध बिक्रीवितरण तथा निकासी वा पैठारी, सम्पत्ति शुद्धीकरण, राहदानी दुरुपयोग, अपहरणसम्बन्धी कसुर वा नैतिक पतन देखिने अन्य फौजदारी कसुरमा सजाय पाई वा कुनै पनि कसुरमा जन्मकैद वा बीस वर्ष वा सोभन्दा बढी कैद सजाय पाई त्यस्तो फैसला अन्तिम भएको,' व्यक्ति उम्मेदवार बन्न नपाउने ।"
