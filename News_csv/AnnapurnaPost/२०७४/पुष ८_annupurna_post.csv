शीर्षक,विवरण
"ओली भन्छन्: गोठालाको छोरो हुँ, दम्भ छैन, बाँचुन्जेल इमानसाथ काम गर्छु","काठमाडौं : नेकपा एमालेका अध्यक्ष केपी शर्मा ओलीले आफूले कुनै दम्भ बोकेर नहिँडेको बताएका छन् । केही सञ्चारमाध्यममा चुनाव जितेपछि अध्यक्ष ओलीले दम्भ बोकेर हिँडेको समाचार आइरहेका बेला ओलीले बाँचुन्जेल इमानका साथ काम गर्ने बताएका हुन् । पूर्वप्रधानमन्त्री तथा नेपाली कांग्रेसका संस्थापक नेता कृष्णप्रसाद भट्टराईको ९४ औं जन्मजयन्ती कार्यक्रमलाई ललितपुरको भैँसेपाटीमा शनिबार दिउँसो सम्बोधन गर्दै ओलीले गोठालाको छोराले शासकीय दम्भ र रवाफ देखाउनु कुनै जरुरी नभएको स्पष्टिकरण दिए म गाई भैँसी चराएर हुर्किएको मान्छे । मैले शासकीय स्वभाव बोकेको पनि छैन, म शासक होइन, सेवक भएको मान्छे हो', उनले भने, 'मैले कहीँ कसैलाई दम्भ देखाउन आवश्यक छैन । हलो जोतेको बाबुको छोरो हुँ, मैले पनि हलो नै जोतेको हुँ । किन मैले दम्भ देखाउनु ? अब मेरो पुरै ध्यान देशको विकासमा लाग्नेछ ।' 'मेरो आयुको कसैले चिन्ता लिनुपर्दैन । ११ वर्षअघि किड्नी फेरेको थिएँ, कहिले निमोनिया त कहिले मेनेन्जाइटिसबाट मरिसक्यो पनि भने', उनले भावुक हुँदै भने,उनले भने, सबैको आयुको निश्चित अवधि र सिमा हुन्छ । असीमित आयु कसैले पाएको छैन । मेरो पनि आयुको सीमा छ । तर मलाई मेरो आयुको कुनै चिन्ता छैन ।' अध्यक्ष ओलीले सत्तापक्ष या प्रतिपक्ष सकैले पनि एकापसमा दम्भ देखाउनु जरुरी नभएको बताए । म आफैँ गाई भैँसी चराएर हुर्किएको हो, मैले कोदालो पनि खनेको छु', उनले भावुक हुँदै भने, 'साधरण परिवारमा हुर्केको मान्छे मसँग केको दम्भ हुन्छ र ? आफ्नो बारीको साग टिपेर खाएको मान्छे हुँ, कसलाई दम्भ देखाउनू ? कार्यक्रममा सम्बोधनका क्रममा अध्यक्ष ओलीले कांग्रेसका संस्थापक नेता किसुनजीसँग आफ्नो कहीँ कतै तुलना नहुने बताए । 'उहाँसँग मेरो कुनै पनि रुपमा तुलना हुन सक्दैन,' ओलीले भने, 'जहानियाँ राणा शासनबाट देशलाई नयाँ युगमा ल्याउने किसुनजीहरु नै हुनुहुन्छ । संसदमा उहाँसँगै बस्ने मौका पाएको थिएँ । उहाँ साह्रै सर र खुल्ला हृदयको व्यक्ति हुनुहुन्थ्यो ।' ओलीले आफ्नो आयु निश्चित रहे पनि कसैले पिर चिन्ता लिन जरुरी नरहेको पनि प्रष्टोक्ति दिए । 'मेरो आयुको कसैले चिन्ता लिनुपर्दैन । ११ वर्षअघि किड्नी फेरेको थिएँ, कहिले निमोनिया त कहिले मेनेन्जाइटिसबाट मरिसक्यो पनि भने', उनले भावुक हुँदै भने,उनले भने, सबैको आयुको निश्चित अवधि र सिमा हुन्छ । असीमित आयु कसैले पाएको छैन । मेरो पनि आयुको सीमा छ । तर मलाई मेरो आयुको कुनै चिन्ता छैन ।'"
समृद्ध रुकुम मूल कार्यदिशा,"जितपछि कस्तो अनुभव भइरहेको छ ? यो रुकुमका जनता र मतदाताले गरेको निर्णय हो । जनताको मागअनुसार म उम्मेदवार भएको हुँ र जनताले नै विजयी गराएका हुन् । म सम्पूर्ण मतदाता र जनताप्रति आभारी छु । रुकुमका जनता र मतदातालाई के भन्नुहुन्छ ? ठूलो आशा र अपेक्षासहित मलाई र संयुक्त वाम गठबन्धनलाई जिताएको छ । यसलाई एउटा चुनौतीको रूपमा लिएको छु । सम्पूर्ण मतदाता र जनताको आशालाई निराशा नबनाउने, मैले गरेका प्रतिबद्धता पूरा गर्न लागिपर्छु । म यस क्षेत्रका सबै मतदाताको प्रतिनिधि भएर काम गर्नेछु । यस क्षेत्रका लागि प्राथमिकताको विषय ? अबको पाँच वर्ष केके गर्ने भन्नेबारे निर्वाचन प्रचारक्रममा जनतामाझ संयुक्त वाम गठबन्धनका तर्फबाट प्रतिबद्धतापत्र सबैको घरघरमा पुर्याएका छौं । घोषणापत्रमा तोकिएका प्राथमिकता शिक्षा, स्वास्थ्य, पर्यटन विकाससँगै जिल्लाको अन्य भौतिक पूर्वाधारको निर्माण, रोजगारी सिर्जना र सामाजिक न्यायलाई प्रभावकारी कार्यान्वयन गर्न स्थानीय, प्रदेश र केन्द्रीय सरकारको सम्पूर्ण संयन्त्र परिचालन गरिनेछ । समृद्ध रुकुम समाजवादको आधार यो नारा हाम्रो घोषणापत्रको मूल विषय र कार्यदिशा पनि हो । यसपटकको चुनावमा केही भिन्नता अनुभव भयो ? ०४८ सालको चुनाव क्रान्तिको तयारीको सन्दर्भमा थियो र त्यो मेरा लागि पहिलो अनुभव थियो । त्यसपछिका निर्वाचन संविधान निर्माणसँग गाँसिएका थिए । अहिलेको निर्वाचन संविधान कार्यान्वयन र समृद्धिसँग जोडिएको छ । चुनावमा मैले समृद्धिकै लागि प्रतिबद्धता व्यक्त गरेको छु । यसपटक जनतासँग अन्तरक्रिया गर्दै पोस्टरबिना कुनै हल्ला नगरी सामान्य रूपले चुनावी कार्यक्रम अगाडि बढायौं । खर्च पनि कम भयो । अब बन्ने सरकारको प्राथमिकता ? जनताले वाम गठबन्धनलाई जे अपेक्षा गरेर अमूल्य मत दिएको छ त्यसको सम्मान गर्नुपर्छ । त्यो मूलतः राजनीतिक स्थायित्व, आर्थिक समृद्धि र पारदर्शिता हो । अब राजनीतिक स्थायित्व, आर्थिक समृद्धि, पारदर्शी ढंगले सरकार सञ्चालन, सुशासन, भ्रष्टाचारविरुद्ध अभियानका साथै सामाजिक न्याय स्थापित गर्छौं । सरकार र पार्टी कसले चलाउने विवाद हुँदैन ? व्यक्तिगत आकांक्षीको भिडन्त हुन सक्छ तर पार्टी निर्णय र पद्धतिमा यसले असर पार्दैन । कसैको व्यक्तिगत चाहना हुन सक्छ तर मूल आवश्यकता र पार्टी निर्णय कार्यान्वयन हुने हो । त्यसले पार्टी निर्णयलाई कार्यान्वयन गर्नुपर्छ । प्रस्तुति : महेश केसी"
एमाले र माओवादी केन्द्रलार्इ हवार्इ जहाजले दियो धोका,"काठमाडौँ : पार्टी एकता, राष्ट्रियसभाको सन्दर्भमा देखिएको विवाद र मुलुकको पछिल्लो राजनीतिक अवस्थाका लागि आज बस्ने भनिएको नेकपा एमाले र नेकपा माओवादी केन्द्रको बैठक स्थगित भएको छ । मौसमको खराबीका कारण गौतमबुद्ध विमानस्थलमा जहाज अवतरण हुन नसकेपछि भैरहवा पुगेकाक नेकपा माओवादी केन्द्रका अध्यक्ष पुष्पकमल दाहाल प्रचण्ड काठमाडौँ फर्कन नसकेपछि बैठक स्थगित भएको हो । अध्यक्ष दाहालका प्रेस संयोजक मनोहरि तिमिल्सिनाका अनुसार जहाज अवतरण हुन नसकेपछि काठमाडौँ फर्कने कार्यक्रम स्थापित भएपछि पार्टी एकता संयोजन समितिको बैठक शनिबारलार्इ स्थगित भएको हो । यद्यपि दोस्रो तहका नेताहरु निरन्तर छलफलमा रहेका दुवै पार्टीका नेताहरुले बताएका छन् । शनिबारै आयोजित एक कार्यक्रममा एमालेका सचिव प्रदीप ज्ञवालीले पार्टी एकताको विषयमा विभिन्न चरणमा छलफल भइरहेको जानकारी दिए । दोस्रो तहका नेताहरुले अनौपचारिक छलफल गरिरहेको र त्यसलाई एउटा रुप दिएपछि पार्टी एकता संयोजन समितिको बैठक बस्ने निष्कर्षमा शीर्ष नेता पुगेको बताइएको छ । पार्टी एकताको सन्दर्भमा शुक्रबार बसेको एमाले स्थायी समितिको बैठकले पनि छलफललाई तीव्र पार्ने निर्णय गरेको थियो । उता माओवादी केन्द्रको केन्द्रीय कार्यालयको बैठकले पनि सोही आशयको निर्णय गरेको थियो ।"
योगेशलाई असहयोग गर्ने फुङ्लिङका मेयर एमालेबाट निष्काशित,"सीताराम गुरागाईँ ताप्लेजुङ । प्रतिनिधिसभा र प्रदेशसभा निर्बाचनमा पार्टीका उम्मेदवारहरुलाई असहयोग गरेको भन्दै नेकपा एमाले ताप्लेजुङले फुङ्लिङ नगरपालिकाका मेयर छत्रपति प्याकुरेललाई पार्टीबाट निष्कासित गरेको छ । शनिबार बसेको जिल्ला कमिटि बैठकले प्याकुरेललाई साधारण सदस्य समेत नरहने गरी निष्काशन गरेको जिल्ला कमिटी अध्यक्ष बलबहादुर साम्सोहाङले बताए । यस्तै जिल्ला कमिटि सदस्य तथा पूर्व सांसद भुपेन्द्र थेवे र उनकी पत्नी तथा सिरिजंघा गाउँपालिका१ का वडाध्यक्ष उर्मीला थेवेलाई स्पष्टिकरण सोध्ने निर्णय गरिएको साम्सोहाङले वताए । यो बैठकमा कारबाही गरिएका तीनैजना उपस्थित थिएनन् । बैठकमा उहाँहरुलाई बोलाएका थियौँ, तर आउनु भएन, साम्सोहाङले भने । निष्काशित भएका तीनैजना जिल्ला कमिटि सदस्य हुन् । ताप्लेजुङबाट एमाले केन्द्रीय सचिव योगेश भट्टराई प्रतिनिधिसभा सदस्यमा र साम्सोहाङ प्रदेशसभा सदस्यमा निर्वाचित भएका थिए ।"
'जनताको भरोसा टुट्न दिन्नँ',"जितलाई कसरी लिनुभएको छ ? यो जितलाई जनताले दिएको ठूलो जिम्मेवारी सम्झेको छु । अब यो जिम्मेवारीलाई सफलतापूर्वक सम्पन्न गराउने अभियानमा केन्द्रित रहनेछु । जनताले गरेको भरोसालाई टुट्न नदिने हिसाबले काम गर्नेछु । तपाईंका निर्वाचन क्षेत्रका समस्या ? कञ्चनपुरको निर्वाचन क्षेत्र नम्बर २ लाई मैले समस्याग्रस्त क्षेत्रका रूपमा हेरेको छु । यो क्षेत्रमा विकासका आधारभूत कुरासमेत छैनन् । यो क्षेत्रका ९० प्रतिशत बसोबास अव्यवस्थित छ । बाढीपीडित, नदी कटानी, आरक्षपीडित, भूमिहीन, सुकुम्बासी, मुक्त कमैयालगायत अव्यवस्थित बसोबास गर्न बाध्य छन् । यसलाई व्यवस्थित बनाउनु छ । यातायातको सुविधासँगै शिक्षा, स्वास्थ्य, खानेपानीलगायत व्यवस्थापन गर्नु छ । यस्तै, विकासका पूर्वाधारको सुरुवात गरेर अघि बढ्नुपर्ने देखिन्छ । अव्यवस्थित बसोबासलाई समाधान गर्ने योजना ? यो क्षेत्रको सबभन्दा ठूलो समस्या अव्यवस्थित बसोबास हो । दशकौंदेखि जमिन भोगचलन गरेर बसोबास गर्दै आएका मानिसले पनि लालपुर्जा पाउन सकेका छैनन् । यसले नागरिक र राज्यलाई पनि समस्यामा पारेको छ । अव्यवस्थित बसोबासलाई व्यवस्थित गरेर लालपुर्जा दिने हो । जनताले घरबहाल कर, सम्पत्ति कर तिर्न थालेपछि राज्यको आम्दानी पनि बढ्छ । जनताले लालपुर्जा बैंकमा राखेर ऋण लिने र केही काम गर्न सक्ने अवस्था बन्छ । सबै तहका सरकारसँग सहकार्य गरेर समस्या समाधान गर्नुपर्छ । चुनावी प्रतिबद्धता पूरा गर्न सम्भव होला ? हामीले चुनावका बेला जनतालाई पूरा गर्न नसक्ने कुनै प्रतिबद्धता गरेका छैनौं । झुटा आश्वासन दिएर जनतासँग भोट मागेकै छैनौं । जनतालाई विकाससँग जोड्ने प्रतिबद्धता गरेका छौं । ती वाचा पूरा गर्न रातदिन काम गर्नेछौं । कस्ता समस्यालाई प्राथमिकतामा राख्नुभएको छ ? व्यवस्थित बसोबासपछि यस क्षेत्रका नागरिकलाई गुणस्तरीय स्वास्थ्य सेवा, शिक्षा एवं अन्य प्राविधिक र व्यावसायिक बनाएर लैजाने योजना बनाएको छु । जनतालाई विकाससँग जोड्नेछु । आरक्ष पीडितको समस्या पनि प्राथमिकतामा छ । प्रस्तुती : विष्णुप्रसाद देवकोटा"
विजयी योद्धा भन्दै ओलीले लालबाबुलाई खादा ओढाए,"विराटनगर : नेपाली कांग्रेसका केन्द्रीय सदस्य तथा प्रभावशाली नेता डा शेखर कोइरालालाई संसदीय चुनावमा पराजित गरेपछि धन्यवाद तथा घरदैलो कार्यक्रम सकेर काठमाडौं फर्किएका एमाले नेता लालबाबु पण्डितले शनिबार पार्टी अध्यक्ष तथा पूर्वप्रधानमन्त्री केपी शर्मा ओली र झलनाथ खनालसँग भेटघाट गरेका छन्। ओली निवास बालकोट पुगेका पण्डितले अध्यक्ष ओलीलाई अभिवादन गर्दै पार्टी र वाम गठबन्धनकै सानदार विजयका लागि धन्यवाद दिँदै खादा ओढाउँछु भन्दै अघि बढे। तर, ओलीले पण्डितलाई रोके र भने युद्ध जितेर आए जस्तै चुनावमा विजयी हुनु भएको तपाईं योद्धा हो मलाई ओढाउन दिनुहोस्। पण्डितले इन्कार गरेनन् अनि ओलीले बधाई दिंदै पण्डितलाई खादा ओढाई दिए। नेता झलनाथ खनालसँगको भेटमा पनि त्यस्तै भयो। पण्डितलाई त्यहाँ पनि शुभकामना दिइयो। अध्यक्ष केपी शर्मा ओलीसमक्ष पण्डितले विराटनगरमा इटहरीसहितका क्षेत्र मिलाएर गे्रटर विराटनगर बनाउन र प्रदेशको राजधानी तोक्न माग गरे। पण्डितका सहयोगी ओसिम आलमका अनुसार अध्यक्ष ओलीले यस विषयमा आफू सकारात्मक भएको जवाफ दिएका छन्। पण्डितले दुबै नेतालाई आफ्नो आत्मवृत्तान्त सिंहदरबार बदल्ने संघर्ष उपहार स्वरुप दिए। पण्डितले भने,वृहत्तर विराटनगर बनाएर यो क्षेत्रको समग्र विकास गर्न सकिन्छ।"
एमाले अध्यक्ष ओलीको नेतृत्वमा वाम सरकार : जनार्दन शर्मा,"काठमाडौं : वाम गठबन्धनका नेताहरूले मुलुकको समृद्धिका लागि नेकपा (एमाले) र नेकपा (माओवादी केन्द्र) बीच जतिसक्दो चाँडो पार्टी एकता हुने प्रस्ट पारेका छन्। नेपाल राष्ट्रिय सुनचाँदी व्यवसायी मञ्चको प्रथम वार्षिक साधारणसभालाई सम्वोधन गर्दै वाम गठबन्धनका युवा नेताहरूले एमाले र माओवादी केन्द्रबीचको पार्टी एकतालाई जनताले अनुमोदन गरिसकेको सन्दर्भमा भ्रमको पछि नलाग्न आग्रह गरे। माओवादी केन्द्रका नेता तथा बिना विभागीयमन्त्री जनार्दन शर्माले तत्कालका लागि एमाले अध्यक्ष केपी शर्मा ओलीको नेतृत्वमा सरकार गठन गर्ने र सरकार निर्माणसँगै पार्टी एकता हुने बताए। वाम सरकार गठन भएसँगै मुलुकमा व्याप्त भ्रष्टाचार र अनियमितताको अन्त्य गर्दै मुलुकलाई सम्वृद्धि र विकासको बाटोमा अगाडि बढाउने उनको भनाइ छ। एमालेका सचिव योगेश भट्टराईले कम्युनिष्ट पार्टीहरू सधैँभरि प्रजातन्त्र र जनताको पक्षमा रहेको हुँदा लोकतान्त्रिक मूल्य मान्यताको आधारमा छिट्टै सरकार गठन गरेर अगाडि बढ्ने बताउनुभयो। उनले वाम सरकार गठन भएपछि मुलुकमै रोजगारीको सिर्जना गरी विदेशीयका युवालाई स्वादेशमै फर्काउने, व्यवसायमा लगानी गर्नुका साथै मुलुकका विद्यमान समस्या समाधान गर्ने बताए। मञ्चका अध्यक्ष गणेशप्रसाद लकान्द्रीले कला, शीप र दक्षताका धनी सुनचाँदी व्यवसायी तथा कामदारको राज्यले सम्मान गर्नुपर्नेमा जोड दिए। सुनचाँदी व्यवसायी तथा कामदारको पेशागत संरक्षणका लागि २०७३ असोज १२ गते स्थापना गरिएको हो। रासस"
दलले अझै हटाएनन् प्रचार सामग्री,"मंगलसेन : प्रतिनिधि र प्रदेशसभा सदस्यको निर्वाचनमा विभिन्न राजनीतिक दलले प्रयोग गरेका प्रचार सामग्री नहटाउँदा बजार क्षेत्र फोहोर देखिएको छ । निर्वाचनका क्रममा बजार क्षेत्र रंगीबिरंगी हुने गरी दलले टाँसेका प्रचार सामग्री अन्तिम मतपरिणाम सार्वजनिक भइसकेको लगभग दुई साता बितिसक्दा पनि नहटाउँदा बजार क्षेत्रको शोभा घटेको छ । सदरमुकाम मंगलसेन, व्यापारिक केन्द्र साँफेबगर, बयलपाटा, जयगढ, विनायक, कमलबजार, तुर्माखाँद, चौखुट्टेलगायत बजार क्षेत्र अहिले प्रचार सामग्रीले फोहोर देखिएको हो । सार्वजनिकस्थल, पसल, घरमा टाँसिएका पर्चा, झन्डा, चुनाव चिह्नअंकित सामग्री छरपस्ट अवस्थामा छन् । जुन दल वा उम्मेदवारले टाँसेको हो सोही दल वा उम्मेदवारले प्रचार सामग्री हटाउनुपर्ने व्यवस्था निर्वाचन आयोगले गरेको छ । तर, दल र उम्मेदवारले टाँसेका प्रचार सामग्री चुनाव सकिएपछि पनि हटाउन कसैले चासो दिएका छैनन् । चुनावका बेला मिहिनेतसाथ घरघरमा गएर जताततै प्रचार सामग्री झुन्ड्याउने दलले ती सामग्री हटाउन भने चासो दिएका छैनन्, साँफे एयरपोर्ट बजारका व्यवसायी जीवन बुढाले भने, हावाहुरी र शीतले भिजेर ती सामग्री झुत्रो भएकाले बजार एकदमै फोहोर देखिएको छ । निर्वाचन आयोगले दललाई जिम्मेवार बनाउनुपर्ने उनको भनाइ छ । चुनाव जितेका दल विजयोत्सव मनाउन व्यस्त छन् भने पराजित दल त्यसको कारण खोज्दै चुनावी समीक्षामा जुटेका छन् । मुख्य निर्वाचन अधिकृत धर्मराज पौडेलले जुन दल वा उम्मेदवारले प्रचार सामग्री टाँसेको हो सोही दल वा उम्मेदवारले हटाउनुपर्ने व्यवस्था आयोगले गरेको बताए । दलले प्रचार सामग्री नहटाए आचारसंहिता उल्लंघनमा कारबाही गर्ने व्यवस्था निर्वाचन आयोगले गरेको छ, उनले भने । जिल्लामा आचारसंहिता अनुगमन समिति भए पनि समितिको समेत त्यसतर्फ ध्यान गएको देखिँदैन ।"
कुर्सीका सदाबहार खेलाडी प्रेमबहादुरको प्रेम लीला,"काठमाडौं : सानो दलमा बसेर पनि निरन्तर कुर्सीका खेलाडी प्रेमबहादुर सिंह यो पटक पनि समानुपातिकबाट सांसद बन्ने पक्का भएको छ । प्रेमबहादुुर सिंहको समाजवादी जनता पार्टी जस्तै अन्य साना दलले थ्रेस होल्ड कटाउन नसक्दा पानी पनि पिउन सकेनन् । तर उनी आफैँ भने यो पटक पनि कुर्सीका खेलाडी बन्ने ढोका खुलिसकेको छ । आफ्नो दल नै यो निर्वाचनबाट हराउने अवस्था आएपछि उनले माओवादीका नेतालाई फकाउन भ्याइहाले । सिंह माओवादी केन्द्रबाट सांसद बन्ने भएपछि लगातार पाँच पटक उनको संसद यात्रा तय भएको छ । माओवादी केन्द्रले निर्वाचन आयोगलाई पठाउन लागेको समानुपातिक सूचीमा परेका २ पुरुष सांसदमध्ये सिंह पनि एक हुन् । माओवादीले समानुपातिकको खर्सआर्य सूचीको एक नम्बरमा रहेका नेता हितराज पाण्डेसँगै पिछडिएको क्षेत्रबाट सिंहको नाम समेत पठाएको छ । आयोगमा नाम पठाइएपछि सिंह सांसद बन्ने पक्का भएको हो । २०४८ सालदेखि सिंह निरन्तर सांसद हुदै आएका छन् । यस्तो छ सिंहको राजनीतिक यात्रा कालिकोटको साविकको ओदानकु गाविस८ डिल्लीकोटमा जन्मिएका सिंहको२०२९ सालमा कम्युनिष्ट पार्टी पुष्पलाल समुहबाट राजनीति यात्रा शुरु भएको हो । पुष्पलाल समुहसँग असन्तुष्ट भई नारायणमान बिजूक्छें रोहित सँगै नेपाल मजदुर किसान संगठनमा लागे, अध्यक्षमा रोहित र उपाध्यक्ष सिंहले जिम्मेदवारी लिए । पछि त्यही मजदुर किसान संगठन नेपाल मजदुर किसान पार्टी (नेमकिपा)मा परिणत भयो । सिंह २०४७ सालसम्म नेमकिपामै रहे । २०४६ सालपछि तत्कालिन मालेका महासचिव मदनकुमार भण्डारीको देखिएको लहरसँगै सिंह मालेमा प्रवेश गरे । नेपाल कम्युनिष्ट पार्टी (माक्सवादी) र मालेको एकीकरणपछि भएको ५ औं महाधिवेशनबाट उनी केन्द्रीय सदस्यमा निर्वाचित भए । एमालेबाट २०४८ साल असार १२ गते राष्ट्रिय सभा सदस्यमा निर्वाचित भए । भाग्यमानी सिंह गोला प्रथाबाट ६ बर्षको लागि सांसद चुनिए । एमालेबाट राष्ट्रिय सभाको सचेतक भए । २०५६ सालको आम निर्वाचनमा कालिकोटबाट प्रतिनिधि सभा सदस्यमा निर्वाचित भए । एमालेबाट उम्मेदवार बनेका सिंहले कांग्रेस नेता नेत्रबहादुर शाहीलाई पराजित गरेका थिए । मुलुकमा असहज अवस्था भएको बेलामा सिंहले एमाले छोडे र नयाँ पार्टी खोले । उनले समाजवादी लोकतान्त्रिक जनता पार्टी स्थापना गरी अध्यक्ष भए । त्यही पार्टीको नाम फेरेर समाजवादी जनता पार्टी राखियो । २०६४ सालको पहिलो संविधान सभाको निर्वाचनमा समाजवादी जनता पार्टीले समानुपातिकबाट एक सिट प्राप्त गयो । त्यो बेला सिंह आफै संविधान सभा सदस्य बने । २०७० सालको दोस्रो संविधान सभामा समाजवादी पार्टीले समानुपातिकबाट एक सिट प्राप्त गयो । त्यसबेला पनि सिंह संविधान सभा सदस्य बन्न सफल भए । ६ पटक मन्त्री लोकेन्द्रबहादुर चन्द नेतृत्वमा एमालेराप्रपाको संयुक्त सरकार २०५३ साल चैत्र १२ गते पहिलो पटक सिंह कानुन तथा न्यायमन्त्री भएका थिए । राष्ट्रिय सभाको पदावधी सकिएपछि राजीनामा दिएका सिंह पुनः २०५४ साल असार १५ गते कानुन तथा न्यायमन्त्रीमा नै मनोनित भए । पहिलो संविधान सभाको निर्वाचनपछि बनेको पुष्पकमल दाहालको सरकार ढलेपछि बनेको एमाले नेता माधवकुमार नेपालको नेतृत्वको सरकारमा मन्त्री हुँदै ह्याट्रिक गरे । २०६६ साल असार १९ गते तेस्रो पटक सिंह कानुन तथा न्यायमन्त्रीकै कुर्सीमा पुगे । दोस्रो संविधान सभामा पुनः संविधान सभा सदस्य भएका सिंह २०७२ साल पुस ९ गते एमाले अध्यक्ष केपी शर्मा ओलीको मन्त्रिपरिषद्मा खानेपानी तथा सरसफाईमन्त्रीमा नियुक्त भए । उनी २ पटक खानेपानी तथा सरसफाइमन्त्री बनेका छन् । ओलीको सरकार ढालेपछि बनेको नेकपा माओवादी केन्द्रका अध्यक्ष पुष्पकमल दाहाल नेतृत्वको मन्त्रिपरिषदमा पनि उनी ६ माघ २०७३ मा पाँचौ पटक मन्त्री बने । उनलाई त्यो बेला खानेपानी तथा सरसफाईमन्त्रीकै जिम्मेवारी दिइयो । नेपाली कांग्रेस सभापति शेरबहादुर देउवाको जम्बो मन्त्रिपरिषदमा २०७३ फागुन २६ गते विज्ञान तथा प्रविधि मन्त्रालयमा नियुक्त भएका सिंह अहिलेसम्म ६ पटक मन्त्री बनिसकेका छन् । अहिले पनि उनी मन्त्रीकै जिम्मेवारीमा छन् । उनले संविधानसभाको विभिन्न समितिमा रहेर काम गरे । संविधान मस्यौदा गर्ने अन्तिम कार्यदलको सदस्य भएर संविधान सभा निर्माणमा महत्वपूर्ण भूमिका निर्वाह गरेको उनले बताए । देश र जनताको नाममा काम गरेकै कारण पटक पटक मन्त्री भएको हुँ, उनले भनेका छन्, त्यहीकारण मलाई सांसद र मन्त्री बन्ने अवसर मिलिरहेको छ ।"
प्राथमिकतामा कृषि योजना,"निर्वाचित भइपछि के गर्दै हुनुहुन्छ ? अहिले जनतासँग भेटघाट गरिरहेको छु । आफ्नो अमूल्य मत दिएर विजयी गराउने मतदातालाई धन्यवाद दिइरहेको छु । भोट माग्न जाँदा गरेका प्रतिबद्धतालाई पुनः दोहोर्याउँदै छु । जनतालाई भेटेर समस्या बुझ्ने काम चलिरहेको छ । विकासका योजना के छ ? कृषिमा आधारित योजनालाई अघि बढाउन तल्लिन हुनेछु । यस क्षेत्रमा रहेका प्राकृतिक स्रोतसाधनको उपयोग गरेर त्यसबाट रोजगारी सिर्जना गर्ने, कृषिका लागि पकेट जोन क्षेत्र घोषणा गरी कृषिमा आधुनिकीकरण गर्ने, पशुपालन, दुग्ध व्यवसाय सञ्चालन, मासु उत्पादन बढाउने कार्यक्रमलाई प्राथमिकता दिनेछु । वन पैदावरमा आधारित उद्योग सञ्चालन एवं बेरोजगारी समस्या समाधान गरिनेछ । निर्वाचनमा गरेका प्रतिबद्धता पूरा गर्न सक्नुहुन्छ ? मैले मतदातासमक्ष गर्न नसक्ने प्रतिबद्धता गरेको छैन । विकास निर्माणका कामलाई अघि बढाउने भनेकाले यसका लागि निरन्तर लाग्नेछु । म विगतदेखि नै सामाजिक काममा सक्रिय व्यक्ति हुँ। अहिले जनताले ठूलो जिम्मेवारी दिएकाले त्यसलाई सफलतापूर्वक निर्वाह गर्न केन्द्रित हुनेछु । प्रस्तुति : विष्णुप्रसाद देवकोटा"
किसुनजीको जन्मजयन्तीमा काँग्रेस र नेवि संघ सुधार अभियान सुरु,"काठमाडौँ : नेपाली कांग्रेसका संस्थापक नेता कृष्णप्रसाद भट्टराईको ९४ औँ जन्मजयन्तीको अवसर पारेर युवा विद्यार्थीले पार्टी र भातृ संगठनभित्र सुधारको अभियान सुरु गरेका छन् । नेपाल विद्यार्थी संघका बहुमत केन्द्रीय पदाधिकारी एवं सदस्यहरुको आज बाल्मीकि विद्यापीठमा भएको भेलाले पार्टी र संघभित्र सुधारका लागि १० बुँदे मागपत्र तयार पारेको छ । मागपत्र आइतबार पार्टी सभापतिसमेत रहेका प्रधानमन्त्री शेरबहादुर देउवालाई बुझाइने संघकी उपाध्यक्ष उर्मिला थपलियाले जानकारी दिइन्। रुपान्तरित कांग्रेसका लागि सदृढ नेवि संघ अभियानअन्तर्गत आज भेला गरिएको उनले बताए । भेलामा ११ औँ महाधिवेशनमा अध्यक्षका प्रतिष्पर्धी मनोजमणि आचार्य समूहका नेताको सहभागिता थियो । जसमा ६४ सदस्यीय केन्द्रीय समिति मध्ये बहुमतको उपस्थिति थियो । स्थानीय तह, प्रदेशसभा र प्रतिनिधिसभा निर्वाचनमा काँग्रेसको हार पार्टी र भ्रातृ संस्था सबैको अकर्मण्यताका कारण भएको हो, अब सुधारको शुरुवात हुनुपर्छ, सुधार अभियान नेवि संघबाट गर्न हामी लागेका छौँ, आजको भेलाले तयार पारेको मागपत्र सभापति वरिष्ठ नेता र महामन्त्रीलाई बुझाउँछौँउनले भने । एक हप्ताभित्र अधिकांश नेता कार्यकर्ताको भावनाबमोजिम संगठनमा सुधार नगरिए समानान्तर समिति गठन गर्नसमेत बाध्य हुनुपर्ने नेताहरुको भनाइ छ । निर्वाचनका बेला नेवि संघ अध्यक्ष नैनसिंह महर प्रचारप्रसार छोडेर विधान विपरीत आमन्त्रित केन्द्रीय सदस्य र महामन्त्रीको चिट्ठी बाँडेर बसेको नेताहरुको गुनासो थियो । बलियो काँग्रेसका लागि सशक्त नेवि संघ अभियान पनि संगै शुरु गरिने विद्यार्थी नेताहरुको भनाइ छ । अध्यक्ष महरले विवाद भएका जिल्ला र क्याम्पसमा अर्को अधिवेशन नगराउँदा संगठन विस्तार नभएको आरोप विद्यार्थी नेताहरुको छ ।रासस"
सातवटै प्रदेशमा नेपाली कांग्रेस पाँच वर्षसम्म सत्ता बाहिर !,"काठमाडौँ : २०४८ पछि करिब २३ वर्षसम्म सत्ताको स्वाद चाखेको नेपाली कांग्रेसले यो पटक केन्द्रीय सरकारदेखि प्रदेश सरकारमा समेत कम्तिमा पाँच वर्षसम्म प्रतिपक्षमा बस्नुपर्ने भएको छ । समानुपातिकमा एमालेकै हाराहारीमा सिट प्राप्त गरेको कांग्रेसले देशका ७ वटै प्रदेशमा सरकार बनाउन नसक्ने भएको छ । कांग्रेसको प्रदेश सभामा समानुपातिकतर्फ एमालेको भन्दा ३ सिट मात्र कम छ । निर्वाचन आयोगले सार्वजनिक गरेका तथ्याङ्कको आधारमा एमालेले ७५ सिट पाएको छ भने कांग्रेसले ७२ सिट जितेको छ । समानुपातिकमा ७ वटै प्रदेशमा एमाले र कांग्रेसको सिट हाराहारीमै छ । सबै प्रदेशमा प्रतिपक्षी एमाले भन्दा ३ वटा मात्र कम सिट जितेको कांग्रेसले कुनै पनि प्रदेशमा सरकार बनाउन हैसियत भने बनाउन सकेको छैन । प्रत्यक्षतर्फ सम्मानजनक सीट नजितेका कारण पाँच वर्षको लागि प्रदेश सरकारबाट कांग्रेसले हात धुने भएको हो । समानुपातिकमा सबैभन्दा बढी सिटभोट ल्याएको प्रदेश नम्बर २ र ७ समेत प्रत्यक्ष नतिजाका कारण कांग्रेस कमजोर बनेको हो । समानुपातिकमा कांग्रेस भन्दा २ सिट मात्र कम पाएको एमालेले प्रदेश नम्बर १ र ३ मा एकल सरकार बनाउने अवस्थामा छन् । प्रदेश एकमा तेस्रो प्रदेश १ मा समानुपातिकमा एमालेले १५ र कांग्रेसले १३ सिट जितेको छ । उता प्रत्यक्षमा एमालेले ३६ सिट जित्दा कांग्रेसले ८ सिट मात्रै जितेको छ । यो प्रदेशमा प्रत्यक्षमा ५६ र समानुपातिकमा ३७ सिट गरी कुल ९३ सिट छ । प्रदेश १ मा माओवादीले प्रत्यक्षमा १० र समानुपातिकमा ५ सिट जितेको छ । समानुपातिकमा फोरमले २, राप्रपा र संघीय लोकतान्त्रिक राष्ट्रिय मञ्च ११ सिट जितेको छ । प्रत्यक्षमा प्रदेश १ मा फोरमले १ सिट जितेको छ । प्रदेश २ मा एमाले प्रमुख प्रतिपक्षी समानुपातिकमा धेरै सिट जितेको कांग्रेस प्रतिपक्ष समेत नुहने प्रदेश २ मा समानुपातिकतर्फ धेरै सिट जितेको कांग्रेसले प्रतिपक्षको भूमिका समेत नपाउने भएको छ । समानुपातिकमा कांग्रेसले सबैभन्दा धेरै भोट ल्याएर ११ सिट हात पारेको छ । तर प्रत्यक्षमा ८ मात्र जितेको छ । यो प्रदेशमा मधेसवादी दलको स्पष्ट बहुमत छ । प्रत्यक्षमा ६४ र समानुपातिकमा ४३ गरी १०७ सिटमा संघीय समाजवादी फोरम र राजपाको मिलाउँदा ५४ सिट हुन्छ, यो प्रदेश सभाको बहुमत हो । फोरमले प्रत्यक्षमा २० र समानुपातिकमा ९ सिट जितेको छ भने राजपाले प्रत्यक्षमा १५ र समानुपातिकमा १० सिट हात पारेको छ । मधेसवादी दलको सरकारमा बनेमा एमाले प्रतिपक्ष हुने छ । एमालेले प्रत्यक्षमा १४ र समानुपातिकमा ७ सिट जितेको छ । कांगेसको १९ सिट हँुदा एमालेको २१ सिट हुन्छ । उता माओवादीले प्रत्यक्षमा ६ र समानुपातिकमा ५ सिट जितेको छ । प्रत्यक्षमा स्वतन्त्र १ सिट जितेको प्रदेश २ मा समानुपातिकमा संघीय समाजवादी पार्टीले १ सिट जितेको छ । प्रदेश ३ मा पनि कम्जोर प्रदेश ३ मा समानुपातिकमा एमालेले १६, कांग्रेसले १४ सिट जितेको छ तर प्रत्यक्षमा एमालेले ४२ सिट जित्दा कांग्रेसले ७ सिट मात्र जितेको छ । प्रत्यक्षमा ६६ र समानुपातिकमा ४४ गरी ११० सिट रहेको यो प्रदेशमा एमालेले ५८ सिट प्राप्त गरी एकल बहुमत ल्याएको छ भने कांग्रेसको कुल २१ सिट मात्र भएको छ । माओवादी केन्द्रको प्रत्यक्षमा १५ र समानुपातिकमा ८ सिट गरी २३ सिट भएको छ । यो प्रदेशमा समानुपातिकतर्फ विवेकशील साझा पार्टीले ३, राप्रपा(प्रजातान्त्रिक), नेपाल मजदुर किसान पार्टी, राप्रपाले ११ सिट जितेका छन् । प्रदेश ३ मा प्रत्यक्षमा नयाँ शक्ति र नेमकिपाले ११ सिट जितेको छ । चारमा कांग्रेस दोस्रो प्रदेश ४ मा समानुपातिकतर्फ कांग्रेसको एमाले भन्दा १ सिट मात्रै कम छ । एमालेले १० सिट जितेको छ भने कांग्रेसले ९ सिट जितेको छ । उता प्रत्यक्षतर्फ एमालेले १७ सिट जित्दा कांग्रेसले ७ सिट मात्रै जितेको छ । प्रत्यक्षमा ३६ र समानुपातिकमा २४ गरी ६० सिट रहेको प्रदेश ४ मा एमालेको २७ सिट हुँदा कांग्रेसको १६ सिट मात्रै भएको छ । उता माओवादीले प्रत्यक्षमा ९ र समानुपातिकमा ३ सिट गरी १२ सिट जितेको छ । प्रदेश ४ मा भने कांग्रेसले दोस्रो पार्टी भएको छ । एमाले र माओवादी गरी प्रदेश ३ मा दुई तिहाई हुन्छ । समानुपातिकमा प्रदेश ४ मा नयाँ शक्ति र राष्ट्रिय जनमोर्चाले ११ सिट प्राप्त गरेको छ । प्रत्यक्षमा जनमोर्चाले २, नयाँ शक्तिले १ र स्वतन्त्र १ सिट जितेको छ । प्रदेश ५ मा वामकै बहुमत कुल ७ सिट रहेको प्रदेश ५ मा वाम गठबन्धनको स्पष्ट बहुमत हुन्छ । समानुपातिकतर्फ प्रदेशको कुल ३५ सिटमा एमालेले १३, कांग्रेसले १२ सिट जितेको छ । माओवादी केन्द्रले ६, फोरमले २, राजपा र जनमोर्चाले ११सिट जितेको छ । कुल ५२ सिट रहेको प्रत्यक्षतर्फ एमालेले २, कांग्रेसले ७, माओवादीले १४, फोरमले ३ सिट जितेको छ । यो प्रदेशमा एमालेले कुल सिट ४१ जितेको छ, कांग्रेसले १९, माओवादीले २०, फोरमले ५, राजपा र जनमोर्चाको ११ सिट जितेका छन् । प्रदेश ५ समेत वामगठबन्धनको दुई तिहाई हुन्छ । ६ मा एमाले नै निर्णायक कुल ४० सिट रहेको प्रदेश ६ मा एमालेले मात्रै २० सिट जितेको छ । एमालेको बहुमत नपुगेपनि एमालेबिनाको सरकार नै नबन्ने अवस्था प्रदेश ६ मा छ । समानुपातिकमा एमालेले ६, कांग्रेसले ५ , माओवादीले ४ र राप्रपाले १ सिट हात पारेका छन् भने प्रत्यक्षको २४ सिटमा एमालेले १४, माओवादीले ९ र कांग्रेसले १ जितेको छ । सातमा पनि वामको बहुमत कुल ५३ सिट रहेको प्रदेश ७ मा समानुपातिकतर्फ कांग्रेसले सबैभन्दा मत ल्यायो तर उसले एमालेकै बराबरी सिट प्राप्त गरेको छ । समानुपातिकमा कांग्रेसले १२ एमालेले १३ सिट जितेका छन् । माओवादीले ४ र राजपाले १ सिट जितेका छन् । प्रत्यक्षतर्फको ३२ सिटमा एमालेले १७, माओवादीले १०, कांग्रेसले ४ र राजपाले १ सिट जितेको छ । प्रदेश ७ पनि वाम गठबन्धनकै सरकार बन्ने निश्चित भएको छ । यो पटकको चुनावी नतिजा वाम गटबन्धनको पक्षमा गएपछि केन्द्रीय सरकार र प्रदेश सरकारमा कांग्रेस ५ वर्षका लागिसत्ता बाहिर बस्नु पर्ने भएको छ ।"
मधेसवादी दल सरकारमा जाने कुरा हल्ला मात्र,"राजविराज : राष्ट्रिय जनता पार्टी नेपालको अध्यक्षमण्डलका सदस्य राजेन्द्र महतोले तराईमधेसकेन्द्रित दल वाम गठबन्धन नेतृत्वको सरकारमा सहभागी हुने कुरा हल्ला मात्र भएको बताएका छन् । मधेसी एसोसिएसन इन अमेरिका (मा)ले शनिबार राजविराजमा सहिदका परिवारको सम्मान तथा नवनिर्वाचितलाई शुभकामना र बधाई कार्यक्रममा नेता महतोले यस्तो बताएका हुन् । संविधान संशोधन नभएसम्म सरकारमा नजाने अडान सुनाउँदै उनले मधेसको जनादेशविपरीत कुनै सम्झौता नहुने स्पष्ट पारे । पहिलो प्राथमिकता नै संविधान संशोधन रहेको उल्लेख गर्दै उनले भने, मधेसविरोधी संविधान नसच्याएसम्म सडक र सदनबाट संघर्ष जारी रहन्छ । धनुषाबाट प्रतिनिधिसभा सदस्यमा निर्वाचित महतोले मधेसको जनादेशअनुसार संविधान संशोधन नभएसम्म संघर्ष जारी रहने दोहोर्याए । मधेस आन्दोलनमा ज्यान गुमाएकाका परिवारलाई महतो र आयोजक संस्थाका महासचिव संगीत रौनियारले दोसल्ला ओढाई सम्मान गरेका थिए । ०७३ फागुन २३ गतेको मलेठ घटनामा मारिएका सन्जन मेहता, वीरेन्द्र मेहता, पीताम्बर मण्डल, आनन्दकुमार साह, इन्द्र भनिने इनरदेव यादव अनि ०७२ मंसिर ६ गते ज्यान गुमाएका दिलीपकुमार साहको परिवारलाई सहयोगस्वरूप एकएक लाख रुपैयाँ उपलब्ध गराइएको थियो । कार्यक्रममा राजपाबाट प्रतिनिधिसभा, प्रदेशसभा र स्थानीय तहमा निर्वाचित जनप्रतिनिधि पनि सम्मानित भएका थिए ।"
प्रदेश ५ को राजधानी दाङ कि बुटवल ?,"बुटवल : दोस्रो बरीयताका वामपन्थी नेताको बाहुल्य रहेको प्रदेश नं ५ को राजधानी कहाँ बनाउने विषय पेचिलो बन्दै गएको छ । निर्वाचनका समयमा बुटवल र दाङलाई प्रदेश राजधानी बनाउने जोडबलसहित चुनावी प्रचार गरेका नेता अहिले संकटपूर्ण अवस्थामा छन्। एउटै पार्टीका नेता राजधानीको विषयमा विभाजित भएपछि राजधानी तोक्ने मुद्दा झन् पेचिलो बनेको हो । प्रदेशसभाको पहिलो बैठकले राजधानी रहने स्थान र नामकरण गर्ने संवैधानिक प्रावधान छ । पहिलो बैठक बस्न पनि कुन स्थान तोक्ने भन्ने अन्योल अझै छ। एमालेका दुई नेता उपमहासचिव विष्णु पौडेल र स्थायी कमिटी सदस्य शंकर पोखरेलले जोडतोडका साथ प्रदेश राजधानीका विषयलाई चुनावी नारा बनाएका थिए । माओवादी नेता कृष्णबहादुर महरा पनि दाङ राजधानी बनाउने विषयमा तीव्र लबिङमा छन् । प्रदेशसभामा निर्वाचित उनकै पार्टीका प्रदेश सदस्य बुटवलमा राजधानी बनाउने विषयमा अडिग छन् । एमाले उपमहासचिव पौडेलले बिहीबार बुटवलमा आयोजित कार्यक्रममा बुटवलबाहेकका स्थानमा राजधानी तोकिए आन्दोलन चर्काउने चेतावनीसमेत दिए । प्रदेश ५ को राजधानी बुटवलबाहेक अन्यत्र हुनै सक्दैन, उनले भने, प्रदेश विभाजनविरुद्धको आन्दोलनजस्तै सडकमा मानवसागर उत्रिनेछ। समग्र प्रदेशको समृद्धिका लागि दाङमै राजधानी हुनुपर्छ । यसका लागि राजनीतिक रूपमा सहमति हुनेछ । कृष्णबहादुर महरा नेता, माओवादी केन्द्र बुटवलबाहेक स्थानमा राजधानी तोकिए आन्दोलनका लागि सडकमा मानवसागर उर्लिन्छ ।विष्णु पौडेल उपमहासचिव एमाले दाङमा शुक्रबार आयोजित कार्यक्रममा माओवादी केन्द्रका नेता कृष्णबहादुर महराले पुरानै अडान दोहोयाए । समग्र प्रदेशको समृद्धिका लागि दाङमै राजधानी हुनुपर्छ । यसका लागि राजनीतिक रूपमा सहमति हुनेछ । प्रदेश ५ को मुख्यमन्त्रीका रूपमा चर्चा पाएका नेता शंकर पोखरेलले दाङ नै राजधानी हुने विषय जोडतोडका साथ राख्दै आएका छन् । निर्वाचन अघि र विजयी भएपछि पनि उनले दाङ पुगेर मतदातालाई राजधानीका विषयमा शंका नगर्न आग्रह गरे । प्रदेशको अस्थायी राजधानी कहाँ राख्ने विषयमा पूर्वाधार अध्ययन समितिले बुटवल र दाङका भौतिक संरचनाको अध्ययन गरेको छ । दुवै स्थानमा भएका पूर्वाधारको विषयमा प्रतिवेदन सरकारलाई बुझाउनेछ । पूर्वाधार अध्ययनका लागि बुटवल र दाङ आएको टोलीले स्थानीय व्यवसायी, राजनीतिक दलका नेतासँग छलफलका क्रममा संरचना उपयुक्त रहेको बताएको छ । केन्द्रीय राजनीतिमा प्रभाव पार्न सक्ने नेताको भीड रहेका कारणले पनि प्रदेश ५ को राजधानी मुद्दा रोचक बन्दै गएको हो । प्रदेश ५ एमालेका उपाध्यक्ष वामदेव गौतम, उपमहासचिव विष्णु पौडेल र घनश्याम भुसाल, सचिवद्वय गोकर्ण विष्ट र प्रदीप ज्ञवाली, स्थायी समिति सदस्यद्वय छविलाल विश्वकर्मा र शंकर पोखरेलको निर्वाचन क्षेत्र हो । यी नेतामध्ये वामदेव गौतम मात्रै पराजित भए । माओवादी नेता महरा, वर्षमान पुन, टोपबहादुर रायमाझी पनि यही प्रदेशबाट विजयी हँदै प्रतिनिधिसभामा प्रवेश गरेका छन् । वामपन्थी दलका दोस्रो बरीयताका नेताको बाहुल्य भएको प्रदेश भएकाले राजधानीको विषय राजनीतिक सहमतिका आधारमा टुंग्याउनुपर्ने धेरैको मत छ । राजनीतिक छलफल र सहमतिका आधारमा प्रदेश राजधानी तोकिने भएकाले जनता विभाजन गर्ने काम गर्न नहुने एमाले उपमहासचिव घनश्याम भुसाल बताउँछन् । जनसंख्याका आधारमा बुटवल राजधानी हुनु राम्रो देखिन्छ, भूगोलका आधारमा दाङ, उनले भने, यो प्रदेशसभा छलफलबाट टुंग्याउने विषय हो । चुनावी नारा बनाउनु हँुदैनथ्यो । यसलाई अब राजनीतिक छलफलका आधारमा टुंग्याउनुपर्छ । बुटवल र दाङलाई प्रदेश राजधानी बनाउने विषयमा कांग्रेसका नेता पनि विभाजित छन् । भूगोलअनुसार नेता बाँडिएपछि राजधानी कहाँ हुने भन्ने विषयको अन्योल झन् बढ्दै गएको छ । वर्तमान सरकारलाई प्रभावमा पारेर बुटवलमा अस्थायी राजधानी तोक्न पूर्वी क्षेत्रका कांग्रेसी नेता सक्रिय छन् । कांग्रेस नेता बालकृष्ण खाँडको गृहजिल्ला भएकाले वर्तमान सरकारले अस्थायी राजधानी तोक्दा रूपन्देही पर्न सक्नेमा धेरै विश्वस्त छन् । रूपन्देहीबाट प्रतिनिधिसभामा निर्वाचन जितेका भरत शाह र प्रमोद यादवसहित पराजित नेता पनि राजधानी बुटवल तोक्न प्रधानमन्त्री शेरबहादुर देउवासमक्ष पुगेका छन् । पराजित भए पनि जनतामाझ राखेका एजेन्डा पूरा गर्न आफूहरू लागिपरेको प्रदेशसभाका उम्मेदवार महेशमान सिंहले बताए । कांग्रेस नवलपरासीबाट निर्वाचित सांसद देवेन्द्रराज कँडेलको भने जिल्लैपिच्छे राजधानी राख्छौं भनेर चुनावी प्रचार गर्नु गम्भीर त्रुटि भएको धारणा छ । त्यसैले पायक पर्ने स्थानलाई राजधानी बनाउनुपर्ने उनको भनाइ छ । नयाँ सहर निर्माण हुने गरी राजधानीको दीर्घकालीन परिकल्पना गर्नुपर्छ, बुटवल वा दाङ भन्ने तर्क मात्रै राख्नु उपयुक्त होइन, उनले भने । प्रदेश राजधानीको विषयमा जनता विभाजन गर्ने काम कुनै पनि पार्टीले गर्नु नहुने उनको तर्क छ । अन्तर्राष्ट्रिय सम्मेलन केन्द्र, विमानस्थल, बुद्ध जन्मस्थल लुम्बिनीसहित पूर्वाधार विकास भइसकेकाले बुटवल राजधानीका लागि उपयुक्त हुने पूर्वतर्फका नेताको दाबी छ । साविक लुम्बिनी अञ्चलको केन्द्र बुटवल बहुल जनसंख्याको पायक पर्ने स्थान रहेको उनीहरूको तर्क छ । पश्चिमतर्फका नेताले मध्यभागमा पर्ने र प्रशस्त खाली भूभाग रहेकाले दाङ उपयुक्त हुनेमा जोड दिएका छन् । नयाँ स्थानमा राजधानी बनाउँदा विकासले समेत फड्को मार्ने भएकाले दाङ उपयुक्त हुने उनीहरूको तर्क छ । बुटवललाई राजधानी तोक्ने विषयसँग प्रदेश विभाजनविरुद्धको आन्दोलनसमेत जोडिएको छ । संविधान संशोधनको प्रस्तावमा प्रदेश ५ बाट पहाडी जिल्ला टुक्र्याउनेविरुद्धको आन्दोलनमा दाङ, बर्दिया, बाँकेबाहेकका ९ जिल्ला सहभागी थिए । रोल्पा, रुकुम र प्युठानसमेत प्रदेश ५ बाट पहाडी जिल्ला टुक्र्याउन नहुने पक्षधरमा थिए । आन्दोलनमा एमालेसहित पार्टी निर्णयविपरीत कांग्रेसका चन्द्र भण्डारी, अमर पुन, माओवादी केन्द्रका टोपबहादुर रायमाझी सडकमा उत्रिएका थिए । सो आन्दोलनमा दाङ, बाँके र बर्दियाले असहयोग गरेको आरोप छ । कता जुट्ला बहुमत ? प्रदेशसभाका ८७ जना सांसदले राजधानी र नामकरण गर्नेछन् । भूगोलको पक्षधर भएर मत जाहेर गरेमा प्रदेश राजधानी बुटवल हुने करिब निश्चित छ । तर समानुपातिकमा छानिने ३५ जना सांसद कुन क्षेत्रका हुनेछन् भन्ने विषयले पनि यसमा निर्भर गर्छ । प्रत्यक्षतर्फ ५२ जना सांसद निर्वाचित भएका छन् । त्यसमध्ये बुटवल राजधानी राख्ने पक्षमा ३० सांसद छन् । साविक लुम्बिनी अञ्चलका यी सांसदले चुनावी नारामै प्रदेश राजधानी बुटवलमा हुने समावेश गरेका थिए । २२ जना सांसद पश्चिमतर्फका छन् । समानुपातिकतर्फ ३५ जना सांसद चुनिन बाँकी छ । प्रत्यक्षतर्फका ५२ सिटमध्ये एमालेले २८, माओवादी केन्द्रले १४, कांग्रेसले ७, संघीय समाजवादी फोरमले तीन सिट जितेका छन् । दाङमा पूर्वाधार निरीक्षण दाङ : प्रादेशिक राजधानीका विषयमा दाङमा पूर्वाधार निरीक्षण गरिएको छ । मध्यपश्चिमाञ्चल क्षे त्रीय प्रशासक एवं राजधानी पूर्वाधार अनुगमन समितिका संयोजक सुरे श प्रधान नेतृत्वको टोलीले दुई दिन लगाएर जिल्लामा पूर्वाधारको अवस्था र संरचनाबारे अध्ययन निरीक्षण गरेको हो दाङमा केकस्ता संरचना एवं पूर्वाधार छन् भन्ने विषयमा अध्ययन गरी प्रतिवेदन बुझाउनुपर्ने भएकाले यहाँका पूर्वाधारको व्यवस्थापन गर्न निरीक्षण गरिएको संयोजक प्रधानले जानकारी दिए । टोलीले दाङका विभिन्न १५ वटा सरकारी तथा गैरसरकारी संस्थाका भवनको स्थलगत निरीक्षण गरी प्रतिवेदन पेस गर्ने तयारी गरेको छ ।"
प्याकेजमै सहमति प्रयास,"काठमाडौं : सरकारले राष्ट्रियसभा निर्वाचन अध्यादेश, प्रदेशको अस्थायी मुकाम घोषणा र प्रदेश प्रमुख नियुक्तिलगायत विषय राजनीतिक सहमतिका आधारमा टुंग्याउन गृहकार्य थालेको छ। प्रधानमन्त्री शेरबहादुर देउवाले राष्ट्रियसभा निर्वाचन अध्यादेशसहित प्रदेश प्रमुख र प्रदेश अस्थायी मुकाम निर्धारण गर्न राष्ट्रिय सहमति खोज्न अग्रसरता लिएका छन्। दलहरुबीच सहमति प्रयास चलिरहेको हुनाले निर्णयमा केही ढिलाइ भएको जानकारी देउवाका स्वकीय सचिव भानु देउवाले दिए। हामी यी सबै महत्वपूर्ण विषय प्याकेजमै सहमति खोज्नुपर्छ भन्नेमा छौं। त्यसैले केही ढिलाइ भएको हो', स्वकीय सचिव देउवाले अन्नपूर्णसँग भने। राष्ट्रियसभा निर्वाचन कि सरकार गठन पहिला भन्नेमा सत्तारुढ कांग्रेस र निर्वाचनबाट बहुमतप्राप्त दल वाम गठबन्धनबीच विवाद चर्कंदो छ। कांग्रेस एकल संक्रमणीय प्रणालीका आधारमा राष्ट्रियसभा निर्वाचन हुनुपर्ने अडानमा छ भने वाम घटकका दुवै दल एमाले र माओवादी केन्द्र बहुमतीय प्रणालीमा निर्वाचन हुनुपर्नेमा छन्।प्रधानमन्त्रीका स्वकीय सचिव देउवाले राजनीतिक गतिरोध अन्त्य गर्न राजनीतिक सहमति जुटाउने पक्षमा प्रधानमन्त्री रहेको जानकारी दिए। उनका अनुसार त्यसैले पनि मन्त्रिपरिषद् बैठक बस्न ढिलाइ भएको हो। सरकारले प्रदेशको अस्थायी मुकाम र प्रदेश प्रमुख नियुक्ति प्रक्रिया लगभग अन्त्यतिर पुर्याए पनि वाम गठबन्धनले सरकारको कदममा प्रश्न उठाउन थालेपछि निर्णय गरेको छैन। अहिले यी दुई विषयलाई सरकारले राष्ट्रियसभा निर्वाचन अध्यादेशसँगै अघि बढाउन खोजेको छ। सरकारका प्रवक्ता सञ्चारमन्त्री मोहनबहादुर बस्नेतले राष्ट्रियसभा निर्वाचनसम्बन्धी अध्यादेश जारी भई निर्वाचन भएलगत्तै वर्तमान सरकारले सत्ता हस्तान्तरण गर्ने हुँदा वाम गठबन्धन सहमतिमा आउनुपर्ने जिकिर गरे। अन्योलमा प्रदेश अस्थायी मुकाम सरकारले प्रदेशको अस्थायी मुकाम तोक्ने विषयमा समयमै निर्णय नगर्दा प्रदेश अस्थायी मुकामको विषयलाई लिएर अहिले देशव्यापी विवाद चुलिँदै गएको छ। प्रदेश ४ को मुकाम पोखरा र प्रदेश ६ को मुकाम सुर्खेतमा तोक्न कुनै विवाद नभए पनि प्रदेश १, २, ३, ५ र ७ को अस्थायी मुकामको विवाद चुलिँदो छ। प्रतिनिधि र प्रदेशसभा चुनाव सकिएर प्रदेशसभा गठन हुने समय नजिकिँदै गर्दा प्रदेश ४ र ६ बाहेक अन्य प्रदेशको सभा बस्ने ठाउँ, प्रदेशसभा सचिवालय, प्रदेश सभामुख र प्रदेश उपसभामुखको निवास, प्रदेश प्रमुखको कार्यालय, प्रदेश मुख्यमन्त्रीको कार्यालय, मुख्यमन्त्रीको निवास र प्रदेश मन्त्रालयको कार्यालय रहने ठाउँबारे अन्योल कायमै छ। प्रदेश १ को अस्थायी मुकाम तोक्न धरान, इटहरी र विराटनगरका बासिन्दाले धर्ना र विरोध र्यालीमार्फत अस्थायी मुकाम तोक्न माग गर्दै आएका छन्। राजनीतिक दलका नेताले पनि आआफ्नो क्षेत्रमा अस्थायी मुकाम तोक्न माग गर्दै सरकारसँगको लबिङलाई तीव्रता दिन थालेका छन्। यस्तै समस्या छ प्रदेश २ को जनकपुर र वीरगन्जमा। दुवै क्षेत्रका बासिन्दा आआफ्नो क्षेत्रमा अस्थायी मुकाम तोक्न माग गर्दै धर्ना र विरोधमा उत्रँदै आएका छन् भने नेता पनि आआफ्नो क्षेत्रलाई अस्थायी मुकाम तोक्न सरकारकहाँ धाइरहेका छन्। अहिले सबैभन्दा बढी विवाद प्रदेश ५ को अस्थायी मुकाम दाङ या बुटवल कहाँ तोक्ने भन्नेमा छ। दुवै क्षेत्रका नेता तथा सर्वसाधारणले पनि ५ नम्बर प्रदेशको अस्थायी मुकाम आआफ्नै क्षेत्रमा हुनुपर्ने माग गर्दै आइरहेका छन्। दाङमा त दिनहुँजसो धर्ना, विरोध र र्यालीसमेत हुँदै आएको छ। प्रदेश ५ को अस्थायी मुकाम बुटवललाई बनाउन एमालेका उपमहासचिवद्वय विष्णु पौडेल, घनश्याम भुसाल तथा कांग्रेस नेता बालकृष्ण खाँण सशक्त लबिङमा छन् भने दाङलाई तोक्न एमाले नेता शंकर पोखरेल, माओवादी केन्द्रका नेता कृष्णबहादुर महरा पनि लबिङमा छन्। नेताहरूको फरकफरक लबिङले सरकारलाई झन् अप्ठ्यारो पारिदिएको छ। यसैगरी, प्रदेश ३ अस्थायी मुकाम पनि भक्तपुर, ललितपुर र हेटौंडामध्ये कहाँ राख्ने भन्नेमा विवाद छ भने प्रदेश नं ७ को अस्थायी मुकाम पनि कैलाली या दिपायल कहाँ राख्ने भन्नेमा विवाद बढ्दो छ। सरकारद्वारा तत्कालीन सामान्य प्रशासनमन्त्री टेकबहादुर बस्नेतको अध्यक्षतामा गठन गरिएको अधिकार सम्पन्न संघीय प्रशासनिक पुनःसंरचना समितिले साढे दुई महिनाअघि नै प्रदेशको अस्थायी मुकाम रहने सम्भाव्य कार्यालय रहने स्थानको मापदण्ड बनाउँदै प्रदेश प्रमुख रहने र अस्थायी मुकाम रहने सम्भाव्य स्थान पहिचान गर्दै सरकारलाई प्रतिवेदन बुझाए पनि प्रतिवेदन सरकारले डम्प गरिदिएको थियो। प्रतिवेदनका आधारमा सरकारले उपयुक्त निर्णय गरेको भए अहिले समस्या आउँदैनथ्यो ढिलाइ भएकाले समस्या बढेको हो', समितिका अध्यक्ष तथा तत्कालीन सामान्य प्रशासनमन्त्री बस्नेतले अन्नपूर्णसँग भने। त्यसपछि पनि सहरी विकास मन्त्रालयले सातै प्रदेशको सम्भाव्य अस्थायी मुकाम तोक्न उपयुक्त हुने भवनसहितको विकल्प सरकारलाई दिएको थियो तर सहरी विकास मन्त्रालयले दिएको विकल्पसहितको प्रतिवेदन पनि त्यसै थन्किँदै आएको छ। सहज छैन स्थायी राजधानी तोक्न उम्मेदवारले आफूले जिते प्रदेश राजधानी बनाउने उद्घोष गरे पनि स्थायी राजधानी तोक्ने कार्य सहज छैन। प्रदेश स्थायी राजधानी जहाँ तोकिन्छ प्रदेश प्रमुखको मुख्यालय पनि सोही स्थानमा रहन्छ। संविधानको धारा २८८ को उपधारा २ मा प्रदेशसभाबाट प्रदेशको राजधानी रहने स्थानको टुंगो नलाग्दासम्म सोही धाराको उपधारा ३ बमोजिम सरकारले तोकेबमोजिमको स्थानमा प्रदेश प्रमुखको कार्यालय रहने उल्लेख छ। प्रदेशको स्थायी राजधानी भने प्रदेश आफंैले तोक्ने संवैधानिक व्यवस्था छ। संविधानको धारा २८८ को उपधारा २ अनुसार संविधानबमोजिम गठन भएका प्रदेशको राजधानी सम्बन्धित प्रदेशसभामा तत्काल कायम रहेका सदस्य संख्याको दुईतिहाइबाट निर्णय भएबमोजिम हुने व्यवस्था छ। संविधानको यो व्यवस्थाअनुसार प्रदेश राजधानी तोक्ने काम कठिन हुने देखिन्छ। कुनै पनि दलले प्रदेशसभामा दुईतिहाइको समर्थन जुटाउन कठिन हुने भएकाले दल विशेषको रुचि र व्यक्ति विशेषको रुचिको आधारमा प्रदेशको स्थायी राजधानी तोकिन नसक्ने अवस्था छ। प्रदेश प्रमुख राष्ट्रपतिबाट नियुक्ति प्रदेश प्रमुखको नियुक्ति राष्ट्रपतिबाट हुने संवैधानिक प्रावधान रहेकाले सरकारले आफूखुसी प्रदेश प्रमुख नियुक्ति गरी नियुक्तिको पत्र दिन सक्दैन। संविधानको धारा १६३ को उपधारा २ मा राष्ट्रपतिले प्रत्येक प्रदेशका लागि एक प्रदेश प्रमुख नियुक्ति गर्ने व्यवस्था छ। संविधानको सो व्यवस्थाअनुसार मन्त्रिपरिषद्ले राष्ट्रपतिलाई प्रदेश प्रमुख नियुक्तिका लागि सिफारिस गर्नुपर्छ।"
राष्ट्रियसभा विधेयकमा जुटेन सहमति,"काठमाडौं : राष्ट्रियसभा निर्वाचनसम्बन्धी अध्यादेशमा सहमति जुटाउन प्रधानमन्त्री शेरबहादुर देउवाले शुक्रबार डाकेको प्रमुख पाँच दलको बैठक बिनानिष्कर्ष टुंगिएको छ । राष्ट्रपतिसमक्ष सरकारले कात्तिक १ मा पठाएको अध्यादेशमा सहमति खोज्न देउवाले प्रधानमन्त्रीनिवास बालुवाटारमा डाकेको बैठकमा दलले आआफ्नै दलीय अडान नछाड्दा सहमति जुट्न नसकेको हो । अध्यादेशको पक्षमा कांग्रेस, संघीय समाजवादी फोरम र राष्ट्रिय जनता पार्टी उभिएका छन् । उनीहरूले प्रस्तावित एकल संक्रमणीय मतप्रणालीको समर्थन गर्दै राष्ट्रपतिले अध्यादेश रोक्न नमिल्ने अडान राखेका थिए । एमाले अध्यक्ष केपी ओलीले राष्ट्रपतिसमक्ष पेस गरिएको अध्यादेश असंवैधानिक भएको जिकिर गर्दै राष्ट्रियसभा निर्वाचन एकल संक्रमणीय प्रणालीबाट हुनै नसक्ने बताएका थिए । बैठकमा माओवादी केन्द्रका अध्यक्ष पुष्पकमल दाहालले आफूहरूको अडान राष्ट्रियसभा निर्वाचन एकल संक्रमणीय प्रणालीबाट हुनुपर्ने भए पनि दलबीच सहमतिमा जान उपयुक्त हुने धारणा व्यक्त गरेका थिए । प्रधानमन्त्री देउवाले अध्यादेशलाई निकास दिने कार्य एमाले र माओवादीको भएको बताउँदै राष्ट्रपतिबाट अध्यादेश जारी हुनासाथ नयाँ सरकार गठनका लागि मार्गप्रशस्त गर्ने जानकारी दिए । बालुवाटर बैठकमा सहभागी एक नेताले देउवालाई उद्धृत गर्दै अन्नपूर्णसँग भने, राष्ट्रपतिसमक्ष पेस भएको अध्यादेशमा सहमति चाहियो । सहमतिका लागि पठाइएको अध्यादेशमा कुनै दलले विमति गर्नु भएन । अध्यादेश पारित गर्नुहोस्, सत्ता त्याग गर्छु : देउवा, अध्यादेशलाई सर्तबन्दी नबनाऊँ : ओली संघीय फोरमका अध्यक्ष उपेन्द्र यादवले राष्ट्रपतिबाट अध्यादेश जारी गर्नु उपयुक्त हुने धारणा व्यक्त गरेका थिए । संविधान निर्माणक्रममा मधेसवादीलाई गरिएको उपेक्षाको परिणामस्वरूप अहिलेको संवैधानिक संकट आएको हाम्रो बुझाइ छ, यादवले भने, सहमतिमा संविधान संशोधन गर्नुपर्छ । ताजा जनादेशको सम्मान गरी नयाँ सरकार गठनका लागि कांग्रेसको पहल अत्यावश्यक रहेको धारणा राख्दै उनले जनादेशअनुसार तत्काल नयाँ सरकार गठन हुनुपर्नेमा जोड दिएका थिए । राजपाका अध्यक्ष महन्थ ठाकुरले अध्यादेश जारी नभएसम्म सरकार गठन हुन नसक्ने तर्क गरेका थिए । पाँच दलको बैठकमा कांग्रेस सभापति एवं प्रधानमन्त्री देउवा, एमाले अध्यक्ष ओली, माओवादी केन्द्रका अध्यक्ष दाहाल, राजपा अध्यक्ष महन्थ ठाकुर, संघीय समाजवादी फोरम अध्यक्ष उपेन्द्र यादव, एमाले वरिष्ठ नेता माधवकुमार नेपाल, सुवास नेम्बाङ, कांग्रेस वरिष्ठ नेता रामचन्द्र पौडेल, माओवादी नेता नारायणकाजी श्रेष्ठ र महासचिव रामबहादुर थापा बादल सहभागी थिए । कांग्रेस वरिष्ठ नेता पौडेलले कांग्रेस, राजपा र संघीय फोरम एकल संक्रमणीय निर्वाचन प्रणालीको पक्षमा रहेको जानकारी दिए । वरिष्ठ नेता पौडेलले अन्नपूर्णसँग भने, निर्वाचन प्रक्रियामा दलबीचको विवाद कायमै छ । राष्ट्रपति कार्यालयमा सरकारले पठाएको अध्यादेश जारी भएपछि मात्र प्रतिनिधिसभा निर्वाचन पूर्णरूपमा सम्पन्न भई नयाँ सरकार गठनको बाटो खुल्छ । नयाँ सरकार गठनका लागि कांग्रेस नभएर एमाले बाधक रहेको धारणा उनको छ । पौडेलले भने, सरकारले पठाएको अध्यादेश रोक्न मिल्दैन । एमाले र माओवादीले राष्ट्रपतिलाई रोक्न भन्न मिल्दैन । अध्यादेशलाई सर्तबन्दी नबनाऔं : ओली प्रतिनिधिसभा र प्रदेशसभा निर्वाचन वाम गठबन्धनले पाएको सफलतापछि पहिलो पटक प्रधानमन्त्रीनिवास बालुवाटार छिरेका एमाले अध्यक्ष केपी ओलीले प्रधानमन्त्री देउवालाई निर्वाचनमा विजयी भएकोमा बधाई दिएका थिए । प्रसन्न मुद्रामा बालुवाटार छिरेका ओलीले देउवासँग हात मिलाउँदै निर्वाचनको प्रसंग झिकेका थिए । ताजा जनादेश आइसक्यो । लोकतान्त्रिक सरकारको जिम्मेवारी जनादेशको सम्मान गर्दै सत्ता हस्तान्तरण गर्नु हो । तपार्ईंलाई अझै लामो समय बालुवाटार बस्ने इच्छा भएजस्तो लाग्यो, बस्ने भए बसौं, कोही वात छैन, ओलीलाई उद्धृत गर्दै बालुवाटार वार्ताबारे स्रोतले जानकारी दियो । ओलीको व्यंग्यात्मक संवाद सुनेपछि रातो अनुहार पार्दै प्रधानमन्त्री देउवाले अध्यादेश रोक्न पहल नगरौं, त्यो जारी हुनासाथ म सत्ता त्याग गर्छु भन्ने प्रत्युत्तर दिएका थिए । देउवाको जवाफपछि ओलीले भनेका थिए, कांग्रेस लोकतान्त्रिक पार्टी भएकाले अध्यादेशलाई सर्तबन्दीका रूपमा नराख्नू । एमाले नेता नेम्बाङले सरकार निर्माणसँग राष्ट्रियसभा निर्वाचन अध्यादेशको कुनै साइनो नभएको धारणा व्यक्त गर्दै अध्यादेशका नाममा ताजा जनादेशको उपेक्षा नगर्न कांग्रेस नेतृत्वलाई आग्रह गरिएको बताए । लोकतान्त्रिक अभ्यासमा ताजा जनादेशको सम्मान सबैभन्दा ठूलो कुरा हो । कांग्रेसजस्तो लोकतान्त्रिक पार्टीले यो पक्षलाई गम्भीरतासाथ लिनुपर्छ, नेम्बाङले भने । माओवादी केन्द्रका नारायणकाजी श्रेष्ठले प्रधानमन्त्रीले राष्ट्रपतिसमक्ष पठाएको अध्यादेशमा सहमतिका लागि आग्रह गरे पनि सहमति नजुटेको जानकारी दिए । अध्यादेशमा समेटिएको निर्वाचन प्रणाली, संविधानअनुसार कार्यान्वयन गर्न देखा पर्ने चुनौती र नयाँ सरकार गठनबारे बृहत् छलफल भयो, उनले भने । एमाले र माओवादीले संविधानमा एकल संक्रमणीय निर्वाचन प्रणालीको व्यवस्था नरहेको बताउँदै नयाँ सरकार गठनका लागि सरकारले मार्गप्रशस्त गर्नुपर्नेमा जोड दिएका थिए । संसद् सकिनासाथ सरकारले राष्ट्रियसभा निर्वाचन अध्यादेश जारी गर्न राष्ट्रपतिसमक्ष पठाएको विषयमा समेत वाम नेताले असन्तुष्टि जनाएका थिए । पाँच दलको बैठकअघि सत्तारुढ दल कांग्रेस, राजपा र संघीय फोरमको संयुक्त बैठक बसेको थियो । बैठकमा एकल संक्रमणीय निर्वाचन प्रणालीमा सहमति भएको कांग्रेस नेता विमलेन्द्र निधिले जानकारी दिए । प्रधानमन्त्रीलाई उद्धृत गर्दै निधिले भने, मैले पटकपटक भनिसकेँ, अहिले पनि भन्छु म छिट्टै प्रधानमन्त्री पदबाट मुक्त हुन चाहन्छु । जनादेशअनुसार सरकार बनोस् भन्ने मेरो चाहना छ । त्यसका लागि अध्यादेश अनुमोदन हुनै पर्छ । लोकतन्त्रको स्पिरिटअनुसार जाऊँ : राष्ट्रपति राष्ट्रपति विद्यादेवी भण्डारीले संविधानको मर्म एवं लोकतन्त्रको स्पिरिटअनुसार राष्ट्रियसभा निर्वाचनसम्बन्धी विवादमा निकास खोज्न कांग्रेस नेतृत्वलाई सुझाव दिएकी छन् । राष्ट्रियसभा निर्वाचनसम्बन्धी अध्यादेशलगायत विषयमा आफूसँग परामर्शका लागि राष्ट्रपति भवन शीतलनिवास आएका कांग्रेस नेताहरूलाई राष्ट्रपति भण्डारीले यस्तो सुझाव दिएकी हुन् ।कांग्रेस वरिष्ठ नेता पौडेलले राष्ट्रपतिसँग आफूहरूले राष्ट्रियसभा किन, केका लागि तथा यसको औचित्यबारे विस्तृत परामर्श गरेको बताए। उनले भने, एकल संक्रमणीय निर्वाचन प्रणालीको चरित्र र आवश्यकताबारे पार्टीको धारणा राख्दै संसद्लाई बहुमतको नभएर सबैको साझा बनाउनुपर्छ । तपाईंले अध्यादेशलाई लिएर याताउति गर्न मिल्दैन भन्यौं । राष्ट्रपति भण्डारीले कांग्रेस नेताहरूको धारणालाई सकारात्मक रूपमा लिने बताएकी थिइन् । राष्ट्रपतिका स्वकीय सचिव डाभेषराज अधिकारीले अध्यादेशबारे राष्ट्रपतिको परामर्श जारी रहेको बताए । उनका अनुसार राष्ट्रपतिले बिहीबार महान्यायाधिवक्तासँग परामर्श गरेकी थिइन् । अधिकारीले राष्ट्रपतिलाई उद्धृत गर्दै भने, संविधान, कानुनको मर्म, लोकतन्त्रको स्पिरिटअनुसार निकासमा जाऊँ । विवाद टुंगो लाउने कार्य तपार्इंहरूको हो । राष्ट्रपतिले प्रधानमन्त्री देउवासहित वरिष्ठ नेता पौडेल, कृष्णप्रसाद सिटौला, विमलेन्द्र निधि र कानुनमन्त्री यज्ञबहादुर थापासँग एक घन्टा परामर्श गरेकी थिइन् । प्रधानमन्त्रीका प्रेस संयोजक गोविन्द परियारले प्रधानमन्त्रीलाई उद्धृत गर्दै भने, राष्ट्रपतिजी यो अध्यादेश रोक्न मिल्दैन । राष्ट्रियसभाको गरिमा तपाईंहरूले बुझ्नै पर्छ । अध्यादेशका कारण उठेको संवैधानिक, कानुनी प्रावधानबारे समेत परामर्श भएको परियारले जानकारी दिए । परियारका अनुसार कांग्रेस नेताहरूसँग राष्ट्रपतिले आफूले अध्यादेशबारे उठेका विषयमा कन्भिन्स भएको र यसको टेक्निकल एवं पोलिटिकल पक्ष बुझेको बताएकी थिइन् ।"
