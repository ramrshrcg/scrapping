शीर्षक,विवरण
मास क्याजल्टीको संवेदनशीलता,"सोमबार कांग्रेसको तर्फबाट क्षेत्र नम्बर ४ का प्रतिनिधिसभाका प्रत्याशी गगन थापालगायत कार्यकर्तामाथि लक्षित बम विस्फोटको घटनापछि महाराजगन्जस्थित शिक्षण अस्पतालमा जुन दृश्य देखियो, त्यसले मास क्याजल्टी प्रतिको संवेदनशीलतामाथि गम्भीर प्रश्न उठेको छ, जसबारे थप विमर्श आवश्यक छ । घाइतेको उद्धार र उपचार क्रममा त्यहाँ जुन अव्यवस्था देखियो, त्यसमा व्यापक सुधार हुनुपर्ने महसुस स्वयं चिकित्सकहरूले गरेका छन् । अस्पताल व्यवस्थापन, सुरक्षाकर्मी वा स्वयं भीडमा उपस्थित जनसमुदायले पनि यसखाले दु:खद् घटना हुँदा संयमित भएर पहिले उद्धार र शीघ्र उपचार हुने वातावरण बनाउन सहयोग गर्नुपर्छ । यद्यपि सोमबार महाराजगन्जको दृश्य फरक थियो । उपचारमा खटिनुपर्ने चिकित्सकसमेतलाई भीड छिचोलेर आकस्मिक कक्ष पुग्न धौधौ परेको थियो । आतंकप्रेरित र आपराधिक प्रकृतिका हर्कत एकपछि अर्को हुँदै गरेको सन्दर्भमा अस्पताल प्रशासनले मास क्याजल्टी हुँदा उपचार व्यवस्थित बनाउनेतर्फ गम्भीर हुन आवश्यक छ । धेरै मान्छेलाई लक्षित गरी हुने आक्रमण र सर्वसाधारण प्रभावित हुने प्राकृतिक विपत्तिहरूमा सम्बन्धित पक्ष, उद्धारकर्ता स्वयंसेवीसंस्था, अस्पताल, सुरक्षाकर्मीहरूको तदारुकता आवश्यक हुन्छ । घटना भएका ठाउँबाट अस्पताल अथवा उपचार कक्षसम्म पुर्यालउनमा ढिलाइ हुँदा घाइतेको ज्यानै जान सक्ने अवस्थामा बीचको बाटोलाई सम्भव भएसम्म छिटो र सहज बनाउनु या खाली गराउनु आवश्यक हुन्छ । त्यसो हुँदा एम्बुलेन्स र उद्धारक घटनास्थलदेखि उपचार कक्षसम्म सहज र छिटो पुग्न सक्छन् । घाइतेको ज्यान बचाउन सहज हुन्छ, तर सोमबार काठमाडौंको विस्फोटमा घाइते भएकालाई अस्पताल लैजाने र उपचार गर्ने क्रममा देखिएको अव्यवस्थाले हाम्रा समाजका यी आवश्यक संयन्त्र उदासीन रहेको देखियो । घाइतेको उपचार पहिलो प्राथमिकता हो, भावना र भेटगाट दोस्रो । किनभने छिटो उपचार गर्दा पीडितको बाँच्ने सम्भावना बढ्छ र त्यसो हुँदा चासो प्रकट गर्ने काम त बिरामी बिसेक भएपछि हुन पाइहाल्छ । तर कोही बिरामी हुनेबित्तिकै अस्पतालमा एकैपटक सबै आफन्त र सरोकारवाला ओइरिएर वातावरणलाई भीड बनाउँदा उल्टो चिकित्सक र आकस्मिक सेवाका कर्मचारीलाई उपचारमा असहजता हुन्छ । त्यसो हुँदा आम सर्वसाधारणले नै अवस्था बुझेर अस्पतालका उपचार कक्षमा भीड गर्नु हुँदैन । सहयोगीका रूपमा नगई नहुने अवस्थामा बाहेक जोकोही पनि उपचार कक्षमा छिर्नु अनुचित हुन्छ । तर हाम्रोमा अस्पताल र अन्यत्र गर्नुपर्ने सामाजिक व्यवहारका बारेमा धेरै मान्छे जानकार छैनन् । सडक, चोक, स्कुल, अस्पताल र मठमन्दिरमा के गर्नु हुन्छ र के गर्नु हुन्न भन्नेबारे आम मान्छेलाई चासो छैन । यस्ता सार्वजनिक स्थलमा एउटा मात्रै व्यक्ति नभएर धेरै व्यक्तिले सेवा पाउने हुँदा त्यस्ता स्थलमा गर्ने व्यवहारबारे सबै व्यक्ति जानकार हुनुपर्छ । त्यसमा पनि प्रहरी कार्यालय र अस्पताल अति संवेदनशील क्षेत्र हुन् । यस्ता स्थानमा पुग्दा हामीले गर्ने व्यवहारले हाम्रो सभ्यता झल्काउँछ । नेपालीहरू सहृदयी छन्, भावुक र कोमल हृदयका छन् । त्यसो हुँदा बिरामी र घाइते आफन्त भेट्न जानु हाम्रो संस्कारको राम्रो पक्ष हो, तर मूल ढोका, ढोका र उपचार कक्ष नै ढाकेर उपचारमै अवरोध पुर्या्उनु कस्तो संस्कार हो ? कतिपय जीवन र मरणको दोसाँधमा रहने बिरामी लगिने अस्पतालमा भीड गर्नु उचित होइन । उपचार कक्ष र अस्पतालमा हुने भीडका कारण आफन्तको उपचार गर्न आउने चिकित्सक र सहयोगीहरूको बाटो त अवरोध त हुन्छ नै, आकस्मिक अवस्थामा कक्षसम्म ल्याउनुपर्ने औषधी र उपचार सामग्रीसमेत रोकिन सक्छ । भीडकै कारण घाइतेका निकट व्यक्तिलाई कक्षमा आउन व्यवधान हुन सक्छ । अस्पतालमा तपाईंका मात्र होइनन्, अन्य सर्वसाधारणसमेत उपचाररत हुन्छन् र तीमध्ये कतिपयलाई तिनको अवस्थाको कारण तत्कालै अन्यत्र लैजानुपर्ने अवस्था आउन सक्छ । त्यसो हुँदा अस्पतालपरिसर र वरपरको मार्ग जहिल्यै खुला र सहज हुन आवश्यक छ । यी तमाम विषयलाई ख्याल राख्दै सुरक्षाकर्मी, उद्धारक स्वयंसेवी, अस्पताल प्रशासन र सर्वसाधारणले मास क्याजल्टी हुँदा संवेदनशील हुनु आवश्यक देखिन्छ ।"
"सिरहामा नक्कली बम आतंक, सुरक्षा व्यवस्था कडा","सिरहा : आसन्न प्रतिनिधिसभा र प्रदेशसभा निर्वाचनको एक दिन मात्र बाँकी रहँदा सिरहामा नक्कली बम आतंक सुरु भएको छ। लहान नगरपालिका ९ स्थित बिन्देश्वर साहको घर अगाडिको सडकमा बुधबार बिहान फेला परेको भनिएको बम नक्कली रहेको नेपाली सेनाले पुष्टि गरेको हो। इलाका प्रहरी कार्यालय लहानका प्रहरी नायब उपरीक्षक नरेशराज सुवेदीका अनुसार सकेट बम जस्तै देखिने बस्तु सडकमा भेटिएपछि स्थानीय त्रसित भएर स्थानीयले प्रहरीलाई खबर गरेका गरेका थिए। तर सेना आएर डिस्पोज गर्न खोज्दा नक्कली रहेको पुष्टि भयो। उनले निर्वाचन विरोधीहरुले मतदाता र उम्मेदवारलाई तर्साउन नक्कली बम राखेको हुनसक्ने बताए। कुनै किसिमको अपराधिक क्रियाकलाप हुन नदिन सिरहामा सुरक्षा व्यवस्था कडा पारिएको छ। नेपाली सेना समेत सडकमा गस्ती गर्न थालेका छन्। राजमार्ग र सिमावर्ती क्षेत्रको ठाउँ ठाउँमा नेपाल, सशस्त्र र म्यादी प्रहरीको संयुक्त टोलीले चेकजाँच गरिरहेको छ। नेपाली सेना, सशस्त्र, नेपाल प्रहरी र म्यादी प्रहरी गरी करिब ८ हजार सुरक्षाकर्मी परिचालन छ। जिल्ला निर्वाचन कार्यालय सिरहाका अनुसार जिल्लामा २२१ मतदान स्थल र ३३६ मतदान केन्द्र कायम गरिएको छ। २२१ मतदान स्थलमध्ये सुरक्षा दृष्टिकोणले १०९ अति संवेदनशील, ८४ संवेदनशील र २८ सामान्य रहेको निर्वाचन अधिकारी इन्दिरा यादबले बताइन्। उनका अनुसार ४ प्रतिनिधिसभा र ८ प्रदेशसभा क्षेत्र रहेको सिरहामा कुल ३ लाख ४४ हजार ३७० मतदाता रहेका छन्।"
अघि बढेन प्रशासनिक पुनःसंरचना,"काठमाडौं : संघीयता कार्यान्वयनको महत्वपूर्ण खुड्किलोका रूपमा रहेको प्रशासनिक पुनःसंरचनाको काम अघि बढ्न सकेको छैन। सरकारले सामान्य प्रशासनमन्त्रीको अध्यक्षतामा अधिकारसम्पन्न संघीय प्रशासनिक पुनःसंरचना समिति बनाए पनि दुई महिनादेखि सामान्य प्रशासनमन्त्री नै नहुँदा समितिले काम गर्न नसकेको हो। सामान्य प्रशासन मन्त्रालयका अनुसार अहिले मन्त्रालयले गर्दै आएको काम प्रधानमन्त्री तथा मन्त्रिपरिषद् कार्यालयले गर्न थालेपछि कतिपय काममा दोहोरोपन देखिन थालेको छ। सामान्य प्रशासन मन्त्रालयका अनुसार प्रशासनिक पुनःसंरचनाका लागि गर्नुपर्ने महत्वपूर्ण काममा कर्मचारी समायोजन नियमावली स्वीकृत गर्नुपर्ने, कर्मचारी समायोजनका लागि संगठन तथा व्यवस्थापन सर्वेक्षण समिति गठन गर्नुपर्ने, कर्मचारीको अद्यावधिक विवरण संकलन गर्ने, कर्मचारी समायोजनको स्पष्ट मोडालिटी तयार गर्ने, समायोजनलाई वस्तुगत र सहज बनाउन सफ्टवेयर बनाउनुपर्ने काम अघि बढ्न सकेको छैन। सामान्य प्रशासन मन्त्रालयका प्रवक्ता सहसचिव शिवराम न्यौपानेले प्रशासनिक पुनःसंरचनाका धेरै काम बाँकी रहेको बताए। कर्मचारी समायोजन नियमावली कानुन मन्त्रालयबाट स्वीकृत भएर आउन ढिलाइ भएकाले मन्त्रिपरिषद्मा पेस गर्न नसकिएको उनले जानकारी दिए। कर्मचारी समायोजन ऐन पारित भए पनि नियमावली स्वीकृत हुन नसक्दा कर्मचारी समायोजन प्रक्रिया सुरु हुन नसकेको मन्त्रालयका प्रवक्ता न्यौपानेले बताए। सामान्य प्रशासनमन्त्रीको अध्यक्षतामा अधिकारसम्पन्न समिति बनाएर काम थालिए पनि दुई महिनादेखि सामान्य प्रशासनमन्त्री नै नहँुदा काम अघि बढेको छैन। सामान्य प्रशासन मन्त्रालयका अनुसार संघीय निजामती सेवा ऐन र प्रदेश निजामती सेवा ऐनको मस्यौदा बनाइए पनि मन्त्रालय मस्यौदा स्वीकृतिका लागि अघि बढ्न सकेको छैन। यसैगरी कर्मचारी समायोजनको विस्तृत कार्ययोजना बनाइएको भए पनि त्यसको कार्यान्वयन हुन सकेको छैन। यसैगरी सरकारले प्रशासनको संक्रमणकालीन योजना बनाए पनि योजनाअनुसार काम अघि बढाउन सकेको छैन भने निजामती सेवाको राष्ट्रिय नीति स्वीकृतिका लागि आवश्यक पहल हुन सकेको छैन। सामान्य प्रशासन मन्त्रालय र संघीय मामिला तथा स्थानीय विकास मन्त्रालयको समन्वयमा तयार पारिएको स्थानीय सेवा ऐन पनि स्वीकृतिका लागि अघि बढ्न सकेको छैन। संघीय मामिला तथा स्थानीय विकास मन्त्रालयका सचिव दिनेशकुमार थपलियाले निर्वाचनका कारण प्रशासनिक पुनःसंरचनाका केही काममा सुस्तता आएको बताए। यद्यपि आफूहरू प्रदेश र स्थानीय निजामती सेवा ऐन बनाउने कार्यमा अघि बढिरहेको उनले जानकारी दिए। सामान्य प्रशासन मन्त्रालयका प्रवक्ता न्यौपानले केही महिनायता प्रशासनिक पुनःसंरचनाका केही उल्लेख्य काम भने सम्पन्न भएको जानकारी दिए। प्रवक्ता न्यौपानेका अनुसार संघमा रहने १५ वटा मन्त्रालयको प्रस्ताव गरी सरकारसमक्ष पठाइएको छ। यसैगरी प्रदेशमा हाललाई सातवटासम्म मन्त्रालय राख्ने प्रस्तावसहितको सिफारिस सरकारसमक्ष गरिएको छ। यसैगरी कर्मचारी समायोजन ऐन २०७४ तथा प्रदेश प्रमुखको नियुक्ति, शपथ र सेवासुविधासम्बन्धी ऐन २०७४ स्वीकृत भएको सामान्य प्रशासन मन्त्रालयका प्रवक्ता न्यौपानेले बताए।"
भारतीय सवारी सञ्चालनमा रोक,"गौर : प्रतिनिधिसभा र प्रदेशसभा निर्वाचनका लागि रौतहट जिल्लाको शान्तिसुरक्षा कडा पारिएको छ। आमनागरिक, मतदाता तथा उम्मेदवारका साथै मतदानस्थलमा खटिएका कर्मचारीको सुरक्षाका लगि सबै उपाय अपनाइएको जिल्ला प्रहरी कार्यालय रौतहटले जनाएको छ। सोमबारदेखि नै विभिन्न स्थानमा सुरक्षाकर्मीले चेकजाँच राखेर भारतीय सवारी साधनलाई रोकेको रौतहटका प्रहरी प्रमुख यज्ञविनोद पोखरेलले जनाकारी दिए। भारतीय नम्बर प्लेटको गाडी २१ गते हुने मतदान अवधि भर भन्सार काटेर पनि चलाउन रोकिएको जिल्ला प्रशासन कार्यालयले जानकारी दिएको छ। म्यादी प्रहरी, नेपाल प्रहरी, सशस्त्र प्रहरी तथा नेपाली सेनालाई ४ निर्वाचन क्षेत्रका सबै मतदान स्थलमा खटाइएको छ। निर्वाचन सुरक्षाका लागि धेरै सख्यामा सादा पोसाकमा पनि सुरक्षाकर्मी परिचालन गरिएको प्रहरी प्रमुख पोखरेलको भनाइ छ। चार प्रतिनिधिसभा र आठ प्रदेशसभा रहेको रौतहटमा चार सय ४९ मतदानस्थल रहेका छन्। सोमबारदेखि नै नेपाल भारत सीमा क्षेत्रका गौर, बंकुलगायत सबै नाका बन्द गरिएको छ।"
मतदातालाई भोज खान भ्याईनभ्याई,"गौर : मौन अवधिमा रौतहटका अधिकांश दलित तथा गरिब बस्तिका मतदातालाई भोज खान भ्याईनभ्याई छ । सबै जसो उम्मेदवारले आफूलाई मत दिन आग्रह गर्दै गरिब तथा दलित बस्तिमा भोजको व्यवस्था गर्दै आएका छन् । मतदातालाई फकाउन सोमबार राति कुखुरा बाड्ने क्रममा रौतहटमा दुई पक्षबीच झडप भएको थियो । गढीमाई नगरपालिका ६ धरमपुरटोलमा कांग्रेस कार्यक्रर्ताले कुखुरा वितरण गरेपछि राजपा नेपालका कार्यकर्ताले रोक्न खोज्दा झडप भएको हो । झडपमा राजपाका कार्यकर्ता विश्वम्भर यादव र नन्दु यादव घाइते भएका छन् । रौतहटका चार निर्वाचन क्षेत्रका दलित तथा गरिब बस्तिमा बंगुर, सुगुर, राँगा, कुखुरा र माछा वितरण भइरहेका छन्। उम्मेदवार र कार्यकर्ताले मतदातालाई मासु, चिउरा र मदिराको भोज दिइरहेका छन्। एउटै टोलमा धेरै उम्मेदवारले एकै दिन भोजको व्यवस्था गर्ने भएकाले कतिपय बस्तिका मतदातालाई जिउँदो राँगा, कुखुरा समेत वितरण गरेको पाइएको छ । नेताले मतदातालाई भोज खुवाउन थालेपछि कुखुराका र्फममा ब्रोइलर कुखुरा सकिएको व्यपारीले बताएका छन् । बढी प्रतिस्पर्धामा रहेका उम्मेदवारले पैसाको मतलव नराखी दलित बस्तिमा भोजको व्यवस्था गर्ने गरेको रौतहटका दलित समुदायका एक अगुवाले जानकारी दिए ।"
४५ जिल्लामा दोस्रो चरणको चुनाव बिहीबार,"काठमाडौं : प्रतिनिधिसभा तथा प्रदेशसभाको दोस्रो चरण निर्वाचनअन्तर्गत ४५ जिल्लामा बिहीबार मतदान हुँदै छ। राजधानीसहित देशका पहाडी तथा तराईका ४५ जिल्लामा मतदान हुन लागेको हो। प्रतिनिधिसभा सदस्यतर्फ १२८ र प्रदेशसभातर्फ २५६ गरी जम्मा ३८४ निर्वाचन क्षेत्रका लागि मतदान हुँदै छ। १५ हजार ३४४ मतदान केन्द्रमा बिहान ७ देखि साँझ ५ बजेसम्म मतदान गर्ने व्यवस्था मिलाइएको निर्वाचन आयोगले जनाएको छ। दोस्रो चरण निर्वाचनमा प्रतिनिधिसभातर्फ १३० महिलासहित एक हजार ६६३ र प्रदेशतर्फ २२० महिलासहित दुई हजार ८१९ जना उम्मेदवार प्रतिस्पर्धामा छन्। पहिलो चरण निर्वाचनमा दुवैतर्फ गरी ७०२ जना मैदानमा थिए। बहालवाला प्रधानमन्त्रीका साथै पूर्वप्रधानमन्त्रीहरू प्रतिस्पर्धामा भएकाले यो निर्वाचन सबैको चासोको विषय बनेको छ। बिहीबार इलाम, तेह्रथुम, धनकुटा, उदयपुर, झापा, मोरङ, सुनसरी सप्तरी, सिरहा, धनुषा, महोत्तरी, सर्लाही, बारा, पर्सा र रौतहट, सिन्धुली, मकवानपुर, चितवन, काभ्रेपलाञ्चोक, काठमाडौं, ललितपुर, भक्तपुर, नवलपरासी (बर्दघाट सुस्तापूर्व) तनहँु, कास्की, स्याङ्जा, पर्वत, नवलपरासी (बर्दघाट सुस्तापश्चिम), पाल्पा, अर्घाखाँची, गुल्मी, रूपन्देही, कपिलवस्तु, दाङ, प्युठान, बाँके, बर्दिया, सल्यान, सुर्खेत, दैलेख, कैलाली, कञ्चनपुर, डडेल्धुरा, अछाम र डोटीमा मतदान हुन लागेको हो। बिहीबार बिहानैदेखि सुरु हुने मतदानका लागि सुरक्षा व्यवस्थासहित सबै तयारी पूरा भएको निर्वाचन आयोगले जनाएको छ। नेपाल प्रहरी, सशस्त्र प्रहरी र सेनाको तीनवटा छुट्टाछुट्टै सुरक्षा घेराले मतदानस्थलमा मतदाता र उम्मेदवारको सुरक्षा प्रदान गर्नेछन्। निर्वाचनको तयारीसम्बन्धमा आयोगले बुधबार आयोजना गरेको पत्रकार सम्मेलनमा प्रमुख निर्वाचन आयुक्त डा अयोधीप्रसाद यादवले एकाध घटनाबाट नडराई संविधान कार्यान्वयन र संक्रमणकाल अन्त्य गर्न निर्भीकतापूर्वक मतदान गर्न मतदातालाई अपिल गरे। सरकारले भरपर्दाे सुरक्षा व्यवस्था मिलाएकाले ढुक्क भएर मतदानस्थलमा पुगेर मताधिकार प्रयोग गर्न आग्रह गर्दछु, उनले भने। मतदानमा १५२ जना तेस्रोलिंगीसहित १ करोड २२ लाख ३५ हजार ९९३ जनाले मताधिकार प्रयोग गर्दै छन्। जसमा पुरुष मतदाता धेरै छन्। ६१ लाख ७१ हजार २ सय पुरुष मतदाता छन् भने महिला ६० लाख ६४ हजार ६४१ छन्। यस निर्वाचनमा सबैभन्दा धेरै मोरङमा ६ लाख ४४ हजार ७८२ मतदाता छन् भने सबैभन्दा तेह्रथुममा ६६ हजार ६६७ मतदाता छन्। निर्वाचनमा प्रतिनिधिसभातर्फ ५२ र प्रदेशतर्फ ४८ दल सहभागी छन्। समानुपातिकतर्फ ५३ दलको प्रनिनिधित्व छ। संघीयता कार्यान्वयनका लागि मंसिर १० गते ३२ जिल्लामा निर्वाचन भइसकेको छ। जसमा प्रतिनिधिसभा सदस्य ३७ र प्रदेशसभा सदस्यका लागि ७४ निर्वाचन क्षेत्रमा मतदान भएको हो। संविधान कार्यान्वयनकै क्रममा मंसिर १० गतेको पहिलो चरणको प्रतिनिधिसभा तथा प्रदेशसभा सदस्य निर्वाचनमा झैँ मतदाताको व्यापक सहभागितासहित शान्तिपूर्ण एवं व्यवस्थित रूपमा निर्वाचन हुने आयोगले विश्वास लिएको प्रमुख आयुक्त यादवले पत्रकार सम्मेलनमा बताए। यो निर्वाचनमार्फत नेपालको संविधान कार्यान्वयन भई संघीय लोकतान्त्रिक गणतन्त्र सुदृढ हुने र राज्यको पुनःसंरचना व्यवहारमै लागू भई विद्यमान संक्रमणकाल अन्त्य हुने हुँदा सबैले आफ्नो मताधिकार प्रयोग गर्न अपिल गर्दछु, उनले भने। निर्वाचन सम्पन्न गर्न १ लाख ५५ हजार कर्मचारी परिचालन गरिएको छ भने सुरक्षाका लागि चारवटै सुरक्षा अंगका गरी २ लाख २७ हजार ९३२ जना सुरक्षाकर्मी खटाइएको छ। प्रत्यक्षतर्फ प्रतिनिधिसभाका र प्रदेशसभाका लागि दुई अलगअलग मतपत्र र समानुपातिकतर्फ एउटै सिटमा प्रतिनिधिसभा तथा प्रदेशसभाको मतपत्र गरी तीन प्रकारका मतपत्र प्रयोग गरिएको छ। प्रतिनिधिसभाका लागि हल्का हरियो रंग र प्रदेशसभाका लागि कालो मसीले छापिएको मतपत्र र समानुपातिकतर्फ हल्का रातो, एउटै पानाको माथिल्लो भागमा प्रतिनिधिसभा र तल्लो भागमा प्रदेशसभाको चुनाव चिह्नअंकित मतपत्र प्रयोग भएको छ। निर्वाचनमा थोरै दल सहभागी भएकाले मतपत्र पनि छोटो र निकै छरितो बनेको र मतगणना पनि छिटो सकिने आयोगका आयुक्त नरेन्द्र दाहालले बताए। ०७० सालदेखि मतदाता परिचयपत्र लागू गरेकाले मताधिकार प्रयोगका लागि विकल्प पनि आयोगले खुला राखेको छ। मतदानका लागि जाँदा कारणवशः मतदाता परिचयपत्र प्राप्त गर्न नसकेमा वा प्राप्त गरेको परिचयपत्र हराएमा वा नष्ट भएमा पनि मतदाताको मताधिकारलाई सुनिश्चित गरेको आयोगको भनाइ छ। मतदानका लागि नेपाली नागरिकताको प्रमाणपत्र वा ०७० सालमा निर्वाचन आयोगबाट जारी गरिएको मतदाता परिचयपत्र वा राहदानी वा सवारीचालक अनुमतिपत्र वा जग्गाधनी प्रमाणपत्र वा सरकारी निकायबाट फोटोसहित जारी भएको अन्य परिचयपत्रसमेतका आधारमा मतदान गर्न पाउने निर्णय आयोगले गरिसकेको आयुक्त यादवले बताए। दोस्रो चरणको बिहीबारै मतपेटिका संकलन गरी मतगणना गर्ने आयोगले जनाएको छ। पहिलो चरणमा निर्वाचन सम्पन्न भई सदरमुकाममा थन्किएका मतपेटिका पनि बिहीबार दिउँसोबाटै गणना गर्ने व्यवस्था मिलाइएको छ। कडा सुरक्षाबीच निर्वाचन पहिलो चरण निर्वाचनमा भन्दा सरकारले दोस्रो चरणमा उच्च र कडा सुरक्षा व्यवस्था गरेको छ। मतदानस्थलमा तीनवटा घेरामा सुरक्षाकर्मी रहने छन् भने त्यसको केही निश्चित दूरीमा प्रहरी र सेनाको मोबाइल टोलीसमेत रहनेछन्। स्थल र हवाई गस्ती पनि गरिने भएको छ। आवश्यक परे थप सुरक्षाकर्मी परिचालन गर्न सकिने गरी सुरक्षा व्यवस्था मिलाइएको आयोगको भनाइ छ। पहिलो चरणको निर्वाचन सम्पन्न गरेपछि आयोगले निर्वाचनको सुरक्षा संवेदनशीलता बढेको भन्दै सुरक्षा निकायलाई सुरक्षा रणनीति हेरफेर गर्न निर्देशन दिएको थियो। सोहीअनुसार सुरक्षा रणनीति हेरफेर भएको आयोगका आयुक्त नरेन्द्र दाहालले बताए। आयुक्त दाहालका अनुसार सुरक्षासँग सम्बन्धी सूचना छरितो प्राप्त गर्ने व्यवस्था मिलाइएको तथा शंकास्पद स्थानमा निगरानी बढाइएको तथा नाकामा बढी निगरानी बढाइएको छ। मतदान स्थलमा उम्मेदवार र मतदातालाई चेकजाँच गरेर मात्रै प्रवेश दिने भएको छ। मतदान स्थलको पाँच सय मिटर सुरक्षा घेरामा रहनेछ। पूर्वीपहाड तथा तराईका ८ जिल्लाको अनुगमन गरी फर्किएका आयुक्त दाहालले भने, सुरक्षा व्यवस्था राम्रो छ। सुरक्षाकर्मी उच्च मनोबलसाथ मतदान स्थलमा खटिएका छन्। मतदाता उम्मेदवार तथा मतपेटिकाको सुरक्षाका लागि सबै उपाय अपनाइएको छ। त्यस्तै, आचारसंहिता उल्लंघन गर्नेउपर पनि आयोगले कारबाही थालेको अर्का आयुक्त सुधीर शाहले बताए। उम्मेदवारले पैसा बाँडेको तथा गुन्डा प्रयोग गरी मतदाता प्रभावित पारेको केही जिल्लाबाट सूचना प्राप्त भएको छ। उनीहरूमाथि कारबाही प्रक्रिया अगाडि बढेको छ, शाहले भने।"
वाम गठबन्धनका यादवको उम्मेदवारी खारेज गर्ने निर्णय सर्वोच्चद्वारा सदर,"काठमाडौं : सर्वोच्च अदालतले प्रतिनिधिसभातर्फ सर्लाहीबाट वाम गठबन्धनका उम्मेदवार शिवपुजन यादवको उम्मेदवारी खारेज गर्ने निर्वाचन आयोगको निर्णयलाई सदर गरेको छ। यादव सर्लाही निर्वाचन क्षेत्र नम्बर ४ मा नेकपा (माओवादी केन्द्र) का तर्फबाट उम्मेदवार थिए। न्यायाधीशद्वय दीपकराज जोशी र डम्बरबहादुर शाहीको संयुक्त इजलासले आज यादवको उम्मेदवारी खारेज गर्ने आयोगको निर्णयलाई सदर गरेको हो। यादव कूटनीतिक राहदानी दुरुपयोगमा विशेष अदालतबाट दोषी ठहर भएकाले उनको उम्मेदवारी खारेजीको माग गर्दै उजुरी परेपछि आयोगले यही मंसिर ११ गते उम्मेदवारी खारेज गरेको थियो। सो उम्मेदवारी खारेजीका विरुद्ध अन्तरिम आदेश माग गर्दै यादवले यही मंसिर १२ गते सर्वोच्च अदालतमा रिट निवेदन दायर गरेका थिए। मंगलबार न्यायाधीश दीपकराज जोशीको एकल इजलासले आयोगको निर्णयविरुद्ध यादवको मुद्दामा कारण देखाउ आदेश जारी गरी छलफलका लागि बुधबारलाई बोलाएको थियो। २०६२०६३ को आन्दोलनमा कांग्रेस छोडी मधेसी जनअधिकार फोरममा प्रवेश गरेका राय २०६४ सालको निर्वाचनमा फोरमबाट विजयी भएका थिए। २०७० सालको निर्वाचनमा तमसपाबाट चुनाव लडेका राय पराजित भएपछि २०७४ सालमा राजपा परित्याग गरी माओवादी केन्द्र प्रवेश गरेका हुन्। सर्लाही क्षेत्र नम्बर ४ मा वाम गठबन्धनका यादव, कांग्रेसका अमरेशकुमार सिंह र राजपा नेपालका राकेशकुमार मिश्रसहित १६ उम्मेदवार छन्। यी मध्ये १० जना स्वतन्त्र उम्मेदवार छन्।"
नेपाल यूएईसँग सात विकेटले पराजित,"काठमाडौं : आईसीसी वल्र्ड क्रिकेट लिग च्याम्पियनसिपअन्तर्गत सातौं चरणको खेलमा नेपाली टोली बुधबार यूएईसँग सात विकेटले पराजित भएको छ। यूएईको सेख जायेद रंगशालामा भएको खेलमा नेपाली बलर यूएईका ब्याट्सम्यानसामु निरीह देखिए। टस हारेपछि पहिला ब्याटिङको निम्तो पाएको नेपालले निर्धारित ५० ओभरमा ६ विकेट गुमाएर दुई सय २१ रन जोडेको थियो। नेपालको पालिमा शरद भेषावकरले सर्वाधिक ८१ रन बनाए। शरदले ९५ बलमा पाँच चौका प्रहार गरे। ज्ञानेन्द्र मल्लले पनि ५४ रन बनाए। यसैगरी कप्तान पारस खड्काले २०, सोमपाल कामीले २०, दिलीप नाथले १६, वसन्त रेग्मीले १४ र विनोद भण्डारीले चार रन थपे। आरिफ सेख भने शून्य रनमै पेभेलियन फर्किए। यूएईले प्राप्त लक्ष्य ४५५ ओभरमा केवल तीन विकेट गुमाएर पूरा गर्यो। यूएईका विकेटकिपर घुलाम सब्बरले अविजित रहँदै सर्वाधिक ८१ जोडे। यसैगरी कप्तान तथा ओपनर रोहन मुस्ताफाले ६२, रमिज सेहजादले ३७ र मुहमद उसमानले अविजित १७ रन बनाए। पहिलो विकेटका लागि ४२ रनको साझेदारी गरेको यूएईले दोस्रो विकेटका लागि ८१ र तेस्रो विकेटका लागि ६७ रनको साझेदारी गरेको थियो। नेपालका सन्दीप लामिछाने र शरद भेषावकरले एकएक विकेट हात पारे। यसअघि सुरुमा सुस्त ब्याटिङ गरेको नेपाली टोली अन्तिम समयमा केही आक्रामक बनेको थियो। नेपालले पहिलो विकेटका लागि ४३ रनको साझेदारी गरेको थियो। ज्ञानेन्द्रले ८३ बलमा ६ चौका प्रहार गरे। एक सय २२ रन जोड्दा दुई विकेट गुमाएको नेपाली टोलीले एक सय ३४ रन जोड्दा पाँच विकेट गुमाइसकेको थियो। नेपालले छैटौं विकेटका लागि ४७ रनको साझेदारी गर्यो। नेपालले २९औं ओभरमा मात्र एक सय रन पूरा गरेको थियो। नेपालले सुरुको १० ओभरमा केवल २९ रन जोडेको थियो। नेपाल र यूएईबीचको दोस्रो तथा अन्तिम खेल शुक्रबार हुनेछ। प्रतियोगितामा १३ खेलपछि नौ अंक जोडेको नेपाल छैटौं स्थानमा यथावत् छ। यूएई भने १३ खेलबाट आठ अंक जोडेर सातौं स्थानमा उक्लिएको छ। दुवै टोली यसअघि नै डिभिजन दुईमा झर्ने निश्चित भइसकेको छ।"
"मतदानको अघिल्लो रात, रकम बाँड्ने खेल","सिरहा : निर्वाचन कार्य तालिका अनुसार सोमबार मध्यरातबाट मौन अवधि चलिरहेको छ । तर, यहि बेला जिल्लामा मत खरिद बिक्रीको खेल शुरू हुन थालिसकेको छ ।औरही गाउँपालिका ५ का रमन यादव मौन अवधिमै दलित र विपन्न समुदायका मत खरिद गर्न सौदाबाजी शुरू हुने बताउँछन् । स्थानीय तहको निर्वाचनमा मौन अवधिमै चुनावी आकलन उलटफेर भयो, यादवले भने, मौन अवधिमै पैसा बाँड्ने खेल हुन्छ । त्यसैले उम्मेदवारहरूले अझैं मतदाताको घरदैलो चाहार्न छोडेका छैनन् । वाम गठबन्धन बनेपछि सिरहा १ र ४ मा दुई हेविवेट नेतालाई पनि चुनाव जित्न समस्या छ । ती उम्मेदवारले खासै घरदैलोसमेत गरेका छैनन् । तर, चुनाव जित्ने दाबी गरिरहेका छन् । अन्तिम अवस्थामा पनि नतिजा उलटपुलट हुने कारण मतदानको अघिल्लो रात हुने ठूलो रकमको चलखेल नै हो । रकम बाँडेर चुनाव जित्न खोज्ने उम्मेदवारको योजना सफल हुन नदिन कतिपय राजनीतिक दलका उम्मेदवारले रातिको समयमा युवाशक्ति नै परिचालन गर्ने तयारीमा छन् । उनीहरूले स्थानीय कार्यकर्तालाई रातभर जाग्राममा बस्न निर्देशन पनि दिएका छन् । मौन अवधिमा प्रचारप्रसार गर्न नपाइने भएपनि प्रतिस्पर्धी उम्मेदवारले आधार क्षेत्रमा चलखेल गर्न सक्ने भएकाले दुई रात जाग्राम बस्न युवा शक्ति परिचालन गरेको एक उम्मेदवारले अन्नपूर्णसँग भने । स्थानीय तहको निर्वाचनमा उम्मेदवार बढी हुँदा खर्च पनि बढी नै भयो । वडाध्यक्षका एक उम्मेदवारले २० लाख रूपैयाँसम्म खर्च गरेको चर्चा जिल्लामा निकै चल्यो । अर्नमाका रविन्द्र यादव भन्छन्, स्थानीय तहको चुनावमा मतदाताले खुबै मासुभात खान पाए । यो निर्वाचनमा भने खान पाएका छैन् । तर, मतदानको अघिल्लो रात रकम बाँड्ने कुरा सुनेको छु । स्थानीय चुनावमा उम्मेदवारहरूले यति मलखाद बाँड्यो कि एकै रातमा खेतको फसल हरियाली बन्यो, उनले भने । उनको आशय पैसा बाँडेपछि चुनावी नतिजा रातारात फेरबदल नै भयो । निर्वाचन आचारसंहिता अनुगमन अधिकृत शंकरलाल कर्णले मत खरिद बिक्री हुन नदिने प्रयासमा लागेको बताए । उनले भने, गुपचुप तरिकाले रकम लेनदेन हुन्छ भने हामी केही गर्न सक्दैनौं । तर, त्यस्तो हुन नदिने किसिमले हामी परिचालित हुन्छौं । रंगेहात पक्राउ पर्दा भने कानून बमोजिम कारबाही हुन्छ । उनले रातिको समयमा नेता अर्थात् उम्मेदवारले कतिसम्म रकम लिएर हिड्न पाउँछ भन्नेमा अनभिज्ञता जनाए । उनले कतिसम्म रकम लिएर हिड्न पाउने कुरा आचारसंहितामा कतै उल्लेख नभएको बताए । निर्वाचन आचारसंहिताले मौन अवधिमा प्रचार प्रसारलगायत निर्वाचन सम्बन्धी कुनै पनि गतिविधि गर्न पाउँदैन् । तर, सिरहामा केहि राजनीतिक दलका उम्मेदवारहरू आचारसंहिताको धज्जी उडाएको देखिन्छ । अझैं गाडीमा चुनाव चिह्न अंकित झन्डा फहराउँदै मतदाता फकाउन अन्तिम कसरत जारी राखेका छन् । मंगलवार दिउँसो करिब १ बजे मसाल अंकित झन्डा फरराउँदै संघीय समाजवादी फोरम नेपालका प्रदेशसभा ३ ख का उम्मेदवार मनोज सिंह भेटिए । उनी अहिले पनि चुनाव प्रचारप्रसार गर्न छाडेका छैन् । तर, टेलिफोनमा उनले भने, झन्डा लगाएको गाडी चढेकै छैन । उम्मेदवार सिंह त उदाहरण मात्र हुन् । यस्ता कयौं उम्मेदवार अहिले पनि मतदाताको घरदैलो चहार्न छाडेका छैन् । यतिबेला मौन अवधि चलिरहेका बेला पनि गुपचुप रूपमा मत आफ्नो पोल्टामा पार्ने कसरतमा स्थानीय भने आर्थिक चलखेलका रूपमा हेर्न थालेका छन् ।"
रातको चिसोमा पनि ब्यालेट बक्सकै चिन्ता,"बैतडी : पाटन नगरपालिका १ का २९ वर्षीय तर्क ठगुन्ना मंसिर ११ गतेदेखि दशरथचन्द नगरपालिका कार्यालयमा मतपेटिकाको पहरामा खटिएका छन्। वाम गठबन्धनका तर्फबाट मतपेटिका सुरक्षामा खटिएका उनी न दिनरात भन्छन्, न त जाडो नै। मतदान सकिएकै दिन गणना भएको भए समस्या हुने थिएन। रातभर चिसो सहेर ड्युटी गर्नुपर्छ', उनी भन्छन्, 'कसको के भर? जे पनि हुन सक्छ। त्यसैले मतपेटिका सुरक्षामा खटिएको छु। जिल्लाको मेलौली नगरपालिका २ का श्यामदत्त भट्ट लोकतान्त्रिक गठबन्धनका तर्फबाट मतपेटिका सुरक्षामा खटिएका छन्। उमेरले ६० नाघिसकेका भट्ट रातभर मतपेटिका भण्डारण गरेको स्थल बाहिर पहरा दिइरहेका छन्। हामीले दिएको मतमा बदमासी नहोस् भनेर दिनरात मतपेटिका सुरक्षामा खटिएको छु। आलोपालो मिलाएर दिनरात ड्युटी गरिरहेका छौँउनी भन्छन्, मंसिरको रातमा चिसो त हुन्छ नि तर मलाई चिसो भन्दा मतपेटिकाकै चिन्ता छ। सुत्ने पालो परेको दिन पनि निद्राबाट ब्युझिँदा झसंग हुन्छु। बैतडीमा मंसिर १० गते सम्पन्न प्रदेशसभा र प्रतिनिधिसभा निर्वाचनका मतपेटिका भण्डारण भएका स्थानमा सुरक्षा निकायसँगै दलका प्रतिनिधिहरुले पनि पहरा दिइरहेका छन्। राजनीतिक दलहरूकै रहोबरमा मतपेटिका सिलबन्दी गरेको र उनीहरूको आग्रहमा दलका प्रतिनिधिलाई पनि मतपेटिकाको पहरा दिन सहमति दिइएको मुख्य निर्वाचन अधिकृत विष्णुप्रसाद गौतमले बताए। मतपेटिका सुरक्षाका लागि हामीले प्रशस्त व्यवस्था गरेका छौं। मतपेटिका भण्डारण गरेको स्थलमा लाहाछाप लगाएर ताला लगाएका छौं। सशस्त्र प्रहरी, नेपाल प्रहरी र म्यादी प्रहरीले सुरक्षा दिइरहेका छन्, उनले भने, सुरक्षा निकायसँगै दलका प्रतिनिधिले पनि मतपेटिकाको सुरक्षाका लागि पहरा दिइरहेका छन्। मतपेटिका सुरक्षाका लागि खटिएका दलका प्रतिनिधिहरूलाई भने मंसिरको चिसो भन्दा मतपेटिका सुरक्षाकै चिन्ताले सताएको छ। मतदान गरेको ११ दिन सम्म मतगणना हुन सकेन। मतपेटिका सुरक्षा गर्नै पर्यो। मंसिर २१ कहिले आउला र गणना शुरु होला भन्ने लागेको छ,वाम गठबन्धनका तर्फबाट मतपेटिकाको सुरक्षा लागि खटिएका कमल बोहराले भने, मंसिरको रातिमा चिसो कसलाई नहोला? त्यो पनि बरण्डामा सुत्न? चिसो भन्दा मतपेटिका सुरक्षाको चिन्ता छ। मतपेटिका भण्डारण गरिएको दशरथचन्द नगरपालिकामा सशस्त्र प्रहरी,नेपाल प्रहरी र म्यादी प्रहरीले सुरक्षा दिइरहेका छन् भने राजनीतिक दलका पदाधिकारीहरूले पनि पहरा दिइरहेका छन्। दुवै गठबन्धनका २० भन्दा बढी प्रतिनिधिहरूले मतपेटिकाको पहरा दिइरहेका हुन्। खाना समेत हामी पालो मिलाएर खाने गर्दछौँ। चिसोले रुघाखोकी लागेको छ। मौसम पनि चिसो हुँदै गएको छ तर मतगणना गर्ने दिन नजिक आएकाले मतपेटिकाको सुरक्षामै बढी खटिएका छौं', लोकतान्त्रिक गठबन्धनका तर्फबाट मतपेटिका कुरिरहेका डम्मरबल्लभ जोशीले भने, मतदान सकिएलगत्तै गणना भएको भए राम्रो हुन्थ्यो। हामीले हाम्रो मतको सुरक्षा कसरी गर्नुपर्दोरहेछ भन्ने कुरा पनि सिक्यौं। मतगणनाको तयारी मतगणनाको प्रतीक्षा पूरा हुँदैछ। दोस्रोचरण अन्तर्गत मंसिर २१ मा ४५ जिल्लामा निर्वाचन सम्पन्न भएसँगै देशभर मतगणना शुरु हुनेछ। मतगणनाको दिन आवश्यक सुरक्षा व्यवस्था, गणनास्थल, गणनास्थलमा कम्प्युटर र कर्मचारीको व्यवस्थाका लागि तयारी गरिएको मुख्य निर्वाचन अधिकृत विष्णुप्रसाद गौतमले जानकारी दिए। 'हामीले मतगणनास्थलमा तारजाली लगाउने तयारी गरेका छौं। तारजाली भित्र मतगणना हुन्छ। तारजाली बाहिर दलका प्रतिनिधि हुन्छन्। यसरी गणना गर्ने तयारी गरेका छौं, उनले भने। मंसिर २१ गते साँझ ५ बजेपछि मतगणना हुने भएपछि बुधबार राजनैतिक दल र उम्मेदवारसँग बैठकको तयारी गरिएको गौतमले बताए।"
पिसाब फेरेको निहुँमा वाम गठबन्धनमाथि फोरमको आक्रमण,"बर्दिबास : महोत्तरीको गौशालामा गएराति राजपा फोरमका कार्यकर्ताले वाम गठबन्धनका कार्यकर्ताहरुमाथि आक्रमण गरेका छन्।आक्रमणमा परि वामगठबन्धनका कार्यकर्ता प्रमोद कुमार महतो गम्भीर घाइते भएको जिल्ल्ला प्रहरी कार्यालय महोत्तरीका एसपी कुुवेर कडायतले जानकारी दिए । प्रमोदको उपचार जनकपुर अञ्चल अस्पतालमा हुदैंछ। प्रमोद गौशाला नगरपालिका मेयर शिवनाथ महतोका आफ्नै भतिजा हुन्।शिवनाथ महतो माओवादी केन्द्रबाट उमेदवारी दिएर गौशाला नगरपालिको मेयरमा चुनाव जितेका हुन् । गौशालाको जमुनियाँ गाउँबाटै संघीय समाजवादी फोरमको तर्फबाट महोत्तरी क्षेत्र नम्बर १ बाट प्रतिनिधि सभाका उमेदवार लक्ष्मी महतोका कार्यकर्ता र वाम गठबन्धनका कार्यकर्ताबीच मतभेद बढेको थियो।गएराति १२ बजे गौशाला बजारमा दुवै पक्ष आमनेसाम्ने भएका थिए । गौशाला नगरपालिका मेयरका भतिजा प्रमोदले उम्मेदवार महतोको भतिजो सचिव महतोलाई देखाएर पिसाब फिरेको नियुँबाट भनाभन सुरु भएको थियो।त्यसपछि सुरु भएको भनाभनले दोहोरो झडपको रुप लिएको इलाका प्रहरी कार्यालय गौशालका इन्स्पेकटर भोला भट्टले बताए । म माथि लक्ष्मी महतोका भान्जा सुरेन्द्र महतोले छुरा प्रहार गर्न खोजेका थिए,'गौशाला नगरपालिका मेयर शिवनाथ महतोले भने,प्रहरी आएपछि' मलाई बचायो।प्रहरी आएपछि सुरेन्द्र हाम्रो कार्यकर्ताको भिडमा छुरा लुकाउन गएको थिए ।' वाम गठबन्धनका कार्यकर्ताले आफुमाथि छुरा प्रहार गर्न खोजको उम्मेदवार महतोले दावी गरेका छन्। मेयर जस्तो जिम्मेवार मान्छेले कसरी छुरा बोकेर कार्यकर्ताहरुसँग हिड्न मिल्दैन।फोरमका कार्यकर्ताहरुले हामीमाथि छुरा हाल्न खोजे हो,'मेयर महतोले संचारकर्मीलाई भने । घटनाको बाम गठबन्धनले घोर भत्र्सना गरेको छ।बाम गठबन्धने गौशालामा अहिले पत्रकार सम्मेलन गरेर घटनाका बारेमा जानकारी गराउने भएको छ ।"
धरान बजारमा फालिएको बम बाँदरले टिपेर हिँडेपछि,"धरान : धरान धनकुटा सडक अन्तर्गत धरानको सानिमा बैंकको अगाडि बम भेटिएपछि प्रहरीले नेपाली सेनाको टोलीलाई खबर गरेको थियो। राति १२ बजे नै राखिएको बम नेपाली सेना र प्रहरीको टोलीले बिहान डिस्पोज गर्ने तयारी गर्दैगर्दा बाँदरले उक्त बम टिपेर लगेपछि सेना तथा प्रहरी आश्चर्यमा परेका थिए । बाँदरले लगेको बम खोजी गर्दै जादाँ मलाई नागरिकता चाहिन्छ, नागरिकता नदिए धरान बजारभरी बम पड्काइदिन्छु र ध्वस्त बनाइदिन्छ' भन्ने लेखिएको कागज र केही शंकास्पद वस्तु फेला परेको इलका प्रहरी कार्यालय धरानका डिएसपी रामेश्वर पौडेलले बताए। धरानमा बम आतंक बढ्न थालेपछि प्रहरी र नेपाली सेनाले सुरक्षा सतर्कता बढाएका छन्।"
मतदाता तर्साउन क्यानको बोत्तलमा बालुवा,दमक : झापाको दमकस्थित हिमालय माविछेउमा बुधबार शंकास्पद फेला परेपछि त्यसलाई नेपाली सेनाको टोलीले डिस्पोज गरेको छ । मतदान केन्द्र तोकिएको हिमालय माविदेखी ३०० मिटर पर खेतमा सो शंकास्पद बस्तु फेला परेपछि राति नै स्थानीयले प्रहरीलाई खबर गरेका थिए । बम भनिए पनि सो शंकास्पद वस्तु क्यान जुसको बोत्तलमा बालुवा भरेर तर्साउन राखेको वस्तु रहेको नेपाली सेनाको २१ नम्बर बाहिनी केरखाले जानकारी दिएको छ । डिस्पोज गर्न आएको टोलीले बिहान एक्सक्लुसिभ बमको प्रयोग गरी डिस्पोज गर्दा ठुलो आवाज आएको स्थानीयले बताएका छन् । बम राखिएको हल्लाले रातभर स्थानीयबासी त्रसित भएका थिए । बिहीबारको निर्वाचनलाई मध्यनजर गर्दै कुनै उच्छृङखल समूहले त्यस्तो कार्य गरेको हुनसक्ने इलाका प्रहरी कार्यालय दमकका प्रहरी नायव निरीक्षक दिपक गिरीले जानकारी दिए । दमकमा रहेका सबै मतदान केन्द्रमा सुरक्षा व्यवस्था कडा पारिएको समेत उनले बताए ।
जनप्रतिनिधि पनि कारबाहीको खतरामा,"काठमाडौं : निर्धारित समयभित्र सम्पत्ति विवरण नबुझाएका ३४ हजार जनप्रतिनिधिसहित ६ हजार राष्ट्रसेवक कर्मचारी कारबाहीमा पर्ने खतरा बढेको छ। राष्ट्रिय सतर्कता केन्द्रले आर्थिक वर्ष ०७३७४ को सम्पत्ति विवरण निर्धारित समयमा नबुझाउने जनप्रतिनिधि र कर्मचारीलाई कारबाहीका लागि अख्तियार दुरुपयोग अनुसन्धान आयोगमा सिफारिस गर्ने तयारी गरेको छ। सतर्कता केन्द्रका सम्पत्ति विवरण हेर्ने महाशाखा प्रमुख सहसचिव डा रामप्रसाद घिमिरेले सम्पत्ति विवरण नबुझाउनेको विवरण संकलन गर्ने काम भइरहेको र उनीहरूलाई छिट्टै कारबाहीका लागि अख्तियार पठाइने गृहकार्य भइरहेको जानकारी दिए। सहसचिव घिमिरेका अनुसार ७५३ स्थानीय निकायका ३६ हजार जनप्रतिनिधिमध्ये मुस्किलले २ हजारले मात्रै सम्पत्ति विवरण बुझाएका छन्। बाँकी प्रतिनिधिले सम्पत्ति विवरण नबुझाएर भ्रष्टाचार निवारण ऐनको ठाडो उल्लंघन गरेको केन्द्रको ठहर छ। सहसचिव घिमिरेले स्थानीय तहका जनप्रतिनिधिलगायत सबै कर्मचारीलाई भ्रष्टाचार निवारण ऐन २०५९ को दफा ५० को उपदफा १ आकर्षित हुने र सो ऐनविपरीत कार्य गरेकाले कारबाहीको सिफारिस हुने बताए। ऐनमा राज्यकोषबाट तलब, भत्ता र सुविधा लिने सार्वजनिक ओहदाका राष्ट्रसेवकले सार्वजनिक पदमा वहाल रहेकाले हरेक आर्थिक वर्ष समाप्त भएको ६० दिनभित्र आफ्नो वा आफ्नो परिवारको नाममा रहेको सम्पत्तिको स्रोत वा निस्सासहितको अद्यावधिक विवरण सरकारद्वारा तोकिएको निकायमा बुझाउनुपर्ने व्यवस्था छ। ऐनको सोही व्यवस्थाअनुसार नै स्थानीय तहका प्रतिनिधिले पनि सम्पत्ति विवरण बुझाउनुपर्ने भएको हो। सतर्कता केन्द्रका अनुसार स्थानीय तहका जनप्रतिनिधिको सम्पर्क मन्त्रालयको रूपमा रहेको संघीय मामिला तथा स्थानीय विकास मन्त्रालयले गम्भीर रूपमा चासो नदिँदा ठूलो संख्याका जनप्रतिनिधिले सम्पत्ति विवरण नबुझाका हुन्। सतर्कता केन्द्रले पटक पटक संघीय मामिला मन्त्रालयमार्फत जनप्रतिनिधिलाई सम्पत्ति विवरण समयमै बुझाउन पत्राचार गर्दै आइरहेको थियो तर मन्त्रालयले नै जनप्रतिनिधिलाई सम्पत्ति विवरण बुझाउने सम्बन्धमा राम्ररी जानकारी दिन नसकेकाले उनीहरूले सम्पत्ति विवरण नबुझाएको ठहर केन्द्रका अधिकारीको छ। भ्रष्टाचार निवारण ऐनअनुसार तोकिएको समयमा सम्पत्ति विवरण नबुझाउने राष्ट्रसेवकको सम्पत्ति शंकास्पद र गैरकानुनी लागे अख्तियारले अकुत सम्पत्तिमा छानबिन गर्न सक्ने र ५ हजार रुपैयाँसम्म जरिवाना गर्न सक्ने कानुनी प्रावधान छ। सतर्कता केन्द्रका अनुसार स्वास्थ्य मन्त्रालयअन्तर्गत विभिन्न विकास समिति र निकायमा कार्यरत ३ हजारभन्दा बढी कर्मचारीको पनि सम्पत्ति विवरण समयमै प्राप्त हुन सकेको छैन। स्वास्थ्य मन्त्रालयलाई विकास समितिका कर्मचारीको सम्पत्ति विवरण पठाउन पटक पटक पत्राचार गरिएको भए पनि विवरण प्राप्त हुन नसकेको केन्द्रका सहसचिव घिमिरेले जानकारी दिए। वन तथा भूसंरक्षण, ऊर्जा मन्त्रालय, कृषि विकास मन्त्रालयलगायत निकाय मातहत रहेका समिति, संस्थान तथा अन्य सार्वजनिक संस्थानका गरी ३ हजारभन्दा बढी कर्मचारीको पनि सम्पत्ति विवरण प्राप्त हुन सकेको छैन। यसैगरी, विश्वविद्यालयबाट पनि सम्पत्ति विवरण नबुझाउनेको संख्या उल्लेख्य रहेको केन्द्रले जनाएको छ। त्यस्तै, शिक्षक किताबखानाले कुनै पनि शिक्षकको सम्पत्ति विवरण केन्द्रका पठाएको छैन। सतर्कता केन्द्रका अनुसार निजामती किताबखानाले भने सम्पत्ति विवरण बुझाउने ८२ हजार निजामती कर्मचारीको विवरण प्राप्त भएको छ। यसैगरी, सेनाबाट ९१ हजार, सशस्त्र प्रहरीबाट ३३ हजार र जनपद प्रहरीबाट ६५ हजार जनाले सम्पत्ति विवरण बुझाएका छन्।"
यस्तो छ मतगणनाको तयारी (फोटोफिचर),"धादिङ : धादिङमा मंसिर १० गते सम्पन्न प्रतिनिधिसभा र प्रदेशसभा सदस्य चुनावको मतगणनाको तयारी पूरा भएको छ । ४५ जिल्लामा दोस्रो चरणको मतदानको तयारी भइराखेका बेला ३२ जिल्लामा भने मतगणना गर्ने तयारी भएको छ । दोस्रो चरणको निर्वाचन हुने ४५ को मतदान अवधि सकिए लत्तगै धादिङमा मतगणना सुरु गरिने मुख्य निर्वाचन अधिकृत उमेश कोइरालाले जानकारी दिए । दुई निर्वाचन क्षेत्र रहेको धादिङमा छुट्टाछुट्टै स्थानबाट एकसाथ मतगणना गर्ने तयारी भएको छ । स्थानीय तहको मतगणनाका क्रममा चितवनमा मतपत्र च्यातिएपछि त्यसैको प्रभावस्वरुप मतगणनास्थलमा फलामेतारजाली पनि लगाइएको छ । तारजाली बाहिर राजनीतिक दलका प्रतिनिधि, पत्रकार र पर्यवेक्षकका लागि बस्ने व्यवस्था मिलाइएको छ भने भित्र मतगणकमात्र बस्न पाउने छन्। निर्वाचन आयोगले पठाएको निर्देशिका अनुसार प्रतिनिधिसभा र प्रदेशसभाको मतगणना एकसाथ गर्ने गरी व्यवस्था मिलाइएको जिल्ला निर्वाचन अधिकारी ईश्वर सिंखडाले जानकारी दिए । मतगणनाको सम्पूर्ण तयारी पूरा भएको र मतगणनास्थलमा तीनवटै सुरक्षा निकायका सुरक्षाकर्मी परिचालन हुने गरी सुरक्षा व्यवस्था मिलाइएको प्रमुख जिल्ला अधिकारी श्यामप्रसाद भण्डारीले जानकारी दिए । निर्वाचन क्षेत्र १ को मतगणना जिल्ला भूसंरक्षण कार्यलय र क्षेत्र २ को मतगणना जिल्ला समन्वय समितिको सभाहलमा हुँदै छ । दुई प्रतिनिधिसभा र चार प्रदेशसभाका लागि धादिङमा १७ उम्मेदवार चुनावी मैदानमा छन्।"
मतदान गर्न बढीमा तीन मिनेट समय,"भक्तपुर : भक्तपुरमा मतदाताले लाइनमा बसेर मतपत्र लिएको तीन मिनेटभित्र मतदान गर्न सकिने गरी मतदान केन्द्रको संरचना तयार गरिएको छ। भक्तपुरका मतदान केन्द्रमा खटिएका निर्वाचन अधिकृतहरुले लाइनमा बसेका मतदाताले सबै प्रमाण देखाइसकेर निर्वाचन कर्मचारीबाट मतपत्र लिइसकेपछि तीन मिनेटभित्र प्रतिनिधिसभा र प्रदेशसभाको प्रत्यक्षतर्फको दुई र समानुपातिकको एक गरी तीन मतपत्र तीन मिनेटमा मतदान गर्न सकिने गरी मतदान केन्द्रको संरचना तयार गरिएको बताएका हुन्। उनीहरुले यो समय ज्येष्ठ नागरिकको लागिमात्रै भएको बताए। युवा तथा सक्षम मतदाताहरुले करिब डेढ मिनेटमै तीनवटै मतपत्रमा छाप लगाइसकेर मतदान गरिसक्छन्, भक्तपुर नपा ५ तालाक्व पाटीस्थित ख मतदान केन्द्रका अधिकृत रविचन्द्र मिश्रले भने। उनले लाइनमा बसेर पहिलो मतपत्र लिएपछि अन्यत्र कतै अलमल नहुने हुँदा मतदान कार्यमा ढिलाइ नहुने सुनाए। सुरुको मतपत्र लिएपछि मतदाताले सहजै रुपमा बाँकी दुई मतपत्र लिएर मतदान गर्न सकिने मतदान केन्द्रको संरचना तयार गरेका छौं, उनले भने, भक्तपुरका दुई सय नौवटै मतदान केन्द्रम यही संरचनामा तयार भएका छन्। मतदान सकेपछि मतदातालाई सहजै बाहिरिने व्यवस्थासमेत गरेका छौं। बुधबार भक्तपुरका मतदान केन्द्रहरुको संरचना तयार भए नभएको अनुगमन निरीक्षण गरेका निर्वाचन आयोगका सहसचिव पद्म पाण्डे र भक्तपुरका प्रमुख जिल्ला अधिकारी द्रोण पोखरेलले पनि भक्तपुरका मतदान केन्द्रहरुको संरचना हेर्दा धेरै सहज रुपमा मतदाताहरुले मतदान गर्न सक्ने देखिएको प्रतिक्रिया दिए। मतदान केन्द्रको संरचना र सुरक्षा प्रवन्ध धेरै राम्रो पायौं, निर्वाचन आयोगका सहसचिव पाण्डेले भने, भक्तपुर नगर क्षेत्रका साँघुरा मतदान केन्द्रमा पनि राम्रो व्यवस्थापन गरेको पायौं। भक्तपुरका प्रमुख जिल्ला अधिकारी पोखरेलले सामान्य मतदातालाई कम्तीमा डेढ मिनेटभित्र तीनवटै मतपत्रमा छाप लगाएर खसाल्ने प्रवन्ध गर्न निर्वाचन अधिकृतहरुलाई निर्देशन नै दिइएको बताए। मतदान केन्द्रको तयार भएको संरचना हेर्दा पनि सामान्य मतदाताले एकदेखि डेढ मिनेटभित्र मतदान गर्न सकिने देखिएको छ, उनले भने, ज्येष्ठ नागरिकलगायतलाई भने बढीमा तीनमिनेट लाग्ने अनुमान गरेका छौं। उनका अनुसार भक्तपुरका सम्पूर्ण मतदान केन्द्रमा बुधबार नै मतपत्र पुयाइसकेको छ। उनले मतदातालाई घरदेखि मतदान केन्द्र र मतदान केन्द्रदेखि घरसम्मको सुरक्षा व्यवस्था चुस्त दुरुस्त बनाइएकाले बिहीबार निर्धक्क भएर मतदान गर्न पुनः आह्वान गरेका छन्। भक्तपुरमा कूल एक लाख ७८ हजार ९९ मतदाता रहेका छन्। जसअनुसार क्षेत्र नं १ मा ९४ हजार एकसय ६४ र क्षेत्र नं २ मा ८३ हजार नौसय ३५ मतदाता रहेका छन्। दुई निर्वाचन क्षेत्र र चार प्रदेश निर्वाचन क्षेत्र रहेको भक्तपुरमा ७८ मतदान केन्द्रमा दुई सय नौ वटा मतदान स्थल रहेका छन्।"
गोरखामा मतगणना तयारी,निर्वाचन सकिएका जिल्लामा मतगणनाको तयारी सुरु भएको छ । मुख्य निर्वाचन अधिकृतको कार्यालय गोरखाको आयोजना गरेको मतगणना सम्बन्धी अभिमुखीकरण बैठकमा सहभागी । शिव उप्रेती
काठमाडौंकै मतदाता अन्योलमा,"काठमाडौं : सरकारले मतदाता शिक्षाका लागि करोडौं खर्चिए पनि प्रभावकारी हुन सकेको छैन। निर्वाचन आयोगले खटाएका स्वयंसेवकले भन्दा राजनीतिक दलका कार्यकर्ताले दिएको मतदाता शिक्षा प्रभावकारी भएको मतदाताले टिप्पणी गरेका छन्। साँखुका इन्द्रप्रसाद राजभण्डारीले स्वयंसेवकले मतदाता शिक्षा दिन नआएको बताउँदै राजनीतिक दलले कसरी मतपत्रमा स्वतिक छाप लगाउने भनी सिकाएको जानकारी दिए। स्वयंसेवक मत खसाल्न सिकाउन आएका छैनन्', उनले भने, उनीहरूले सरकारी भत्ता मात्र पचाउने काम गरेका छन्।' काठमाडौंकी मीना श्रेष्ठले पनि स्वयंसेवकले भन्दा राजनीतिक दलका कार्यकर्ताले घरघरमा गएर परिवारका सदस्यलाई मतदान गर्न सिकाएको बताइन्। उनको टोलमा स्वयंसेवकले स्कुल, सभासमारोह तथा मानिसहरू जम्मा भएको स्थानमा गएर मतदान गर्न सिकाएको बताइन्। काठमाडौं झोसेका राममान श्रेष्ठले पनि स्वयंसेवक मतदान गर्न सिकाउन नआएको बरु यसको अलावा राजनीतिक दलका कार्यकर्ताले भने आी र आफ्ना टोलका मतदातालाई मतदान गर्न सिकाएको बताए। लोकतान्त्रिक र वाम गठबन्धनका कार्यकर्ता आफैंले घरघरमा पुगेर मतदान गर्न सिकाएको श्रेष्ठले बताए। निर्वाचन आयोगले प्रतिनिधि र प्रदेशसभा निर्वाचनका लागि मतदान केन्द्र नै पिच्छे एकएक जना मतदाता शिक्षासम्बन्धी स्वयंसेवक खटाएको छ। उनीहरूलाई दिएको जिम्मेवारी अर्थात् घरघरमा गएर सही तरिकाले मतदान गर्न सिकाउनुपर्ने सर्त तोकिएको निर्वाचन आयोगका प्रवक्ता नवराज ढकालले जानकारी दिए। निर्वाचन अवधिका लागि एक महिनाका लागि प्रतिस्वयंसेवक १५ हजार खर्चेर उक्त शिक्षा दिन लागेको हो। देशभरि १९ हजार आठ सय ५७ मतदानकेन्द्र छन्। मतदानकेन्द्र नै पिच्छे एकएक जनाको हिसाबले सोही संख्यामा स्वयंसेवक मतदान शिक्षा दिन खटिएका छन्। कुल स्वयंसेवकलाई गरी राज्यले निर्वाचन सामग्रीबाहेक उनीहरूलाई दिने भत्ता मात्र २९ करोड ७८ लाख ५५ हजार खर्चिएको छ। खर्चअनुरूप उपलब्धि भने हासिल हुन सकेको छैन। मतदाता शिक्षाका लागि सरकारी खर्च बढ्दै गए पनि बदर मत भने घट्न सकेको छैन। मतदातालाई शिक्षा दिन सरकारले तालिमदेखि भत्ता तथा मतपत्र तथा स्वतिक छापमा गरी आधा अर्ब खर्च गरे पनि देशका धेरैजसो भागमा मतदाता शिक्षा पुगेको छैन।"
दाङमा वाम गठबन्धन र कांग्रेस कार्यकर्ताबीच झडप,दाङ : मौन अवधीमा बुधबार साँझ वाम कार्यकर्ता र कांग्रेस कार्यकर्ताबीच दाङमा झडप भएको छ। तुलसीपुर उपमहानगरपालिका १ भमके मिलन चौकका झडप हुँदा दुई गम्भीर घाइते भएका छन्। वाम गठबन्धनका कार्यकर्ता र कांग्रेस कार्यकर्ताले मतदातालाई पैसा बाँडेको आरोप प्रत्यारोप गर्दै झडपमा उत्रिएको स्थानीयले बताएका छन्। तीन गाडी सहित गाउँमा प्रवेश गर्न थालेका वाम गठबन्धनका कार्यकर्तालाई मोटरसाइकलमा रहेका कांग्रेस कार्यकर्ताले रोख्न खोज्दा झडप भएको कांग्रेसका एक नेताले बताए। मौन अवधिमा तीन गाडी गाउँतिर जान खोज्दा पैसा बाँडन जान लागेको शंकामा कांग्रेस कार्गकर्ताले गाडी रोक्ने प्रयास गरेको र वामका कार्यकर्ता जाइलागेको कांग्रेसले बताएको छ। झडपमा केही मोटर साइकलमा पनि तोडफोड गरिएको छ। भडपको अवस्थालाई प्रहरीले साम्य पारे पनि विस्तृत विवरण भने आउन सकेको छैन। घाइतेको तुलसीपुर सिटी अस्पतालमा उपचार भइरहेको छ। उता प्रहरीले भने घटना केही नभएको र सामान्य भएको भन्दै घटना लुकाउने प्रयास गरेको छ। प्रहरी प्रमुख दुर्गा सिंहले झडपमा कुनै पनि घाइते नभएको बताइन्।
