शीर्षक,विवरण
बैतडीमा उत्साहपूर्ण रुपमा उम्मेद्वारी दर्ता,"बैतडी : आगामी मंसिर १० गते हुने प्रदेशसभा र प्रतिनिधिसभा निर्वाचनका लागि आइतबार बैतडीमा उत्साहपूर्ण रुपमा राजनीतिक दलले उम्मेद्वारी दर्ता गरेका छन्। नेपाली कांग्रेस र राप्रपाले लोकतान्त्रिक गठबन्धन तथा एमाले र माओवादीले वाम गठबन्धनका तर्फबाट उम्मेद्वारी दर्ता गरेका हुन्। नयाँ संविधान जारी भएपछि पहिलो पटक हुन गइरहेको प्रदेशसभा तथा प्रतिनिधिसभाका निर्वाचन अन्तर्गत प्रतिनिधिसभा सदस्यका लागि नेपाली कांग्रेस र राप्रपाको गठबन्धनका तर्फबाट नेपाली कांग्रेसका नेता एवं वाणिज्य राज्यमन्त्री नरबहादुर चन्दले उम्मेद्वारी दर्ता गरेका छन्। लोकतान्त्रिक गठबन्धन अहिले आवश्यकता भएकाले राप्रपासंग गठबन्धन गरी उम्मेद्वारी गरेका हौं। हामी लोकतन्त्रमा विश्वास गर्नेहरुले एकजुट भएर अघि बढ्नुपर्ने अहिलेको आवश्यकता भएकाले गठबन्धन निर्माण गरेका हौं, उम्मेद्वारी दर्ता पछि चन्दले भने । यस्तै बाम गठबन्धनका तर्फबाट एमालेका नेता एवं पूर्वअर्थराज्यमन्त्री दामोदर भण्डारीले प्रतिनिधिसभा सदस्यका लागि उम्मेद्वारी दर्ता गरेका छन्। वामशक्तिहरु एक भएर जानु अहिलेको आवश्यकता भएकाले हामीहरु बामगठबन्धन गरेर चुनावमा होमिएका हौं। नयाँ संविधान कार्यान्यवनका लागि पनि बाम एकता आवश्यक छ, उम्मेद्वारी दर्ता पछि भण्डारीले भने । यसैगरी प्रतिनिधिसभाका लागि एक क्षेत्र रहेको बैतडीमा विवेकशील साझा पार्टीका तर्फबाट नारायणदत्त अवस्थी, राष्ट्रिय जनमोर्चाबाट वीरेन्द्रसिंह भण्डारी, जनसमाजवादी पार्टी नेपालबाट धनबहादुर बोहरा र एकीकृत राप्रपा राष्ट्रवादीबाट त्रिलोकबहादुर चन्दले उम्मेद्वारी दर्ता गराएको मुख्य निर्वाचन अधिकृतको कार्यालयले जनाएको छ। यसैगरी प्रदेशसभाका लागि दुई निर्वाचन क्षेत्र रहेको बैतडीमा लोकतान्त्रिक गठबन्धन र बामगठबन्धनका साथै अन्य दलहरुले पनि उम्मेद्वारी दर्ता गराएका छन्। बैतडी १ मा लोकतान्त्रिक गठबन्धनका तर्फबाट नेपाली कांग्रेसका हरिमोहन भण्डारी, वामगठबन्धनका तर्फबाट नेकपा माओवादी केन्द्रका प्रेमप्रकाश भट्ट, जनसमाजवादी पार्टी नेपालका तर्फबाट भगीरथसिंह कुँवर र राष्ट्रिय जनमोर्चाका तर्फबाट अर्जुनसिंह मडैले उम्मेद्वारी दर्ता गराएका छन्। यसैगरी बैतडी क्षेत्र नं २ मा लोकतान्त्रिक गठबन्धनका तर्फबाट राप्रपाका गणेश चन्द, वामगठबन्धनका तर्फबाट नेकपा एमालेका लीलाधर भट्टले उम्मेद्वारी दर्ता गरेको मुख्य निर्वाचन अधिकृत विष्णुप्रसाद गौतमले जानकारी दिए। उम्मेद्वारी दर्ता गराउने लोकतान्त्रिक गठबन्धनमा रहेका नेपाली कांग्रेस र राप्रपा तथा वामगठबन्धनमा रहेका नेकपा एमाले र माओवादी केन्द्रका उम्मेद्वारहरु बाजागाजासहित मुख्य निर्वाचन अधिकृतको कार्यालयमा पुगेका थिए। शान्तपूर्ण रुपमा उम्मेद्वारको मनोनयन दर्ता भएको मुख्य निर्वाचन अधिकृतको कार्यालयले जनाएको छ । महिला उम्मेद्वारी शुन्यआगामी प्रदेशसभा र प्रतिनिधिसभाको निर्वाचनका लागि बैतडीमा प्रत्यक्षतर्फ महिला उम्मेद्वारी शुन्य रहेको छ। आइतबार उम्मेद्वारी दर्ता गराएका मध्ये कुनै पार्टीबाट पनि महिला उम्मेद्वार नरहेको मुख्य निर्वाचन अधिकृत विष्णुप्रसाद गौतमले बताए। राजनीतिक दलहरुले महिला नेतृत्वमाथि अझै पनि विश्वास गर्न नसकेका कारण महिलाको उम्मेद्वारी नपरेको दशरथचन्द नगरपालिकाकी उपमेयर मीना चन्दले बताइन्। उनले भनिन्, ठूला भनिने राजनीतिक दलहरुले समेत महिलाको नेतृत्व स्वीकार गर्न सकिरहेका छैनन्। महिलालाई नेतृत्व दिन आनाकानी गरेकै कारण महिलाको नेतृत्वमा पहुँच पुग्न सकेको छैन् । मुख्य राजनीतिक दलहरुले महिला नेतृत्वलाई स्वीकार गर्न नसकेकाले राष्ट्रिय राजनीतिमा महिलाको पहुँच पुग्न नसकेको पाटन नगरपालिकाकी उपमेयर सरस्वती कोलीले बताइन्। उनले भनिन्, स्थानीय तहको निर्वाचनमा महिलाको उम्मेद्वारी अनिवार्य गरे जस्तै प्रदेशसभा र प्रतिनिधिसभाको निर्वाचनमा पनि प्रत्यक्ष तर्फ महिलाको सहभागिताका लागि अनिवार्य व्यवस्था गरिनुपर्छ । स्थानीय तहको निर्वाचनमा महिलाको प्रतिनिधित्व भएपनि प्रदेशसभा र प्रतिनिधि सभाको प्रत्यक्ष तर्फको निर्वाचनमा महिला जनप्रतिनिधि शुन्य हुने पक्का भएको छ। समानुपातिक तर्फ महिलाको अनिवार्य पचास प्रतिशत सहभागिता हुने व्यवस्था भएपनि प्रत्यक्ष तर्फ त्यस्तो कुनै व्यवस्था नभएकाले उम्मेद्वारीमा पुरुष नै हाबी भएका हुन्। महिलाको राजनीतिमा पहुँच पुर्याउनका लागि दलहरुले आफ्ना संगठनभित्रै महिलालाई नेतृत्व दिनुपर्ने महिला अधिकारकर्मीहरुले बताएका छन्। पहिला पार्टीको संरचनामा महिलालाई नेतृत्व दिनु आवश्यक छ। त्यसपछि मात्रै निर्वाचनमा महिलालाई प्रतिस्पर्धा गर्न दिइने छ । महिला अधिकारकर्मी देवु ठगुन्नाले भनिन्, गत असारमा भएको स्थानीय तहको निर्वाचनले स्थानीयस्तरमा महिला नेतृत्व जन्माएको छ। केही बर्षमा यो नेतृत्वमा केन्द्रमा पुग्ने अपेक्षा गर्न सकिन्छ।"
३२ जिल्लामा उम्मेदवारी दर्ता(उम्मेदवारको सूचीसहित),"काठमाडौं : मंसिर १० मा हुने पहिलो चरणको प्रतिनिधि तथा प्रदेशसभा सदस्य निर्वाचनका लागि प्रत्यक्षतर्फ आइतबार दलहरूले उत्साहजनक ढंगले उम्मेदवारी दर्ता गराएका छन् । उम्मेदवार चयनमा दलहरूले केही ढिला गर्दा मनोनयन साँझसम्म पनि चलेको थियो । निर्वाचन आयोगले उम्मेदवारी दर्ताका लागि बिहान १० बजेदेखि साँझ ५ बजेसम्मको समय तोकेको थियो । निर्धारित समयमा निर्वाचन कार्यालय पुगेका दललाई साँझसम्म मनोनयन गर्ने व्यवस्था मिलाइएको थियो ।प्रतिनिधिसभाका ३७ निर्वाचन क्षेत्र र प्रदेशसभातर्फ ७४ निर्वाचन क्षेत्रका निर्वाचन कार्यालयमा उम्मेदवारी दर्ताको व्यवस्था गरिएको थियो । आयोगका अनुसार १ सय ११ सिटका लागि ८ सय २ उम्मेदवारले उम्मेदवारी दिएका छन् । राजनीतिक दलले चुनावी तालमेल गरेका कारण उम्मेदवारको संख्या कम भएको आयोगका प्रवक्ता नवराज ढकालले अन्नपूर्णलाई बताए । उम्मेदवारको संख्या कम हँुदा मतपत्रको डिजाइन र छपाइमा पनि सहज हुने उनले सुनाए । मनोनयन दर्ता गरेका उम्मेदवारलाई कात्तिक ८ मा निर्वाचन चिह्न वितरण गरिनेछ । प्रमुख निर्वाचन आयुक्त डा अयोधीप्रसाद यादवले समानुपातिक तथा प्रत्यक्षतर्फ ३२ जिल्लाका लागि मनोनयन दर्ता भएसँगै संघीय संसद् र प्रदेश सभा निर्माण प्रक्रिया सुरु भएको र संविधान कार्यान्वयनतर्फ मुलुक अघि बढेको बताए । मनोनयनपत्र दर्तासँगै सबै उम्मेदवारलाई निर्वाचन आचारसंहिता लागू भएको जनाउँदै आचारसंहिता पालना गरी निर्वाचन स्वच्छ, स्वतन्त्र र मर्यादित बनाउन आयोगले आग्रह गरेको छ । आयोगले आइतबार ७७ जिल्लालाई लिखित निर्देशन दिँदै निर्वाचन चिह्न अंकित टोपी, टिसर्ट, गम्छाजस्ता सांकेतिक सामग्री उत्पादन, विक्री वितरण र प्रदर्शन गर्न निषेध गरेको छ । प्रचार सामग्री प्रयोग गरेको पाइए ती सामग्री जफत गरी निर्वाचन आचारसंहिता उल्लंघनमा दोषी ठहर गरी कारबाही गरिने प्रमुख निर्वाचन आयुक्त यादवले बताए । आयोगले महिला, दलित, अल्पसंख्यक समुदाय, आर्थिक रूपले विपन्न उम्मेदवारका लागि धरौटी रकममा ५० प्रतिशत छुट गरेको छ । प्रतिनिधिसभातर्फ १० हजार र प्रदेशसभातर्फ ५ हजार रुपैयाँ उम्मेदवारले धरौटी राख्नुपर्छ । पहिलो चरणमा ३२ लाख २८ हजार ८ सय ७९ जना मतदाताले मताधिकार प्रयोग गर्र्नेछन् । समानुपातिकतर्फ आवश्यक सात प्रकारका एक करोड ८० लाख मतपत्र छपाइ गर्नुपर्नेमा आइतबारसम्म एक करोड १२ लाखभन्दा बढी मतपत्र छपाइ भइसकेको आयोगले जनाएको छ । प्रत्यक्षतर्फ भने एक करोड ७४ लाख मतपत्रको छपाइ ८ कात्तिकदेखि सुरु गरिनेछ ।"
नुवाकोटमा पूर्वमन्त्रीसहित ५७ जनाको उम्मेदवारी,"नुवाकोट: आगामी मंसिर १० गतेको पहिलो एतिहासिक प्रदेश तथा संघीय निर्वाचनका लागि आइतवारनुवाकोट र रसुवामा प्रमुख राजनीतिक दलका नेताहरुले बाजागाजा र जुलुशसहित प्रत्यक्षतर्फको उम्मेदवारी दर्ता गरेका छन्। प्रमुख राजनीतिक दलका शीर्ष नेतासहित नुवाकोटमा ५७ र रसुवामा १६ जनाले उम्मेदवारी दर्ता गरेका हुन्। प्रमुख दलहरु नेकपा एमाले र नेकपा माओवादी केन्द्रले २६ वर्ष अगाडिको झल्को दिनेगरि संयुक्त रुपमा उम्मेदवारी दर्ता गरेका छ। २०४८ सालको आम निर्वाचनमा नुवाकोटमा वाम गठवन्धनसहित उम्मेदवारहरु चुनावी मैदानमा उत्रिएका थिए। एमाले र माओवादीले २६ वर्ष अगाडिको विरासत कायम राख्ने उद्देश्यले संयुक्त र्याली, उम्मेदवारी दर्ता तथा कोणसभा गरेको छ। यसका साथै सत्ताधारी नेपाली कांग्रेस, एकिकृत राष्ट्रिय प्रजातन्त्र पार्टी राष्ट्रवादी, नयां शक्ति, राप्रपा प्रजातान्त्रिक, संघीय नेशनल अर्गनाइजेसन, विवेकशील साझा पार्टी, नेकपा माले, संघीय समाजवादी फोरम, देशभक्त जनगणतान्त्रिक मोर्चाका उम्मेदवारहरुले मनोनयन दर्ता गरेका छन्। सत्ताधारी राष्ट्रिय प्रजातन्त्र पार्टीले नेपाली कांग्रेसलाई समर्थन गर्दै उम्मेदवारी दर्ता नगरिएको सो दलका जिल्ला अध्यक्ष विष्णु सापकोटाले बताए।मुख्य दलहरुले जुलुससहित विदुरस्थित निर्वाचन कार्यालय पुगेर उम्मेदवारी दर्ता गराएका हुन् भने अन्य साना दलहरुले आफ्ना समर्थक र प्रस्तावक लिएर मनोनयन पत्र दर्ता गराएका छन्। नुवाकोटको क्षेत्र नं १ को प्रदेश नं१ मा नेपाली कांग्रेसका उम्मेदवारले प्रदेशतर्फ वागी उम्मेदवारी दिएका छन् भने रसुवामा कांग्रेसका डमी उम्मेदवारहरु धेरै रहेका छन्।नुवाकोटमा प्रत्यक्षतर्फको उम्मेदवारी दर्ता गर्नेहरुमा तीन जना पुर्व मन्त्रिहरु रहेका छन्। पुर्वमन्त्रिहरुमा क्षेत्र नं१ मा नेपाली कांग्रेसका तर्फवाट डा रामशरण महत, वाम गठवन्धनका तर्फवाट माओवादी केन्द्रका हितवहादुर तामाङ र क्षेत्र नं २ मा कांग्रेसका अर्जुनरसिह केसीले उम्मेदवारी दर्ता गरेका छन्। डा महत र तामाङ २०६४ सालको पहिलो संविधान सभाको निर्वाचनदेखि नै लगातार तेश्रो पटक सो क्षेत्रवाट प्रतिस्पर्धा गर्दैछन्।क्षेत्र नं २ मा पुर्वमन्त्रि अर्जुननरसिह केसीसंग यस पटक एमाले नुवाकोटका अध्यक्ष, पुर्व जिविस सभापति तथा गत २०७० सालको दोश्रो संविधान सभाको निर्वाचनमा कांग्रेसका तर्फवाट विजयी भएका वहादुरसिह तामाङको निकटतम प्रतिद्वन्दी नारायणप्रसाद खतिवडाले प्रतिस्पर्धा गर्दछन्। आगामी मंसिर १० गते आइतवारको पहिलो चरणको संघ तथा प्रदेशसभा निर्वाचनको लागि नुवाकोटमा नेपाली कांग्रेस, नेकपा एमाले र माओवादी केन्द्रसहित विभिन्न राजनीतिक दलबाट उम्मेदवारी दर्ता भएको हो। प्रतिनिधिसभा तर्फ दुई र प्रदेशसभातर्फ चार निर्वाचन क्षेत्र रहेको नुवाकोटको क्षेत्र नं १ बाट नेपाली कांग्रेसबाट डा रामशरण महत र एमालेमाओवादी गठबन्धनबाट माओवादी केन्द्रका हितबहादुर तामाङको उम्मेदवारी दर्ता भएको छ। यस्तै क्षेत्र नं २ बाट कांग्रेसबाट अर्जुननरसिंह केसी र एमाले माओवादी गठबन्धनबाट नारायणप्रसाद खतिवडाको उम्मेदवारी परेको छ।यस्तै क्षेत्र नं १ को प्रदेश क मा नेकाबाट महेन्द्र थिङ र बाम गठबन्धनबाट माओवादी केन्द्रका राधिका तामाङको उम्मेदवारी परेको छ। क्षेत्र नं १ को प्रदेश ख मा नेपाली कांग्रेसका रमेशकुमार महत र गठबन्धनबाट एमालेका बद्री मैनालीको मनोनयन दर्ता भएको छ। प्रतिनिधि सभाको क्षेत्र नं २ को प्रदेश क मा नेपाली कांग्रेसका जगदीश्वरनरसिंह केसी र वाम गठबन्धनबाट एमालेका केशव पाण्डेको उम्मेदवारी दर्ता भएको छ। सोही क्षेत्रको प्रदेश ख मा कांग्रेसका जगतबहादुर तामाङ र गठबन्धनबाट माओवादीबाट हिरानाथ खतिवडाको उम्मेदवारी दर्ता भएको मुख्य निर्वाचन अधिकृतको कार्यालयले जनाएको छ। क्षेत्र नं २ को प्रदेश क मा नेपाली कांग्रेसका पूर्व मदानपुर गाविसका सभापति बद्रीप्रसाद त्रिपाठीले स्वतन्त्र उम्मेदवारी दर्ता गराएका छन्। प्रदेश क मा नेपाली कांग्रेसबाट जगदीश्वरनरसिंह केसीको विरुद्ध त्रिपाठीको उम्मेदवारी दर्ता भएको जनाइएको छ। क्षेत्र नं २ बाट प्रतिनिधिसभा सदस्यको लागि विवेकशील साझा पार्टीबाट पुरुषोत्तम अधिकारी, नेकपा मालेबाट दिलबहादुर पुडासैनी, नयाँशक्तिबाट धर्मबहादुर गुरुङ, नेपाल जन लोकतान्त्रिकबाट नारायण पौडेल, एकीकृत राप्रपा राष्ट्रवादीबाट राज्यलक्ष्मी श्रेष्ठपाण्डे, देशभक्त जनलोकतान्त्रिक पार्टीबाट लक्ष्मी मुडभरी गरी प्रतिनिधिसभाको क्षेत्र नं २ बाट ८ जनाको उम्मेदवारी परेको छ। ठूला राजनीतिक दलसहित नयाँ शक्ति नेपाल, एकीकृत राष्ट्रिय प्रजातन्त्र पार्टी राष्ट्रवादी,लगायतका दलहरुले पनि उम्मेदवारी दर्ता गराएका छन्। राष्ट्रिय राजनीतिमा समेत प्रभाव जमाउन सक्ने काँग्रेसको नेता डा रामशरण महत र अर्जुननरसिंह केसी यस जिल्लाबाट पहिला पनि जनप्रतिनिधि भइसकेका छन्। नुवाकोटमा काँग्रेसलाई बलियो शक्तिका रुपमा राजनीतिक वृत्तमा बुझ्ने गरिएको छ। तर, काँग्रेसको अघिल्ला निर्वाचनमा भन्दा पछिल्ला निर्वाचनमा लगातार घट्दो मत परिणाम र एमालेमाओवादीको बढ्दो मत परिणामका कारण यस निर्वाचनमा काग्रेसलाई नुवाकोटमा चुनौती थपिएको छ। एमाले र माओवादी केन्द्रले गरेको चुनावी तालमेलका कारण काँग्रेसलाई कमजोर रहेको विश्लेषण पनि गरिएको छ। काग्रेसले अघिल्लो संविधानसभामा भन्दा ३१ बैशाखमा सम्पन्न स्थानीय तह निर्वाचनमा समग्र जिल्ला भरीमा पार्टीको मत परिणाम घटाएको छ। नुवाकोटका विदुर र वेलकोटगढी दुई नगरपालिका र १० वटा गाउपालिका गरि १२ वटा स्थानीय तह रहेका छन्। स्थानीय तह निर्वाचनमा गाँउ तथा नगरपालिकाका अध्यक्ष तथा प्रमुखहरुले प्राप्त गरेको मत जोड्दा प्रतिनिधिसभा तथा प्रदेश सभाको निर्वाचन परिणाम बामगठवन्धनसँग यसपटक निर्वाचनमा जुध्न काँग्रेसलाई फलामको चिउरा चपाउनु सरह हुने देखिएको छ। स्थानीय तह निर्वाचनमा नुवाकोट जिल्लामा ४४ हजार १ सय १८ मत सहित काँग्रेस पहिलो, ४२ हजार १२ मत सहित नेकपा एमाले दोस्रो र ३४ हजार २ सय ७८ मत सहित माओवादी केन्द्र तेश्रो स्थानमा छन्। एमाले र माओवादी दुवैको मत जोड्दा बाम गठबन्धन बलियो भएको तर्क गरिएपनि नेपाली कांग्रेसलाई बलियो प्रतिष्पर्धीको रुपमा गठबन्धनकै उम्मेदवारहरुले हेरेका छन्। नुवाकोटको क्षेत्र नं १ मा प्रतिनिधि सभातर्फ १० विभिन्न दलका १० जना, सो क्षेत्रको प्रदेश १ तर्फ सात जना र प्रदेश २ तर्फ नौ जना गरि २८ जना तथा क्षेत्र नं २ मा ११ दलका ११ जना तथा सो क्षेत्रको प्रदेश १ तर्फ आठ जना र प्रदेश २ तर्फ नौ जना गरि ५७ जनाले उम्मेदवारी दर्ता गराएको मुख्य निर्वाचन अधिकृत जिल्ला न्यायधीश लोकजंग शाहले जानकारी दिए। नुवाकोटको छिमेकी रसुवामा एकमात्र निर्वाचन क्षेत्र रहेकोमा प्रतिनिधि सभातर्फ चार दलसहित ६ जनाले स्वतन्त्र उम्मेदवारी दर्ता गराएको मुख्य निर्वाचन अधिकृतको कार्यालय रसुवाले जनाएको छ। २ प्रदेश रहेको रसुवामा १ नं प्रदेशमा तीन र २ नं प्रदेशमा पनि तीनै जनासहित जम्मा १६ जनाको उम्मेदवारी दर्ता भएको मुख्य निर्वाचन अधिकृत जिल्ला न्यायाधिष पुनाराम खनालले जानकारी दिए। नुवाकोटका आसन्न प्रतिनिधि तथा प्रदेश सभा सदस्य निर्वाचनको लागि क्षेत्र नं १ मा एक लाख पाँच हजार २ सय ८७ जना र क्षेत्र नं २ मा एक लाख दुई हजार ९ सय ४ जना मतदाता रहेका छन्। रसुवामा भने ३२ हजार तीनसय २२ मतदाता रहेका छन्।"
पाँचथरमा धमाधम मनोनयन दर्ता : कांग्रेसलाई राप्रपाको साथ,"फिदिम : मंसिर १० गते हुने प्रतिनिध र प्रदेशसभाका लागि पाँचथरमा धमाधम मनोनयन दर्ता भइरहेको छ । बिहान १० बजेदेखि सुरु भएको मनोनयन दर्ता कार्यक्रममा नेपाली कांग्रेस, वाम गठबन्धनका एमाले र माओवादी केन्द्र, संघीय समाजवादी फोरम र संघीय लिम्बूवान मञ्च नेपालले मनोनयन दर्ता गरिसेका छन् । राप्रपाको समर्थनमा कांग्रेसले प्रतिनिधिसभाका लागि कांग्रेसका केन्द्रीय सदस्य भिष्मराज आङ्देम्बे र प्रदेशसभा (क) मा कांग्रेस जिल्ला सभापति नरेन्द्रकुमार केरुङ र (ख) का लागि महासमिति सदस्य सुरेन्द्रकुमार दाहालको उम्मेद्वारी दर्ता गराएको हो । वाम गठबन्धकाबाट प्रतिनिधिसभाका लागि एमालेका बसन्त नेम्वाङ र प्रदेशसभा (क) का लागि निवर्तमा सांसद गणेश काम्वाङ र प्रदेशसभा (ख) मा माओवादी केन्द्रका मौसम लिम्बूको उम्मेद्वारी दर्ता गराएको हो । संघीय समाजवादी फोरम नेपालले प्रतिनिधिसभाका लागि प्रेमराज लावती र प्रदेशसभा (क ) का लागि बृखबहादुर वाइवा र (ख) का लागि एविराज आङ्देम्बेको उम्मेद्वारी दिएको हो । त्यस्तै संघीय लिम्बूवान मञ्च नेपालले पनि प्रतिनिधि सभाका लागि सागर केरुङ र प्रदेशसभा (क) मा हर्कजंघ लिङ्देन (ख) का लागि लावाहाङ चेम्जोङको उम्मेद्वारी दर्ता गराएको हो । साँझ पाँच बजेसम्म मनोनयन दर्ता गरिने मुख्य निर्वाचन अधिकृत मनोजकुमार केसीले जानकारी दिए । मनोनयन दर्ता गर्दै आङ्देम्बेले लोकतान्त्रिक शक्तिको समर्थनमा कांग्रेसले मनोनयन दर्ता गराएको बताए । उम्मेद्वारी दर्ताको क्रममा दलहरुले मुख्य निर्वाचन अधिकृतको कार्यालयमा आफ्ना कार्यकर्तासमेत उतारेका छन् ।"
एमाले सचिव योगेश भट्टराईले ताप्लेजुङबाट गरे उम्मेदवारी दर्ता,"ताप्लेजुङ : वाम गठबन्धनको तर्फबाट एमाले सचिव एवम् प्रचार विभाग प्रमुख योगेश भट्टराईले ताप्लेजुङबाट प्रतिनिधिसभाका लागि उम्मेदवारी दर्ता गराएका छन्। प्रदेशसका लागि (क) मा एमालेकै बलबहादुर सामसोहाङ र (ख) मा माओवादीका टंक आङबुहाङले उम्मेदवारी दर्ता गराएका छन्। यता ताप्लेजुङ कांग्रेसको तर्फबाट प्रतिनिधिसभा केशवप्रसाद दाहाल, प्रदेशसभा (क) मा लिलादेवी बोखिम र (ख) मा दीपेन्द्रकुमार सेदाङले उम्मेदवारी दर्ता गराएका छन्। वाम गठबन्धनसहित सबै राजनीतिक दल उम्मेदवारी दर्ताका लागि बाजागाजासहित निर्वाचन कार्यालय पुगेका थिए।"
दुई महिना नबित्दै पुन: राजपामा प्रवेश,"मलंगवा: स्थानीय निकायको चुनावमा पार्टीबाट टिकट नपाएपछि राजपा छोडी माओवादी केन्द्रमा प्रवेश गरेको सर्लाही बबरगंजका चेतनारायण महतो पुनः राजपामा फर्केका छन्।माओवादीले एमालेसंग गठबन्धन गरेपछि आफू माओवादी छोडी फेरी राजपामा प्रवेश गरेको महतोले बताए। लोकतान्त्रिक मूल्य मान्यता छोडी माओवादीले बामपन्थीहरुसंग एकता गरेपछि आफु लोकतन्त्रमा आस्था राख्ने राजपामा आएका बताएका छन्। तराईतराईमधेश मुद्दाको विपक्ष रह्ने पार्टीसँग एकता गरेपछि माओवादीमा बस्नु कुनै औचित्य नदेखेर आफू पार्टी परित्याग गरेको महतोले बताए। उनले आफू तराईमधेशको मुद्दामा अडिग रहेको र माओवादीमा प्रवेश गर्दा समेत तराईमधेश मुद्दालाई जिबन्त राख्ने भनेर गएका थिए। तर, माओवादी तराईमधेश बिरोधी पार्टीसंग एकता गरेपछि पार्टी छोडी राजपामा प्रवेश गरेको बताएका छन्। महतोलाई राजपा केन्द्रिय अध्यक्ष मण्डलका सदस्य राजेन्द्र महतोले काठमाण्डौमा पार्टीको सदस्यता प्रदान गरेका थिए। राजपाले चन्द्रनगर गाउँपालिकामा राजेन्द्र महतोका दाइ महेन्द्र महतोलाई टिकट दिने निर्णय गरेपछि रुष्ट बनेका चेतनारायण चुनाव हुनु भन्दा केही दिन अगाडी माओवादीमा प्रवेश गरेका थिए। चेतनारायणलाई पार्टीमा प्रवेश गराउन प्रचण्ड आफु नै बबरगंज पुगेका थिए। माओवादीबाट टिकट पाई चन्द्रनगर गाउँपालिकाबाट चुनाव लडेका चेतनारायण २ हजार ३ सय १४ मत ल्याई पराजित बनेका थिए। चन्द्रनगरमा राजपाबाट राजेन्द्रका दाइ महेन्द्र विजयी भएका थिए।पार्टी परित्याग गर्नु अगाडी चेतनारायण राजपाका केन्द्रिय सदस्य रहेका थिए।"
"टोपी, टिसर्ट, गम्छा उत्पादन, प्रयोग र प्रदर्शन गर्न निषेध","काठमाडौँ : निर्वाचन आयोगले आगामी प्रतिनिधिसभा र प्रदेशसभा निर्वाचनको प्रचारप्रसारमा प्रयोग गर्ने गरी निर्वाचन चिह्नअंकित टोपी, स्टीकर, टिशर्ट, झोला ट्याटु, गम्छाजस्ता सांकेतिक सामग्रीको उत्पादन, वितरण र प्रयोगलाई निषेध गरेको छ। मंसिर १० र २१ हुने प्रतिनिधिसभा सदस्य तथा प्रदेशसभा सदस्यको निर्वाचन स्वच्छ, स्वतन्त्र, निष्पक्ष, पारदर्शी र मितव्ययी बनाउन निर्वाचन आयोगले निर्वाचन चिह्नअंकित त्यस्ता सामग्रीको उत्पादन, बिक्री वितरण र प्रयोगमा रोक लगाउने निर्णय गरेको आयोगका प्रवक्ता नवराज ढकालले जानकारी दिए। आयोगले देशभरका ७७ जिल्लाका मुख्य निर्वाचन अधिकृतनिर्वाचन अधिकृत, प्रजिअ, क्षेत्रीयजिल्ला निर्वाचन अधिकारीलाई आयोगले आइतबार पत्र पठाई राजनीतिक दल तथा उम्मेदवारले निर्वाचन प्रचारप्रसारमा निर्वाचन आचारसंहिता विपरीत हुने सामग्री उत्पादन, बिक्री वितरण र प्रयोगमा कडाइका साथ रोकथाम र नियन्त्रण गर्न निर्देशन दिएको उनले बताए। राजनीतिक दल तथा उम्मेदवारले निर्वाचन प्रचारप्रसारमा त्यस्ता सामग्री व्यापक रूपमा उत्पादन तथा वितरण गर्न लागेको सूचना पाएपछि आयोगले यस्तो निर्णय लिएको हो। आयोगले पठाएको पत्रमा भनिएको छ, निर्वाचन प्रचारप्रसारमा त्यस्ता सामग्री प्रयोग गरेको पाइएमा जफत गरी निर्वाचन आचारसंहिता उल्लंघन गर्ने राजनीतिक दल, व्यक्ति तथा निकायलाई आवश्यक कारबाही गरिने छ । यसअघिको निर्वाचनमा आयोगले जारी गरेको निर्वाचन आचारसंहिता उल्लंघन गर्ने राजनीतिक दलका नेता तथा उम्मेदवारलाई आयोगले स्पष्टीकरण सोधी कारबाही गरेको थियो। निर्वाचनको अनुगमन गर्ने क्रममा आयोगबाट खटिएको टोलीले दल तथा स्वतन्त्र उम्मेदवारको निर्वाचन चिह्नअंकित टी शर्ट, टोपी, गम्छा र झोला बरामद गरी नष्ट गर्नाका साथै सम्बन्धित पक्षलाई कारबाही गरेको थियो। रासस"
दोलखामा १६ दलले गरे उत्साहपूर्ण उम्मेदवारी दर्ता,चरीकोट : मंसिर १० गते हुने प्रतिनिधिसभा र प्रदेशसभाको निर्वाचनको लागि दोलखामा उल्हासपूर्ण ढंगबाट दलहरुले उम्मेद्ववारी दर्ता गराएका छन्। दलबलसहित आधादर्जन दलहरुले आफ्नो उम्मेद्ववारी दर्ता गराएका हुन्। एक प्रतिनिधिसभा र दुई वटा प्रदेशसभाको लागि दोलखामा स्वतन्त्रसहित ३९ जनाले उम्मद्ववारी दर्ता गराएका छन्। प्रतिनिधिसभाका लागि स्वतन्त्रसहित १५ जनाले उम्मेद्धवारी दर्ता गराएका छन् भने प्रदेश सभाका लागि स्वतन्त्र सहित २४ जना उम्मेद्ववारले नामदर्ता गराएका छन्। यस्तै १६ वटा पार्टीले उम्मेद्ववारी दर्ता गराएको मुख्य निर्वाचन कार्यालय दोलखाका रविन कार्कीले जानकारी दिए । जस्मा प्रतिनिधिसभाको लागि नेपाली काँग्रेस दोलखाले पार्टी सभापति रुद्रबहादुर खड्काले उम्मेद्ववारी दर्ता गराएका छन् भने प्रतिनिधिसभाको लागि १ नम्बर क्षेत्रमा बर्मा लामा र २ मा केशवराज चौलागाइले उम्मेद्ववारी दर्ता गराएका छन्। नेपाली कांग्रेसलाई राप्रपा नेपाल र राप्रपा प्रजातान्त्रिकले पनि समर्थन गरेका छन्। यता वामगठबन्दन बाट प्रतिनिधिसभाका लागि पार्वत गुरुङले उम्मेद्ववारी दर्ता गराएका छन्। गठबन्दनको तर्फ बाट प्रदेश सभाको लागि क्षेत्र१ बाट माओवादी नेता विशाल खड्का र २ नम्बर क्षेत्र बाट एमाले नेता पशुपति चौलागाईले उम्मेद्ववारी दर्ता गराएको मुख्य निर्वाचन कार्यालय दोलखाले जनाएको छ।
वाम गठबन्धनभित्र असन्तुष्टि,"काठमाडौं : आसन्न निर्वाचनमा चुनावी तालमेल गरेका वाम गठबन्धनभित्र तालमेल र उम्मेदवारी चयनका विषयमा ठाउँठाँउमा असन्तुष्टि चुलिएको छ । असन्तुष्टि बढेसँगै कतिपय स्थानमा वाम गठबन्धन भित्रैबाट बागी उम्मेदवारीसमेत परेको छ । माओवादी सचिवालय सदस्य तथा पूर्वगृहमन्त्री शक्तिबहादुर बस्नेतले गठबन्धनका तर्फबाट उम्मेदवारी दिएको जाजरकोटमा एमालेका गोविन्द्रविक्रम शाहीले बागी उम्मेदवारी दिएका छन् । पूर्वसांसदसमेत रहेका शाहीले मात्र होइन, जाजरकोटकै प्रदेशसभाको (क) मा पनि गठबन्धन भित्रैबाट बागी उम्मेदवारी परेको छ । प्रदेशमा गठबन्धनका उम्मेदवार माओवादी उम्मेदवार गणेश सिंहविरुद्ध एमालेका निरज आचार्यले बागी उम्मेदवारी दिएका छन् ।रामेछापमा वाम गठबन्धनका तर्फबाट उम्मेदवारी दिएका माओवादी उम्मेदवार श्यामकुमार श्रेष्ठविरुद्ध उनकै पार्टीका दुईजना जिल्ला नेताले बागी उम्मेदवारी दिएका छन् । बिनाविभागीय राज्यमन्त्रीसमेत रहेका श्रेष्ठविरुद्ध पूर्वसभासद्समेत रहेकी लक्ष्मी गुरुङ र मैनकुमार मोक्तानले बागी उम्मेदवारी दिएका छन् । रामेछापकै प्रदेशसभा (क) मा वाम गठबन्धनका तर्फबाट साझा उम्मेदवार बनेका एमालेका जिल्ला अध्यक्ष शान्ति पौडेलविरुद्ध माओवादीका हेमन्त पौडेलले बागी उम्मेदवारी दिएका छन् । यी त केही प्रतिनिधि घटना मात्र हुन् । अन्य कतिपय क्षेत्रमा पनि वाम गठबन्धनभित्रै असन्तुष्टि र बागी उम्मेदवारी परेका छ । एमाले उम्मेदवारले टिकट पाएका क्षेत्रमा माओवादीका र माओवादीले टिकट पाएका ठाउँमा एमालेका उम्मेदवारले बागी उम्मेदवारी दिएका छन् ।तर, यस्ता घटनालाई सामान्य रूपमा लिई तालमेललाई प्रभावकारी बनाउन दुवै पार्टीका नेताले जिल्ला तहमा निर्देशन दिएका छन् । एउटै पार्टीमा त कसले टिकट पाउने भन्नेमा असन्तुष्टि हुने गथ्र्यो भने अहिले भिन्न पार्टीबीच ६०४० प्रतिशतका आधारमा टिकट व्यवस्थापन गर्दा असन्तुष्टि सामान्य रूपमा देखा पर्नु नौलो होइन, एमाले कार्यालय सचिव कृष्णगोपाल श्रेष्ठले अन्नपूर्णसँग भने, व्यक्तिले कुन ठाउँमा के पायो भन्ने भन्दा पनि देशले के पाउँदै छ भन्ने हिसाबले राष्ट्रिय आवश्यकताका आधारमा एमाले माओवादीले वाम गठबन्धन निर्माण गरी साझा उम्मेदवारी दिएका छौं । असन्तुष्टि छन् भने पनि त्यो छलफलका आधारमा समाधान हुँदै जान्छन् । ठाउँठाउँमा देखिएको असन्तुष्टिलाई उम्मेदवारी फिर्ताको समयावधिसम्म समाधान गर्दै औपचारिक रूपमा संयुक्त चुनावी कार्यक्रम सुरु भइसकेको माओवादी प्रवक्ता पम्फा भुसाल बताउँछिन् । केन्द्रमा चुनावी तालमेल भएका कारण केही ठाउँमा असन्तुष्टि देखिनुलाई स्वाभाविक मान्न सकिन्छ । तैपनि, उम्मेदवारी फिर्ताको चरणसम्म पुग्दा असन्तुष्टिसाथ बागी दिनुभएका साथीहरूले पनि फिर्ता लिने वातावरण निर्माण हुन्छ, भुसालले भनिन् । जाजरकोटमा सुरुमा गठबन्धनभित्र प्रतिनिधिसभा माओवादी र प्रदेशसभाका दुवै क्षेत्र एमालेले लिने गरी समझदारी बनेको थियो ।त्यस्तै, हुम्लामा प्रदेशका दुवै क्षेत्र माओवादीले लिने समझदारी बनेको थियो । तर, उम्मेदवारी दर्ताका क्रममा दुवै जिल्लामा प्रदेश सभाको एकएक क्षेत्र बाँड्ने समझदारी बनेपछि असन्तुष्टि देखिन पुगेको नेताहरूको भनाइ छ । समयमै तालमेलको सर्कुलर नपुग्दा समस्या देखिन पुगेको होला तर त्यो उम्मेदवारी फिर्ताको दिनसम्म मिल्छ, माओवादी प्रवक्ता भुसालले बताइन् ।निर्वाचन आयोगले आइतबार मंसिर १० गते हुने पहिलो चरण निर्वाचन हुने जिल्लामा उम्मेदवारी मनोनयन दर्ता गराएको थियो । आयोगले उम्मेदवारको विरोधमा उजुरी दिने, नामावली प्रकाशन गर्ने र उम्मेदवारको नाम फिर्ता लिई अन्तिम नामावली प्रकाशन गर्नेसम्मका कार्यक्रम ८ कात्तिकसम्म गरिसक्ने गरी कार्यतालिका बनाएको छ । ८ कात्तिकसम्म गठबन्धनभित्र देखिएका असन्तुष्टि समाधान भएर दुवै पार्टी चुनावी उत्साहमा होमिने एमाले कार्यालय सचिव श्रेष्ठले बताए ।"
कांग्रेस र वाम गठबन्धनका उम्मेदवारको टुंगो लाग्यो,नुवाकोट : आगामी मंसिर १० गते हुने प्रतिनिधिसभा र प्रदेशसभा सदस्य निर्वाचनका लागि जिल्लामा नेपाली काँग्रेस तथा नेकपा (एमाले) र (नेकपा माओवादी) केन्द्रबीचको बाम गठबन्धनले उम्मेदवार टुंगो लगाएका छन् । दुई प्रतिनिधिसभा सदस्य निर्वाचन क्षेत्र र चार प्रदेशसभा सदस्य निर्वाचन क्षेत्र रहेको जिल्लामा दुवैका तर्फबाट उम्मेदवारी दिइने छ । प्रतिनिधिसभा निर्वाचन क्षेत्र नं १ मा काँग्रेसबाट केन्द्रीय सदस्य डा रामशरण महत र बाम गठबन्धनबाट माओवादीका पोलिटब्यूरो सदस्य हितबहादुर तामाङ उठ्ने भएका छन् । यस्तै प्रदेशतर्फ क्षेत्र नंं १ मा काँग्रेसबाट जिल्ला कोषाध्यक्ष महेन्द्र थिङ र बाम गठबन्धनबाट माओवादीकी राधिका तामाङ तथा प्रदेश नंं २ मा काँग्रेसबाट रमेशकुमार महत र बाम गठबन्धनबाट एमालेका बद्री मैनालीले उम्मेदवारी दिने छन्। यस्तै प्रतिधिनिधिसभा क्षेत्र नं २ मा काँग्रेसबाट केन्द्रीय सदस्य अर्जुननरसिंह केसी र बाम गठबन्धनबाट एमालेका जिल्ला अध्यक्ष नारायणप्रसाद खतिवडा उठ्नेछन् । प्रदेशतर्फ क्षेत्र नंं १ बाट काँग्रेस जिल्ला सभापति जगदीश्वरनरसिंह केसी र वाम गठबन्धनबाट एमालेका विदेश विभाग सदस्य केशव पाण्डेलाई उठाइने निर्णय भएको छ । प्रदेश क्षेत्र नं २ बाट काँग्रेस क्षेत्रीय सभापति जगतबहादुर तामाङ र वाम गठबन्धनबाट माओवादी जिल्ला अध्यक्ष हीरानाथ खतिवडाले उम्मेदवारी दिने निर्णय भएको छ ।रासस
रोल्पामा वाम गठबन्धनको उम्मेदवारी दर्ता,"रोल्पा : रोल्पामा वाम गठबन्धनले उम्मेदवारी दर्ता गराएको छ। प्रतिनिधिसभाका लागि वाम गठबन्धनको तर्फबाट पूर्वअर्थमन्त्री एवम् नेकपा माओवादी केन्द्रका नेता वर्षमान पुन अनन्त ले उम्मेदवारी दिएका छन् । प्रदेश सभाका लागि जिल्लाको क्षेत्र नम्बर १ बाट माओवादी केन्द्रकै नेता कुलप्रसाद केसी सोनाम र क्षेत्र नम्बर २ बाट नेता दीपेन्द्र पुन सिजलले उम्मेदवारी दर्ता गराएका छ्न्। आइतबार दिउँसो २ ः ३० बजे बाजागाजासहित कार्यकर्ताको साथमा उम्मेदवारी दर्ता गराइएको हो। वाम गठबन्धनको सहमति अनुसार रोल्पामा माओवादी केन्द्रले संघ र प्रदेश दुवैमा उम्मेदवारी दिएको हो। मुख्य निर्वाचन अधिकृतको कार्यालयमा उम्मेदवारी दर्ता गराउन नेकपा एमाले, माओवादी केन्द्रका नेता कार्यकर्ताले वाम गठबन्धन जिन्दावादको नारा लगाउदै पुगेका थिए। एमालेका पोलिट ब्यूरो सदस्य गोकुल घर्तीको प्रस्तावमा केन्द्रका तर्फबाट संघीय संसदमा नेता अनन्तले उम्मेदवारी दिएको माओवादी केन्द्रका जिल्ला अध्यक्ष सुरेन्द्र घर्तीले बताए। सोनामको प्रस्तावकमा सुवर्णावती गाउँपालिकाका अध्यक्ष गुणेन्द्र घर्ती छन् भने सिजलको प्रस्तावकमा लोकमान ओली रहेका छन् ।"
वामपन्थी शक्तिको विजय सुनिश्चित: ओली,काठमाडौँ: नेपाल लोकतान्त्रिक फोरमका तत्कालीन महामन्त्री तथा पूर्वराज्यमन्त्री मुस्ताक आलम आइतबार नेकपा (एमाले) मा प्रवेश गरेका छन्। पार्टीका अध्यक्ष केपी ओलीले बालकोटमा उनलाई स्वागत गर्दै आगामी मंसिरमा हुने प्रतिनिधिसभा र प्रदेशसभा निर्वाचनमा वामपन्थी शक्तिको विजय सुनिश्चित रहेको बताए। मुलुकको राष्ट्रियता संरक्षणका लागि एमालेले विगतमा निर्वाह गरेको भूमिकाका कारण अहिले उक्त पार्टीमा विभिन्न दलका नेता तथा कार्यकर्ताको प्रवेशको लहर चलेको विचार उनले व्यक्त गरे। उपाध्यक्ष वामदेव गौतमले पार्टीले लिएका सिद्धान्त र वैचारिक दृष्टिकोणले जनताको स्वाभिमान र राजनीतिक अधिकारलाई सुरक्षित गरी देशलाई आर्थिक समृद्धितर्फ लैजानसक्ने बताए। पूर्वराज्यमन्त्री आलमले मुलुकमा भएका विभिन्न परिवर्तनमा एमालेले लिएको नेतृत्व र राष्ट्रिय अखण्डतामा पार्टीले लिएको प्रष्ट दृष्टिकोणका कारण आफू सो पार्टीमा प्रवेश गरेको बताए।
वाम गठबन्धन र लोकतान्त्रिकलाई आफ्नैबाट चुनौती,"बेनी: गठबन्धन बनाएर निर्वानमा होमिएका दलहरुलाई आफ्नैबाट बढी चुनौती देखिएको छ।आइतबार मनोनयन दर्तापछि म्याग्दीका बामगठबन्धन र लोकतान्त्रिक गठबन्धनलाई आफ्नैबाट चुनौती थपिएको देखिएको छ। प्रतिनिधीसभाका लागि म्याग्दीबाट नेपाली काँग्रेसबाट सभापति खम्बीर गर्बुजा, वाम गठबन्धनबाट एमालेका भुपेन्द्र थापा, राप्रपा प्रजातान्त्रिकबाट रुपनारायण श्रेष्ठ, एकिकृत राप्रपा राष्ट्रबादीबाट रामबहादुर शाही र मँगोल नेशनल अर्गनाइजेशनबाट रनबहादुर फगामी, राष्ट्रिय जनमुक्ति पार्टीका तिलकबहादुर थापा र राष्ट्रिय जनमोर्चाबाट फौदबहादुर कार्कीले उम्मेदवारी दर्ता गरेको छन्। त्यस्तै, प्रदेशसभा सदस्यका लागि क्षेत्र नं १ मा काँग्रेसराप्रपा गठबन्धनबाट भीमप्रसाद गौचन, वाम गठबन्धनबाट माओबादी केन्द्रका विनोद केसी, राप्रपा प्रजातान्त्रिकबाट बलबहादुर सुनुवार, स्वतन्त्र उम्मेदवारका रुपमा नेत्र बहादुर महत र कर्णबहादुर भण्डारी (केवी)ले उम्मेदवारी दिएका छन्। महत नेपाली काँग्रेस म्याग्दीका पूर्वसहसभापति र भण्डारी जिल्ला सदस्य हुन्। महत र भण्डारीले राप्रपासँग गठबन्धन अपवित्र भन्दै स्वतन्त्र उम्मेद्वारी दिएको बताएका छन्। क्षेत्र नं २ मा काँग्रेसको क्या अमलाल फगामी, बाम गठबन्धनबाट एमालेकी नरदेवी पुन, राप्रपा प्रजातान्त्रिकबाट बलराम दमाइ र स्वतन्त्रबाट एमाले निकट केपी अधिकारीलको उम्मेदवारी परेको छ। उनले द्धन्द्धकालमा मारिएका आफ्नो बुबाको सम्मान र माओबादीसँगको गठबन्धन विरुद्ध उम्मेदवारी दिएका जानकारी दिएका छन्। दलहरुले मनोनयन दर्ता गर्नुपूर्व आआफ्नो पार्टी कार्यालयबाट र्याली निकालेका थिए । जिल्ला निर्वाचन कार्यालयका अनुसार आगामी निर्वाचनका लागि म्याग्दीमा ७५ हजार ५३८ जना मतदाता रहेका छन्। जिल्लाभर ७२ मतदान स्थल र १०२ मतदान केन्द्र छन्। मंसिर १० मा हुने मतदानका लागि क्षेत्र नं र१ म ४२ हजार ९ सय ८३ र क्षेत्र नं २ मा ३२ हजार ५ सय ४५ मतदाता छन्।"
गोरखा २ मा नारायणकाजी र बाबुरामको प्रतिस्पर्धा,गोरखा : गोरखाको क्षेत्र नम्बर२ मा प्रतिनिधिसभाका लागि माओवादी केन्द्रका नेता नारायणकाजी र नयाँ शक्ति पार्टी नेपालका संयोजक बाबुराम भट्टराईले उम्मेदवारी दर्ता गराएका छन्। नारा जुलुस र तामजामका साथ आएका श्रेष्ठले दिउँसो साढे दुई बजे क्षेत्र नम्बर २ को निर्वाचन कार्यलयमा उम्मेदवारी दर्ता गरेका हुन्। उनको उम्मेदवारीको प्रस्तावकमा माओवादी सहिद सुरश वाग्लेका पुत्र विकास वाग्ले र समर्थकमा नेकपा एमालेका जिल्ला अध्यक्ष प्रेम गुरुङ रहेका छन्। त्यस्तै नयाँ शक्तिका संयोजक डा बाबुराम भट्टराई दिउँसो साढे तीन बजे उम्मेदवारी गर्दा गरेका छन् । उनको प्रस्तावमा नयाँ शक्तिका जिल्ला संयोजक रमेश पोखरेल र समर्थकमा कांग्रेसका जिल्ला सभापति हरिबहादुर घले रहेका थिए। यस्तै त्यही निर्वाचन क्षेत्रको प्रदेश क मा नयाँ शक्तिका हरिशरण आचार्यले प्रदेशसभाका लागि उम्मेदवारी दर्ता गराएका छन्। आचार्यको प्रस्तावकमा नयाँ शक्तिका ज्ञानेन्द्र कुमाल र समर्थकमा सरोज देवकोटा रहेका छन्। यस्तै गोरखाकै क्षेत्र नम्बरमा २ को प्रदेश खमा कांग्रेसका प्रकाशचन्द्र दवाडीले उम्मेदवारी दर्ता गराएका छन्। उनको प्रस्तावकमा कांग्रेसका गोविन्द गुरुङ र समर्थकमा नयाँ शक्तिका चित्र गुरुङ रहेका छन्। यस्तै माओवादीबाट प्रदेशसभा कमा कमला नहर्कीको उम्मेदवारी परेको छ।उनको प्रस्तावकमा माओवादीका राजकुमार कोइराला र समर्थकमा एमालेका प्रकाश न्यौपाने रहेका छन्। यस्तै प्रदेशमा खमा माओवादीकै अमर तमुले उम्मेदवारी दर्ता गराएका छन्। उनको प्रस्तावमा माओवपादीका धामी बराम र समर्थकमा एमालेका देवराज श्रेष्ठ रहेका थिए। यस्तै गोरखा क्षेत्र १ मा प्रतिनिधिसभाका लागि कांग्रेसका चीनकाजी श्रेष्ठले उम्मेदवारी दर्ता गराएका छन्। उनको प्रस्तावकमा कांग्रेस जीवन प्रेम श्रेष्ठ रहेका छन् भने समर्थकमा नयाँ शक्तिका लक्ष्मण गुरुङ रहेका छन्।यस्तै माओवादीबाट हरि अधिकारीले उम्मेदावरी दर्ता गरेका छन्। यस्तै प्रदेशसभाका लागि गोरखा क्षेत्र १ को प्रदेश क मा कांग्रेसबाट धीरन थापा उम्मेदवारी दिएका छन्। उनलाई कांग्रेसका राजन पन्तले प्रस्तावक र नयाँ शक्तिका गोपाल बाबु श्रेष्ठ समर्थन गरेका दिएका छन्। प्रेदश खमा काग्रेसका राजेन्द्र बजगाइले उम्मेदवारी दिएका छन्। उनको उम्मेदवारीमा कांग्रेसका ईश्वर पाण्डे प्रस्तावकमा बसेका छन् भने नयाँ शक्तिका रोहिणीप्रसाद पाण्डे समर्थकमा बसेका छन्। त्यस्तै क्षेत्र नम्बर एककै प्रदेश क मा माओवादादीका लेख बहादुर थापालको उमेमदा दर्ता गराएका छन्। उनको प्रस्तावकमा माओवादीका गोवर्द्धन श्रेष्ठ र समर्थकमा एमाले सम्झना देवकोटा रहेका छन्। तयस्तै प्रदेश नम्बर खमा नेकपा एमालेका तर्फबाट रामशरण बस्नेतले प्रदेश सभाका लागि उम्मेवारी दर्ता गराएका छन्। उनको प्रस्तावमा एमालेका कृष्ण नेपाली र समर्थकमा माओवादीका जगन्नाथ खनाल रहेका छन्।
रोल्पामा पूर्वअर्थमन्त्री र राज्यमन्त्रीको प्रतिस्पर्धा,"रोल्पा : प्रतिनिधिसभा निर्वाचनमा रोल्पामा पूर्वअर्थमन्त्री एवं माओवादी केन्द्रका नेता वर्षमान पुन अनन्त र सिंचाई राज्यमन्त्री एवम् नेपाली कांग्रेसका जिल्ला सभापति अमरसिंह पुनबीच प्रतिस्पर्धा हुने भएको छ। मुख्या निर्वाचन अधिकृतकको कार्यालयमा वाम गठबन्धनबाट माओवादी केन्द्रका युवा नेता अनन्तले र कांग्रेसबाट पुनले उम्मेदवारी दर्ता गराएपछि दुईबीच प्रतिस्पर्धा हुने चर्चा हुन थालेको छ। माओवादीको उद्गमथलो मानिने यहाँ वामगठबन्धको सहमती अनुसार प्रतिनिधिसभा र प्रदेश सभामा माओवादी केन्द्रले उम्मेदवार उठाएको छ। एमालेका पोलिट ब्यूरो सदस्य गोकुल घर्तीको प्रस्तावमा नेता अनन्तले उम्मेदवारी दिएको माओवादी केन्द्रका जिल्ला अध्यक्ष सुरेन्द्र थापाले जानकारी दिए । २०६४ र २०७० को दुवै निर्वाचनमा माओवादी केन्द्र यहाँबाट विजयी भएको थियो। नौ गाउँपालिका र एक नगरपालिका मध्ये माओवादी सात, एमाले दुई र कांग्रेसले एक गाउँपालिका जितेको अवस्था छ। विगतको चुनावी मत परिणाम अनुसार जिल्लामा माओवादी केन्द्र पहिलो, कांगे्रस दोस्रो र एमाले तेस्रो दल मानिन्छन्। वाम गठबन्धनपछि भने माओवादी केन्द्रका उम्मेदवारको पक्षमा भारी मत हुने उम्मेदवार अनन्तले दाबी गरे। उम्मेदवारी पश्चात चुनावी सभालाई सम्बोधन गर्दै उम्मेदवार अनन्तले भने, वामगठबन्धनको जित निश्चित छ। चुनाव भएर घोषणा हुन मात्र बाँकी हो। हामीले जितिसक्यौं । प्रदेशसभाका लागि वाम गठबन्धनबाट माओवादी केन्द्रका नेता कुलप्रसाद केसी निर्वाचन क्षेत्र क र ख बाट दीपेन्द्र पुन उम्मेदवार बनेका छन्। नेपाली कांगे्रसबाट निर्वाचन क्षेत्र क बाट शेरबहादुर महरा र ख बाट खगेन्द्र हमाल उम्मेदवार रहेको जिल्ला कोषाध्यक्ष खटकबहादुर खत्रीले जानकारी दिए। कांग्रेसले राप्रपा कमल थापासहित तालमेल गरेको छ। एमाले र माओवादी वाम गठबन्धनले बाजागाजासहित उम्मेदवारी दर्ता गर्न पुगेको थियो। नेपाली कांग्रेसले पार्टी कार्यालयमा उम्मेदवार प्रस्ताव गरिएकासँग सामुहिक तस्बिर खिचाएर उम्मेदवारी दर्ता गराउन पुगेका थिए । यहाँ एकीकृत राप्रपा (राष्ट्रवादी) ले पनि उम्मेदवारी दिएको छ। प्रतिनिधि सभाका लागि रामबहादुर ओली, प्रदेशसभाका लागि दलवीर पुन र खिरबहादुर डाँगी उम्मेदवार रहेका छन्। देशभक्त जनगणतन्त्रवादी मोर्चाका कुमार शाह प्रतिनिधिसभा र टिकामन बुढा र मोतीराम बुढा प्रदेश सभाका उम्मेदवार बनेका छन्। मुख्या निर्वाचन अधिकृतको कार्यालयका अनुसार राजमोबाट प्रतिनिधिसभाका लागि मेघनाथ विष्ट र प्रदेश सभाका लागि वीरबहादुर विष्ट र धनबहादुर डाँगीले उम्मेदवारी दिएका छन्। मंगोल नेशनल अर्गनाईजेशन, नयाँ शक्ति र संघीय समाजवादी फोरमले पनि उम्मेदवारी दिएका छन्।"
एमाले र कांग्रेस कार्यकर्ताबीच झडप : पाँच घाइते,गमगढी : छायानाथ रारा नगरपालिका वडा नम्बर ७ बाट नारा जुलुससहित आएको नेकपा एमाले र नेपाली कांग्रेस नेता कार्यकर्ताबीच झडप हुँदा पाँच जना घाइते भएका छन्। दुवै समूहबीच नगरपालिकाको वडा नम्बर चारमा पर्ने बुका खोला भन्ने स्थानमा भेट हुँदा विवाद भएको हो। अगाडि रहेको नेपाली कांग्रेसका कार्यकर्ताले एमालेको जुलुसलाई ढुङ्गा हानेपछि एमाले कार्यकर्ता छायानाथ रारा नगरपालिका७ का ५५ वर्षीय चैते शाही ३० बर्षका हर्ष बम र २५ वर्षीय रमेश शाही घाइते भएका छन् भने आफुमाथि ढुङ्गामुढा गरी आफ्ना तीन कार्यकतालाई घाइते बनाएपछि एमालेका कार्यकर्ता हानेको ढुङ्गा लागेर कांग्रेसका दुई कार्यकर्ता घाइते भएका छन् । सदरमुकाम तर्फ अगाडि बढेका दुवै समूहबीच नजिकै बोटु धारा भन्ने स्थानमा ढुंगा हानाहान हुँदा दुवैतर्फ दुईदुई जना घाइते भएका र उनीहरुको जिल्ला अस्पतालमा उपचार भइरहेको जिल्ला प्रहरी कार्यालयका प्रहरी नायव उपरीक्षक भिमकिरण बोगटीले जानकारी दिए। विवादको सुरुवात सुरु गर्ने विषयलाई दुवै दलले एक अर्कालाई आरोप लगाई रहेका छन्। विवाद टुङ्गिएर गमगढी नजिकरहेको चैना खोला पुग्दै गरेको एमालेको जुलुसलाई कांग्रेस सर्मथक कार्यकर्ताले माथिबाट ढुङ्गामुढा गरेका थिए। कांग्रेसका कार्यकताले आफ्नो पार्टीको जुलुसमाथि ढुङ्गामुढा गरेको भन्दै मुख्य निर्वाचन अधिकृतको कार्यलयमा सुरक्षा निकायले सुरक्षा नगरेको भन्दै तनावग्रस्त बनेको थियो ।
भोजपुरमा उत्साहका साथ मनोनय दर्ता,"भोजपुर : मंसिर १० गते हुने प्रतिनिधि र प्रदेशसभाका लागि भोजपुरमा आइतबार उम्मेदवारको मनोनयन दर्ता उत्साहजनक ढंगले सम्पन्न भएको छ।आइतबार मध्यान्ह १२ बजेदेखि सुरु मनोनयन दर्तामा प्रदेश सभाका लागि क्षेत्र १ तर्फ स्वतन्त्रबाट खुशीराज गुरुङले खाता खोलेका थिए। मनोनयन दर्ताकै क्रममा मंगोल अर्गनाइजेसनले प्रतिनिधि सभाको प्रत्यक्षतर्फ चन्द्र वान्तावा, प्रदेशतर्फ क्षेत्र१ मा महेश राईको नाम दर्ता गराएको थियो। त्यसपछि नेकपा क्रान्तिकारी माओवादी मोर्चा देशभक्त जनगणतान्त्रिक मोर्चा नेपालको तर्फबाट प्रतिनिधिसभाका लागि डिल्लीराम बोहोरा, प्रदेशतर्फ क्षेत्र १ बाट आङडेन्डी शेर्पा र क्षेत्र २ बाट देवीप्रसाद राईको नाम मनोनयन गरेको छ । नेकपा एमाले र माओवादी केन्द्रबीच भएको वामगठबन्धनले प्रतिनिधि र प्रदेशसभाका लागि भागबन्डा गरिएको भोजपुरबाट प्रतिनिधिसभाको प्रत्यक्षतर्फ माओवादी केन्द्रका पोलिटव्युरो सदस्य सुदन राई, प्रदेश सभाका लागि क्षेत्र १ का लागि एमालेका राजेन्द्र राई र प्रदेश सभाकै लागि क्षेत्र २ बाट एमालेका पोलिटब्युरो सदस्य एवम् पूर्वसूचना तथा सञ्चार मन्त्री शेरधन राईलाई प्रत्यक्षतर्फको उम्मेदवारीको नाम मनोनयन दर्ता गराएका छन्। भोजपुरमा नेपाली कांग्रेस र संघीय समाजवादी फोरम नेपालको संयुक्त गठबन्धनले पनि प्रदेश र प्रतिनिधिसभाका लागि उम्मेदवारी टुंगो लगाएको छ। गठबन्धनले प्रतिनिधि सभाका लागि प्रत्यक्षतर्फ नेपाली कांग्रेसका उमेशजंग रायमाझी, प्रदेश सभातर्फ भोजपुर क्षेत्र १ बाट संघीय समाजवादी फोरमका सचिव अजम्बर राई काङमाङ र क्षेत्र २ बाट कांग्रेसका गोविन्द कार्कीलाई प्रत्यक्षतर्फको उम्मेदवार बनाएको छ । भोजपुरबाट आगामी मंसिर १० गते हुने प्रदेश र प्रतिनिधि सभा निर्वाचनका लागि कुल १ लाख १३ हजार आठ सय ९१ मतदाताले मतदान गर्न सहभागी हुने भएका छन्। गत साउनदेखि भदौ ३ गतेसम्म गरिएको फोटोसहितको मतदाता नामावली संकलनमा थप भएका आठ हजार तीन सय ३७ गरी सो बराबरको मतदाता संख्या पुगेको छ। त्यस्तै ८७ मतदान स्थल र १ सय ४८ मतदान केन्द्र रहेको भोजपुुरमा प्रदेश र प्रतिनिधिसभाको निर्वाचन सुरक्षाका लागि ४ सय ९२ जना म्यादी प्रहरी खटिने भएका छन्।"
रुकुममा मनोनयन दर्ता : वाम गठबन्धन र कांग्रेसको प्रतिस्पर्धा हुने,"रुकुमः रुकुममा वाम गठबन्धन र नेपाली कांग्रेसबीच प्रतिनिधिसभा र प्रदेशसभाको निर्वाचनमा मुख्य प्रतिस्पर्धा हुने भएको छ । वामको गठबन्धनको तर्फबाट पूर्वी रुकुमबाट प्रतिनिधिसभाका लागि कमला रोकाले उम्मेदवारी दर्ता गराएकी छिन् भने प्रदशेसभा १ मा तेजबहादुर ओली र २ मा पूर्ण घर्तीको उम्मेदवारी दर्ता भएको छ । पूर्वी रुकुममा नेपाली कांग्रेसको तर्फबाट प्रतिनिधिसभामा हरिशंकर घर्तीमगरले उम्मेदवारी दर्ता गराएका छन् भने प्रदेशसभा क्षेत्र १ मा दूतकुमार पुन र २ मा दत्तबहादु बस्नेतले उम्मेदवारी दर्ता गराएका छन् । पूर्वी रुकुममा माओवादीबाट असन्तु पूर्णिराज घर्तीले प्रदेशसभा १ र तेजेन्द्र खामले प्रदेशसभा क्षेत्र २ बाट स्वतन्त्र उम्मेदवारी दिएका छन् । उता पश्चिम रुकुममा वाम गठबन्धनको तर्फबाट माओवादी नेता एवम् विना विभागीय मन्त्री जनार्दन शर्माले प्रतिनिधिसभाका लागि उम्मेदवारी दर्ता गराएका छन् भने प्रदेशसभा क्षेत्र १ मा रातो कामी र २ मा गोपाल शर्माको उम्मेदवारी दर्ता भएको छ । कांग्रेसले भने प्रनिनिधिसभा गोपालजीजंग शाह र प्रदेशसभा क्षेत्र १ कृष्णबहादुर रोकाए र २ मा खड्क डाँगीको उम्मेदवारी दर्ता गराएको छ । रुकुममा कांग्रेस र वाम गठबन्धनसँगै नयाँ शक्ति, संघीय समाजवादी, नेकपा (माले) र राष्ट्रिय जनमोर्चाले उम्मेदवारी दर्ता गराएका छन्।"
