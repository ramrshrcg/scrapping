शीर्षक,विवरण
एक दिवसीय क्रिकेटमा सफलतासँगै जिम्मेवारी,"अन्तर्राष्ट्रिय खेलवृत्तमा राष्ट्रका लागि महत्वपूर्ण उपलब्धि बोकेर नेपाली क्रिकेट टोली स्वदेश फर्किएको छ। जिम्बावेमा जारी एकदिवसीय विश्वकप छनोट क्रिकेटमा उत्कृष्ट प्रदर्शन गर्दै नेपालले अन्तर्राष्ट्रिय क्रिकेट काउन्सिल (आईसीसी) बाट एकदिवसीय टोलीको मान्यता पाएपछि सर्वसाधारण उत्साहित छन्। नेपालले विश्व क्रिकेटमा हासिल गरेको यो हालसम्मकै सबैभन्दा ठूलो उपलब्धि हो। आगामी दिनमा आफूलाई विश्व क्रिकेटमा अझ अगाडि बढाउने सम्भावनाको ढोका खोल्न यो सफलता निकै महत्वपूर्ण छ। एकदिवसीय टोलीको मान्यता हात पारेपछि अब नेपालले विश्व क्रिकेटमा आफूभन्दा माथि रहेका राष्ट्रहरूसँग खेल्ने र आफ्नो क्षमता देखाउने अवसर पाउने छ। यसबाहेक आगामी दिनमा आईसीसीबाट नेपाली क्रिकेटले पाउने सहयोग र आफूभन्दा प्रभावशाली टोलीसँग खेल्दा नेपाली खेलाडीले पाउने अवसरहरूका दृष्टिकोणले यो सफलता महत्वपूर्ण छ। हाम्रा लागि यो उपलब्धि अझ महत्वपूर्ण किन पनि छ भने घरेलु क्रिकेट करिब दुई वर्षदेखि आईसीसीको निलम्बनमा रहेका बेला यो सफलता हात परेको छ। घरेलु क्रिकेटको नेतृत्वदायी निकाय नेपाल क्रिकेट संघ (क्यान) नै निलम्बनमा रहेको अवस्थामा हाम्रा खेलाडीले हासिल गरेको यो सफलता विशेष हो। क्यान निलम्बनमा रहँदा ठूला अन्तर्राष्ट्रिय प्रतियोगिताको तयारीदेखि लिएर खेलाडीको पारि श्रमिकको विषयमा समेत आईसीसीको खटनपटनमा चल्नुपर्ने बाध्यताका बीच पनि खेलाडीले जुन प्रदर्शन गरे, त्यो सराह्रनीय छ। नेपाललाई पछिल्लो समय अन्तर्राष्ट्रिय स्तरमा चिनाउने र खुसी दिलाउने माध्यम बनेको छ, क्रिकेट। चार वर्षअघि टीट्वेन्टी विश्वकपसमेत खेलिसकेको नेपाली टोलीले अहिले एकदिवसीय मान्यताका रूपमा अर्को ठूलो उपलब्धि हात पारेको हो। नेपालजस्तो कमजोर संरचना भएको एसोसियट देशले एकदिवसीय मान्यता पाउनु ऐतिहासिक हो। २२ वर्षअघि अन्तर्राष्ट्रिय क्रिकेट मैदानमा पाइला चालेको नेपालले पहिलो पटक आईसीसी एकदिवसीय टोलीको मान्यता पक्का गर्दै ५० ओभरको क्रिकेटमा प्रवेश गरेको हो। नेपालले अब सन् २०२२ सम्म आईसीसीको माथिल्लो स्थानमा रहेर खेल्नेछ। नेपालले सेतो जर्सीमा चार दिवसीय इन्टरकन्टिनेन्टल कप खेल्ने अवसर पनि पाएको छ। जुन ५० ओभरको क्रिकेटमा एसोसिएट टोलीले खेल्ने ठूलो प्रतियोगिता हो। नेपाललाई यस उपलब्धिसँगै आईसीसीबाट प्राप्त हुने अनुदान रकममा ठूलो सहयोग हुने पक्का छ। नेपाली क्रिकेटको विकासमा लागि यो अर्को अवसर हो। बुद्ध र सगरमाथाको देशले चिनिएको नेपाल अब क्रिकेटले पनि चिनिने अवस्था आएको छ। नेपालले एकदिवसीय टोलीको मान्यता पाउनासाथ संसारभरका खेलप्रेमीबाट बधाईको ओइरो आयो। भारतका पूर्वकप्तान महेन्द्रसिंह धोनी पनि बधाई दिनेमध्येका एक बने। धोनीले सामाजिक सञ्जाल ट्विटरमामार्फत बधाई दिँदै भने, नेपाल एकदिवसीय टोलीको स्तरमा बसिरहनेछ। तर धोनीको बधाई अरूको भन्दा फरक थियो। धोनीले नेपाली टोलीको सफलता कायम रहनका लागि नेपालको सिंगो खेल वृत्तलाई घुमाउरो शैलीमा सचेत पनि गराएका छन्। यो विषयलाई नेपाली खेलकुदका सम्बद्ध निकायहरूले ध्यान दिनु आवश्यक छ। पछिल्लो समय नेपालको घरेलु क्रिकेटको संरचना र अवस्था दयनीय छ। क्यानलाई आईसीसीको निलम्बनबाट तत्काल फुकुवा गराउने राष्ट्रिय खेलकुद परिषद् (राखेप) को दाबीले अहिलेसम्म साकार रूप लिन सकेको छैन। यसबीच विभिन्न राजनीतिक दलबाट पाँचजनाले युवा तथा खेलकुदमन्त्रीको जिम्मेवारी सम्हालिसकेका छन्। सबै मन्त्रीले आउनासाथ क्यानलाई आईसीसीको निलम्बनबाट फुकवा गर्ने बचन दिइरहे। नेपालले एकदिवसीयको मान्यता पाएको भोलिपल्ट अर्थात् शुक्रबार युवा तथा खेलकुदमन्त्री बनेका जगत विश्वकर्माले सोही प्रतिबद्धता दोहोयाउन भ्याए। आईसीसीको निलम्बनपछि घरेलु स्तरका क्रिकेट प्रतियोगिताहरू ठप्प प्रायः छन्। नयाँ खेलाडी उत्पादन हुने बाटो अवरुद्ध छ। यद्यपि आईसीसीले नेपालको अन्तर्राष्ट्रिय सहभागितालाई भने रोकेको छैन। तर, नेपाली खेलाडीलाई आईसीसीले दोस्रो दर्जाको खेलाडीको रूपमा अन्तर्राष्ट्रिय प्रतियोगितामा सहभागी गराइरहेको अवस्था छ। क्यानका पदाधिकारीहरूबीचको अस्वस्थ प्रतिस्पर्धा र क्यान निलम्बनका कारण सन् २०१४ देखि आईसीसीले प्रदान गर्दै आएको वार्षिक १० लाख डलरभन्दा बढी रकम रोकिएको छ। क्यान निलम्बनमा पर्नुअघि क्रिकेटमा नेपाल टेलिकमलगायत राम्रा कर्पोरेट हाउसले पनि ठूलो रकम प्रायोजन गर्दै आएका थिए। क्यानको विवाद र राजनीतिक टकरावले त्यो गुमेको छ। असहज अवस्थाबीच खेलाडीको अदम्य मेहनतले माथि उठेको नेपाल क्रिकेटको आगामी यात्रा सहज बनाउन अब सफलतामा रमेर मात्र पुग्दैन। क्यानको निलम्बन फुकुवा, भौतिक संरचना निर्माण र खेलाडीलाई व्यावसायिक सुनिश्चिततासँगै निर्धक्क भएर खेल्न पाउने वातावरण सिर्जना गर्न सके मात्र नेपाली क्रिकेटले आगामी दिनमा योभन्दा पनि ठूला उपलब्धि हासिल गर्न सक्नेछ।"
हिसिलासँगै बसेका यी बाबा को हुन् ?,"काठमाडौं : जनयुद्धमा होमिएका कतिपय नेताले अहिलेसम्म करिब आधा दर्जन पटक सत्ताको स्वाद पाइसकेका छन्। केही पूर्व लडाकु कमाण्डर मरुभूमिमा परिवार पाल्ने पैसा कमाउन पुगेका छन्। लडाकू कमाण्ड नन्दबहादुर पुन पासाङ भर्खरै मात्र दोस्रो पटक उपराष्ट्रपति पदमा निर्वाचित भएका छन्। सुप्रिमि कमाण्डर पुष्पकमल दाहाल प्रचण्ड पूर्वप्रधानमन्त्री भइसकेका छन्। अहिले उनी शक्तिशाली सरकारको सारथि हुन्। तर, रुढीवादको चर्को विरोध गर्दै जनयुद्धमा होमिएका केही कमाण्डरको रुपम देखेर भने जो कोही चकित पर्छ। सिरहा नगरपालिका १ लक्ष्मीनियाँका रामपरीक्षण साफी पहाड अहिले पूरै जोगी अर्थात् बाबाको भेषमा देखिन्छन्। २०५३ सालमा सशस्त्र युद्धमा होमिएका रामरीक्षण २०५५ सालमा जनमुक्ति सेना भएका थिए। शान्ति सम्झौतापछि लडाकूका सात डिभिजन बने। त्यही डिभिजनमा साफीले भने सिन्धुलीको सोलुसल्लेरी स्मृति ब्रिगेडको प्लाटुन कमाण्डरको जिम्मेवारी पाएका थिए। तर, सेना समायोजनको बेला साफीले पाँच लाख लिएर स्वेच्छिक अवकास लिएका थिए। उनी अहिले भने साधु अर्थात् बाबा भेषमा सार्वजनिक भएका हुन्। प्रचण्डसँग आक्रोश व्यक्त गर्दै आएका छन्। माओवादी छोडेर नयाँ शक्ति नेपाल गठन गरेका बाबुरामप्रति भने उनी सकारात्मक छन्। पूर्व माओवादी एवम् अहिलेकी नयाँ शक्तिकी नेतृ हिसिला यमीसँग भने उनले सुखदुःखका कुरा गरेका छन्। उनै पूर्व लडाकू एवम् अहिलेका बाबासँग यमीले खिँचेको तस्बिर यत्तिबेला सामाजिक सञ्जालमा भाइरल भएको छ।। यमीले साफीसँगको तस्बिर फेसबुकमा पोस्ट गरेपछि यसको चर्चा चुलिएको हो। नयाँ शक्तिकी नेतृ यामीले उनीसँगको भेटमा दुवैजना भावुक भएको उल्लेख गरेकी छिन्। सँगै अहिले बाबा बनेका साफीलाई यामीले युद्धको समय र अहिले के फरक पाउँनुहुन्छ भनेर प्रश्न गर्दा जीवनका दुवै समय चुनौतीपूर्ण रहेको बताएका छन्।"
बालकृष्ण खाँड कांग्रेसको मुख्य सचेतकमा मनाेनित,"काठमाडौं : कांग्रेस सभापति शेरबहादुर देउवाले दलको मुख्य सचेतकमा बालकृष्ण खाँडलाई नियुक्त गरेका छन् । मंगलबार देउवाले आफू निकट नेता खाँडलाई दलको विधानको धारा १३ को उपधारा (१) बमोजिम प्रतिनिधिसभा सदस्य खाँडलाई मुख्य सचेतकमा नियुक्त गरेका हुन् । देउवाका निजी सचिव केशवराज जोशीले विज्ञप्ति सार्वजनिक गर्दै देउवाले खाँडलाई मुख्य सचेतक मनोनयन गरेको जानकारी गराएका छन् । नेपाली कांग्रेस पार्टीका सभापति एवं संसदीय दलका नेता माननीय श्री शेरबहादुर देउवाज्यूले नेपाली कांग्रेस संसदीय दलको विधान (संशोधन तथा परिमार्जन सहित, २०७४) को धारा १३ को उपधारा (१) बमोजिम मुख्य सचेतकमा प्रतिनिधि सभा सदस्य माननीय श्री बालकृष्ण खाँणज्यूलाई मनोनयन गर्नु भएको छ, सचिव जोशीले सार्वजनिक गरेको विज्ञप्तिमा भनिएको छ।"
हेटौंडाबाट राजधानी सर्दैन : प्रचण्ड,"हेटौंडा : नेकपा माओवादी केन्द्रका अध्यक्ष एवं पूर्व प्रधानमन्त्री पुष्पकमल दाहाल (प्रचण्ड) ले ३ नम्बर प्रदेशको राजधानी हेटौंडामै रहने बताएका छन् । हेटौंडा अस्पतालमा उपचाररत नेकपा माओवादी केन्द्र मकवानपुरका नेता रामकृष्ण श्रेष्ठलाई भेट गरेपछि पत्रकारहरुसँग कुरा गर्दै उनले भने, प्रदेश ३ को राजधानी हेटौंडामै उपयुक्त छ, यसमा म खुशी छु । क्यान्सर पीडित श्रेष्ठको स्वास्थ्यमा खराबी आउन थालेपछि हेटौंडा अस्पताल भर्ना गरिएको हो । साथ उनले हेटौंडा अस्पतालको स्तरोन्नती गर्नेतर्फ आफ्नो ध्यान गएको बताए । प्रदेश राजधानी रहेको शहरमा राम्रो अस्पताल चाहिन्छ, यसको स्तरीकरण गर्नेतर्फ मेरो ध्यानाकर्र्षण भएको छ, उनले भने । हुलाकी राजमार्गको कार्यक्रम सकेर सिरहाबाट उनी मंगलबार दिउँसो हेटौंडा आएका हुन् । उनी बुधबार बिहानै काठमाडौं जाने कार्यक्रम रहेको उनको नीजि सचिवालयले जनाएको छ ।"
"संविधान कार्यान्वयन सकियो, सांसद बेरोजगार","काठमाडौं : राष्ट्रपतिदेखि राष्ट्रियसभा उपाध्यक्षको निर्वाचन सम्पन्न गरी संघीय संसद्ले संविधान कार्यान्वयनको एक चरण पूरा गरेको छ।संविधानको व्यवस्थाअनुसार राष्ट्रपति र प्रधानमन्त्रीले विश्वासको मत लिएपछि र सभामुखराष्ट्रियसभा अध्यक्ष तथा उपसभामुखउपाध्यक्षको निर्वाचन तोकिएकै मितिमा सम्पन्न भएपछि संघीय संसद्का दुवै सदन बिजनेसविहीन भएका छन्। निर्वाचन आयोगले उपराष्ट्रपति पनि निर्विरोध निर्वाचित भएको घोषणा गरिसकेको छ। संविधानले तोकेका सबै निर्वाचन सम्पन्न भएकाले सरकारले अब मौलिक हक कार्यान्वयनसम्बन्धी कानुन निर्माणलाई धमाधम अघि बढाउने बताएको छ। संवैधानिक व्यवस्थाअनुसार तीन वर्षभित्र मौलिक हकसम्बन्धी दर्जनौं कानुन निर्माण गरिसक्नुपर्छ। तर, संविधान जारी भएको साढे दुई वर्ष बित्दा पनि त्यससम्बन्धी एउटै कानुन बन्न सकेको छैन। संविधानको धारा ४७ मा भनिएको छ, मौलिक हक कार्यान्वयन ः यस भागद्वारा प्रदत्त हकहरूको कार्यान्वयनका लागि आवश्यकताअनुसार राज्यले यो संविधान प्रारम्भ भएको तीन वर्षभित्र कानुनी व्यवस्था गर्नेछ। रोजगारी, उपभोक्ता, श्रम, आवासदेखि महिला, बालबालिका, ज्येष्ठ नागरिकसहित ३६ वटा मौलिक हकको व्यवस्था संविधानमा छ। संविधानले तोकेका सबै निर्वाचन सम्पन्न भएकाले सरकारले अब मौलिक हक कार्यान्वयनसम्बन्धी कानुन निर्माणलाई तीव्रता दिने भएको छ। सरकारको ध्यान अब मौलिक हकसम्बन्धी कानुनका मस्यौदा बनाउँदै धमाधम संसद्मा पठाउनेमा जान्छ, संसदीय व्यवस्था तथा कानुनमन्त्री शेरबहादुर तामाङले अन्नपूर्णसँग भने, संविधानले समयसीमासहित तोकेका सबै निर्वाचन सम्पन्न भएर एक चरणको संविधान कार्यान्वयन भएको छ। अब मौलिक हकसहितका कानुन निर्माण गरेर अघि बढ्छौं। प्रतिनिधिसभा र राष्ट्रियसभाले बिजनेस नपाएपछि एक साताका लागि बैठक स्थगन गरेका छन्। तत्काल त सरकारबाट बिजनेस आउने कुरा भएको छैन तर अघिल्लो सरकारका पालाका अध्यादेश संसद्मा छिट्टै आउने भन्ने सुनेका छौं, संसद्का प्रवक्ता भरतराज गौतमले भने। कानुनमन्त्री तामाङले पनि अघिल्लो सरकारले जारी गरेका तीन वटा अध्यादेश सदनमा पठाउने तयारी भइरहेको बताए। अघिल्लो सरकारले बेपत्ता पारिएका व्यक्तिको छानबिन तथा सत्यनिरुपणसम्बन्धी पहिलो संशोधन, राष्ट्रियसभा निर्वाचन र राष्ट्रिय चिकित्सा शिक्षा अध्यादेश जारी गरेको थियो। संसद् सुरु भएको ६० दिनभित्र अध्यादेश अनुमोदन गरिसक्नुपर्ने संवैधानिक व्यवस्था छ। महान्यायाधिवक्ता अग्नि खरेलले संविधानले तोकेका निर्वाचन सम्पन्न गरी सबै संरचना खडा भएकाले संविधान कार्यान्वयनको एक चरण पूरा भएको बताए। प्रधानमन्त्रीज्यूले पनि फास्ट ट्र्याकमा काम गर्न निर्देशन दिनुभएको छ, कानुनमन्त्री तामाङले भने, अब केही दिनमै संसद्लाई भ्याइनभ्याइ हुने गरी बिजनेस दिने तयारी भइरहेको छ। सम्बन्धित मन्त्रालयहरूलाई कानुनका मस्यौदा बनाइसक्न १५ दिनको समय दिइएको र कानुन मन्त्रालय आफैँले मस्यौदा गर्नुपर्ने काम १० दिनभित्र सम्पन्न गर्ने कार्यतालिकासाथ काम अघि बढाइएको मन्त्री तामाङले बताए। प्रतिनिधिसभा र राष्ट्रियसभाले आआफ्नो नियमावली बनाउन गठन गरेको समितिले काम सुरु गरेको प्रवक्ता गौतमले बताए। यसबीचमा चुनावैचुनावका कारण नियमावली मस्यौदा समितिले काम गर्न पाएका थिएनन्, गौतमले भने, सरकारको बिजनेस नआएसम्म समितिको काम अघि बढाउँछौं। महान्यायाधिवक्ताको एकद्वार नीति संविधान कार्यान्वयनसम्बन्धी १ सय ३८ वटा कानुनको मस्यौदा निर्माणमा सहजीकरण गर्न महान्यायाधिवक्ताको कार्यालयले पहल गरेको छ। महान्यायाधिवक्ता अग्नि खरेलको संयोजकत्वमा बनेको उच्चस्तरीय समितिले एकद्वार प्रणालीबाट कानुन निर्माणमा सहजीकरण गर्ने निर्णय गरेको छ। समितिमा कानुन आयोगका अध्यक्ष, कानुन मन्त्रालयका सचिव, महान्यायाधिवक्ता कार्यालयका नायब महान्यायाधिवक्ता, सम्बन्धित मन्त्रालयका सचिव र तीन जना विज्ञ रहनेछन्। संविधानसँग गाँसिएका कानुन एकद्वार प्रणालीबाट मस्यौदाका लागि सहजीकरण गर्ने काम यो समितिले गर्छ, खरेलले भने, संविधानसँग जोडिएका १ सय ३८ मध्ये अब कतिवटा कानुन बन्न बाँकी छन् भन्ने हेर्छौं र बाँकीको मस्यौदामा एकरुपता ल्याउन सहजीकरण गर्छौं।"
राप्रपा जुटाउँने प्रयासमा पूर्वराजा,"काठमाडौं : पूर्वराजा ज्ञानेन्द्र शाह राजसंस्थाको मुद्दालाई लिएर चिन्तित देखिएका छन् । उनले पूर्वपञ्चको बाहुल्य रहेको तीनवटै राप्रपाका नेतासँग राजसंस्थाको मुद्दाका बारेमा छलफल गरेका छन् । एक सातादेखि झापाको दमकस्थित हिमालय चिया बगानमा बस्दै आएका पूर्वराजा शाहले तीनवटै राप्रपाका दोस्रो तहका नेतालाई बोलाएर करिब तीन घण्टा छलफल गरेका हुन् । आइतबार अपराह्न ४ देखि ७ बजेसम्म भएको भेटघाटमा पूर्वराजाले राप्रपा विभाजनले राजसंस्थाको मुद्दा कमजोर बनेको भन्दै एकतामा जोड दिएको भेटमा सहभागी एक नेताले अन्नपूर्ण पोस्ट्सँग बताए । भेटमा कमल थापा नेतृत्वको राप्रपाबाट उपाध्यक्ष बुद्धिमान तामाङ, नेताहरू भाष्कर भद्रा, प्रल्हाद शाह, पशुपतिशमशेर राणाको राप्रपा (प्रजातान्त्रिक)बाट महामन्त्री राजाराम श्रेष्ठ, नेता सगुन लावती र सुरेश आचार्य अनि एकीकृत राप्रपा राष्ट्रवादीबाट उपाध्यक्ष तारानाथ लुइँटेल, डा शारदा आचार्य र केशव श्रेष्ठ सहभागी थिए । ती नेताका अनुसार पूर्वराजाले राप्रपा पुनर्गठन गरेर जान नेतालाई सुझाव दिएका थिए । तपाईंहरू फेरि कसरी मिल्ने भन्ने आधार आफैं तयार गर्नुहोस् तर राप्रपा विभाजन हुँदा मुद्दाको अस्तित्व नै सकिएजस्तो देखियो, पूर्वराजा शाहको भनाइ उद्धृत गर्दै एक नेताले भने । उनले राप्रपा विभाजनले राजसंस्था, हिन्दूराज्यको मुद्दा मात्र नभएर राप्रपाको अस्तित्व समाप्त हुनेतर्फ नेताहरूलाई सचेत गराएका थिए । उनले सुरुमा वर्तमान राजनीति र चुनावी परिणामबारे नेताहरूसँग जिज्ञासा राखेका थिए । उनले संविधानसभा निर्वाचनमा राम्रो उपस्थिति जनाएको राप्रपा अहिले किन कमजोर बन्यो भन्दै प्रश्न गरेका थिए । पार्टी विभाजन र नेतृत्वमा सैद्धान्तिक विचलन देखिएका कारण जनतामा असन्तुष्टि देखिएको नेताहरूको जवाफ थियो । साधनस्रोत अभावका कारण पनि चुनावी परिणाम अनपेक्षित भएको नेताहरूको भनाइ थियो । तीनै दलका नेताले एकै स्वरमा एकताको विकल्प नरहेको बताएका थिए । भेटमा सहभागी राप्रपाका एक नेताका अनुसार पूर्वराजाले तीन घण्टाको बसाइमा धेरै पटक राप्रपा एकतामै जोड दिएका थिए । पार्टी पुनर्गठनमा ढिलाइ नगर्नुहोस्, पूर्वराजाले भनेका थिए, साधनस्रोतको व्यवस्था म पनि गरुँला । वर्तमान राजनीतिप्रति जनतामा निराशा छाएको र यसलाई चिर्न राजसंस्था र हिन्दूराज्यको माग लिएर जनताका बीचमा जान उनको सुझाव थियो । पूर्वराजाको स्वागत गर्न समिति विराटनगर : पूर्वका विभिन्न मन्दिरमा पूजापाठ र दर्शन गरिरहेका पूर्वराजा ज्ञानेन्द्र शाहको स्वागतका लागि विराटनगरमा समिति बनेको छ । बल्लभप्रसाद दाहालको अध्यक्षतामा दुई सय २७ सदस्यीय समिति गठन गरिएको हो । केही दिनदेखि दमकमा रहेका पूर्वराजा शाह पत्नी कोमलसहित रामनवमीको अवसरमा आगामी आइतबार विराटनगर आउने जनाइएको छ । दाहालले सोमबार पत्रकार सम्मेलन गरी शाह दम्पतीले विराटनगरका काली, रामजानकीलगायत मन्दिर दर्शन गर्ने जानकारी दिए । पूर्वराजा पत्नीसहित मन्दिर दर्शनका लागि आउने कार्यक्रम छ, उनले भने, त्यही भएर उहाँहरूको स्वागतसत्कारका लागि समिति बनाइएको हो ।"
कारागारमा गृहमन्त्रीको अनुगमन : बालकृष्ण ढुंगेलसँग भेट (फोटो फिचर),"काठमाडौं : गृहमन्त्री रामबहादुर थापा बादलले कारागारको अनुगमन गरेका छन्। सुन्धारास्थित केन्द्रीय कारागार, भद्रगोल जेल, महिला कारागार, डिल्लीबजारस्थित सदरखोर कारागारमा पुगेर मंगलबार गृहमन्त्री थापाले अनुगमन गरेका हुन्। अनुगमनका क्रममा थापाले जेलरका समस्याका बारेमा सोधपुछ गरेका छन्। कारागारको अवस्था निरीक्षण गर्न पुगेका मन्त्री थापाले कारागारका सबै क्षेत्रको अनुगमन गरेका हुन्। डिल्ली बजारस्थित सदरखोर कारागारमा माओवादी नेता बालकृष्ण ढुंगेलसँग कुराकानी भएको गृहमन्त्री थापाका प्रेस संयोजक किरण भट्टराईले अन्नपूर्ण अनलाइनलाइ जानकारी दिए। भेटमा गृहमन्त्री थापाले ढुंगेलको स्वास्थ्य अवस्थाबारे जानकारी लिएका छन्। ढुंगेलले स्वास्थ्य अवस्था सामान्य रहेको तर, राजनीतिक मुद्दामा आफूलाई फसाइएको भन्दै गृहमन्त्री थापासँग गुनासो गरेका छन्। मन्त्री थापाले द्वन्द्वकालीन मुद्दा बृहत शान्ति सम्झौताको विषय भएकाले त्यस अनुरुप पहल गर्ने आश्वासन दिएका छन्। ढुंगेलले सदरखोरमा मात्र राजनीतिक बन्दीको संख्या १५ बढी रहेको जानकारी गृहमन्त्री थापालाई गराएका छन्। गृहमन्त्री थापाले कारागारको अनुगमनका क्रममा अन्य जेलरसँग पछि कुराकानी गरेका थिए।"
अन्नपूर्ण राउन्ड टेबल : नेतृत्व इमानदार भए समृद्ध कर्णाली,"प्रदेश सीमांकनका क्रममा अहिलेको कर्णाली प्रदेशका जिल्ला सुदूरपश्चिममा गाभिएपछि नागरिकहरू आन्दोलनमा उत्रिए। त्यही आन्दोलनको बलमा प्रदेश ६ घोषणा गरियो। सबैभन्दा पछाडि घोषणा भएको यो प्रदेशको नाम कर्णाली राखिएको छ। कर्णालीका ५, भेरीका ३ र राप्तीका २ जिल्ला समावेश भएको कर्णाली प्रदेशमा अहिले पनि करिब ५२ प्रतिशत गरिबी रहेको आधिकारिक तथ्यांक छ। अभाव, रोग, भोक र गरिबीले थलिएको यो प्रदेशको समृद्धिका लागि धेरै सम्भावना छन्। प्रदेश सरकार र संसद्ले यहाँको विकास र समृद्धिका लागि जलविद्युत्, पर्यटन र जडीबुटीलाई प्राथमिकता दिने बताइरहेका छन्। अन्नपूर्ण मिडिया नेटवर्कले कर्णाली प्रदेशमा संघीयता कार्यान्वयन, समृद्धिको सम्भावना र चुनौतीको विषयमा सोमबार वीरेन्द्रनगरमा छलफल गरेको छ। अन्नपूर्ण पोस्ट्का सम्पादक राजाराम गौतम, एपीवान टेलिभिजनका समाचार शाखा प्रमुख टीकाराम यात्री, अन्नपूर्ण रेडियोका स्टेसन म्यानेजर ठाकुर बेल्वासे, अन्नपूर्ण पोस्ट्का संघीय ब्युरो प्रमुख माधव ढुङ्गेललगायतको उपस्थितिमा समृद्ध कर्णाली प्रदेशको विषयमा छलफल भयो। सोही छलफलको प्रस्तुति : हामी सिकाइकै चरणमा छौं ठम्मरबहादुर विष्ट सांसद, प्रदेशसभा संघीय व्यवस्था हाम्रा लागि नौलो हो। सोही कारण केही अन्योल देखिएका छन्। नयाँ खाकाअनुसार सरकार सञ्चालन गर्नुपर्ने अवस्था छ। त्यसो हुँदा प्रारम्भमा व्यवस्थापन अस्तव्यस्त देखिनु स्वाभाविक हो। केही समय यस्तै हुन्छ। हामी चुनौतीका बीच अघि बढेका छौं। नयाँ व्यवस्था भएकाले शासन प्रणाली सञ्चालनबारे हामीले सिक्न जरुरी छ। हामी सिकाइकै क्रममा छौं। पछिल्लो समय कर्णालीको विकासका लागि काठमाडौंमा गोष्ठी भएपछि केही आलोचना सुनिएका छन्। विकास र समृद्धिका लागि जुनसुकै स्थानमा कार्यक्रम गर्दा पनि अन्यथा लिनु हुँदैन। कर्णालीको कार्यक्रम कर्णालीमै हुनुपथ्र्यो। संघीयताको मर्म पनि यही हो। केन्द्रीकृत प्रणालीले नै कर्णाली पिछडिएको हो। अब पनि केन्द्रीकृत प्रणाली अपनाइयो भने संघीयतको औचित्य के ? त्यसकारण संघीयता कार्यान्वयनमा केही चुनौती छन्। ती चुनौती चिर्दै अगाडि बढ्नुपर्ने अवस्था छ। राजनीतिक नेतृत्व इमानदार भए कर्णालीको समृद्धि सम्भव छ। हामीसँग थुप्रै स्रोतसाधन छन्। तिनलाई परिचालन गर्न प्रदेशसभाले सरकारलाई खबरदारी गर्नेछ। प्रदेश समृद्धिमा मन्त्री र सांसद मात्र होइन, कर्मचारीले पनि साथ दिन जरुरी छ। अहिले मन्त्रालय र कार्यालयमा कर्मचारी छैनन्। दुईजना कर्मचारीले मात्र कसरी मन्त्रालय चल्छ ? प्रदेश सचालनका लागि आएका केही कर्मचारी पनि फिर्ता भए। यसले योजनाबद्ध तरिकाबाट कसैले संघीयता नै असफल बनाउन बाहिरबाट कोही लागिपरेको छ कि भन्ने आशंका उत्पन्न भएको छ। संघीयता सफल बनाउन सबै एकताबद्ध हुन जरुरी छ। कर्णालीबाट काठमाडौं दुर्गम देवकुमार सुवेदी प्रमुख, वीरेन्द्रनगर नगरपालिका संघीयता कार्यान्वयन निराशाजनक छैन। स्थानीय तहबाट संघीयता कार्यान्वयन प्रक्रिया अगाडि बढिसकेको छ। सिंहदरबारको अधिकार जनताको दैलोमा आएको छ। हामी स्थानीय सरकारको सेवासुविधालाई जनताले अनुभूत गर्नेगरी काम गरिरहेका छौं। स्थानीय सरकार जनतासँग प्रत्यक्ष जोडिएकाले पनि संघीयताको उपहार प्रदान गर्न लागिपरेका छौं। केही स्थानमा एकाध जनप्रतिनिधिले गरेका कमजोरीलाई लिएर सबै जनप्रतिनिधिलाई आलोचना गर्ने गरिन्छ। वास्तवमा यसले हामीलाई उत्प्रेरित होइन, हतोत्साही बनाएको छ। अधिकारका लागि अहिले पनि केन्द्र र स्थानीय तहबीच लडाइँ जारी नै छ। हामी केन्द्रको अधिकार सकेसम्म तल्लो तहमा ल्याउने कसरत गरिरहेका छौं। वास्तवमा संघीयतालाई सही रूपमा कार्यान्वयन गर्ने हो भने राजनीतिक नेतृत्व इमान्दार हुन जरुरी छ। नेतृत्व इमानदार भएको खण्डमा संघीयतालाई सही रूपमा अगाडि बढाउन सकिन्छ। अर्कोतर्फ अब दृष्टिकोण पनि फेर्नुपर्छ। काठमाडौंकाले जसरी कर्णालीलाई दुर्गम ठानेका छन्, त्यसरी नै कर्णालीबाट हेर्दा काठमाडौं दुर्गम देखिन्छ। किनभने कर्णालीको पहुँच काठमाडौंसँग सहज छैन। यसतर्फ पनि अबको नेतृत्वले सोच्नु जरुरी छ। अभ्यास नयाँ, संस्कार पुरानै अर्जुनबहादुर ऐडी राजनीतिक शास्त्री सैद्धान्तिक रूपमा हेर्दा राजनीतिक संस्कार बदलिएन। संघीयताको अभ्यास सुरु भयो तर सोच र संस्कार पुरानै भयो। जसकारण संघीयताप्रति नै वितृष्णा उत्पन्न हुन थालेको छ। संघीयताको मर्म भनेको तल्लो तहसम्म अधिकारको विकेन्द्रीकरण हो। तर, हामीकहाँ अधिकारजति केन्द्रमा थुप्रिने भएको छ। संघीयता कार्यान्वयनका अगुवा नै केन्द्रीकृत सोचबाट मुक्त हुन सकेका छैनन्। आजको अवस्थासम्म आइपुग्दा संघीयतामा ढुलमुल देखिएको छ। हाम्रा लागि नयाँ अभ्यास भएर पनि होला, अधिकार र दायित्वबारे केन्द्र, प्रदेश र स्थानीय सरकार प्रस्ट छैनन्। यसकारण पनि संघीयता कार्यान्वयनमा केही अलमल देखिएको छ। जनताले स्थानीय सरकारबाट धेरै अपेक्षा गरेका छन्। तर, त्यो अपेक्षाअनुसार सरकारबाट सेवा प्रवाह हुन सकेको छैन। यसले पनि नागरिक स्तरमा अनुभूति हुन नसकेको हो। अब प्रदेशसभाले केन्द्रबाट आफ्ना अधिकारप्राप्त गर्न संघर्ष गर्नुपर्ने हुन्छ। यसो भएको खण्डमा मात्र संघीयतालाई सही गति दिन सकिन्छ। अर्कोतर्फ कर्णाली प्रदेशलाई समृद्ध बनाउन यहाँका आवश्यकता र सम्भावनालाई पहिचान गर्दै अगाडि बढे हाम्रो प्रदेश समृद्ध बन्न समय लाग्दैन। पर्यटनको प्रचुर सम्भावना छ निरक केसी केन्द्रीय सदस्य, उद्योग वाणिज्य महासंघ संघीयता कार्यान्वयनको चरणमा हामी व्यवसायी पनि उत्साहित छौं। यही क्रममा व्यवसायीहरूको छाता संस्था उद्योग वाणिज्य महासंघ पनि प्रादेशिक संरचनामा गइसकेको छ। पछिल्लो समय संघीयताले उत्साहभन्दा पनि केही निराशा दिलाएको छ। प्रदेशको नेतृत्वले निजी क्षेत्रसँग समन्वय गरेर आर्थिक विकासका योजना बनाउँला भन्ने हामीले अपेक्षा गरेका थियौं। तर, यहाँको नेतृत्वले सुरुवाती चरणमै निजी क्षेत्रप्रति उपेक्षा गरेको देखियो। आर्थिक समृद्धि र विकासका लागि विभिन्न निर्णय भएका छन्। तर, हामीसँग कुनै समन्वय गरेको देखिँदैन। कर्णाली प्रदेश आर्थिक हिसाबले कमजोर हो। सरकारका मन्त्री र सांसदहरू काठमाडौंमा गोष्ठी गर्दै छन्। प्रदेशमा सरकारविहीनताको अवस्था छ। यसले हामी कस्तो खालको संघीयताको अभ्यास गर्दै छौं भन्ने प्रश्न उब्जाएको छ। अब यहाँको सरकार सबैभन्दा जिम्मेवार हुनुपर्छ। यहाँ कसैले औद्योगीकरण गर्छु भन्छ भने सम्भावना छैन। बरु यो प्रदेशमा पर्यटनको सम्भावना निकै छ। तर, हवाई यातायात त्यसको मुख्य बाधक हो। संघीय राजधानीसँग हवाई पहुँच सहज छैन। जडीबुटीको प्रचुर सम्भावना छ। प्रदेशमा आर्थिक गतिविधि हुने नीति निर्माण गर्नुपर्यो। आर्थिक दृष्टिले आत्मनिर्भर नहुँदासम्म ठूला सपना बाँडेर मात्र कर्णालीको समृद्धि सम्भव छैन। स्थानीय सरकार बलियो भए संघीयता सफल मोहनमाया ढकाल उपप्रमुख, वीरेन्द्रनगर नगरपालिका संघीयता आफैंमा नराम्रो होइन। यसलाई सफल र प्रभावकारी बनाउन राजनीतिक नेतृत्व र सरकारले गम्भीर रूपमा सोच्न जरुरी छ। हामीले अब जतिसक्यो छिटो सुरुवात गर्नुपर्छ। कर्णालीलाई हेर्ने दृष्टिकोण अलि फरक छ। यहाँका जनताको जुन अवस्था छ, त्यो सुधार हुनुपर्छ। सिंहदरबारको अधिकार गाउँमा आउनुपर्छ भन्ने जनताको माग छ। त्यसलाई हामीले कमी हुन दिनु हुँदैन। स्थानीय सरकारलाई संविधानले दिएको अधिकारलाई अब प्रदेश सरकारले कटौती गर्न मिल्दैन। स्थानीय सरकारलाई प्रदेश सरकारले र प्रदेश सरकारलाई केन्द्रले हस्तक्षेप गर्नु हुँदैन। स्वायत्त रूपमा काम गर्ने अवस्था भयो भने जनता अधिकारसम्पन्न हुन्छन्। यसले संघीयताको भावनालाई पनि आत्मसात् गर्छ। हामीले स्थानीय तहबाट जनतालाई अधिकार सम्पन्न बनाउने कोसिस गरिरहेका छौं। किलोमिटरको दरमा हामीले धेरै भाषण गर्यौं, अब जनतालाई सेन्टिमिटरको दरमा काम गरेर देखाउनुपर्ने बेला भएको छ। स्थानीय सरकारमा निर्वाचत भएको ९१० महिना भयो। अब हाम्रो कामको मूल्यांकन हुँदै छ। पुरानो व्यवस्था अन्त्य हुँदै नयाँ व्यवस्था लागू हुँदा केही अप्ठ्यारो भएकै हो। तर, स्थानीय सरकारबाट कामै नभएको भने होइन। स्थानीय तहलाई जनशक्ति र बजेटको पर्याप्त व्यवस्था छैन। स्थानीय सरकार बलियो बनाउन नसके संघीयता पनि कार्यान्वयन हुन सक्दैन। महिलामैत्री कानुन बनुन रमा प्याकुरेल अधिवक्ता कर्णाली प्रदेशमा जनताको अपेक्षा धेरै छ। कानुनका कुरा पनि छन्। कानुन नबनी जनअपेक्षा पूरा हुन सक्दैनन्। प्रदेश सरकारले कानुन बनाउँदा महिलामैत्री बनाउन जरुरी छ। पीडितलाई न्याय दिने गरी कानुन निर्माण गरियोस्। न्यायसँगै पीडितलाई सुरक्षित राख्न सरकारी तवरबाट आवासको व्यवस्थापन हुन जरुरी छ। प्रदेश सरकारले यसको व्यवस्थापन गरोस्। स्थानीय र प्रदेश सरकारले जनअपेक्षा पूरा गर्न सके संघीयता सफल हुनेमा दुईमत छैन। दुवै सरकारले सर्वसुलभ तरिकाले न्यायमा पहुँच पुग्ने कानुन बनाउनु आवश्यक छ। आयआर्जनमा पहुँच पुर्याउनुपर्छ। आर्थिक समृद्धि भए हिंसामा पनि कमी आउँछ। प्रस्तुति : ललितबहादुर बुढागोविन्द देवकोटा"
प्रदेश ५ः प्रादेशिक योजना आयोग गठन,बुटवल : प्रदेश नं ५ को सरकारले प्रादेशिक योजना आयोग गठन गरेको छ । प्रदेश सरकारको मगलबार बसेको मन्त्रिपरिषद् बैठकले प्रदेश योजना आयोग गठन तथा कार्यसञ्चालन आदेश २०७४ जारी गरी प्रादेशिक योजना आयोगका उपाध्यक्षमा नेपाल राष्ट्र बैंकका निर्देशक डा प्रकाशकुमार श्रेष्ठलाई नियुक्त गरएको सरकारका प्रवक्ता वैजनाथ चौधरीले जानकारी दिए । बैठकले मुख्यमन्त्रीका प्रेस सल्लाहकारमा गुल्मी स्थायी निवासी हाल रुपन्देहीमा करीव दुई दशकदेखि पत्रकारितामा क्रियाशील शेरबहादुर खत्रीलाई नियुक्त गरेको छ ।बैठकमा मुख्यमन्त्री शङ्कर पोखरेलले केन्द्रीय सरकारले प्रदेशमा हस्तान्तरण गरेको एक अर्ब दुई करोड बजेट यही चैत मसान्तभित्र बिनियोजन गरिसक्नुपर्ने भएकाले आआफ्नो मन्त्रालयमा १० दिनभित्र साधारण र पूँजीगत खर्चको योजना मन्त्रिपरिषद्को कार्यालयमा पेश गर्न मन्त्रीहरुलाई निर्देशनसमेत दिए । प्रदेश सरकारले केन्द्र सरकारबाट प्राप्त उक्त बजेटको विनियोजन प्रदेशसभामार्फत नीति तथा कार्यक्रम बनाएर प्रस्तुत गर्नुपर्ने व्यवस्था छ । सोहीअनुसार सरकारले चैत मसान्तभित्र नै सोही बजेटका आधारमा प्रदेश प्रमुखमार्फत नीति तथा कार्यक्रम प्रस्तुत गर्ने गरी तयारी थालेको पोखरेलले जानकारी दिए।
प्रधानमन्त्रीले किन झिकाए सबै मुख्यमन्त्री ?,"काठमाडौं : प्रधानमन्त्री केपी ओलीले सातै प्रदेशका मुख्यमन्त्रीलाई छलफलका लागि बुधबार प्रधानमन्त्री कार्यालयमा झिकाएका छन्।प्रदेशको विकास योजना तथा प्रदेशले भोग्नुपरेका समस्याबारे जानकारी लिने उद्देश्यले प्रधानमन्त्री ओलीले सातै प्रदेशका मुख्यमन्त्री, प्रमुखसचिव तथान्यायाधिवक्तालाई छलफलका लागि बोलाएका हुन्। प्रधानमन्त्री कार्यालयले सातै प्रदेशका मुख्यमन्त्रीलाई बैठकमा सहभागी हुन सोमबार पत्राचार गरिएको जानकारी दिएको छ। प्रदेशका मुख्यमन्त्रीहरूले केन्द्रीय सरकारले आवश्यकताअनुसार सहयोग नगरेको गुनासो गरिरहेका बेला प्रधानमन्त्रीले पहिलोपटक सबै मुख्यमन्त्रीलाई बोलाएका हुन्। प्रधानमन्त्री कार्यालयका अनुसार प्रधानमन्त्रीले सातै प्रदेशमा मुख्यमन्त्री र प्रमुख सचिवसग प्रदेशहरूले भोग्नुपरेका कर्मचारी, भौतिक साधन तथा व्यवस्थापन, कानुन निर्माणलगायत समस्याबारे जानकारी लिनेछन्। यसैगरी, ओलीले मुख्यमन्त्रीहरूसग सम्बन्धित प्रदेशका विकास योजना तथा प्रदेशमा रहेका सम्भावना र चुनौतीबारे समेत जानकारी लिने गरी तयारी गरिएको छ। प्रधानमन्त्री कार्यालयका अनुसार प्रधानमन्त्री र मुख्यमन्त्रीको सो छलफल कार्यक्रममा केन्द्रीय सरकारका विकास, निर्माण, कर्मचारी व्यवस्थापन, सुरक्षासग सम्बन्धित मन्त्रालयका मन्त्री, सचिवको पनि सहभागिता रहनेछ। विशेष गरी प्रदेशमा कर्मचारी समयमै नगएको, यातायात साधन अभाव र भौतिक संरचना अभाव रहेकाले केन्द्रीय सरकारले ती समस्या समाधान गर्ने प्रयास गरिरहेको प्रधानमन्त्री कार्यालयले जनाएको छ। प्रदेशले भोग्नुपरेका समस्या समाधान गर्ने र प्रदेशलाई पनि आर्थिक विकास र समृद्धिको खाका बनाएर अगाडि बढ्न आग्रह गर्ने उद्देश्यले प्रधानमन्त्रीले छलफल आयोजना गरेको प्रधानमन्त्री कार्यालयका एक अधिकारीले जानकारी दिए।"
मधेसकेन्द्रित दललाई प्रतिपक्षमा बस्न बाबुरामको सुझाव,"सिरहा : नयाँ शक्ति पार्टी नेपालका संयोजक डा बाबुराम भट्टराईले मधेसकेन्द्रित दलहरूलाई प्रतिपक्षमै बस्न सुझाव दिएका छन्। मधेसवादी दल सरकारमा गएपनि संविधान संशोधन हुने अवस्था नरहेकोले उनले सरकारबाहिरै बस्न आग्रह गरेका हुन्। अहिले सत्ता भागबण्डाको मोलमोलाई मात्र भइरहेको छ तर बाहिर जनतामा भने संविधान संशोधनका निम्ति सत्तामा जाने भनेर भ्रम छर्ने काम भएको छ, सिरहाको लहानमा मंगलबार बिहान आयोजित पत्रकार सम्मेलनमा उनले भने, 'संविधान संशोधनको कुरा र सत्तामा जाने कुरालाई दाजोमाजो (छ्यासमिस) पार्ने काम भइरहेको छ।' पूर्व प्रधानमन्त्री डा भट्टराईले मधेसकेन्द्रित दल सत्तामा गएपनि संविधान संशोधन नभए अर्को द्वन्द्वको विऊ रोपिने खतरा रहेको बताए। मधेसी दलका नेताहरूमा अवसरवादी प्रवृत्ति देखिएको बताउँदै संविधान संशोधन गराउने मुद्दा बोकेर जनताबाट पाएको मतको कदर गर्न उनले सुझाव दिए। संविधानलाई सर्वस्वीकार्य बनाउन मधेसी दलले इमान्दारीको राजनीति गर्नुपर्छ', उनले भने। संविधान संशोधन गरी सर्वस्वीकार्य नबनाएसम्म दिगो शान्ति कायम नहुने र विकास र समृद्धि समेत सम्भव नहुने उनले तर्क गरे। उनले सरकारमा सहभागी नहुने बताउँदै प्रतिपक्षमै बसेर राम्रो कामको प्रशंसा र गलतको विरोध गर्ने स्पष्ट पारे। भने संविधान संशोधनका लागि सधैं लडिरहन्छौं। प्रदेश १ र २ का कार्यकर्ता भेटघाट तथा प्रशिक्षण कार्यक्रमका लागि सोमवार लहान आएका उनले पत्रकार सम्मेलनअघि सहिद पार्क पुगेर मधेस आन्दोलनको पहिलो सहिद रमेश महतोलगायतका सालिकमा पहिलो पटक माल्यार्पण समेत गरेका थिए।"
विमानस्थलमा गृहमन्त्री बादलको छड्के : अध्यागमन डेस्कमा चार कर्मचारी मात्रै,"काठमाडौं : गृहमन्त्री रामबहादुर थापाले त्रिभुवन अन्तर्राष्ट्रिय विमानस्थल र त्यहाँ रहेका अध्यागमन कार्यालयको आज छड्के निरीक्षण गरेका छन्। अनुगमनका क्रममा अध्यामगन कार्यालयको यात्रु विदेशिने डेक्समा जम्मा चार जना कर्मचारी मात्रै उपस्थित रहेका थिए। सो डेक्समा आवश्यकताअनुसार १५ जनासम्म कर्मचारी खटिने गरेकामा निरीक्षणका क्रममा तीन जना कर्मचारी अनुपस्थित भेटिएका हुन्। अनुपस्थित कर्मचारीको विवरण लिई त्यसलाई तत्कालै कारबाही प्रक्रिया अगाडि बढाइने बताउँदै गृहमन्त्री थापाले विमानस्थलको सुरक्षाजाँच, भन्सार, सिसी टिभी क्यामेरा अनुगमन डेस्कलगायतका विषयमा समेत जानकारी लिए। गृहमन्त्री थापाले विमानस्थलको सुरक्षामा संवेदनशील हुन र सुरक्षा व्यवस्था कडा पार्न सुरक्षा अधिकारीलाई निर्देशन पनि दिएका छन्। छड्केपछि सञ्चारकर्मीसँगको कुराकानीमा गृहमन्त्री थापाले विमानस्थल र अध्यागमन कार्यालयको सुधारलाई आफूले प्राथमिकतामा राखेको बताए। उनले यसभित्रका गलत प्रवृत्तिबारे आफू जानकार रहेको बताउँदै त्यस्ता प्रवृत्तिहरु अब देखिएमा सो कार्यमा संलग्न जो सूकैलाई पनि कारबाहीको दायरमा ल्याउने स्पष्ट पारे। यहाँबाट मानव तस्करीदेखि अवैध वस्तुको तस्करीसम्म हुने गरेको जानकारी मैले पाएको छु, यदि त्यस्तो सञ्जाल रहेछ भन्ने त्यसलाई ताड्ने छु, गृहमन्त्री थापाले भने। कारागारमा गृहमन्त्रीको अनुगमन (फोटोफिचर) रासस"
उपराष्ट्रपतिलाई पाकिस्तान र बंगलादेशको बधाई,"काठमाडौं : उपराष्ट्रपति नन्दबहादुर पुन पासाङलाई पाकिस्तान र बंगलादेशले बधाई दिएका छन्। मंगलबार अपरान्ह उपराष्ट्रपतिको कार्यालय बहादुर भवन पुगेर नेपालका लागि पाकिस्तानका राजदूत डा मजहर जावेद र बंगलादेशकी राजदूत मासफी बिन्टे शाम्सले उपराष्ट्रपतिलाई छुट्टाछुट्टै बधाई तथा शुभकामना दिएका हुन्। उपराष्ट्रपतिले पाकिस्तानी राजदूतसँगको भेटमा आफूलाई बधाई दिएकोमा पाकिस्तान सरकार, पाकिस्तानी जनता र नेपालका लागि पाकिस्तानी राजदूतलाई धन्यवाद दिए। संविधान कार्यान्वयनको क्रममा नेपालमा सबै प्रकारका निर्वाचन सम्पन्न भएकोले नेपाल आर्थिक समृद्धि, विकास र सामाजिक रुपान्तरणको युगमा प्रवेश गरेको बताए। उनले नेपाल पाकिस्तान सम्बन्ध समधुर रहेको बताए। दुई देशले भोगिरहेका समस्यामा सहकार्य गर्नुपर्ने उनको भनाइ छ। उनले पाकिस्तानले छिट्टै सार्क शिखर सम्मेलनको आयोजना गर्न सकोस् भन्ने शुभकामना दिए। भेटमा पाकिस्तानका राजदूत जावेदले उपराष्ट्रपतिमा पुनः निर्वाचित भएकोमा उपराष्ट्रपतिलाई पाकिस्तान सरकारको तर्फबाट बधाई दिइ। भेटमा पाकिस्तानी राजदूतले नेपाल पाकिस्तानको सहकार्य धेरै क्षेत्र रहेको बताए। उनले नेपालसँगको हरेक सहकार्यमा पाकिस्तान अत्यन्त खुशी रहेको बताए। केहीं समय अगाडि भएको पाकिस्तानका प्रधानमनमन्त्रीको नेपाल भ्रमणले दुई देशबीचका सम्बन्ध अझै घनिष्ठ बनाएको उल्लेख गर्दै उनले दुई देशबीच उच्चस्तरीय भ्रमण जारी राख्नुपर्ने बताए। बंगलादेशकी राजदूतसँगको भेटमा उपराष्ट्रपति पासाङले दुई देशको सम्बन्ध अत्यन्त घनिष्ठ भएको उल्लेख गर्दै अझै प्रगाढ बनाउनुपर्ने बताए। उनले केहीं दिन अघि त्रिभुवन अन्तर्राष्ट्रिय विमानस्थलमा यूएस बंगला एयरलाईन्सको विमान दुर्घटना हुँदा भएको ठूलो मानवीय क्षतिप्रति गहिरो दुःख व्यक्त गरे। भेटमा बंगलादेशकी राजदूतले उपराष्ट्रपतिमा पुनः निर्वाचित भएकोमा बंगलादेश सरकारको तर्फबाट बधाई दिइन्। उनले विमान दुर्घटना हुँदा उद्धार र घाइतेहरुको उपचारमा नेपालले उच्चस्तरीय प्रवन्ध मिलाएको भन्दै धन्यवाद समेत दिइन्।"
माओवादीले मन्त्रीको निगरानी गर्ने,"काठमाडौं : माओवादी केन्द्रका शीर्ष नेताले आफ्ना मन्त्रीका निगरानी गर्ने भएका छन्। अध्यक्ष पुष्पकमल दाहाल, वरिष्ठ नेता नारायणकाजी श्रेष्ठ र सरकारमा पार्टीको नेतृत्व गरेका गृहमन्त्री रामबहादुर थापाले मन्त्रीहरूको काम कारबाहीको निगरानी गर्न लागेका हुन्। गृहमन्त्री थापाको सरकारी निवास पुल्चोकमा आइतबार साँझ अध्यक्ष दाहालले पार्टीका तर्फबाट सरकारमा सहभागी मन्त्रीहरूलाई कडा निर्देशन दिँदै आफूखुसी काम गर्ने छुट कुनै पनि मन्त्रीलाई नभएको चेनावनी दिँदै शीर्ष नेतृत्वले निगरानी गर्ने बताए। त्यसका लागि पार्टीले सरकार सञ्चालनसम्बन्धी कार्यविधि नै तयार पार्ने दाहालले बताएका थिए। सरकारमा मन्त्रीहरूले केकस्ता काम गर्ने ? कसरी आफ्ना कामलाई प्रभावकारी बनाउने भन्ने विषयमा पार्टीले सरकार सञ्चालनसम्बन्धी आन्तरिक कार्यविधि नै बनाउँछ, अध्यक्ष दाहालको भनाइ उद्धृत गर्दै कृषि भूमिव्यवस्था तथा सहकारी राज्यमन्त्री रामकुमारी चौधरीले अन्नपूर्णसँग भनिन्, त्यस्तो कार्यविधि मन्त्रीलाई पार्टीले बाँध्ने एउटा आचारसंहिता पनि हुन्छ। दाहालले साँझ ७ बजे देखि २ घण्टासम्म आफ्ना मन्त्रीलाई मन्त्रालयको संरचना, काम गर्ने शैली र अपनाउनुपर्ने आचारसंहिताका विषयमा केन्द्रित रहेर निर्देशन दिएका हुन्। बैठकमा माओवादीका ७ मन्त्री र एक राज्यमन्त्री सहभागी थिए। विगतमा धेरै पकट पार्टी सरकारमा गयो, धेरै नेता साथीहरू मन्त्री पनि हुनुभयो, तर त्यसबेला केके भयोभयो, जनताले अनुभूति हुने गरी काम गर्न पनि सकिएन, दाहालको भनाइ उद्धृत गर्दै एक मन्त्रीले भने, अब स्थायी सरकार छ, पार्टी, संगठन, आन्दोलन र जनताले अनुभूति हुने गरी देखिनुपर्छ, अगतिलो काम गर्ने छुट कसैलाई छैन। प्रभावकारी काम देखाउन नसक्नेलाई जुनकुनै बेला पनि फिर्ता बोलाउन सकिनेतर्फ उनले सचेत गराए।"
कागेश्वरी मनोहराका मेयरसँग कांग्रेसका १७ माग,"काठमाडौं : नेपाली कांग्रेस कागेश्वरी मनोहरा नगरपालिका नगर समितिले नगरबासीहरूलाई अनावश्यक कर भार परेको र सुशासनको अनुभूति हुन नसकेको भन्दै नगरप्रमुखलाई ध्यानाकर्षण गराएको छ। सोमबार नगर प्रमुख कृष्णहरि थापालाई १७ बुँदे ज्ञापनपत्र बुझाउँदै कांग्रेसले नगरपालिकामा सुधारका माग राखेको हो। ज्ञापनपत्रमा दोहोरो कर हटाउन, घर अभिलेखीकरण सहज बनाउन, भूकम्पपीडितको राहत वितरण गर्न माग गरिएको छ। कांग्रेसका नगर सभापति नवराज पुडासैनीद्वारा हस्ताक्षरित ज्ञापनपत्रमा नक्सा पास सहज बनाउन पनि माग गरिएको छ। प्राचीन एवं ऐतिहासिक मनोहरा खोला दुषित हुँदा पनि खोला सरंझण एव सरसफाईमा नगरपालिकाले उदासिनता देखाइएको आरोप उसको छ।"
विप्लवका केन्द्रीय सदस्यसहित ८ जना पक्राउ,"धनकुटा : नेत्र विक्रम चन्द विप्लव नेतृत्वको नेकपाका केन्द्रीय सदस्यसहित ८ जनालाई प्रहरीले पक्राउ गरेको छ। धनकुटाका स्थानीय तहका जनप्रतिनिधिलाई पत्र पठाएर धम्क्याएको तथा चन्दा मागेर आतंक मच्चाएको भन्दै होटल हिले भ्यूबाट उनीहरूलाई पक्राउ गरिएको जिल्ला प्रहरी कार्यालय धनकुटाका प्रहरी नायब उपरीक्षक गौतम मिश्रले बताए। पक्राउ पर्नेमा केन्द्रीय सदस्य किरण राई, कोशी व्यूरो सदस्य सागर भनिने दिप्सन लिम्बु, धनकुटा इञ्चार्ज आकाश शर्मा भनिने माधव गौतम, संखुवासभा इञ्चार्ज समुल लगायत छन्। पक्राउ परेका विप्लवका नेताकार्यकर्तालाई हिरासतमा राखेर अनुसन्धान गरिरहेको प्रहरी नायब उपरीक्षक मिश्रले बताए।"
सतर्कता केन्द्र प्रभावहीन,"काठमाडौं : केपी ओलीले प्रधानमन्त्री नियुक्त भएयता भ्रष्टाचारमा शून्य सहनशीलतासहित सुशासन कायम गर्ने अभिव्यक्ति दर्जनौंपटक दिइसकेका छन् । तर, त्यो काममा प्रमुख भूमिका खेल्ने निकाय सतर्कता केन्द्रको गतिविधि भने एक महिनादेखि ठप्पप्रायः छ । प्रधानमन्त्रीले बारम्बार भ्रष्टाचारमा शून्य सहनशीलताको एजेन्डा दोहोर्याइरहँदा केन्द्रको भूमिकालाई सशक्त बनाउनेतर्फ भने ध्यान दिन सकेका छैनन् । प्रधानमन्त्रीले मात्रै होइन मुख्यसचिव, प्रधानमन्त्री कार्यालयका सचिवलगायत उच्च अधिकारीले समेत केन्द्रलाई प्रभावकारी बनाउन सार्थक पहल गरेका छैनन् । भ्रष्टाचारमा शून्य सहनशीलताको नाराले बजार तातिरहँदा त्यसलाई कार्यान्वयन गराउने निकाय भने चिसिएको चिसियै छ । प्रधानमन्त्रीकै प्रत्यक्ष निगरानीमा भ्रष्टाचार नियन्त्रणका लागि सञ्चालन हुने यो निकायमा यतिखेर सहसचिव, उपसचिव, शाखा अधिकृत तथा सहयोगी गरी आधाजसो कर्मचारी छैनन् । कर्मचारी अभावमा केन्द्रले भ्रष्टाचार नियन्त्रण, छानबिन तथा सुशासनका लागि जनचेतनामूक कुनै पनि कार्यक्रम सञ्चालन गर्न सकेको छैन भने कार्यालयमा आधाभन्दा बढी कर्मचारी नरहँदा सरकारी कार्यालयको सेवा प्रवाहबारे गरिने छड्के अनुगमनसमेत अवरुद्ध छ। सोमबार केन्द्रमा पुग्दा दिनभरजसो नै सुनसान देखिएको थियो । सतर्कता केन्द्रका प्रवक्ता सहसचिव विष्णुराज लामिछानेलगायत केही कर्मचारी मात्रै कार्यालयमा देखिएका थिए । कर्मचारीको चरम अभाव छ, यसले गर्दा सुशासन कायम गराउनेलगायत महत्वपूर्ण काम अघि बढाउन सकिएको छैन, केन्द्रका प्रवक्ता सहसचिव विष्णुराज लामिछानेले अन्नपूर्णसग भने । भ्रष्टाचार निवारण ऐन २०५९ को दफा ३७ अनुसार भ्रष्टाचारजन्य कार्यलाई प्रभावकारी रूपमा नियन्त्रण गर्न तथा भ्रष्टाचारविरुद्ध जनचेतना अभिवृद्धि गर्न प्रधानमन्त्रीको प्रत्यक्ष निगरानी र रेखदेख रहने गरी सतर्कता केन्द्र स्थापना गरिएको हो । प्रवक्ता लामिछानेले विभिन्न निकायमा भएका अनियमितता छानबिन गर्न केन्द्रमा दर्जनौं उजुरी आए पनि कर्मचारी अभावमा छानबिन गर्न नसकिएको बताए । अधिकृत उपसचिवहरू नै नभएपछि कसको नेतृत्वमा छानबिन समिति बनाएर काम गर्ने भन्ने चर्को समस्या छ, उनले भने । प्रधानमन्त्रीले बारम्बार भ्रष्टाचारमा शून्य सहनशीलताको एजेन्डा दोहोर्याइरहँदा केन्द्र भने कर्मचारी अभावमा चिसिँदै गएको छ । लामिछानेका अनुसार चार जना दरबन्दी रहेको उपसचिवमा एक जना मात्रै कार्यरत छन् भने १३ अधिकृत पद रिक्त छ । भएका केही अधिकृत पनि अन्यत्र काजमा गएका छन् । प्रशासनका एक सहसचिव पनि लामो समयदेखि बिदामा छन् । कुनै शाखा नभए पनि यहाँका कर्मचारी पत्तै नपाई सरुवा हुने गरेको गुनासो प्रवक्ता लामिछानेले गरे । नयाँ प्रधानमन्त्री आउनासाथ सतर्कता केन्द्रका अधिकारीहरूलाई बोलाएर ब्रिफिङ लिने प्रचलन छ । ओलीले भने एक महिना बितिसक्दासमेत केन्द्रका अधिकारीलाई बोलाएर ब्रिफिङ लिएका छैनन् । हामीसग कुनै ब्रिफिङ लिनुभएको छैन, सरकार विस्तारमा व्यस्त भएकाले ढिलाइ भएको होला, प्रवक्ता लामिछानेले भने । पूर्वसचिव तथा प्रशासनविद् शारदाप्रसाद त्रितालले सतर्कता केन्द्रजस्तो भ्रष्टाचार नियन्त्रण गर्ने निकायलाई शक्तिशाली र प्रभावकारी बनाउन ढिलाइ गर्न नहुने बताए । गत आइतबार मात्रै पनि प्रधानमन्त्री ओलीले सरकारका सबै मन्त्री, सचिव र सुरक्षा निकायका प्रमुखलाई निर्देशन दिँदै भ्रष्टाचारमा शून्य सहनशीलता आफ्नो मुख्य लक्ष्य र एजेन्डा भएको दोहोर्याएका थिए । प्रधानमन्त्रीले सिंहदरबारस्थित आफ्नै कार्यालयमा त्यस्तो निर्देशन दिँदै गर्दा प्रधानमन्त्री कार्यालयको माहोल तातेको थियो तर उनको कार्यालयको ठीक अघि करिब ३० मिटर दूरीमा रहेको राष्ट्रिय सतर्कता केन्द्रको वातावरण भने सुनसान देखिन्थ्यो ।"
