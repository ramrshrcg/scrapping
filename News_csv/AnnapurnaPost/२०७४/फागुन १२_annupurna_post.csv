शीर्षक,विवरण
राप्रपाले गर्यो प्रदेश ६ को निर्णयको स्वागत,"काठमाडौं : राष्ट्रिय प्रजातन्त्र पार्टी (राप्रपा)ले प्रदेश नम्बर ६ को नामाकरण कर्णाली र राजधानी सुर्खेत राख्ने सर्वसम्मत निर्णयको स्वागत गरेको छ। प्रदेशसभामा राप्रपाकी सांसद सोशीला शाहीले सुर्खेतको विपक्षमा मतदान गर्नु उनको व्यक्तिगत धारणा भएको समेत राप्रपाले बताएको छ। सांसद् शाहीले विपक्षमा मतदान गर्नु राप्रपाको आधिकारीक लाइन नभएको सहप्रवक्ता मोहन श्रेष्ठले सार्वजनिक गरेको विज्ञप्तिमा उल्लेख गरिएको छ। प्रदेश ६ को राजधानी सुर्खेत हुने निर्णय राप्रपाको आधिकारीक धारणा हो, विज्ञप्तिमा भनिएको छ, प्रदेशसभाका सांसदलाई यसबारे पार्टीले ह्विप जारी नगरेको हुँदा सांसद सोशीला शाहीले सुर्खेतको विपक्षमा मतदान गर्नु उहाँको व्यक्तिगत धारणा हो, पार्टीको आधिकारिक लाइन नभएको प्रष्ट पार्दछौँ।"
"प्रधामन्त्रीले महाभारतको कथा सुनाउँदै भने: म कृष्ण, जनता गोपिनी","ललितपुर: नेकपा एमालेका अध्यक्ष तथा प्रधानमन्त्री केपी शर्मा ओलीले देशमा कसैले भ्रष्टार गर्छ भने त्यो मान्य नहुने बताएका छन् । नेकपा एमाले झापाकाठमाडौँ सम्पर्क मञ्चले शनिवार गोदावरीमा गरेको बृहत् वनभोज कार्यक्रममा यस्तो बताएका हुन् । भ्रष्टहरू हाम्रो अर्काको, तेरोमेरो, नजिककोटाढाको, यताको उताको केही पनि हुँदैन, उनले भने, भ्रष्टाचार गरेको पाइएमा, भ्रष्टाचार गरेको उनले कोही पनि टपक्क टिपेर फुत्त मिल्काइयो भने अचम्म मान्नु पर्दैन, उनले भने । भ्रष्ट भयो कि गयो त्यसमा सरकार प्रतिबद्ध छ, उनले भने, नेपालमा अब गुण्डागर्दी, मान्छे तर्साएर चन्दा असुल गर्ने, मानव तस्कर र अन्य प्रकारका अपराधमा संलग्नलाई सरकारले कडाईका साथ कारबाही गर्छ । उनले छोरीहरू बलात्कृत हुँदा मध्यस्तकर्ता बन्ने प्रहरीलाई पनि नछाड्ने सङ्केत गरे । छोरीहरू वलात्कृत हुन्छन् । प्रहरीहरू मध्यस्तकर्ता भएर मिलापत्र गर्दै हिँड्छन् । त्यो अब मान्य हुँदैन, उनले भने, पक्रेका अपराधी छाड्दै हिँड्ने कुरा पनि सरकालाई मान्य हुँदैन । कुनै बलात्कारी, कुनै अपराधीलाई छाडिँदैन । पुराना मुद्दा पनि खिचेर ल्याएर यो सरकारले दण्डित गर्छ । कानुनको राज हामी देखाउँछौँ । अब नेपाल बन्छ । अन्यायमा केही पर्दैन । जिन्दगीसँग ठट्टा गर्ने समय छैन उनले सबै ध्यान समृद्धिमा लगाउने बताए । मेरो पाइला देशको समृद्धितर्फ तर्फ अघि बढ्नेछ, उनले थपे, तपाईँहरूका हिराजडित भोटमा मैलो लाग्न दिन्न । तपाईँहरूलाई थाहा छ । म हिजोबाट ६६ वर्ष पूरा भएर ६७ वर्ष लागेँ । अब मैले केटाकेटीसँग ठट्टा गर्दा हुन्छ । तर, जिन्दगीसँग ठट्टा गर्ने समय छैन । मसँग प्रयोग गर्ने समय छैन । एउटा प्रयोग गरी हेरौँ न भन्ने समय मसँग छैन । अलिक समय पर्खिऔँ न त भन्ने समय पनि छैन । अब मैले छिटोछिटो काम गर्नु पर्छ । म कृष्ण, जनता गोपिनी उनले भावनात्मक ढङ्गले सबै जनतासँग सँगै रहने भन्दै महाभारतको कथा पनि सुनाए । महाभारतमा कृष्णका १६ सय गोपिनी छन् भन्दा धेरैले इष्र्या गरे । धेरै लोभिए । उनीहरूले कृष्णलाई १६ सय आफैँले किन राखेको ? भने, उनले थप कथा यसरी सुनाए, अनि कृष्णले भने, जुन गोपिनीसँग, वा जुन गोपिनीको खोपीमा म छैन त्यो तिमीहरूले लगे हुन्छ । कृष्णले त्यसो भनेपछि कृष्णका साथीहरू गोपिनी खोज्न गए । गोपिनी भएको ठाउँमा गएर यहाँ त तपाईँ एक्लै हुनुहुन्छ होला भन्यो । होइन यहाँ त श्रीकृष्ण हुनुहुन्छ भन्छन् । अर्कोमा गयो यहाँ तपाईँ एक्लै हुनुहुन्छ हो ? भन्योहोइन यहाँ श्रीकृष्णजी हुनुहुन्छ भन्छन् । फेरि अर्कोमा गयो एक्लै हो भन्यो होइन श्रीकृष्ण हुनुहुन्छ । यसको अर्थ श्रीकृष्ण खोपीमा होइन सबै गोपिनीको मनमा थियो । तपाईँहरू मेरो मनमा हुनुहुन्छ, तपाईँहरू जाँदा पनि गोपिनीहरुले कृष्ण देखेजस्तै म जहाँ पुग्दा पनि म तपाईँहरूलाई देख्छु, भेट्छु, तपाईँहरू मेरो साथमा हुनुहुन्छ । म पनि तपाईँहरूको साथमा छु । मेरो अरू उद्देश्य नै छैन । देश बनाउने मात्रै मेरो उद्देश्य हो । कोही भोकले मर्दैनन् उनले आफूलाई दुःखकष्ट थाहा भएको भन्दै भोकले कोही नपर्ने बताए । खान नपाएका अप्ठ्यारा मैले देखेको छु । मान्छेको भोकमरी र कठिनाइ देखेको छु । सरकारले अव विधिवत निर्णय गर्छ अब नेपालमा कोही भोकै पर्दैन । कोही भोकले मन्र्दैन । यो सरकारी नीति हो, उनले भने, त्यसपछि घोषणाको सिरिजमा आउँछ । घर नभएको केही नेपाली हुँदैन । चराले गुँड बनाएर बसेको हुन्छ । तर, यत्रो जमिन छ । मान्छेले छाप्रो बनाएर पनि बस्न नपाउने अवस्था हुँदैन । नयाँ पार्टीको नाम फरक, नीति एमालेकै उनले एमाले र माओवादीबिच एकतापछि बनेको नयाँ पार्टीको नाम फरक भए पनि नीति सबै एमालेकै हुने बताए । मैले २०७४ साल एमालेमय नेपाल भनेको थिएँ । भएको छ र हो । अब एमाले र माओवादी केन्द्र मिल्दै छ, उनले भने, नाम अलिकति फरक पर्छ । नाम अलिकति फरक परे पनि काम एमाले हो । नीति एमालेकै हो । फरक पर्ने होइन । मुलुकलाई समृद्धिमा लैजाने जनताको बहुदलीय जनवादले नै हो । स्पष्ट भए हुन्छ । सबै स्पष्ट छन् । स्पष्ट नभएकालाई हामी बुझाउँछौँ । स्पष्ट नभएकाले बुझ्छन् । एमाले हुर्केका अभिमन्यु उनले द्वापर युगको कलिलो अभिमन्युलाई चक्रव्यूहमा पारे जस्तो एमाले नहुने पनि दाबी गरे । मैले भनेको थिएँ, द्वापर युगमा चक्रव्यूह बन्यो । कलिलो अभिमन्युलाई निशस्त्र बनाएर महासथीहरुले, महायोद्धाहरुले भर्खर हुर्किएको बालकलाई चक्रव्यूहमा पारेर हत्या गरेका थिए, ओलीले भने, अहिलेको चक्रव्यूह तोड्न सक्ने हामी छौँ । त्यस बेला अभिमन्युलाई चक्रव्यूह तोडेर भित्र पस्न आउँथ्यो, तर बाहिर निस्कने कला थिएन । हामी द्वापर युगको बालक अभिमन्यु होइनौँ । एमालेले बक्रदृष्टि लाएमा एमालेले जसको टाउकोमा तथास्तु भनेर हात राख्यो त्यसले जित्यो । जसलाई राखेन त्यो गयो । राप्रपाको पनि कसैलाई जितेस्, गरिखाएस् भनेको आयो, उनले भने, अरूलाई पनि त्यस्तै हो । बुझे हुन्छ हामीले बक्रदृष्टि लगाउँदा शनि, राहुले बक्रदृष्टि लगाउँदा केही हुँदैन । देश र जनताको निम्ति उभिने एमालेले बक्रदृष्टि लायो भने गयो । त्यो खतम । अरू ग्रहदशा जस्तो होइन । एमालेले अगुवाई गरेको छ, गर्छ । कार्यक्रममा एमाले स्थायी कमिटी सदस्य सुवास नेम्वाङ, माओवादी नेता राम कार्की प्रदेश नम्बर एकका स्थानीय मामिला मन्त्री हिक्मत कार्की र सम्पर्क मञ्चका अध्यक्ष तुलसीराम मैनालीलगायतले पनि बोले ।"
संविधान संशोधन नभएसम्म राजपा सरकारमा जाँदैन : झा,"काठमाडौं : राष्ट्रिय जनता पार्टी (राजपा) नेपालका अध्यक्ष मण्डलका सदस्य अनिल झाले संविधान संशोधन नभएसम्म राजपा सरकारमा सहभागी नहुने स्पष्ट पारेका छन् । राजधानीमा आयोजित साक्षात्कार कार्यक्रममा बोल्दै उनले भने, संविधान संशोधन भयो भनेमात्रै हामी सरकारमा जानेबारे सोच्न सक्छौं, अहिले हामीले सरकारमा सहभागी हुनेबारे केही पनि सोचेको छैन । हिजोको दिनमा संविधान संशोधन हुँदा संशोधन गर्नै हुँदैन भनेर क्रान्तिकारी भाषण गर्ने र दुई तिहाई पुर्याउन नदिने दल नेकपा एमालेले अहिले सरकारको नेतृत्व गरिरहेको उल्लेख गर्दै झाले भने,हामी त संशोधनको पक्षधर हौं । तर, वर्तमान प्रधानमन्त्री केपी शर्मा ओली संशोधनको लागि इच्छुक हुनुहुन्छ कि हुनुहुन्न ? यो प्रष्ट हुनुपर्छ । झाले एमालेमाओवादीसहित राजपा र फोरम पनि मिल्यो भने संशोधनको लागि प्रचण्डभन्दा प्रचण्ड बहुमत पुग्ने र संविधान संशोधन रातारात हुने अर्थात् तुरुन्त हुने विश्वास दिलाए । उनले संशोधन नगरी आफूहरु सरकारमा नजाने अडान दोहोर्याए । हामीलाई सरकारमा जान कुनै हतारो छैन, अहिले हामीले सरकारमा जानेबारे सोचेको पनि छैन, सरकारमा त्यतिकै सहभागी भयौं भने जनताले के भन्छन् ? तपाई पत्रकारले के भन्नुहुन्छ ?, झाले भने, हामी संशोधन पक्षधर भएकोले राजपा र फोरमले दायाँबायाँ गर्ने अवस्था छैन। नेता झाले विगतको एमालेको संशोधनप्रति निर्दयी रहेको उनको गुनासा गरे । हिजो संविधान सशोधन प्रस्ताव टेबुल हुँदा एमाले कडा र क्रान्तिकारी रुपमा प्रस्तुत भएको थियो, हामी दुई तिहाई कुनै हालतमा पुर्याउन दिन्नौं भनेर लागेकै हो नि, त्यही भएर संशोधन पास भएन्, उनले भने, त्यसैले यथास्थितिमा हामीले उहाँहरुसँग सरकारमा सहकार्य गर्ने कुनै सम्भावना छैन।"
महानगरको गेस्टहाउसमा मुख्यमन्त्री,"पोखरा : प्रदेश ४ का मुख्यमन्त्री पृथ्वीसुब्बा गुरुङ सरकारी आवासमा बस्न थालेका छन्। पोखरा महानगरले मुख्यमन्त्रीका लागि आवास उपलब्ध गराएको हो। शुक्रबार मुख्यमन्त्रीको परिवार नगरपालिका गेस्टहाउसमा सरेको छ। पोखराको पार्दीमा ०३४३५ सालमा निर्मित नगरपालिका गेस्टहाउस मर्मत गरी मुख्यमन्त्रीको आवास बनाइएको हो। आवासमा सर्नुअघि मुख्यमन्त्री गुरुङ राष्ट्र बैंकको गेस्टहाउसमा बस्दै आएका थिए। उनले माघ २९ गते नियुक्ति लिएर फागुन ४ देखि कार्यभार सम्हालेका हुन्। पर्यटन बोर्डको भवननजिकै फेवाताल किनारमा रहेको जीर्ण अवस्थाको गेस्टहाउस ६० लाख रुपैयाँ लागतमा मर्मत गरिएको हो। भवन मर्मत गर्न सरकारले २५ लाख उपलब्ध गराएको छ। बाँकी रकम तत्कालका लागि महानगरपालिकाले नै निकासा गरेको इन्जिनियर ध्रुव भट्टराईले जानकारी दिए। पाँच कोठाको गेस्टहाउसमा मुख्यमन्त्री बस्ने भएपछि पुरानो भवनसँगै जोडेर किचन, मिटिङ हल, भिजिटिङ कक्ष, गार्ड हाउसको नयाँ संरचना बनाइएको महानगरपालिकाका इन्जिनियर भट्टराईले बताए। भवनको इन्टेरियर परिवर्तन गरेका छौं, उनले भने। मुख्यमन्त्री निवासको रूपमा प्रयोगमा आएको गेस्टहाउसभित्र र बाहिर मर्मत तथा रंगरोगन गरी नयाँ स्वरूप दिइएको छ। कोठाभित्र नयाँ बाथरुम, शौचालय र नयाँ बेड विस्तारा तयार पारिएको छ। भुइँमा पार्केटिङ गरिएको छ। आल्मुनियम र सिसाका झ्याल राखिएको छ। करिव ५ रोपनी कम्पाउन्डमा रहेको मुख्यमन्त्रिको आवासलाई बगैंचासहित आकर्षक बनाइएको छ। मिटिङ कक्ष, भिजिटिङ कक्ष र गार्ड हाउस निर्माण अझै जारी रहेको इन्जिनियर भट्टराईले बताए। नगरपालिकाले आफ्ना पाहुनालाई गेस्टहाउसमा राख्दै आएको थियो। अति जीर्ण भएको हुँदा कमै पाहुना मात्रै त्यहाँ बस्थे। यसैगरी, गृहमन्त्रीको आवास क्षेत्रीय सिँचाइको क्वार्टरमा तयार पारिएको छ। उद्योग, पर्यटन, उद्योग, वन तथा वातावरणमन्त्री रामशरण बस्नेत क्षेत्रीय स्वास्थ्य निर्देशानलयको आवासगृह रानीपौवामा बस्न थालेका छन्। कृषिमन्त्रीका लागि जिल्ला कृषि कार्यालयकै क्वार्टर उपलब्ध गराइएको छ। क्षेत्रीय सिँचाइ कार्यालयको आवासमा अरू मन्त्रीका लागि पनि निवास बनाउने गरी तयारी गरिएको छ। आन्तरिक मामिला तथा कानुन, आर्थिक मामिला तथा योजना, भौतिक पूर्वाधार, भूमि व्यवस्था तथा कृषि मन्त्रीको क्वार्टर सिँचाइको आवासमा हुनेछ। सामाजिक विकासमन्त्री भने स्वास्थ्य निर्देशानलयको क्वार्टरमा बस्नेछन्। प्रदेश प्रमुख बाबुराम कुँवरलाई यसअघि क्षेत्रीय प्रशासक बस्दै आएको आवास मर्मत गरी उपलब्ध गराइएको छ। क्षेत्रीय प्रशासकबाट प्रदेशको प्रमुख सचिवको जिम्मेवारी पाएका लक्षमण अर्याल राष्ट्र बैंकको अधिकृत गेस्टहाउस सरेका छन्।"
शिक्षाले बेरोजगार पैदा गर्यो : प्रचण्ड,"भरतपुर : नेकपा (माओवादी केन्द्र)का अध्यक्ष प्रचण्डले नेपालको सामुदायिक शिक्षाको स्तर खस्किँदै गएकोमा चिन्ता व्यक्त गरेका छन्। उनले शिक्षा बेरोजगार पैदा गर्ने जस्तो भएको बताएका छन्। नारायणी विद्या मन्दिर माध्यमिक विद्यालयको ५४ औं वार्षिकोत्सवका अवसरमा प्रमुख अतिथिको हैसियतले सम्बोधन गर्दै प्रचण्डले शिक्षामा नीजिकरणलाई कम गर्दै लैजाने र सामुदायिक शिक्षाको स्तर बढाउन चानचुने प्रयासले नपुग्ने बताए। शिक्षा प्रणाली उत्पादनमुखी, रोजगारी बढाउने र समुदायको हितमा हुनुपर्ने बताउँदै प्रचण्डले अहिलेको शिक्षाले शिक्षित बेरोजगार उत्पादन गरिरहेकोमा चिन्ता व्यक्त गरे। हाम्रो शिक्षा बेरोजगार पैदा गर्ने जस्तो भयो। एमए, पीचडी गरेका समेत कामको खोजिमा विदेशिन बाध्य छन्, प्रचण्डले भने, रोजगारी र उत्पादनमूलक समुदायको हितका लागि शिक्षा भएन भने हामीले भनेको समृद्धि र विकास असम्भव छ। अध्यक्ष प्रचण्डले शिक्षामा लगानी बढाउन आवश्यक पहल गरिनेसमेत बताए। कतिपय देशमा राज्यले शिक्षामा २० प्रतिशत बजेट विनियोजन गरेको हुन्छ, प्रचण्डले भने, दुखको कुरा, हामीकहाँ यो घट्दै गइरहेको छ। अब टालटुले मात्रात्मक सुधारले सम्भव छैन। दृढतापूर्वक गुणात्मक परिवर्तनका लागि राज्यले पहल गर्नु जरुरी छ। अध्यक्ष प्रचण्डले आफैंले अध्ययन र अध्यापन गरेको उक्त विद्यालयमा सिभिल इन्जिनियरिङको पढाईका लागिसमेत पहल गर्ने बताएका छन्। २०२१ सालमा स्थापना भएको विद्यालयको भौतिक विकासको निम्ति प्रचण्डले गत वर्ष २४ लाख विनियोजन गरेका थिए।"
मन्त्री छान्ने जिम्मा दुवै अध्यक्षलाई,"काठमाडौं : एमाले र माओवादी केन्द्रबाट सरकारमा जानेको नाम टुंगो लगाउने जिम्मा दुवै पार्टीले आआफ्ना अध्यक्षलाई सुम्पेका छन्। दुवै पार्टीका बैठक र दोस्रो तहका नेताबीचको औपचारिक र अनौपचारिक छलफलबाट पनि मन्त्रीको नाम टुंगो लाग्न नसकेपछि अध्यक्षलाई जिम्मा दिइएको हो। एमालेको शुक्रबार बसेको स्थायी समिति बैठकले मन्त्री छान्ने जिम्मेवारी अध्यक्ष तथा प्रधानमन्त्री केपी ओलीलाई दिएको हो। माओवादी केन्द्रको विस्तारित बैठकले अध्यक्ष पुष्पकमल दाहाल, नारायणकाजी श्रेष्ठ र रामबहादुर थापा बादललाई पार्टीबाट सरकारमा सहभागी हुने मन्त्रीको नाम छान्न जिम्मेवारी दिएको थियो। शुक्रबार बसेको तीन नेताको बैठकले मन्त्री छान्ने जिम्मा अध्यक्ष दाहाललाई सुम्पेको हो। तीन नेताले प्रदेशअनुसार सूची बनाएका थिए। पार्टीका नयाँ, पुराना, समानुपातिक र भौगोलिक आधार मिलाएर मन्त्री छान्न जिम्मेवारी दिइएको थियो। प्रदेशअनुसारको सूची बमोजिम प्रदेश १ बाट अमनलाल मोदी, सुरेश राई, सुदन किराँती, प्रदेश २ बाट मातृका यादव, गिरिराजमणि पोखरेल, प्रदेश ३ बाट रामबहादुर थापा बादल र पम्फा भुषाल, प्रदेश ४ बाट देवेन्द्र पौड्याल र हरि अधिकारी, प्रदेश ५ बाट वर्षमान पुन र चक्रपाणि खनाल, प्रदेश ६ बाट जनार्दन शर्मा, प्रदेश ७ बाट विना मगर र लेखराज भट्ट सिफारिसमा परेका थिए। नेता नारायणकाजी श्रेष्ठले भने, नाम छनोट सकिए पनि अन्तिम नाम भने अध्यक्ष दाहालले नै छान्नु हुनेछ। स्रोतका अनुसार दाहालले छलफल गरी शनिबारसम्म नामको अन्तिम टुंगो लगाउने भएका छन्। एमालेको शुक्रबारको स्थायी समिति बैठकले अध्यक्ष ओलीलाई मन्त्री छान्ने अधिकार दिए पनि सबै जात, भूगोलको सन्तुलन मिलाएर मात्र नाम छान्न नेताहरूले सुझाव दिएका छन्। भूगोल, समावेशीता र पार्टीमा योगदान, योग्यता साथै क्षमता पनि ध्यानमा राख्न नेतृत्वलाई सुझाव दिएको बैठकमा सहभागी एक नेताले बताए। एमालेको शुक्रबारको स्थायी समिति बैठकले अध्यक्ष ओलीलाई मन्त्री छान्ने अधिकार दिए पनि सबै जात, भूगोलको सन्तुलन मिलाएर मात्र नाम छान्न नेताहरूले सुझाव दिएका छन्। मन्त्रिपरिषद् विस्तार आइतबारमन्त्रिपरिषद् विस्तार आइतबार मात्र हुने भएको छ। दुवै पार्टीले सरकारमा जाने मन्त्रीको नाम टुंग्याउन नसकेपछि मन्त्रिपरिषद् विस्तारमा ढिलाइ भएको हो। एमाले सचिव प्रदीप ज्ञवालीले आइतबार मात्र मन्त्रिपरिषद् विस्तार हुने बताए। अध्यक्ष दाहालले पनि शुक्रबार एउटा सार्वजनिक कार्यक्रममा आइतबारसम्म मन्त्रिपरिषद् विस्तार हुने बताए। अध्यक्ष ओलीले माओवादीसहित संघीय फोरम र राजपासँग छलफल गरेर मन्त्रिमण्डल विस्तार गर्ने योजना पार्टी बैठकमा सुनाएका थिए। संघीय फोरम सरकारमा आउन सकारात्मक छ। राजपासँग पनि छलफल भइरहेको छ, एक एमाले नेताले भने। फागुन ३ मा प्रधानमन्त्री बनेका ओलीले आफूसहित तीन जनाको मन्त्रिपरिषद् गठन गरेका थिए। शुक्रबार बसेको मन्त्रिपरिषद् बैठकले एक प्रधानमन्त्रीसहित १८ मन्त्रालय रहने निर्णय गरेको छ। केही दिनअघि एमाले र माओवादीबीच एमालेले प्रधानमन्त्रीसहित ११ र माओवादी केन्द्रले ७ मन्त्रालय लिने समझदारी भएको थियो। अब एमालेले १० र माओवादीले ५ मन्त्रालय लिने सम्भावना छ। संघीय फोरम र राजपालाई पनि सरकारमा ल्याउन छलफल भइरहेकाले बाँकी मन्त्रालय ती दुई पार्टीलाई दिइने एमाले स्रोतले बतायो। कुन पार्टीले कति मन्त्रालय लिने दाहाल र ओलीबीच शनिबार हुने छलफलबाट टुंग्याइने भएको छ। एकता कार्यदल गठनको औपचारिक जानकारी पनि ओलीले बैठकमा गराएका थिए। ७ फागुनमा दुवै पार्टीले एकीकरणमा सहमत हुँदै अन्तरिम विधान र राजनीतिक प्रतिवेदनका आधारमा पार्टी सञ्चालन गर्ने नीति बनाउँदै दुई छुट्टाछुट्टै कार्यदल गठन गरेका थिए। बैठकले सहमतिलाई अनुमोदन गरेको प्रचार विभाग प्रमुख योगेश भट्टराईले जानकारी दिए। बैठकले माओवादी केन्द्रसँग एकता प्रक्रिया अघि बढेका बेला एमालेका विभिन्न जनवर्गीय संगठनको पूर्वनिर्धारित अधिवेशन र सम्मेलन पार्टी एकताको संवेदनशीलतालाई ध्यानमा राखी स्थगन गर्ने निर्णय गरेको छ। आन्तरिक भेला, प्रशिक्षण कार्यक्रमलाई भने निरन्तरता दिने निर्णय भएको सचिव भट्टराईले जानकारी दिए।"
"नयाँ शक्तिको विज्ञप्तिमा दुई बुद्धवाणी, पाँच संकल्प","काठमाडौं : नयाँ शक्ति, नेपालको चौथो संघीय परिषद बैठक सम्पन्न भएको छ। फागुन ९ गतेदेखि सुरु भएको बैठक शनिबार सम्पन्न भएको हो। विभिन्न निर्णय गर्दै सम्पन्न भएको नयाँ शक्तिको बैठकले लुम्बिनीसंकल्प२०७४ सार्वजनिक गरेको छ। लुम्बिनी संकल्पमा नयाँ शक्तिले आज भन्दा २५ सय वर्ष अगाडि गौतम बुद्धले भनेका वाणीलाई प्राथमिकता साथ राखेको छ। संकल्पको सुरुमै नयाँ शक्तिले पहिलो बुद्धवाणी समेटेको छ। आज भन्दा करिब २५ सय वर्ष अगाडि गौतम बुद्धले भन्नु भएको थियो, दुःख छ। दुःखको कारण छ। दुःखको निवारण छ। ज्ञान, शील र समाधिको अष्टमार्गबाट दुःखको निराकरण गर्न सकिन्छ। त्यस्तै संकल्पको अन्तिममा दोस्रो बुद्धवाणी समेटेको छ। बुद्ध यो पनि भन्नु हुन्थ्यो, एउटा बलेको दियोेले हजारौँ दीपहरु जलाउन सकिन्छ। नयाँ शक्तिले यी दुई बुद्ध वाणी उल्लेख गर्दै संकल्पमा बुद्ध जन्मभूमिबाट नयाँ शक्ति नेपाल निर्माणको उद्घोष गरेको उल्लेख गरेको छ। नयाँ शक्तिले पहिलो बुद्धवाणीसँग जोड्दै भनेको छ, देशमा समस्या छ। समस्याको कारण छ। समस्याको निवारण छ। ५ स को मार्गबाट समृद्ध नेपाल निर्माण गर्न सकिन्छ। दोस्रो, पार्टीका प्रत्येक अभियन्ता आफैमा बलेका एक दियो हुन्। हजारौं नयाँ दीपहरु जलाउने छौं। नेपाली जनताको मुहारमा आज जुन अध्याँरो छ समावेसी लोकतन्त्र, सुशासन र संमृद्धिको उज्यालोले आलोकित गरिछाड्ने छौं। बुद्धभूमि लुम्बिनीबाट नयाँ शिक्तले गरेका पाँच संकल्प नेपाली जनताको सुख, समृद्धि र खुशी बाहेक हाम्रो अर्को कुनै राजनीतिक स्वार्थ छैन। राजनीति हाम्रा लागि मानवताको सेवा गर्ने माध्यम हो, पेशा व्यवसाय हैन्। सत्ता, शक्ति, पैसा, पद र व्यक्तिगत प्रतिष्ठाको छुद्र स्वार्थपूर्तिको माध्यम राजनीतिलाई कहिल्यै बनाउने छैनौं। नयाँ शक्ति पार्टीका स्थापनाकालीन उद्देश्यहरु हामी कहिल्यै भुल्ने छैनौं। स्वाधीन, समावेशी, सुशासित, समृद्ध र समाजवादी नेपाल निर्माण गर्ने लक्ष्य नै हाम्रो राजनीतिक जीवनको मुख्य लक्ष्य हुनेछ। नेपाल समृद्धीकरण को नयाँ चरणमा प्रवेश गरेको छ। नयाँ शक्ति पार्टी, नेपाल समृद्धीकरणको नयाँ चरणको नेतृत्व गर्न बनेको पार्टी हो। नयाँ युगको नयाँ आवश्यकतालाई पूरा गर्न हामी आफै नव मानव बन्ने छौं। हाम्रो पार्टी नयाँ युगको नेतृत्व गर्ने नयाँ सोच, शैली, ढाँचाको पार्टी हुनेछ। यस्तो पार्टी निर्माण गर्न आवश्यक पर्ने जस्तोसुकै त्याग, योगदान र वलिदान गर्न सदैव तत्पर रहनेछौं। हामी न कहिल्यै भ्रष्टाचार गर्नेछौं  न अरु कसैले गरेको भ्रष्टाचार सहने छौँ। हाम्रो सार्वजनिक पार्टीगत तथा व्यक्तिगत जीवन सधैं स्वच्छ, सदाचारयुक्त नैतिक र पारदर्शी हुनेछ। गौतम बुद्धको सम्यक जीविका उपदेशले हामीलाई सधैं अनुप्रेरित गर्नेछ। हामी सधै उद्यमशील बन्ने प्रयत्न गर्नेछौँ। हाम्रो दृढ विश्वास छ कि पूँजीवाद कि साम्यवाद भन्ने विसौँ शताब्दीको वैचारिक ध्रुवीकरणको चरण अन्त्य भैसकेको छ। समावेसी तथा सहभागितामूलक लोकतन्त्र र समुन्नत समाजवाद मा आधारित तेस्रो वैचारिकराजनीतिक ध्रुव को निर्माण नै यतिखेरको सम्यक दृष्टि, सम्यक संकल्प हो। तसर्थ हामी काँग्रेस वा कम्युनिष्ट नामधारी परम्परावादी दलहरुले छर्ने कुनै भ्रममा पर्ने छैनौं। नयाँ युगको आवश्यकता पुराना शक्तिहरुबाट पूरा हुन सक्दैन भन्ने कुरामा हामी दृढ छौँ। ती दुवै धारभन्दा अग्रगामी वैकल्पिक राजनीतिक शक्ति निर्माण गर्न कुनै कसर बाँकी राख्ने छैनौं।"
गाउँपालिकाको काम ठप्प,"सिरहा : औरही गाउँपालिकामा उपाध्यक्षले सबओभरसियरलाई हाजिर गराएपछि विवाद भएको छ। यही विवादका कारण प्रशासकीय अधिकृतले गाउँपालिका छाड्दा प्रशासनिक कार्य डेढ महिनादेखि ठप्प छ। कर्मचारीलाई तलब खुवाउन समस्या भएको छ। गाउँसभासमेत हुन सकेको छैन। अध्यक्ष नभएका बेला उपाध्यक्ष सीतादेवी यादवले कार्यपालिकाबाट बहुमतले निर्णय गरी सबओभरसियर दिनेश यादवलाई हाजिर गराउन खोज्दा विवाद भएको हो। आफ्नो अनुपस्थितिमा उपाध्यक्षले कार्यकारी अधिकृतलाई टिप्पणी उठाउन लगाई कर्मचारी हाजिर गराउन खोजेको अध्यक्ष सिद्धार्थ यादवले बताए। यस विषयमा कार्यकारी अधिकृतलाई स्पष्टीकरणसमेत सोधेको उनले सुनाए। बहुमतको आडमा नचाहिँदो काम गर्न मिल्दैन, उनले भने, गाउँपालिकामा ओभरसियर र इन्जिनियरको खाँचो छ, सबओभरसियरको काम छैन। प्रशासकीय अधिकृत भागवत रेग्मी काम गर्ने वातावरण नभएको भन्दै मन्त्रालयमा हाजिर भएका छन्। अर्को अधिकृत नहुँदा प्रशासनिक कार्य ठप्प भएको अध्यक्ष यादवले बताए। मन्त्रालयले सुखीपुर नगरपालिकाका कार्यकारी अधिकृत राजकुमार दासलाई थप जिम्मेवारी दिई औरहीमा पठाएको थियो। विवाद नमिलेर काम गर्ने वातावरण नभएको भन्दै अधिकृत दास गाउँपालिकामा हाजिर भए पनि काम थालेनन्। चुनाव हारेका व्यक्तिको उक्साहटमा लागेर उपाध्यक्षले विवाद खडा गरेको अध्यक्ष यादवको आरोप छ। उपाध्यक्ष यादवले भने आफू अध्यक्षलाई बारम्बार सबओभरसियर हाजिरीका विषयमा कुरा राख्दा नसुनेको बताइन्। आफ्नो कुरा नमानेकाले बहुमतबाट निर्णय गराएको उनले स्वीकार गरिन्। बहुमतको निर्णयलाई अध्यक्षले कार्यान्वयन हुन नदिएर विवाद बल्झाउन खोजेको उनले बताइन्। जिसस प्रमुख रामचन्द्र ठाकुरले औरहीको विवाद मिलाउन दुवै पक्षसँग कुराकानी भइरहेको बताए। भने, दुवै पक्षलाई बोलाएर कुराकानी भएको छ, चाँडै समझदारी हुन्छ। दुई वडामा एक सचिव कर्मचारी अभावका कारण एक जना वडासचिव दुई वडाको काम गर्न बाध्य भएका छन्। लहान नगरपालिका वडा नम्बर १३ र १४ को संयुक्त कार्यालय छ। भवन र कर्मचारी अभावमा सेवा सञ्चालन गर्न समस्या भएको वडा १४ का अध्यक्ष महेश श्रेष्ठले बताए। सिंहदरबारको अधिकार गाउँमा नाम मात्रैको भयो, उनले भने, यसको कार्यान्वयन अझै हुन सकेको छैन। ३८ प्रकारका काम वडाले सञ्चालन गर्नुपर्ने भए पनि कर्मचारी र भौतिक पूर्वाधार अपुरो हुँदा चाहेजस्तो काम गर्न नसकेको उनले बताए। दुई वडामा कर्मचारीका नाममा जम्मा एक जना सचिव छ। त्यो पनि नभएको बेला आफैं सिफारिस बनाउँदै आएको छु, वडा नम्बर १३ का अध्यक्ष ईश्वर बस्नेतले भने। बिदा जाँदा, बिरामी पर्दा दुवै वडाको काम ठप्प हुने गरेको वडासचिव पशुपति चौधरीले बताए। भने, कर्मचारी अलगअलग नभएर घटनाको सर्जमिन मुचुल्का, मालपोतसम्बन्धी काममा बाधा पुग्ने गरेको छ।"
नेपालभारतसम्बन्ध प्रबुद्ध समूह (इपिजी)को सातौँ बैठक सुरु,"काठमाडौँ : नेपालभारत सम्बन्ध प्रबुद्ध समूह ९इपिजी०को सातौँ बैठक आजबाट यहाँ शुरु भएको छ । हरेक तीन महिनामा बस्दै आएको बैठक भोलिसम्म चल्नेछ । नेपालभारतबीचको सम्बन्धलाई थप सुदृढ र सुमधुर बनाउने उद्देश्यले गठन भएको उक्त समूहले दुई देशबीच भएका सन्धिको पुनरावलोकन, खुला सिमानामा उत्पन्न समस्या तथा त्यसको समाधानका विषयमा छलफल गर्दै आएको छ । बैठकमा दुई देशबीचको सुरक्षा संवेदनशीलता, जलस्रोत, व्यापार, सांस्कृतिक सम्बन्धमा छलफल भई प्रारम्भिक मस्यौदाको काम शुरु भएको भनिएको छ । यस समूहले नेपालभारत सम्बन्धलाई समग्रतामा अध्ययन गरी सुझावसहितको प्रतिवेदन नेपाल र भारत सरकारलाई दिनेछ । समूहमा नेपालका तर्फबाट कूटनीतिज्ञ तथा पूर्वपरराष्ट्रमन्त्री डा भेषबहादुर थापा, परराष्ट्रविद् डा राजन भट्टराई, संविधानविद् नीलाम्बर आचार्य र कानूनविद् सूर्यनाथ उपाध्याय सदस्य रहेका छन् । त्यस्तै भारतीय पक्षबाट भारतीय जनता पार्टीका नेता भगतसिंह कोश्यारी, पूर्वराजदूत जयन्तप्रसाद, प्राध्यापक महेन्द्र पी लामा र भुवनचन्द्र उप्रेती सदस्य छन् ।"
मन्त्रालय गाभिएपछि सचिवहरू अन्योलमा,"काठमाडौं : सरकारले हाल रहेका ३० वटा मन्त्रालयको संख्या घटाएर १७ मा झारेपछि ती मन्त्रालयका सचिवहरू अन्योलमा परेका छन्। सरकारले गाभिएका मन्त्रालयमा परेका सचिवहरूको जिम्मेवारीबारे कुनै निर्णय गर्न नसक्दा एक दर्जन बढी मन्त्रालयका सचिव अन्योलमा परेका हुन्। बालुवाटारमा शुक्रबार बिहान बसेको मन्त्रिपरिषद् बैठकले हाल रहेका ३० वटा मन्त्रालयलाई १७ वटामा सीमित गर्ने निर्णय गरेको थियो। मन्त्रिपरिषद्को यो निर्णयसगै अब संघीय सरकारमा प्रधानमन्त्री तथा मन्त्रिपरिषद्को कार्यालय र १७ वटा मन्त्रालय मात्रै रहनेछन्। कुन मन्त्रालयमा कुन सेवा समूहका सचिव राख्ने सरकारले निक्र्योल गर्न सकेको छैन। सरकारले गाभिएका मन्त्रालयका सचिवलाई फाजिलमा राख्दा मनोबल खस्कन सक्ने भन्दै तत्काल एकै मन्त्रालयमा तीन जनासम्म राख्ने गरी सचिवको व्यवस्थापन गर्न गृहकार्य अघि बढाएको छ। तर, एउटै मन्त्रालयमा तीन जना सचिव राख्दा जिम्मेवारी र कार्यक्षेत्र विषयमा सचिवहरू बीचमै विवाद उत्पन्न भई मन्त्रालयको काम काजमै प्रभावित हुने देखिन्छ। यसअघि भौतिक, संघीय मामिलालगायत मन्त्रालयमा दुई जना सचिव राख्दा सचिव बीचमै तीव्र विवाद भएपछि ती मन्त्रालयमा दुई वटा सचिवको दरबन्दीबाट एउटा कटौती गरिएको थियो। अहिले अर्थ मन्त्रालयमा भने अर्थसचिव र राजस्व सचिव गरी दुई जना सचिव छन्। आपूर्ति, उद्योग र वाणिज्य एउटै मन्त्रालय भएपछि त्यहाँ रहेका तीनै जना सचिव अन्योलमा छन्। वाणिज्यसचिव चन्द्रकुमार घिमिरेले शुक्रबारसम्म सचिवहरूको व्यवस्थापनबारे आफूहरूलाई कुनै जानकारी नभएको बताए। मन्त्रालय मर्ज भयो भन्ने थाहा पायांै। सचिवको व्यवस्थापनबारे छिट्टै निर्णय होला, घिमिरेले अन्नपूर्णसग भने। शुक्रबार मन्त्रालयहरू एकै पटक मर्ज भए पनि अधिकांश मन्त्रालयले पुरानै हैसियतमा काम गरिरहेका छन्। सचिवहरू आफ्नै मन्त्रालयको प्रतिनिधिका रूपमा विभिन्न कार्यक्रममा सहभागी भइरहेका छन्। कृषि मन्त्रालय, सहकारी र भूमिसुधार मन्त्रालय एक आपसमा मर्ज भएपछि उक्त मन्त्रालयमा पनि तीन जनासम्म सचिव रहनेछन्। यही मन्त्रालयमा पशु विकास मन्त्रालय पनि मर्ज भएको छ। कृषिका सचिव डासुरोज पोखरेल, सहकारी तथा गरिबी निवारण मन्त्रालयका सचिव गोपीनाथ मैनाली सचिवका रूपमा रहनेछन्। भूमिसुधार मन्त्रालयका सचिव शम्भु कोइराला भने भर्खरै मात्रै सेवा निवृत्त भइसकेका छन्। सिँचाइ मन्त्रालय ऊर्जामा मर्ज भएर जल स्रोत तथा ऊर्जा मन्त्रालय रहने भएकाले उक्त मन्त्रालयमा पनि दुई जना सचिव रहनेछन्। यसैगरी, जनसंख्या तथा वातावरण मन्त्रालय भने खारेज भएको छ। यो मन्त्रालयको जनसंख्या क्षेत्र स्वास्थ्य मन्त्रालयसग मर्ज भएको छ भने वातावरण क्षेत्र वन मन्त्रालयमा लगेर मर्ज गरिएको छ। यसैगरी, विज्ञान तथा प्रविधि मन्त्रालयलाई पनि खारेज गरिएको छ। विज्ञानलाई शिक्षा मन्त्रालयमा र प्रविधिलाई सञ्चार मन्त्रालयमा लगेर मर्ज गरिएको छ। त्यस्तै, महिला तथा बालबालिका र श्रम तथा रोजगार मन्त्रालय मर्ज भएपछि उक्त मन्त्रलायमा पनि दुईजना सचिव रहने भएका छन्। शिक्षा, विज्ञान प्रविधि एवं युवा तथा खेलकुद मन्त्रालयमा तीन जनासम्म सचिव रहनेछन्।"
छाया सरकार गठन गर्दै कांग्रेस,"काठमाडौं : नेपाली कांग्रेसले सरकारको निगरानीका लागि छाया सरकार गठन गर्ने निर्णय गरेको छ। केन्द्रदेखि स्थानीयतहसम्म इमान्दार प्रतिपक्षको भूमिका इमान्दारितापूर्वक गर्ने बताउँदै कांग्रेसले छाया सरकार गठन गर्ने निर्णय गरेको हो। बैठकपछि पत्रकारसँग कुरा गर्दे कांग्रेस सांसद एवम् केन्द्रीय सदस्य गगन थापाले कांग्रेसले छाया सरकार गठन गरेर अगाडि बढ्ने निर्णय गरेको जानकारी दिए। बैठकले छाया सरकार गठन गर्ने निर्णय गरेको छ!, नेता थापाले भने, छाया सरकारले सरकार र मन्त्रीहरुलाई नजिकबाट निगरानी गर्ने छ। कांग्रेसले छाया सरकारमा मन्त्रीसमेत बनाउने निर्णय गरेको छ। सँगै बैठकले छाया सरकारको अवधारणालाई विधानमा समावेश गर्ने निर्णय गरेको छ। शनिबारको बैठकमा नेता मिनेन्द्र रिजालले पेस गरेको संघीय संसदीय दलको विधान मस्यौतामाथिसमेत छलफल भएको छ। कांग्रेस नेता बालकृष्ण खाँडका अनुसार राष्ट्रियसभा र प्रदेशसभामा दृढताका साथ रचनात्मक प्रतिपक्षको काम गर्ने विषयमा समेत छलफल भएको छ। रचनात्मक प्रतिपक्षका लागि सबै सांसद दृढताका साथ लागिपर्ने खाँडले प्रष्ट पारे। शनिबारको दलको कार्यालय सिंहदरबारमा भएको संसदीय दलको बैठकको अध्यक्षता जेष्ठ सदस्यका हैसियतमा सभापति शेरबहादुर देउवाले गरे। अहिले बसिरहेको कांग्रेस संसदीय दलको बैठकमा संसदीय दलको नेता चयनका विषयमा छलफल जारी छ। अधिकांश सांसदले संसदीय दलको नेता सकेसम्म सर्वसम्मतीमा चयन गर्नुपर्नेमा जोड दिएका छन्।"
प्रदेशमाथि सिंहदरबार तानाशाह बन्नु हुँदैन,"बेनी : प्रदेश ४ का मुख्यमन्त्री पृथ्वीसुब्बा गुरुङले प्रदेश र स्थानीय सरकारले उपभोग गर्न पाउने अधिकार कटौतीमा सिंहदरबार सक्रिय बन्दै गएको आरोप लगाएका छन् । संविधान अनुसार प्रदेश सरकारले २१ अधिकार उपभोग गर्न पाउने भन्दै उनले भने, तर, सिंहदरबारले त्यो अधिकार कसरी हुन्छ आफ्नो मातहतमा राख्ने र नियन्त्रण गर्न खोज्ने प्रवृत्ति मौलायो । समृद्धिको अभियानमा सिंहदरबार तानाशाह होइन्, सहजकर्ता बन्नुपर्छ । लायन्स क्लवको कार्यक्रममा शनिबार सहभागी हुँदै मुख्यमन्त्री गुरुङले केन्द्र र स्थानीय सरकारसँग नबाझिने गरी प्रदेश सरकारले ऐनकानुन निर्माणको तयारी गरिरहेको बताए । हामीले प्रदेशको स्वास्थ्य, शिक्षा, औद्योगिक, सांस्कृतिक र वाणिज्य नीति बनाउँछौँ, यस्तो अवस्थामा चौतर्फी सहयोग चाहिन्छ, उनले भने, नीति बनेपछि हामीले हरेक क्षेत्रको प्राथामिकता निर्धारण गर्छौ र त्यसलाई कार्यान्वयन गर्नेछौँ । औद्योगिकरण, जलस्रोत, पर्यटन र कृषिमा आधुनिकिकरणले मात्र प्रदेशको समृद्धि हासिल गुरुङको भनाइ छ । तर, यी सबै काम जिरोबाट सुरु गर्नुछ । सबैतिर अन्र्योलताको अवस्था छ, यसलाई छिट्टै टुंग्याउनुपर्छ । मुस्ताङको कोरला नाका र नवलपुरको सुस्ता जोड्ने सडक प्रदेशकै लाइफलाइन भएकाले दुबैतर्फ छिमेकी देशसँग जोडिएका नाकाहरु खुलाउन केन्द्र सरकारसँग सहकार्य गरिने उनले बताए । नाका खुलाउन दुबै देश तयार पनि हुनुपर्यो, उनीहरुका चासो पनि सम्बोधन गर्नुपर्यो, तर यो नाका हाम्रा लागि पनि महत्वपूर्ण छ, उनले भने, यसका लागि प्रधानमन्त्रीले पनि विशेष अग्रसरता लिनुहुन्छ । आफ्नो प्रदेशमा ११ हजार मेगावाट विद्युत उत्पादन गर्न सकिने सम्भावना रहेको भन्दै गुरुङले लगानीकर्तालाई आकर्षित गर्न लगानीमैत्री कानुन र वातावरण बनाइने बताए । नयाँ लगानीकर्तालाई आकर्षित गर्नुका साथै निर्माण चरणमा रहेका आयोजनाका समस्या समाधान गरेर निश्चित अवधी तोकेरै निर्माण सम्पन्न गर्नुपर्ने बाध्यकारी प्रावधान बनाउनेछौँ, उनले भने । फरक प्रसँग मुख्यमन्त्री गुरुङले प्रदेशभर नयाँ ढंगको सुरक्षा थ्रेट बढेको बताए । व्यवसायी, सहकारी तथा विद्यालय सञ्चालक चन्दाको मार परेको भन्ने छ, यसबारे हामीले सूक्ष्म अध्ययन पनि गरिरहेका छौँ, उनले भने, अब चन्दा, बन्द हड्तालका दिन गए । यस्ता चुनौतीलाई हामी डटेर सामना गर्नेछौँ ।"
विधान संशाेधन गर्न कांग्रेस संसदीय दलको बैठक,"काठमाडौं : नेपाली कांग्रेसको संसदीय दलको बैठक बसिररेको छ । देश संघीय संरचनामा गइसकेपनि कांग्रेसको विधान पुरानै भएकाले विधान संशोधन गर्न संसदीय दलको बैठक शनिबार बसेको हो । विधान संशोधन हुन नसक्दा संसदीय दलको नेता छनौटमासमेत समस्या सिर्जना भएको बताइएको छ । संसदीय दलको नेताका सभापति शेरबहादुर देउवालाई महामन्त्री डा। सशांक कोइराला र पूर्वमहामन्त्री प्रकाशमान सिंहले चुनौती दिइरहेका छन्। उनीहरु देउवालाई सर्वसम्मत संसदीय दलको नेता हुन नदिने कसरतमा छन्। महामन्त्री कोइराला र पूर्व महामन्त्री सिंहले पनि संसदीय दल नेताका लागि आफूलाई प्रतिस्पर्धीकारुपमा अघि सारिसकेका छन् । यसैबीच कांग्रेसले आगामी आइतबार केन्द्रीय कार्यसमिति बैठक बोलाएको छ । कांग्रेस पार्टी कार्यालयका मुख्यसचिव कृष्णप्रसाद पौडेलले शनिबार संसदीय दलको बैठकलगत्तै आइतबार बिहान ९ बजे पार्टी कार्यालयमा केन्द्रीय कार्यसमिति बैठक बोलाएको विज्ञप्तिमार्फत जनाएका छन् । पछिल्लो समय कांग्रेसमा संसदीय दलको नेता चयनसम्बन्धमा आन्तरिक कलह चर्कंदा पार्टी कार्यसमिति बैठक बोलाउने निष्कर्षमा पुगेको छ । पार्टीले मंसिरमा भएको प्रतिनिधिसभा र प्रदेशसभा चुनावमा लज्जास्पद हार बेहोरेपछि सभापति शेरबहादुर देउवाको नेतृत्व दबाबमा परेको छ । पार्टीभित्र महासमितिदेखि महाधिवेशनसम्मको चर्को आवाज उठिरहेका बेला सभापति देउवा आफैं संसदीय दलको नेता बन्न हुने नहुने बहस बाक्लिएको छ । संसदीय दलको नेतामा देउवासँग प्रतिस्पर्धा गर्ने घोषणा प्रकाशमान सिंहले गरिसकेका छन् । पौडेलका अनुसार आइतबार बस्ने केन्द्रीय कार्यसमिति बैठकको एजेन्डा संसदीय दलको नेताभन्दा पनि पार्टीको आन्तरिक कुरा नै हुने बताए । संसदीय दलको नेता चयनबारे संसदीय दलको बैठकमा नै छलफल हुने उनले बताए । चुनावमा पराजयपछि गत ४ माघमा पहिलोपल्ट बसेको पार्टीको एकदिने केन्द्रीय कार्यसमिति बैठकमा सभापति देउवाले आफू सरकारबाट अलग्गिएपछि चुनावको समीक्षा गर्न केन्द्रीय कार्यसमिति बैठक बोलाउने प्रतिबद्धता जनाएका थिए । त्यही बैठकले सबै निर्वाचन क्षेत्रमा कांग्रेसका उम्मेदवार नेतालाई निर्वाचनसम्बन्धी प्रतिवेदन पेस गर्न निर्देशन दिएको थियो । आइतबारको केन्द्रीय कार्यसमिति बैठकमा ती प्रतिवेदनमाथि छलफल हुने उनले बताए । उनले निर्वाचन क्षेत्रका प्रतिवेदन पार्टी कार्यलयमा आउन थालेको जानकारी दिए । कांग्रेसले केन्द्रीय कार्यसमिति बैठकमा चुनावको समीक्षा गर्दै महासमिति बैठकको मितिसमेत तय गर्ने यसअघि जनाएको थियो । स्वयं सभापति देउवाले आफू सरकारबाट बाहिरिएपछि बस्ने केन्द्रीय कार्यसमिति बैठकले चुनावको समीक्षा गर्ने र महासमिति बैठकले अघि बढ्ने बाटो तय गर्ने घोषणा गरेका थिए । कांग्रेस नेता शेखर कोइराला, प्रकाशमान सिंह, गगन थापालगायत नेताहरूले सार्वजनिक रूपमै पार्टीमा व्यापक सुधारको खाँचो रहेको भन्दै महासमिति बैठकको माग गरिरहेका छन् । गगन थापा, चन्द्र भण्डारी, प्रदीप पौडेललगायत नविन्द्रराज जोशीको समुहले काग्रेस भित्र पुर्नजागरण अभियानको नै घोषणा गरिसकेका छन् । उनीहरूले स्थानीय, प्रदेश तहसम्म विभिन्न समूहसँग अन्तक्रिया गरेर पार्टीको सबै तहमा त्यसलाई सुझावका रूपमा पेस गर्ने बताएका छन् । साथै त्यसरी तयार दस्तावेज महासमिति र महाधिवेशन बैठकमा प्रस्तुत गर्ने घोषणा गरेका छन् । कांग्रेस संसदीय दल: शेरबहादुरको विकल्पमा प्रकाशमान कि शशांक ?"
बिना सर्त सरकारमा सहभागी हुन फोरम र राजपालाई आग्रह,"काठमाडौं : नेकपा एमालेका नेता रघुवीर महासेठले फोरम र राजपा बिना शर्त सरकारमा सहभागी हुनुपर्ने बताएका छन्। शनिबार रिपोर्टर्स क्लबले गरेको साक्षात्कारमा बोल्दै नेता महासेठले एमालेमाओवादी संविधान संशोधन गर्न तयार रहेकोले फोरम र राजपालाई बिना शर्त तत्काल सरकारमा सहभागी हुन आग्रह गरेका हुन्। फोरम र राजपाले अब सरकारमा आउन ढिलाई गर्नुहुँदैन्, महासेठले भने, उहाँहरु बिना शर्त सरकारमा सहभागी हुनुपर्छ। समस्या समाधान भएन भने उहाँहरुले सरकार छोड्न सक्नुहुन्छ। यद्धपी उनले आफूहरुले फोरम र राजपालाई सरकारमा सहभागी गराउने सन्दर्भमा खाए खा नखाए घिच को व्यवहार भने नगरेको स्पष्ट पारे। महासेठले भने,हामी त उहाँहरुलाई ससम्मान सरकारमा ल्याउन चाहन्छौं, यसैको लागि अहिले हामी प्रयासरत छौं, सरकारलाई सहयोग गर्नुहोस्, आउनुहोस् मिलेर देश बनाऔं भन्ने हाम्रो आग्रह छ। पूर्वमन्त्री समेत रहेका नेता महासेठले आफूहरु देश र जनताको हितमा संविधान संशोधन गर्न तयार रहेको विश्वास दिलाए। उनले भने,यदि साँच्चिकै संघीय समाजवादी फोरम र राजपाले भनेजस्तो संविधानमा समस्या छ भने उहाँहरु त्यसको लागि पहिले सरकारमा त आउनुपर्यो, हामी पनि संशोधन गर्नुपर्छ भन्ने पक्षमा छौं। उनले उपेन्द्र यादव नेतृत्वको संघीय फोरम सरकारमा आउने विषयमा आफू सकारात्मक रहेको पनि सुनाए। नयाँ नेपाल बनाउन एमाले र माओवादी केन्द्रका नेतृत्वमा करिब दुई तिहाईको सरकार छ, तर यसमा उहाँहरुको पनि योगदान होस् भन्ने हाम्रो चाहना छ उनले भने।"
केन्द्रीय परियोजनामा प्रदेश निगरानी,"जनकपुरधाम : प्रदेश सरकारले केन्द्रीय बजेटबाट सञ्चालित परियोजनाको निगरानी गर्ने भएको छ। भौतिक पूर्वाधार विकासमन्त्री जितेन्द्र सोनलले शुक्रबार मन्त्रालयमा सञ्चारकर्मीसँग तत्काल परियोजना अनुगमन कार्य अघि बढाउने जानकारी दिए। प्रदेशमा सञ्चालित हुलाकी राजमार्ग, सहरी सडक विस्तार, रेलवे निर्माणलगायत कामको अवस्थाबारे मन्त्रालयले चासो दिएको छ। प्रदेश सरकारसँग योजना र बजेट नभए पनि प्रदेशमा सञ्चालित केन्द्रीय परियोजनालाई नै चाँडै सम्पन्न गराउनु मन्त्रालयको प्राथमिकता हुने मन्त्री सोनलले बताए। पछिल्लो समय केन्द्रबाट थुप्रै विकास आयोजना सञ्चालन भएका छन्, उनले भने, तर, प्रभावकारी अनुगमन नहुँदा अधिकांश गुणस्तरहीन मात्र होइन, निर्माण व्यवसायीको ढिलासुस्तीले समयमै सम्पन्न हुन नसकेको गुनासो स्थानीयस्तरबाट आएको छ। यस्तो अवस्थामा हामीले भइरहेका कामलाई दु्रत गतिमा सञ्चालन गराउनेछौं। प्रदेश सरकारसँग योजना र बजेट नभए पनि प्रदेशमा सञ्चालित केन्द्रीय परियोजनालाई नै चाँडै सम्पन्न गराउनु मन्त्रालयको प्राथमिकता हुनेछ। जितेन्द्र सोनल, भौतिक पूर्वाधार विकासमन्त्री संविधानले प्रदेश सरकारलाई दिएको अधिकार राम्ररी व्यवस्थापन गर्न सके सक्षम प्रदेश निर्माण गर्न सकिने उनले बताए। भने, हामी सर्वप्रथम आफूसँग भएका स्रोतसाधन व्यवस्थापनमा लाग्नेछौं। स्थायी राजधानी घोषणा नभएसम्म अस्थायी राजधानी जनकपुरसहित समग्र प्रदेशलाई भव्य र सभ्य बनाउने नीतिका साथ सरकार अघि बढ्ने उनले सुनाए। प्रदेश सरकारलाई काम गर्नका लागि एउटा पनि कानुन नरहेको अवस्थामा शून्यदेखि सुरु गर्नुपर्ने भएकाले सबैको सुझाव र सहयोगको अपेक्षा छ, उनले भने।"
