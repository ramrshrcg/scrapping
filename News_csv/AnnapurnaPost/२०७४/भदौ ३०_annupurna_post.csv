शीर्षक,विवरण
कर्मचारी सुधार्ने सही सुरुआत,"स्थायी सरकारको रूपमा लिइने कर्मचारीतन्त्रमा राजनीतिक प्रभाव र हस्तक्षेप बढेपछि यो क्षेत्रमा पनि अनुशासनहीनता र अस्थिरता व्याप्त छ । जनताका दैनन्दिन सेवा प्रभावित छन् । सरकारजस्तै प्रशासनयन्त्रको नेतृत्व पनि अस्थिर हुने प्रवृत्तिले बढावा पाउदा यो क्षेत्र आक्रान्त छ । जसले गर्दा कर्मचारीतन्त्रलाई राजनीतिमुक्त बनाउनुपर्ने आवाज उठ्दै आएको छ । यस पृष्ठभूमिमा सरकारले कर्मचारीका नाममा दलीय कार्यकर्ता बनेकाहरूलाई निरुत्साहित गर्न ऐन ल्याउने सकारात्मक तयारी थालेको छ । राजनीतिमा सहभागी हुने कर्मचारीलाई ठाडै बर्खास्त गर्न सक्ने अधिकारसहित आउन थालेको कर्मचारीसम्बन्धी विधेयक स्वागतयोग्य छ । संघीय निजामती सेवा ऐन २०७४ नाम दिइएको उक्त विधेयकमा कुनै पनि कर्मचारीले राजनीतिक दलको वा दलसँग आबद्ध संगठनको सदस्यता लिए वा राजनीतिक क्रियाकलापमा संलग्न भए भविष्यमा समेत सरकारी सेवाको निमित्त अयोग्य ठहरिने गरी हटाउन सक्ने प्रावधान छ । मुलुक संघीयतामा प्रवेश गरिसकेको छ । नया संविधानअनुरूप संघीय संरचनाको अभ्यासमा मुलुक जादै गर्दा यसलाई परिणाममुखी र सफल पार्न कर्मचारीतन्त्रको ठूलो भूमिका हुन्छ । तर कर्मचारीका प्राथमिकतामा राजनीति बढी पर्ने गरेको छ । दलैपिच्छे कर्मचारीका संगठन छन्, जो जनताका सेवालाई केन्द्रमा राख्नेभन्दा पनि दलीय स्वार्थलाई केन्द्रमा राखेर काम गर्छन् । खरदार, सुब्बा तहका कर्मचारीले सचिवलाई सरुवा गर्ने हैसियत राख्छ । जनताको सेवा छोडेर दललाई प्राथमिकतामा राख्ने कर्मचारीहरूकै कारण प्रशासनयन्त्र अस्थिर बन्न पुगेको छ । राजनीतिक आस्था बोेकेकाहरूका कारण जनताकेन्द्रित सेवा प्रभावित छ । नीतिहरूको प्रभावकारी कार्यान्वयन हुन सकेको छैन । त्यसकारण अराजकता र अनुशासनहीन बन्दै गएको कर्मचारीतन्त्रमाथि लगाम आवश्यक छ । विधेयकको मस्यौदा लगाम लगाउने उद्देश्यबाटै अभिप्रेरित देखिन्छ । यसलाई बीचैमा तुहाउने र कमजोर बनाउने चलखेल हुन सक्छ । त्यसकारण यो विधेयकलाई कानुनी रूप दिन असल नियतका राजनीतिक नेता र कर्मचारी दुवै क्रियाशील हुन जरुरी छ ।यसअघि निजामती सेवा ऐन २०४९ मा टेकेर शाखा अधिकृतसम्मका सरकारी कर्मचारीले ट्रेड युनियनको नाममा राजनीति गर्दै आएका थिए । २०४६ सालको परिवर्तनपछि कर्मचारीतन्त्रमा यस्तो राजनीति घुसेको थियो । २०६२६३ को परिवर्तनपछि उदाएका नयाँ दल पछ्याउँदै कर्मचारीले कर्मचारी राजनीति लाई झनै मलजल गरे । सरकारी कर्मचारी भएर पनि राजनीतिको स्वाद पाएका कतिपयले सरकारी जागिर छोडेर संसद् तथा स्थानीय तहको चुनाव लडेका उदाहरण पनि निकै छन् । जनतालाई दिइने सेवा प्रवाहमा सघाउन सहयोगी होस् भनेर ट्रेड युनियनको जन्म भएको हो, तर कर्मचारी संगठनहरू त आफ्नो तलब, भत्ता र आफ्नै मात्र अधिकारको वकालत गर्नमा सीमित रहे । आफ्नो व्यावसायिक हित र अधिकार खोज्दै गर्दा उनीहरूले सेवाग्राही र देशप्रतिको कर्तव्य भुलेको देखियो । यसो हुँदा राजनीतिक दलसँग कर्मचारीको सम्बन्ध नटुटेसम्म नेपालको प्रशासनिक क्षेत्रका विकृति र विसंगति उस्तै रहने देखियो । यसअघि कर्मचारीहरूले नै प्रशासनमा राजनीति भित्रिएकाले यसलाई हटाउनुपर्ने सुझाव उनीहरूले नै दिएका थिए । कर्मचारीले राजनीतिक हस्तक्षेप भिœयाएकाले कर्मचारीले नै त्यसको अन्त्य गर्नुपर्छ । कर्मचारीतन्त्र मुलुकको स्थायी सरकार हो । सरकारी नीतिको तर्जुमा, कार्यान्वयन र मूल्यांकनको लागि कर्मचारीको दीर्घकालीन भूमिका हुन्छ । तर कर्मचारी संघसंगठनले दलगत स्वार्थमा मनोमानी माग राख्ने र आफ्नो स्वार्थ पूरा नहुँदा आन्दोलनसमेत गर्नेजस्ता गैरजिम्मेवारपूर्ण कार्य बढ््दा निजामती प्रशासन धराशायी मात्रै भएन, कतिपय अवस्थामा तिनीहरू स्वयं अराजक कार्यमा संलग्नसमेत भए । त्यस विषयलाई केही सन्तुलित पार्न अघिल्लो साल कर्मचारीहरूको आधिकारिक ट्रेड युनियनको निर्वाचन पनि गराइयो । त्यसबाट कर्मचारीतन्त्र कति मर्यादित भयो या भएन, तर यो सामान्य प्रशासन मन्त्रालयले तयार गरेको अहिलेको विधेयक पारित भएर कानुन बनेमा यसले निश्चितै रूपमा कर्मचारीतन्त्रलाई सुधार्नेछ र देशको टीका लगाएका कर्मचारीलाई नेता र दलभन्दा जनताप्रति उत्तरदायी बनाउनेछ ।"
मधेस राजनीति: पद पाउने पुरुष शक्ति प्रदर्शन गर्ने महिला (फोटोफिचर),"जनकपुरधाम : प्रदेश२ को स्थानीय तहको निर्वाचनमा प्रमुख पदका लागि महिलालाई कुनै पनि दलले उम्मेदवार बनाउन प्राथमिकता दिएनन्। तर, चुनावी प्रचारप्रसारको अन्तिम दिन शुक्रबार शक्ति प्रदर्शनको अग्रपंक्तिमा सबैभन्दा बढी महिला देखिएका छन्। स्थानीय तहमा महिलाको प्रतिनिधित्व सुनिश्चित गर्न विभिन्न पदमा आरक्षित गरिए पनि प्रमुख पदमा महिलालाई राजनीतिक दलले उम्मेदवार बनाएका छैनन्। उम्मेदवार नबनाए पनि चुनावी प्रचारमा सबैभन्दा बढी महिलाको उपस्थिति देखिएको हो। मधेसको राजनीतिमा महिलाको पहुँच राम्रो नभएकाले घरबाट निस्केर चुनावी प्रचारमा होमिनु महिलाका लागि सजिलो छैन्। तर, घरका पुरुष सदस्यले भनेकै कारण बढी महिला पार्टीको चुनावी प्रचार प्रसारमा झण्डासहित सक्रिय भएका हुन्। घरमा श्रीमान, ससुरा, बुवा वा भाइ जुन पार्टीबाट प्रतिनिधित्व गर्छन् त्यो पार्टीको पक्षमा चुनाव प्रचार गर्न निस्किएका महिला उत्साहित भएर जुलुशमा देखिएका थिए। चुनावमा राम्रो र इमान्दार उम्मेदवारलाई जिताउन आफू प्रचारप्रसारमा लागेको राघोवती सदाले बताइन्। यसरी प्रचारप्रसारमा सक्रिय हुँदा घरपरिवारका काम बिग्रिए पनि घरका मुखियाले भनेपछि जानैपर्ने बाध्यताका कारण जुलुशमा गएको सदाले बताइन्। गाउँघरमा विस्तारै महिलामा राजनीतिक चेतनाको विकास भइरहेको हुँदा निर्वाचन प्रचार प्रसारमा महिलाको प्रतिनिधित्व व्यापक देखिएको जनकपुर उपमहानगरपालिकाकी उपमेयर पदकी उम्मेदवार पुनम चौधरीको भनाइ छ। पछिल्लो समय महिलालाई राजनीति र नेतृत्वमा ल्याउन विभिन्न प्रकारका अभियान सञ्चालन गरिएकाले महिला चुनावी अभियानमा सक्रिय भएको उनको भनाइ छ। अर्को तर्फ विभिन्न राजनीतिक दलका भातृसंगठनमा पनि महिलालाई गाउँगाउँबाट समावेश गराइएको हुँदा राजनीतिक प्रतिको लगावका कारण उनीहरु निर्वाचनमा होमिएको महिला नेतृ विभा ठाकुरको भनाइ छ। महिलाहरु पहिला जस्तो घरमै बस्ने र राजनीति भन्दा टाढा रहने अवस्थाको अन्त्य हुँदै गएकाले दलको प्रचारमा खुलेर आएको ठाकुरको भनाइ छ। तर, महिलालाई हालसम्म पनि प्रचारप्रसारका लागि मात्र दलले प्रयोग गर्ने र उनीहरुलाई पदमा पुग्नका लागि अवसर प्रदान नगर्ने प्रवृत्ति हावी रहेको कांग्रेसकी नेतृ सम्झना वर्माको भनाइ छ।"
एमालेकै कारण संविधान संशोधन भएन: प्रधानमन्त्री,"कलैया: प्रधानमन्त्री शेरबहादुर देउवाले एमालेका कारण संविधान संशोधन हुन नसकेको बताएका छन्। बाराको सदरमुकाम कलैयामा नेपाली कांग्रेसले शुक्रबार आयोजना गरेको चुनावी सभालाई सम्बोधन गरिँदै उनले ढिलै भए पनि तराईमधेशका जनताको अधिकार सुनिश्चित गर्नका लागि संविधान संशोधन गरेरै छाड्ने दृढता व्यक्त गरे। नेपाली कांग्रेसका सभापतिसमेत रहेकाका देउवाले एमाले पाटी मुलुकमा विखण्डन ल्याउन खोजेको कुरा मधेसका जनता बुझिसकेको बताउँदै मधेसी जनताको अधिकार प्रवद्र्धनका लागि कांग्रेसका उम्मेदवारलाई विजयी गराउन सबै मतदातामा आग्रह गरे। पहाडवादको खोक्रो नारा दिएर मुलुकको विकास हुन सक्दैन्, उनले भने, 'एमालेले हिमाल, पहाड र तराईका जनताको सम्मान हुने काम गर्नुपर्दछ।' सभापति देउवाले कांग्रेस मधेसको भूमिबाट जन्मेको पार्टी भएकाले तराईमधेसको रक्षा गर्ने दायित्व पनि कांग्रेसकै काँधमा आएको बताउँदै कांग्रेसले अन्तिम समयसम्म मधेसको अधिकारका लागि लडिरहने प्रतिबद्धता व्यक्त गरे। दुई नम्बर प्रदेशमा नेपाली कांग्रेस पहिलो पार्टी हुने दाबी पनि उनले गरे। कांग्रेसका वरिष्ठ नेता रामचन्द्र पौडेलले तराईको भूमिमा नै रामनारायण मिश्र, शेख इद्रिश, भागवत् यादव, थिरबम मल्ल, रामनारायण मिश्र जस्तो योद्धा जन्मेको र कांग्रेसका लागि निकै ठूलो योग्दान गरेको स्मरण गर्दै तराईमधेसको विकास र समृद्धिका लागि उनीहरुले देखेको सपना कांग्रेसले पूरा गराएरै छाड्ने प्रतिबद्धता गरे। स्थानीय तहको निर्वाचनपछि संविधान कार्यन्वयनमा टेवा पुग्ने तथा प्रदेश र संसदको चुनावपछि मधेसमा विकासको क्रान्ति ल्याउने बताउँदै उनले अगामी प्रदेश र संसदको चुनावमा कांग्रेसलाई दुई तिहाइ मतबाट विजयी गराउन सबैलाई आग्रह गरे। पार्टी सभापति जयचन्द्र चौरसियाको अध्यक्षतामा सम्पन्न सो कार्यक्रममा कांग्रेसका नेता एंव पूर्व उपप्रधानमन्त्री विमलेन्द्र निधि, श्रम तथा रोजगार मन्त्री फरमुल्लाह मन्सुर, केन्द्रीय सदस्य डा प्रकाशशरण महत, उमाकान्त चौधरी, रमेश रिजाल, सीताराम मेहता, सांसद लालबाबु सिंह, मधु शाही, रामअयोध्याप्रसाद यादवलगायत नेताले कांग्रेसको पक्षमा मतदान गर्न सबै मतदातालाई आग्रह गरे। रासस"
महानगरलाई आफ्नो पोल्टामा पार्न मुख्य दलको अन्तिम कसरत,"वीरगन्ज: प्रदेश नम्बर दुई को एक मात्र महानगर वीरगन्जको नतीजा आफनो दलको पोल्टामा पार्नका लागि प्रमुख राजनीतिक दलका शीर्ष नेताहरुले अन्तिम कसरतमा लागेका छन्। स्थानीय तह निर्वाचनको मौन अवधी सुरु हुने अन्तिम दिन शुक्रबार दिनभर वीरगन्जमा दलका शीर्ष नेताहरु आफैं आएर चुनावीसभा र घरदैलो कार्यक्रम मार्फत मतदाताहरुलाइ रिझाउने प्रयास गरेका हुन्। चुनावको प्रचारको अन्तिम कसरतमा नेपाली कांग्रेस, संघीय समाजवादी फोरम नेपाल, संघीय समाजवादी फोरम नेपाल , नेकपा एमाले, नेकपा माओवादी केन्द्र, राष्ट्रिय जनता पार्टी राजपा र नेपाल लोकतान्त्रिक फोरमले वीरगन्ज महानगरका विभिन्न स्थानमा शुक्रबार शीर्ष नेताहरुको सहभागीतामा चुनावी सभा र घरदैलो गरेर मतदाता रिझाउने प्रयास गरेका हुन्। योसँगै वीरगन्ज महानगरको चुनावी नतिजालाई हरेक राजनीतिक दलले प्रतिष्ठाको रुपम लिएका छन्। शुक्रबार काँग्रेसले वीरगन्जको रातो बंगला दरबार परिसरमा आयोजना गरेको चुनावी सभालाइ पार्टी सभापति समेत रहेक प्रधानमन्त्री शेर बहादुर देउवा, वरिष्ठ नेता रामचन्द्र पौडेल, महामन्त्री शशांक कोइराला लगायतका शीर्ष नेताहरुले सम्बोधन गरे। चुनावीसभा सम्बोधनका क्रममा प्रधानमन्त्री देउवाले मधेसको हितका लागि वकालत गर्ने दल काँग्रेस मात्रै भएको दाबी गरे। उनले भने, 'संविधानमा मधेसका मुद्दामा कांग्रेस मात्रै सकारात्मक अगुवाइ गरेको हो। बाँकी अरु दलले खुट्टा तान्ने काम गरेको सबैलाई थाहैछ।' उनले काँग्रेसले संविधान संशोधनका लागि अगुवाइ गरेको तर एमालेको विरोध र असहयोगका कारण संविधान संशोधन तत्काल हुन नसकेको आरोप लगाए। असोज २ गते हुन लागेको स्थानीय तहको निर्वाचन तथा मंसिरमा हुने प्रदेशसभा र प्रतिनिधीसभा निर्वाचनबाट कांग्रेसले बहुमत ल्याई संविधान संशोधन गरेर मधेसलाई अधिकार सम्पन्न गराउने आश्वासन प्रधानमन्त्री देउवाले दिए। मधेसलाई अधिकार सम्पन्न बनाउने एक मात्र पार्टी नेपाली कांग्रेस नै भएको भन्दै देउवाले भने, 'मधेसले अधिकार नपाएसम्म कांग्रेसले विश्राम लिदैन।'आगामी चुनावलाइ नै लक्षित गरेर काँग्रेसका केन्द्रिय सदस्यहरु शेखर कोइराला, अर्जुन नरसिंह केसी, रामशरण महत , प्रकाश शरण महत , गगन थापा , चन्द्र भण्डारी , शंकर भण्डारी, प्रदीप पौडेल नेविसंघका केन्द्रिय अध्यक्ष नयन सिंह महर , नेपाल तरुण दलका केन्द्रिय अध्यक्ष जीतजंग बस्नेत लगायतका एक दर्जन नेताहरुले एक साता सम्म वीरगन्ज महानगरका टोल टोलमा पुगेर घरदैलो र चुनावी कोणसभा पनि गरेका थिए। यस्तै शुक्रबार नै साँझ वीरगन्जमा नेकपा माओवादी केन्द्रले आयोजना गरेको चुनावी सभालाइ पार्टी अध्यक्ष एंव पूर्वप्रधानमन्त्री पुष्पकमल दाहाल 'प्रचण्ड'ले सम्बोधन गरे।चुनावीसभालाई सम्बोधन गर्ने क्रममा प्रचण्डले भने,' मधेसको पहिचान र अधिकारको मुद्दा उठाउने पहिलो दल माओवादी केन्द्र हो। साथै मधेसको मुद्दामा पहिलो पटक साथ र आवाजसँगै संघर्षका लागि समावेशीताको पहल गरेको हो।' उनले भने, 'वीरगन्ज महनगरको चुनावी नतिजाको विषय प्रचण्डसँग जोडिएको छ, वीरगन्जमा माओवादीका उम्मेदवारको जित भनेको प्रचण्डको जित हो, हार भयो भने त्यो उम्मेदवारको हार हुदैन प्रचण्डको हार हुन्छ।' वीरगन्ज महानगर प्रदेश नम्बर २ को एक मात्र महानगरपालिका र मुलुककै आर्थिक राजधानीका रुपमा परिचत शहर भएकाले यस्को विकास माओवादी केन्द्रबाट मात्रै सम्भव रहेको दाहालले बताए। वीरगन्ज महानगरको नेतृत्व आफनो दलको पक्षमा पार्ने उदेश्यले भदौ १७ गते वीरगन्जमै माओवादी केन्द्रको केन्द्रिय सचिवालय नै बैठक बसेको थियो। सचिवालय बैठकमा माओवादी केन्द्रका केन्द्रिय सचिवालय सदस्यहरु नारायणकाजी श्रेष्ठ, अमीक शेरचन , राम बहादुर थापा बादल ,मातृका यादव , हितराज पाण्डे , गोपाल किराँती, दिनानाथ शर्मा ,वर्षमान पुन ,महेश्वर दाहाल ,पार्टीकी प्रवक्ता पम्फा भुषाल सहितका नेताहरुको सहभागीता थियो। यस्तै वीरगन्जमा बलियो जनाधार मानिएको फोरम नेपालका राष्ट्रिय अध्यक्ष उपेन्द्र यादव पनि आसन्न स्थानीय तहकै निर्वाचनलाइ लक्षित गरेर दुइ साता यता वीरगन्जमा तीन पटक आएर महानगरको टोल टोलमा चुनावी सभा र कोणसभा गरेर फर्किएका छन्।बिहिबार मात्रै उनले वीरगन्जको बगहीमा आयोजित रात्री चुनावी सभालाई सम्बोधन गरेका थिए। शुक्रबार वीरुगन्जको विभिन्न २० स्थानमा फोरम नेपालले चुनावी कोणसभा पनि गरेको थियो। यस्तै शुक्रबार राष्ट्रिय जनताका पार्टी (राजपा)का अध्यक्ष मण्डलका सदस्य शरत्सिंह भण्डारी पनि वीरगन्ज आएर मतदाताहरुको घरदैलोमा पुगेर आफना दलका उम्मेदवारलाइ मत मागेका थिए। यस्तै नेपाल लोकतान्त्रिक फोरमका केन्द्रिय अध्यक्ष विजयकुमार गच्छदार पनि मनोनयन दर्ताको भोलि पल्ट भदौ २२ गते वीरगन्ज आएर चुनावी कोणसभा र घरदैलो गरेर फर्किएका थिए। काँग्रेस, माओवादी केन्द्र , फोरम नेपाल , राजपा , लोकतान्त्रिक फोरम हरेक दलका शीर्ष नेताहरु आफनो दलका उम्मेदवारको पक्षमा जनमत बटुल्न वीरगन्जमा आए पनि एमालेका अध्यक्ष ओली भने स्थानीय तहको निर्वाचनको लागि आफनो दलको प्रचार प्रसार गर्न वीरगन्ज आएनन्। छिमेकी जिल्ला बाराको जितपुर सिमरा उपमहानगरपालिकामा शुक्रबार चुनावी सभालाइ ओलीले सम्बोधन गरेपनि वीरगन्जमा भने उनि आएनन्।वीरगन्जमा ओली नआएपनि एमालेका वरिष्ठ नेता झलनाथ खनाल, वरिष्ठ उपाध्यक्ष बामदेव गौतम, उपाध्यक्ष भीम रावल, महासचिव इश्वर पोख्रेल, उपमहासचिव विष्णु पौडेल, सचिव योगेश भट्टराइ लगायतका शीर्ष नेताहरु भने एक महिना यताको अवधीमा वीरगन्जमा आएर आफना उम्मेदवारका लागि मतदाताको घरदैलो मै पुगेर मत मागेका थिए। प्रदेश नम्बर २ को निर्वाचनमा सबै राजनीतिक दलका शीर्ष नेताहरुले प्रदेश नम्बर २ को एक मात्र महानगर वीरगन्जलाइ प्रतिष्ठाको विषय बनाएर चुनावी परिणाम आफनो पक्षममा पार्न भरमग्दुर प्रयास गरेपनि प्रदेश नम्बर २ को प्रादेशीक राजधानी वीरगन्जलाइ नै बनाउने सवालमा भने कुनै पनि दलका नेताले खुलेर बोलेका छैनन्। प्रदेश नम्बर २ मा स्थानीय तह निर्वाचन हुने तय भए लगत्तै यो प्रदेशको प्रादेशीक राजधानी वीरगन्ज र जनकपुर मध्ये कुनलाइ बनाउने भनेर बहश चल्दै आएको छ। तर वीरगन्जमा भएका चुनावी सभा र कार्यक्रमहरुमा राजनीतिक दलका शीर्ष नेताहरुले प्रादेशीक राजधानीका विषयमा मौन बसे। आसन्न निर्वाचनका लागि वीरुगन्ज महानगरमा फोरम नेपालले सार्वजनिक गरेको चुनावी घोषणापत्रमा वीरगन्ज महानगरलाइ प्रादेशीक राजधानी बनाउनका लागि पहल गर्ने उल्लेख छ।तर भदौ २२ गते वीरगन्जमै आयोजित पत्रकार सम्मेलनमा फोरम नेपालका राष्ट्रिय अध्यक्ष उपेन्द्र यादवले भने प्रादेशीक राजधानी वीरगन्ज वा जनकपुर मध्ये कुनलाइ बनाउने विषय अहिलेका लागि सान्र्दभिक नभएको भन्दै पन्छिएका थिए। प्रदेशसभाको निर्वाचन पछि बस्ने प्रदेशसभाको बैठकले नै प्रादेशीक राजधानीका विषयमा निर्णय गर्ने भएकाले अहिले नै हतार नगर्न उनको सुझाव थियो। उनले वीरगन्ज प्रदेशको मात्र नभइ मुलुककै आर्थिक राजधानीको रुपमा परिचित भएको बताएका थिए। यस्तै भदौ १७ मा वीरगन्जमा आयोजित पत्रकार सम्मेलनमा माओवादी केन्द्रका अध्यक्ष पुष्पकमल दाहालले पनि प्रादेशीक राजधानीका विषयमा खुलेर बोल्न चाहेनन्। यस्तै नेपाली काँग्रेसका पार्टी केन्द्रिय सभापति सहित अधिकांश शीर्ष नेताहरु वीरगन्जमा आएर चुनावी भाषणमा आफना पार्टीका अनेकन एजेण्डाहरु सार्वजनिक गरेपनि उनिहरु मध्ये कसैले पनि प्रादेशीक राजधानी वीरगन्जलाई बनाउने विषयमा एक शब्द पनि बोलेनन्।"
स्थानीय तहका लागि १२ सय कर्मचारीको सरुवा,काठमाडौ : सामान्य प्रशासन मन्त्रालयले १ हजार दुई सय कर्मचारीको सरुवा गरेको छ । मन्त्रालयले बिहीबार राजपत्रअंनकित( खरिदार सुव्वास्तर) का १ हजार १ सय र राजपत्र अनंकित (अधिकृत र उपसचिव) तहका १ सय गरि कुल १ हजार दुई सय कर्मचारीको सरुवा गरेको हो । यस अघि मन्त्रालयले ३ सय ५० कर्मचारीको सरुवा गरेको थियो । सामान्य प्रशासन मन्त्रालयका निमित्त सचिव एवं कर्मचारी प्रशासन महाशाखा प्रमुख बलराम रिजालले स्थानीय तहको कामलाई प्रभावकारी बनाउन झण्डै १ हजार २ सय कर्मचारीलाई स्थानीय तहमा जाने गरी सरुवा गरिएको जानकारी दिए । संघीय मामिला तथा स्थानीय विकास मन्त्रालयले यस अघि स्थानीय तहमा तत्कालका लागि १६ हजार १६ कर्मचारी आवश्यक रहेको भन्दै सो संख्याको कर्मचारी पठाउन आग्रह गर्दै सामान्यलाई पत्राचार गरेको थियो । निर्वाचन आयोगले स्थानीय तहका लागि कर्मचारी सरुवा गर्न सामान्य प्रशासन मन्त्रालयलाई सहमति दिएको थियो । निर्वाचन आयोगको सहमति लिएर सामान्य प्रशासन मन्त्रालयले १२ सय कर्मचारीको सरुवा गरेको हो । यस अघि १२ भदौ र १४ भदौमा सामान्य प्रशासन मन्त्रालयले झण्डै ३ सय ५० जना कर्मचारीको सरुवा गर्दा विवादित भएपछि निर्वाचन आयोगले हस्तक्षेप गरी सरुवा स्थगित गरेको थियो तर आयोगले स्थगित गरेको सो सरुवा समेत फुकुवा गरिदिएपछि सामान्य प्रशासन मन्त्रालयले गरेको सबै सरुवा सदर भएको थियो । सामान्य प्रशासन मन्त्री टेकबहादुर बस्नेतले २० भदौ भित्र स्थानीय तहमा न्यूनतम कर्मचारी पुयाउने योजना सहितको कार्ययोजना सार्वजनिक गरेका थिए तर निर्वाचन आयोगको हस्तक्षेपका कारण मन्त्री बस्नेतको २० भदौसम्म स्थानीय तहमा न्युनतम कर्मचारी पुर्याउने योजना सफल हुन सकेको थिएन तर हाल आएर निर्वाचन आयोगले स्थानीय तहमा कर्मचारी सरुवा गर्न सामान्य प्रशासन मन्त्रालयलाई सहमति दिएपछि मन्त्री बस्नेतको योजना सफल हुने भएको छ । मन्त्री बस्नेतले ३० भदौ सम्म स्थानीय तहमा न्युनतम रुपमा आवश्यक पर्ने ३ हजार कर्मचारी पुर्याउने बताउदै आएका थिए । निर्वाचन आयोगले सामान्य प्रशासन मन्त्रलायलाई स्थानीय तह बाहेक अन्य मन्त्रालय तथा निकायका कर्मचारीको सरुवा गर्न भने सहमति दिएको छैन् । निमित्त सचिव रिजालले स्थानीय तहमा जाने कर्मचारी बाहेक अन्य कसैको पनि सरुवा नहुने बताए । उनले स्थानीय तहमा जान चाहने जोसुकैको पनि सहज सरुवा हुने स्पष्ट पारे । सामान्य प्रशासन मन्त्रायलले अब स्थानीय तहबाट कसैलाई पनि नझिकिने स्पष्ट पारेको छ । केही दिन अघि मात्रै विभिन्न मन्त्रालयका सात जना राज्यमन्त्रीले सात वटा स्थानीय तहका अधिकृतलाई बलपुर्वक आफ्नो सचिवालयमा सरुवा गरेर ल्याएपछि मन्त्रालयले गरेको सो सरुवा विवादित भएको थियो ।
प्रदेश २ मा 'न्यारेटिभ' को लडाइँ,"स्थानीय प्रतिनिधि छान्न भइरहेको चुनाव प्रदेश २ का लागि भने न्यारेटिभको लडाइँमा परिणत हुन पुगेको छ । मधेसमा कुनै म्द्दा नै नरहेको कथ्य प्रवाह गर्न एमाले चाहन्छ । मुद्दा अझै बाँकी रहेको प्रमाणित गर्न चाहन्छन्, मधेसी दल । संविधान स्वीकार्यताका लागि संशोधनको औचित्य पुष्टि गर्न चाहन्छन्, कांग्रेस र माओवादी । बसन्त बस्नेतको रिपोर्ट चुनाव स्थानीय तहको हो, तर दलहरूको रिहर्सल हेर्दा राष्ट्रिय महासंग्रामको झल्को मिल्छ । यो ब्यालेट युद्धमा एमाले एकातिर देखिन्छ, अर्कातिर बाँकी दल । यसअघिका दुई चरणमा सिर्जित चुनावी गठबन्धन प्रदेश २ मा नफस्टाए पनि दलहरू एमालेलाई निशाना लगाउनमा भने एकै ठाउँ छन् । जस्तो : माओवादी केन्द्र अध्यक्ष पुष्पकमल दाहालले २४ भदौमा कलैया पुगेर भने, एमालेले मधेशमा भोट माग्ने नैतिक धरातल गुमाइसक्यो । संविधान संशोधनको बाधक एमाले हो । ओलीजीका मधेशविरोधी अभिव्यक्तिका कारण जनता रुष्ट छन् । दाहालकै लोलीमा बोली मिलाउँदै पर्सिपल्ट २६ भदौमा जनकपुर पुगेर संघीय समाजवादी फोरम अध्यक्ष उपेन्द्र यादवले भने, मधेशका लागि कांग्रेस, माओवादी र एमाले उस्तै हुन् । तर, संविधान संशोधनविरुद्ध आफूलाई उभ्याएर एमालेले मधेशमा भोट माग्ने नैतिक आधार गुमायो । अनि प्रधानमन्त्री तथा कांग्रेस सभापति शेरबहादुर देउवाले २७ भदौमा राजविराज पुगेर भने, संविधान संशोधन गरेर मुलुकको समस्या समाधानमा एमाले बाधक देखियो । संसद्मा दुई तिहाइ पुर्याउन उसले हामीलाई छेक्यो, त्यसैले मधेशी जनताले अब एमालेलाई चुनावमार्फत् जवाफ दिनुपर्छ । स्मरण रहोस्, एमालेप्रति तीव्र आक्रामक बनेका देउवा मधेशकेन्द्रित दलहरूप्रति भने अर्थपूर्ण चुप्पी साँधेका थिए । यी प्रस्तुतिहरूबाट बुझ्न सकिन्छ, मधेशका आठ जिल्लामा एमालेलाई साइजमा राख्ने यो बाध्यतामा माओवादी र मधेशी दलमात्रै छैनन्, मैदानी भूभागलाई आफ्नो आधार मान्दै आएको कांग्रेस झन् बढी छ । यसअघि दुई चरणका स्थानीय चुनावमा कांग्रेस झिनो अन्तरले दोस्रो वरीयतामा झरेको छ । चार वर्षअघि दोस्रो संविधानसभा चुनावमा पहिलो बनेको कांग्रेसले २ असोजको चुनावलाई जीवनमरणको प्रश्न बनाएर एमालेलक्षित प्रहार गर्नुको मूल कारण हो, सम्मुखमा आउँदै गरेका संघ र प्रदेश चुनाव । यसका लागि कांग्रेसले अघि सारेको छ, विमलेन्द्र निधिलाई । प्रधानमन्त्री तथा सभापति शेरबहादुर देउवाका विश्वासपात्र निधिको दिनचर्या एमालेलक्षित वक्तव्यबाजीमा व्यतीत छ । संविधान संशोधनको पक्ष र विपक्षमा विभाजित जनमतको एक हिस्सालाई आफूतिर खिच्ने प्रयासमा निधि छन् । एमालेलाई लक्षित गर्दै उनले केही अघि ट्विट गरे, संघीयता र समावेशिताविरोधी भएकाले एमालेले संविधान संशोधन हुन दिएन । संविधान सिध्याउन र मधेश पहाडबीच झगडा गराएर देश टुक्र्याउन लागेको छ । तत्काल हुन नसक्ने संविधान संशोधनको नारालाई चुनावको मुखमा निधि र कांग्रेसमाओवादी नेताहरू यसर्थ उछालिरहेका छन्, जसमा मधेशको भोट आकर्षित गर्नसक्ने क्षमता छ । एमालेले पहाडकेन्द्रित राष्ट्रवादलाई मलजल गरेको भन्दै निधि क्षेत्रीय दलतिर छरिएको मधेशी जनमतलाई कांग्रेसतिरै समेट्ने ध्याउन्नमा छन् । राजनीतिक ध्रुवीकरणलाई उपयोग गर्न सके प्रदेश २ कै चुनावमार्फत् स्थापित हुन सकिने उनको आकलनलाई देउवाको पूरा साथ छ । तर कांग्रेस, माओवादी र मधेशकेन्द्रित पार्टीहरूले चुनावको मुखमा जेजस्ता प्रचारहरू गरे पनि सत्ता राजनीतिको उठबसलाई नजिकैबाट देख्नेहरूले बुझेका छन्, पछिल्लो संविधान संशोधन प्रयासमा एमाले मात्रै होइन, स्वयं सत्तासाझेदार कांग्रेस र माओवादी केन्द्रकै अधिकांश नेता तयार थिएनन् । कांग्रेस सांसदहरूले संविधान संशोधन राष्ट्रहितमा नरहेको, यसले द्वन्द्व समाधान गर्ने नभई दीर्घकालीन विस्तार गर्ने खुलेआम बताउने गरेकै थिए । मतदानका वेला नेताहरूका रहस्यमय अनुपस्थिति र कतिपयका विरोधबाजीले यसको पुष्टि गर्छन् । माओवादी केन्द्र पनि यो प्रवृत्तिभन्दा बाहिर छैन । अध्यक्ष दाहाल र केही नेताबाहेक स्वयं माओवादी तप्का पनि संविधान संशोधनप्रति अनुदार थियो । नारायणकाजी श्रेष्ठलगायत नेताहरूले संशोधनले राष्ट्रघात गर्ने भन्दै अब संविधान संशोधन होइन, कार्यान्वयन हुनुपर्ने अभिव्यक्ति दिँदै आएका थिए । तर, चुनावको मुखमा नेताहरूले असफल भइसकेको संविधान संशोधन प्रयासलाई आफ्नो अनुकूलतामा उपयोग गर्न खोजेका छन् । प्रदेश २ का विभिन्न जिल्ला पुगेर सत्ता घटकमात्रै होइन, संघीय फोरम र राजपा नेताहरूले संविधान संशोधनकै लागि आफूलाई भोट दिन आग्रह गरिरहेका छन् । जस्तो ः प्रधानमन्त्री देउवाले २७ भदौमा विराटनगर पुगेर भने, संसद्मा फेल गराइए पनि हामी संविधान संशोधनबाट पछि हटेका छैनौं । चुनावपछि फेरि संसद्मा लैजान्छौं । त्यसो त देउवा भर्खरैको दिल्ली भ्रमण क्रममा संविधान संशोधनको विषयलाई प्रवेश गराएर विवादित बनिसकेका छन् । खासमा संविधान संशोधन अब तत्कालै हुनेवाला छैन भन्ने निष्कर्षमा ठूला तीन दल पुगिसकेका छन् । यी तीन दल, जो संविधान जारी गर्ने वेला एकै ठाउँ उभिएका थिए । सत्तास्वार्थले आज भिन्नाभिन्नै रथमा सवार छन् । प्रदेश २ को स्थानीय चुनावमा आवश्यकताभन्दा बढी साधनस्रोत परिचालन गर्न यी तीनै शक्ति कस्सिनुको पछाडि एउटै कारण छ, तेस्रो मधेश आन्दोलन । दुई वर्षअघि संविधान र प्रादेशिक सीमांकनप्रति आपत्ति जनाउँदै मधेशकेन्द्रित दलले घोषणा गरेको आन्दोलनमा सुरक्षाकर्मी र नागरिक गरी पाँच दर्जनको ज्यान गएको थियो । सयौं घाइते र दर्जनौं गिरफ्तार भएथे । लोकतान्त्रिक न्याय माग्दै शुरु आन्दोलन भूराजनीतिक दाउपेचको मोहरा बन्दै नाकाबन्दीमा गिजोलिएपछि मधेश राष्ट्रिय ध्रुवीकरणको केन्द्रमा उभिन पुगेको थियो । ठूला तीन दल हुन् या फोरम, राजपा । उनीहरू यो चुनावलाई आन्दोलनका वादीप्रतिवादीहरूको फैसला गर्ने इजलासका रूपमा उपयोग गर्न चाहन्छन् । ओली के चाहन्छन् ? एमाले अध्यक्ष केपी ओलीले भने आफ्नो दललाई किनारामा हुत्याउनकै लागि चुनाव चरणचरणमा सार्ने षड्यन्त्र भएको आरोप लगाएका छन् । एपीवान टीभीसँग केही दिनअघि कुराकानीका क्रममा ओलीले भने, प्रदेश २ मा पनि एमाले पहिलो शक्ति होला भन्ने डरले तेस्रो चरणमा सार्ने षड्यन्त्र गरियो । तर, एमाले त्यहाँ पनि पहिलो शक्ति हुन्छ । ओलीसँग सही थाप्दै वरिष्ठ नेता माधवकुमार नेपालले अर्को अन्तर्वार्तामा भने, मधेशमा एउटा शक्तिका रूपमा नरहेको भए एमालेको यति विरोध हुने नै थिएन । राजपाको दृष्टिमा एमालेबाहेक अर्को शक्ति नै छैन । यी दुई शीर्षस्थलाई सदर गरे प्रदेश २ मा एमाले अभियान हाँकिरहेका नेता सत्यनारायण मण्डलले । उनले थपे, हामीलाई मधेशविरोधी भनेर जति प्रचार गरे पनि हुन्छ, तर स्थानीय संगठनमा एक जना पनि दायाँबायाँ हल्लिएको छैन । हामीलाई चुनावमा एक नम्बर बनाउने पनि यही मजबुत संगठनले हो । मण्डलले मधेशको वास्तविक मुद्दा के हो, के होइन भन्ने यसै चुनावबाट खुलाखुला देखिने समेत दाबी गरे । 'एमालेले मधेशमा भोट माग्ने नैतिक धरातल गुमाइसक्यो। ओलीजीका मधेशविरोधी अभिव्यत्तिका कारण जनता रुष्ट छन्।' पुष्पकमल दाहाल, माओवादी केन्द्र 'कांग्रेस, माओवादी र एमाले उस्तै हुन्। तर, संशोधनको विरुद्घमा उभिएर एमालेले मधेशमा भोट माग्ने नैतिक आधार गुमायो।' उपेन्द्र यादव, फोरम 'प्रदेश २ मा पनि एमाले पहिलो शक्ति होला भन्ने डरले तेस्रो चरणमा सार्ने षड्यन्त्र गरियो। तर, एमाले त्यहाँ पनि पहिलो हुन्छ।' केपी ओली, एमाले 'संविधान संशोधनमा एमाले बाधक देखियो। संसद्मा दुई तिहाइ पुर्याउन उसले हामीलाई छेक्यो, त्यसैले एमालेलाई चुनावमार्फत् जवाफ दिनुपर्छ।' प्रधानमन्त्री देउवा, कांग्रेस ओलीले २ असोजको चुनावलाई आफ्नो राजनीतिक करिअरकै प्रतिष्ठासँग जोडेर हेरेका छन् । पछिल्लो मधेश आन्दोलनमा मधेशीकै समर्थन थिएन भन्ने कथ्य ब्यालेट बक्समार्फत् स्थापित गराउनु उनको पहिलो प्राथमिकता बन्न गएको छ । बालकोट स्रोतका अनुसार मधेशमा पहिलो या झिनो अन्तरले दोस्रो दल नै बन्न सके पनि राजपा र फोरमलाई पछाडि छाड्न सकिने ओली विश्लेषण छ, जसबाट आफ्नो न्यारेटिभको विजय हुने उनको ठम्याइ छ । दोस्रो, समग्र चुनाव परिणाममार्फत् एमाले पहिलो बनेको सन्देश दिन उनी सफल हुनेछन् । त्यसो हुन सक्यो भने ओली यस्ता कार्यकारी अध्यक्ष बन्नेछन्, जसलाई २०५१ को सालको मध्यावधि चुनाव र ०५४ को स्थानीय चुनावपछि एमालेका लागि गयल सफलताको श्रेय पहिलोपल्ट प्राप्त हुनेछ । तेस्रो, मंसिरका संघ प्रदेश चुनावलाई यो परिणामले निर्देशित गर्न सक्ने ठानिएको छ । पाँचौं, पछिल्ला दिनमा ओली भूराजनीतिको रंगशालामा जगेडा खेलाडीका रूपमा बेन्चतर्फ धकेलिएका छन् । दक्षिणको छिमेकीलाई सेखी झार्न यो चुनाव नतिजा काम लाग्नेछ । यसका लागि ओलीले मधेशमा कुनै राजनीतिक मुद्दा नरहेको कथ्यमात्रै प्रवाह गरिरहेका छन्, आफूपछिका नेताहरूलाई पनि त्यसैअनुसार अघि सारेका छन् । माधवकुमार नेपाल, ईश्वर पोखरेल, घनश्याम भूसाल, योगेश भट्टराईलगायत नेताहरू पछिल्लो एक वर्षयता विभिन्न कार्यक्रम बनाएर प्रदेश २ का आठ जिल्ला झरिरहेका छन् । उनीहरूले मधेशको छुवाछुतदेखि विकासका समस्यालाई अघि सार्दै यस्ता विषय मधेशकेन्द्रित दलको प्राथमिकता बन्न छाडेकाले अब एमालेले तिनका लागि लड्ने जिकिर गर्दै आएका छन् । उनीहरूले बहुराष्ट्रियता, आन्तरिक उपनिवेश, एक मधेश प्रदेशजस्ता विषय बाहिरबाट आयात गरी राष्ट्रियतामाथि संकट उत्पन्न गर्न खोजिएको, मधेशकेन्द्रित नेताहरू तिनैका मोहरा बनिरहेको आरोप लगाइरहेका छन् । काउन्टर न्यारेटिभ छिमेकी भारतले उचालेको पक्षलाई छाड्ने हो भने अब मधेशमा कुनै मुद्दा नै नरहेको प्रमाणित गर्न एमाले चाहन्छ । कांग्रेस माओवादी संविधानको स्वीकार्यता बढाउन अझै बाँकी रहेको भन्दै त्यसका लागि संविधान संशोधनको औचित्य प्रमाणित गर्न चाहन्छन् । त्यसैले ओली र दोस्रो वरीयताका नेताहरूले राष्ट्रवादको लहर सिर्जना गर्नका लागि मधेशका अगुवा बुद्धिजीवी र स्थानीय युवालाई हात लिँदै गर्दा अरू पार्टीका नेताहरू भने समानान्तर कथ्य प्रवाह गरिरहेका छन् । उनीहरूको भनाइमा, एमालेले जातीय विद्वेष भड्किनेगरी बोलीव्यवहार गरिरहेको छ । पहाडी राष्ट्रवादलाई मलजल गरिरहेको छ । मधेशीको राष्ट्रियतामाथि निरन्तर सन्देह गरिररहेको छ । मधेशको भूगोललाई माया गरे पनि मधेशीलाई घृणा ओकलिरहेको छ । माओवादी अध्यक्ष दाहालदेखि कांग्रेस वरिष्ठ नेता रामचन्द्र पौडेलसम्मको एउटै मजबुन छ, गणतन्त्र र संघीयताको विरुद्धमा एमालेदेखि दक्षिणपन्थी शक्तिसमेत एकै ठाउँ छन् । पौडेलले सिरहा पुगेर भने, एमाले र दक्षिणपन्थी शक्तिका कारण संविधान संशोधन हुन सकेन । अब कांग्रेसले सबै परिवर्तनका साझेदारलाई समेटेर संविधान संशोधन गराउँछ । यी दुवै शक्तिहरू आफूले निर्माण गर्दैआएको कथ्यलाई अब चुनावमार्फत् प्रमाणित गर्न चाहन्छन् । यसर्थ, स्थानीय चुनाव भए पनि २ असोजको चुनाव राष्ट्रिय आयतनमा विस्तारित हुन पुगेको छ । सर्लाहीमा उम्मेदवारी दर्ता गर्न निर्वाचन कार्यालयमा पुगेका विभिन्न पार्टीका समर्थक । तस्बिर : सुनिल ठाकुर यो रिपोर्ट तयार पार्दैगर्दासम्म एमाले अध्यक्ष ओली चुनावी प्रचारका लागि प्रदेश २ झरेका छैनन् । एमालेले चलाएको मेचीकाली जागरण अभियानका क्रममा गत २३ फागुनमा सप्तरीको मलेठमा भएको घटनामा पाँच जना मारिएको हुँदा अब ओली गए विपक्षीहरू झनै आक्रामक बन्न सक्ने बुझाइमा छन् । उनले बिहानदेखि साँझसम्म स्थानीय नेताहरूलाई टेलिफोन गरी चुनावी स्थितिको आकलन गरिरहेको उनीनिकट स्रोतले जानकारी दिएको छ । ओली निकटस्थहरू भन्छन्, नयाँ कुरा होइन यो, अस्तिका चुनावमा पनि उहाँले जित्ने, जित्न सकिने स्थानीय तह कहाँकहाँ छन् भनी रेकर्ड नै मगाएर अध्ययन गर्नुभएको थियो । उनको सचिवालयका एक सदस्यका अनुसार शुक्रबार र शनिबार ओली बर्दिबास र सर्लाहीका केही सभामा सहभागी हुने तयारी छ । शक्तिको संघर्षमा कथ्यमार्फत् सत्यको निर्माण गर्ने प्रयत्न सदैव चलिरहन्छ । त्यसको परीक्षण कि त आन्दोलनमार्फत् हुन्छ, कि त चुनावजनमतसंग्रहमार्फत् । संविधान र संघीय प्रदेशको सीमांकनसँग असन्तुष्टि जनाउँदै तत्कालीन मधेशी मोर्चाले तेस्रो मधेश आन्दोलन घोषणा गर्दैगर्दा देशको आधा जनसंख्या बस्ने मैदानी भाग असन्तुष्ट छ भन्ने कथ्य प्रवाह गर्न खोजिएको थियो । त्यसैको समानान्तर हुनेगरी पहाडी भेगमा भने संविधानको स्वागत गर्दै अब आर्थिक क्रान्तितिर देश अघि बढ्नुपर्ने समानान्तर न्यारेटिभ चलेको थियो । मधेशी घटकले पहिलोखाले कथ्यलाई प्रतिनिधित्व गर्दै आएका छन् । दोस्रोखाले कथ्यलाई एमालेले बोकेको थियो । कांग्रेस र माओवादीले चाहिँ बीचको बाटोमा आफूलाई उभ्याउने प्रयास गरेका छन्, जहाँ उभिएर एमालेलाई उग्रराष्ट्रवादी करार गर्न सकियोस्, अनि मधेशी घटकलाई क्षेत्रीयतावादी । यसका लागि उनीहरूले संविधान संशोधनमार्फत् संविधान स्वीकार्यताको कथ्य सिर्जना गर्न खोजेका छन् । प्रदेश २ को यो चुनाव नै यस्तो महासंग्राम हो, जहाँ यी तीनैखाले कथ्यहरूको परीक्षण हुनेवाला छ । यथार्थमा यो चुनावले गाउँ, नगर, उपमहानगर र महानगरका स्थानीय सरकारहरूका लागि प्रतिनिधि छान्ने भए पनि २ असोजको चुनाव राजनीतिक शक्तिहरूका लागि आफ्ना मुद्दाहरू प्रमाणित गर्ने मैदानमा परिणत हुन पुगेको छ । फोरम र राजपा कार्यकर्ता चुनावको मुखमा एमाले नेताहरूविरुद्ध बढ्तै आक्रामक थिए । एमाले नेताहरूमाथि आक्रमण हुँदा, पार्टी कार्यालय जलाइँदा अरू पार्टीहरू मौन बसे, जसको आलोचनासमेत भयो । यता एमाले नेताहरूले मधेश आन्दोलनलाई मधेशी मोर्चाका निश्चित अनुहारसँग जोडेर निरन्तर व्याख्या गरे । आन्दोलन उत्कर्षमा पुगेका वेला सर्वसाधारणको ठूलो हिस्सा सडकमा आएको तथ्यलाई नजरअन्दाज गर्दै एमालेले वास्तविक जनमत परीक्षण गर्न चुनावमै जानुपर्ने तर्क गर्दै आएको छ । यसर्थ प्रदेश २ को चुनाव पक्कै रोचक बन्ने छ । अनि, प्रदेश २ को यो चुनाव नै यस्तो भिडन्त हो, जसका लागि परिणाम जति अर्थपूर्ण छ, त्योभन्दा बढी खुसियाली चुनावको सफल आयोजना हुने वातावरण बन्नुमै छ । संविधान संशोधनलाई आन्दोलनको ब्याटलक्राई मान्दै आएको राजपा चुनावमा आउन तयार हुनु, बाढीको कहरबाट तंग्रिइनसकेको मधेशी स्थानीय तप्कासमेत चुनावमा आउन उत्सुक हुनुले यसलाई पुष्टि गर्छ । रारा क्याम्पस जनकपुरका अर्थशास्त्री डा सुरेन्द्र लाभ अन्नपूर्ण टुडेको यसै अंकमा लेख्छन्, मधेशी जनतालाई आआफ्नो पक्षमा पार्नलाई भए पनि प्रत्येक दलका नेताहरूले मधेशको असन्तुष्टिलाई सन्तुष्ट पार्न बाचा दिने अवसर यो निर्वाचनले दिलाएको छ । सकारात्मक वातावरण निर्माण भएन भने दुईचार वर्षमा फेरि आन्दोलन हुन सक्छ । दाउमा प्रतिष्ठा यो चुनावमा पूर्वपश्चिम राजमार्ग आसपासमा कांग्रेस र एमालेबीच प्रतिस्पर्धा हुने ठानिएको छ भने भित्री मधेशी बस्तीमा कांग्रेस र क्षेत्रीय दलबीच । एमाले नेताहरू अप्ठेरो समयमा पनि संगठन सहीसलामत जोगाएर राखेको हुनाले पछिल्लो आन्दोलनमा आफ्नो पार्टीविरुद्धका प्रचारबाजीले मतदातालाई प्रभावित गर्न नसक्ने दाबी गर्छन् । ६ मधेशी घटक एकतापछि राजपा गठन भए पनि एकताको भावनात्मक प्रभाव परिनसकेको उनीहरूको भनाइ छ । क्षेत्रीय नेताहरू भने प्रदेश २ बाट मूलधारका पार्टीलाई प्रतिकूलता थपिँदै गएको दाबी गर्छन् ।हाल प्रदेश २ मा पर्ने मधेशका आठ जिल्लामध्ये चार वर्षअघिको दोस्रो संविधानसभा चुनावमा कांग्रेसले प्रत्यक्षतर्फ २१ सिट जितेको थियो । १४ सिटसहित एमालेले पछ्याएको थियो । माओवादी आठ सिटमा झरेको थियो, जसमध्ये अध्यक्ष दाहाल आफैं सिरहाबाट जित्न सफल भए । पहिलो र दोस्रो मधेश आन्दोलनको बलमा ०६४ को पहिलो सभा चुनावमा रजगज गरेका मधेशकेन्द्रित दलहरू ०७० मा भने तीन सिटमा खुम्चिए । तत्कालीन मधेशी मोर्चामा रहेका सात पार्टी अध्यक्षमध्ये महेन्द्र राय यादवबाहेक सबैले चुनाव हारेका थिए । यसर्थ पनि प्रदेश २ हत्याउनैपर्ने बाध्यतामा तीनै पक्ष छन् । कांग्रेस नेताहरू निधि, कोषाध्यक्ष सीतादेवी यादव यसै प्रदेशका हुन् । एमाले नेता माधवकुमार नेपाललगायत सत्यनारायण मण्डल पनि प्रदेश २ कै नेता हुन् । झलनाथ खनालले सर्लाहीबाट उम्मेदवारी दिए पनि पराजित भएका थिए । सिराहबाट जितेका माओवादी अध्यक्ष दाहाल अब भने चितवन सर्ने मुडमा देखिन्छन् । राजपा अध्यक्ष मण्डलमा भर्खरै थपिएका हृदयेश त्रिपाठीलाई छाड्ने हो भने बाँकी ६ अध्यक्ष यसै प्रदेशका हुन् । अनि फोरम अध्यक्ष उपेन्द्र यादवको निर्वाचन क्षेत्र प्रदेश १ मा भए पनि उनको उद्गम सप्तरी नै हो । पहिलो मधेश आन्दोलनले उनलाई राष्ट्रिय राजनीतिमा स्थापित गरायो, जसको नक्सांकन संविधानअनुसार प्रदेश २ मा पर्छ । उनको हालको चुनावी क्षेत्र प्रदेश १ हो । यो चुनावी प्रतिस्पर्धामा विजयकुमार गच्छदार नेतृत्वको लोकतान्त्रिक फोरम भने केही पछि छ । कारण, उनका दोस्रो वरीयता नेता रामेश्वर राय यादव भर्खरै माओवादी छिरेका छन् । मधेश राजनीतिमा व्यक्तिका अनुहार हाबी छन् । सिद्धान्त चियागफमा प्रवेश गर्छ, कहिलेकाहीँ । स्थानीय प्रतिनिधि छान्न भइरहेको चुनाव प्रदेश २ का लागि भने न्यारेटिभको लडाइँमा परिणत हुन पुगेको छ। मधेशमा कुनै मुद्दा नै नरहेको कथ्य प्रवाह गर्न एमाले चाहन्छ। मुद्दा अझै बाँकी रहेको प्रमाणित गर्न चाहन्छन्, मधेशी दल। संविधान स्वीकार्यताका लागि संशोधनको औचित्य पुष्टि गर्न चाहन्छन्, कांग्रेस माओवादी।"
ओली आज तराई जादै,"काठमाडौं : नेकपा एमालेका अध्यक्ष केपी शर्मा ओली आज तराई जाने भएका छन् । प्रदेश २ मा असोज २ गते हुने स्थानीय तहको तेस्रो चरणको निर्वाचनका लागि अन्तिम चुनावी सभा सम्बोधन गर्न ओली तराईका विभिन्न स्थानमा पुग्ने भएका हुन् । एमालेले प्रदेश२ मा समेत पहिलो पार्टी बन्ने अभियान स्वरुप सबै शीर्ष नेतालाई विभिन्न स्थानीय तहमा खटाएको छ। ओलीले शुक्रबार जितपुरसिमरा उपमहानगरपालिका र बर्दिया नगरपालिमा हुने चुनावी सभालाई सम्बोधन गर्ने कार्यक्रम रहेको एमाले प्रचार विभागका उपप्रमुख सूर्य थापाले जानकारी दिए।प्रदेश २ को निर्वाचनलाई सबै दलले प्रतिष्ठाको विषय बनाएका छन् । एमालेले पनि प्रचारप्रसारलाई तिब्रता दिएको छ। पार्टी अध्यक्ष केपी शर्मा ओलीबाहेक सबै नेता केही दिनअघिदेखि तराईंमै केन्द्रित भएर चुनावी प्रचारमा जुटेका छन् । थापाका अनुसार वरिष्ठ नेता माधव नेपाल गृहजिल्ला रौतहटका चुनावी कार्यक्रममा व्यस्त छन्। नेपाल बारा, पर्सा र महोत्तरीका चुनावी सभामा पुग्ने कार्यक्रम छ। नेता झलनाथ खनालले शुक्रबार बाराका विभिन्न स्थानीय तहमा पुगेर प्रचार प्रसारलाई तीर्वता दिँदै छन्। उपाध्यक्ष वामदेव गौतम र भीम रावल विभिन्न जिल्लाका चुनावी कार्यक्रममा सहभागी हुँदै छन्। महासचिव ईश्वर पोखरेल वीरगञ्ज महानगरपालिकामा बढी प्रभावित क्षेत्रमा केन्द्रित हुँदै बारा र पर्साका विभिन्न कार्यक्रममा सक्रिय भएर अहिले महोत्तरीका विभिन्न कार्यक्रममा सहभागी भइरहेका छन् । पोखरेल शुक्रबार सिरहा र सप्तरीका कार्यक्रमहरुमा केन्द्रित हुनेछन्। पार्टी सचिव प्रदीप ज्ञवाली केही दिनयता तराईमै छन्। बिहीबारदेखि भने सचिव ज्ञवाली सिरहामा केन्द्रित भएका छन्। अर्का सचिव भीम आचार्य सप्तरीमा केन्द्रित छन्। सचिव गोकर्ण विष्ट शुक्रबार सर्लाही पुग्दै छन्। सचिव तथा प्रचार विभाग प्रमुख योगेश भट्टराई सप्तरी, सिरहा, धनुषा र महोत्तरीका कार्यक्रमहरुमा सक्रिय रुपमा सहभागी भइरहेका छन् शुक्रबार भने सर्लाहीका नगरपालिकाकेन्द्रित चुनावी कार्यक्रमलाई सम्बोधन गर्दै छन्।"
उपमहानगरलाई समृद्ध बनाउने छु : डा कृष्ण पौडेल,"प्रदेश नम्बर दुईको तीन उपमहानगरमध्ये बढी सम्भावना बोकेको उपमहानगरको रुपमा हेरिएको जीतपुरसिमरा उपमहानगरपालिकामा चुनावी रस्साकस्सी निकै बढेको छ । दलहरु आफ्ना उम्मेदवारलाई जिताउन निकै कस्सिएर लागेका छन् । जीतपुरसिमरा उपमहानगरको नेतृत्व गर्न १६ जनाले मेयर पदमा उम्मेदवारी दिएका छन् । उम्मेदवारी दिएका मध्ये केही उम्मेदवारबाहेक अन्यको चर्चा खासै छैन् । चर्चा पाएका मध्ये एक हुन् नेकपा एमालेका उम्मेदवार डा कृष्ण पौडेल । सामाजिक र सहकारी अभियन्ता डा पौडेलको चर्चा नगरभित्र निकै चुलिएको छ । बौद्धिक व्यक्तित्वका रुपमा नगरभित्र राम्रो परिचय बनाएका कारण पनि पौडेलको विजयी हुने सम्भावना धेरै रहेको नगरबासी बताउछन् । डा पौडेल उपमहानगर हाक्न उत्साहित देखिन्छन् । अन्नपूर्ण पोष्टको राउण्ड टेबलमा सहभागी हुन आएका डा पौडेलसंग कुराकानी गर्ने क्रममा उनले उपमहानगरलाई समृद्ध बनाउने आफ्नो अभियानलाई जनताले मन पराएको र साथ दिनेमा आफू ढुक्क रहेको बताए । तपाईको छोटो परिचय ? मेरो जन्म २०२९ सालमा भएको हो । जीतपुरसिमरा उपमहानगर १५ मा स्थायी बसोबास छ । तीन दशक देखि राजनिति र सामाजिक गतिविधिमा सक्रिय छु । प्ररायुसंघ, अनेस्ववियु हुँदै एमालेको राजनितिमा प्रवेश गरेँ । १५ वर्ष प्रचार बिभागको जिम्मेवारी सम्हाले । सहकारीमा विद्यावारिधी (पिएचडी), व्यवस्थापनमा स्नातकोत्तर र कानूनमा स्नातक गरेको छु । अडिटर्स एशोसिएसनको प्रथम केन्द्रीय उपाध्यक्ष, नेपाल बचत तथा ऋण केन्द्रीय सहकारी संघको केन्द्रीय सञ्चालक, डुमरवाना बहुमुखी क्याम्पसको अध्यक्ष, हातेमालो सहकारीको अध्यक्ष छु । एउटा सामाजिक र सहकारी अभियन्ताको रुपमा नगरबासीबिच परिचित छु । तपाईको चर्चा उपमहानगरभित्र निकै रहेछ, किन ? एउटा सामाजिक र सहकारी अभियन्ता, यही उपमहानगरका सबै नागरिकको सुखदुःखको साथी, समाजलाई समृद्ध बनाउने अभियानमा हिडेको एउटा अभियन्ताका रुपमा चिन्नुहुन्छ भन्ने मलाई लाग्छ । उपमहानगरबासीबाट धेरै राम्रो प्रतिक्रिया पाएको छु, मलाई धेरै उर्जा मिलेको छ । जनताको मनमा बस्न सकेको छु जस्तो लाग्छ । सामाजिक गतिविधिमा सक्रिय भएर लागेकै कारण सबैले चिन्नुहुन्छ र सबैको विश्वास पनि जित्न सकेको छु । उपमहानगर प्रमुखको नेतृत्व लिन चुनावी प्रतिस्पर्धामा हुनुहुन्छ, तपाईको जित्ने आधार के हुन् ? सबैभन्दा पहिलो ठूलो आधार भनेको जनताले मलाई विश्वास गर्नुहुन्छ, साथ दिनुभएको छ । त्यसबाहेक अन्य थुप्रै आधार छन् । जसले मलाई उपमहानगरको नेतृत्व गर्नका निम्ति उत्साह थपिरहेको छ । यस उपमहानगरलाई समृद्ध बनाउने हो र महानगरको आधार खडा गर्ने हो । यस उपमहानगरको समस्या र सम्भावनाका बारेमा निकै जानकार छु, त्यसैअनुसारको योजना बनाएको छु । त्यसलाई पूरा गर्न सके भने यो उपमहानगर नेपालकै उत्कृष्ट उपमहानगर बन्नेछ, जुन मेरो लक्ष्य हो । यस उपमहानगरको खास समस्या के हो र सम्भावना के हुन् ? जनसंख्याको आधारमा मात्रै उपमहानगरपालिका बनेको र पूवार्धारले सम्पन्न नभएका कारण यस उपमहानगरमा समस्या धेरै छ । उपमहानगरबासीको मुख्य समस्या अव्यवस्थित बसोबास हो । त्यसबाहेक आधारभूत पूर्वाधारको अभाव छ । शिक्षा, स्वास्थ्य, खानेपानी, सडक, विद्यतु, कृषि, उद्योग, रोजगार, पर्यटन, सहकारीलगायतका क्षेत्रमा योजनाका साथ धेरै काम गर्नुपर्छ । दोस्रो अन्र्तराष्ट्रिय विमानस्थल, बिशेष आर्थिक क्षेत्र(सेज), पथलैयावीरगन्ज औद्योगिक करिडोर, पर्सा राष्ट्रिय निकुञ्ज, सिमरा विमानस्थल यसै उपमहानगरभित्र पर्दछन् । त्यसैले उपमहानगरको सम्भावना धेरै छ । तपाईका योजना के हो ? समृद्ध महानगरको आधार निर्माण गर्ने उद्देश्यसहित तीन महिनाभित्र रणनीतिक लक्ष्य, मार्गचित्र, पञ्चवर्षीय आवधिक योजना, अल्पकालीन कार्ययोजना र आवधिक मूल्यांकनको आधारमा काम गर्ने । जेष्ठ नागरिक, युवा, महिला लक्षित कार्यक्रम, मधेसी, थारु बुहारी कार्यक्रम, दलित, आदिवासीजनजाति र सीमान्तीकृत समूदायका लागि प्रभावकारी योजना ल्याउने । कृषिको बढी सम्भावना रहेको उपमहानगरमा बजार व्यवस्थापन, बित्तीय सशक्तीकरणसहित घरेलु उद्यम व्यवसायको प्रवद्र्धन र स्वरोजगारी सिर्जना गर्ने । सहकारीमार्फत समुदायको बित्तीय तथा गैरवित्तीय समाधान दिने र जीवनस्तरमा परिवर्तन ल्याउने र अव्यवस्थित बसोबासलाई ब्यवस्थित गर्ने, खेतीयोग्य जमिनको संरक्षण गर्नका निम्ति प्लटिङको न्युनीकरण गर्ने, व्यवस्थित चक्रपथ, सडक, सामुदायिक भवन, क्लव, खेलमैदान, वाचनालय, व्यायामघर निर्माण गर्ने सोच छ । औद्योगिक क्षेत्रतर्फ वीरगञ्जपथलैया औद्योगिक करिडरको प्रवद्र्धनमार्फत उद्योगको पर्याप्त विकास र सम्वद्र्धन गर्न सक्रिय हुने योजना छ ।"
प्रमुख तीन दलसँग भिड्दै राजपा,"काठमाडौं : संविधान निर्माण प्रक्रियादेखि १३ महिने मधेस आन्दोलनबीच सात महिना नाकाबन्दी, संविधान संशोधन हुँदै ब्यालेटसम्म आएको राजपा नेपालको चुनावी मुद्दा मधेस र मधेसीको पहुँंच राज्यसत्ता' रहेको छ । निर्वाचनमा आन्दोलन पक्षधरको मत पाउनेमा राजपा ढुक्क देखिएको छ । एक महानगरपालिका (वीरगन्ज महानगरपालिका), तीन उपमहानगरपालिका (कलैया, जितपुरसिमरा र जनकपुर), ६९ नगरपालिका र ६३ गाउँपालिकामा असोज २ गते स्थानीय तह निर्वाचन हुँदै छ । कांग्रेसले आफ्नो आधार र राजनीतिको उद्गमथलोका रूपमा प्रदेश नम्बर २ लाई लिइरहेको छ । एमालेले पहिलो र दोस्रो चरणको निर्वाचन परिणामले निरन्तता पाउनेमा विश्वस्त हुँदै शुक्रबार निजगढमा हुने अन्तिम चुनावी सभामा पार्टी अध्यक्ष केपी शर्मा ओलीलाई उतार्दै छ । अन्नपूर्णसँग बिहीबार भएको कुराकानीमा कांग्रेस र एमाले पहिलो शक्ति र राजपाले सकारात्मक परिणाम आउने दाबी सम्बद्ध दलका नेताले गरेका छन् । राजपा अध्यक्षमण्डलका नेता अनिलकुमार झाले प्रदेश नम्बर २ मधेस आन्दोलनको उर्वरभूमि रहेकाले आन्दोलनमा भाग लिएका जनताले राजपालाई मतदान गर्ने विश्वास व्यक्त गरे । उनले भने, एक सय ३६ स्थानीय तहमध्ये अधिकांशमा प्रमुख तीन दलमध्ये कुनै एकसँग, केही स्थानमा संघीय समाजवादी र केहीमा लोकतान्त्रिक फोरमसँग प्रतिस्पर्धा हुनेछ । पहाडीको बाक्लो बस्ती रहेको राजमार्ग क्षेत्रमा राजपालाई केही कठिन छ ।' प्रमुख तीन दलसँगको चुनावी होडबाजीमा पैसा, गुन्डा र राज्यको शक्तिसँग गर्नुपर्ने प्रतिस्पर्धा राजपाको मुख्य चुनौती भएको झाले बताए । मधेस आन्दोलन र नाकाबन्दीमा राजपाको नेतृत्व स्वीकार गर्ने सबै मधेसी मतदाताले राजपालाई नै मतदान गर्ने बलियो पक्ष रहेको दाबी उनले गरे । आममधेसीले संविधान संशोधन मधेसका पक्षमा गर्नुपर्ने माग पार्टीका उम्मेदवारसँग गरेको उनले बताए । अध्यक्षमण्डलका अर्का नेता राजकिशोर यादवले आत्मनिर्णयको अधिकारसहित मधेस स्वायत्त प्रदेशको मागसहित घरदैलो गएका उम्मेदवारका पक्षमा आममतदाता रहेको दाबी गरे । सिंहदरबारमा रहेको अधिकार मधेसमा लग्न संविधानका ३६ ठाउँमा संशोधनको आवश्यकता रहेको उनले बताए । राजपाका सहअध्यक्ष वृषेशचन्द्र लालले मधेस आन्दोलनको नेतृत्व लिएको पार्टीलाई मधेसीबाट अलग्याउन सरकार र निर्वाचन आयोगले आचारसंहिताका नाममा कडाइ गरेको आरोप लगाए । मधेसका आठै जिल्लाका १ सय ३६ स्थानीय तहमा राजपा अघि भएको दाबी उनले गरे । राजपाका महामन्त्री मनीषकुमार सुमनले संविधान संशोधनमार्फत मधेसको अधिकार मधेसीलाई दिँदै संविधान सबैका लागि भएको सन्देश दिन मतदाताले आग्रह गरेको सुनाए । आन्दोलनको एउटा प्रक्रियाका रुपमा लिएको निर्वाचनमा आफ्नो पार्टी पहिलो हुने दाबी पनि उनले गरे । प्रधानमन्त्री तथा कांग्रेस सभापति शेरबहादुर देउवाले वीरगन्जमा विशेष सम्बोधन गर्ने भएका छन् । कांग्रेस केन्द्रीय सदस्य तथा केन्द्रीय प्रचारप्रसार समन्वय समितिका संयोजक रमेश लेखकले बिहीबार केन्द्रीय कार्यालय सानेपामा आयोजित पत्रकार सम्मेलनमा आफ्नो पार्टीले १ सय ३६ मध्ये १ सय तहमा जित्ने बताए । कांग्रेसले तीन स्थानीय तह (गौर, मिथिला र निजगढ नगरपालिका)को प्रमुख र उपप्रमुखमा अन्य राजनीतिक दलसँग तालमेल गरेको छ । लेखकले भने, कांग्रेस स्थापनाकालदेखि हालसम्म मधेस र मधेसीको हितमा समर्पित भएकाले आगामी दिनमा पनि मधेसीलगायत सम्पूर्ण भाषाभाषी, जनजाति, वर्ग समुदायका नागरिकको भावना समेटेर संविधान सर्वस्वीकार्य बनाउन दृढतापूर्वक अघि बढ्नेछ ।' एमालेले प्रदेश नम्बर २ को चुनावमा पहिलोपटक पार्टी अध्यक्ष ओलीलाई उतार्दै शुक्रबार जितपुरसिमरा उपमहानगरपालिका र बर्दिबास नगरपालिकाको चुनावी सभा सम्बोधन गर्ने भएको छ । ओलीले मधेसी मतदाताबीच राज्यशक्तिमा पहुँचका लागि विशेष अधिकारसहित प्याकेजको खुलासा गर्ने एमाले स्रोतले बताएको छ । पहिलो र दोस्रो चरणजस्तै तेस्रो चरणमा पनि एमालेलाई पहिलो पार्टी बनाउने प्रतिबद्धतासहित ओलीले गर्ने सम्बोधन पार्टीका लागि प्रतिनिधिसभा र प्रदेशसभा निर्वाचनका लागि ऊर्जा बन्ने विश्वासमा एमाले नेतृत्व छ । माओवादी केन्द्रका प्रवक्ता पम्फा भुसालले प्रदेश नम्बर २ को पार्टीपंक्ति र विशेष भूमिका निभाएका पार्टी अध्यक्ष पुष्पकमल दाहालको सफल नेतृत्वले आफ्नो पक्षमा सकारात्मक परिणाम आउने दाबी गरिन् । पार्टी विभाजनका क्रममा अन्यत्र गएका नेतासमेत पार्टीमै फर्कनु र राजपाका स्थानीय नेतृत्व माओवादीमा प्रवेश गर्नुले पनि चुनावी परिणाम सकारात्मक हुने विश्वास उनले व्यक्त गरिन् । दाहालले मधेसका आठ जिल्ला भ्रमणका सन्दर्भमा रिक्सावाला, चियापसलेदेखि सामान्य मजदुरसम्म खुला बजारमै सेल्फी खिच्दै चुनाव प्रचारमा देखाएको सक्रियताले मतदातामाझ गतिलो सन्देश दिएको उनले बताइन् ।"
सिरहाका १०९ मतदानस्थल अतिसंवेदनशील,लहान: सिरहाका १०९ मतदानस्थल अतिसंवेदनशील रहेको जिल्ला प्रहरी कार्यालय सिरहाले जनाएको छ। सिरहाका प्रहरी उपरीक्षक शेखर कोइरालाकाअनुसार जिल्लाका कुल २१९ मतदानस्थलमध्ये १०९ वटा अतिसंवेदनशील र ८४ वटा संवेदनशील रहेका छन् भने २६ वटा मतदानस्थल मात्र सामान्य अवस्थामा रहेका छन्। तेश्रो चरणअन्तर्गत आगामी असोज २ गते हुने स्थानीय तह निर्वाचनलाई लक्षित गरी जिल्लाका हरेक मतदानस्थलमा उच्च सुरक्षाको व्यवस्था गरेको प्रहरी उपरीक्षक कोइरालाले जानकारी दिए। भारतीय सीमासँग जोडिएका स्थानमा रहेका मतदानस्थलमा हुनसक्ने आपराधिक तथा उशृंखल कार्य रोक्न विशेष सुरक्षा योजना अवलम्बन गरिएको प्रहरी उपरीक्षक कोइरालाले बताए। रासस
सबै पक्षलार्इ समेट्न खोज्दा मन्त्रिमण्डल जम्बो: नेता केसी,"विराटनगर: नेपाली कांग्रेसका केन्द्रीय सदस्य अर्जुननरसिंह केसीले आचारसंहितालाई पालना गर्नु दललगायत सबैको कर्तव्य भएको बताएका छन्। नेपाल प्रेस युनियन मोरङद्वारा शुक्रबार विराटनगरमा आयोजित पत्रकार भेटघाटमा उनले राज्यका सम्पूर्ण संयन्त्रले निर्वाचन आयोगलाई सहयोग गर्नुपर्ने र निर्वाचन आयोगलाई पनि पारदर्शिताका साथ कार्य गर्नुपर्ने धारणा प्रकट गरे। संविधानलाई कार्यान्वयन गर्नुपर्ने पहिलो प्राथमिकता रहेको उल्लेख गर्दै केन्द्रीय सदस्य केसीले हिमाल, पहाड र तराईलाई संयोजन गरी सबैलाई राष्ट्रको मूलधारमा ल्याउनुपर्ने आवश्यकता औँल्याए। संविधान गतिशील दस्तावेज रहेकाले समयानुकूल संविधानको संशोधन भइरहने स्पष्ट पार्दै उनले नेपाली कांग्रेस मधेशको आधुनिकीकरण र विकासका लागि निरन्तररुपमा संघर्ष गर्दै आइरहेको जानकारी गराए। सरकारको सय दिन पूरा भएको सन्दर्भमा उनले स्थानीय तहको दोस्रो चरणको निर्वाचन सफलतापूर्वक सम्पन्न गरेको, तेस्रो चरणको निर्वाचनमा मधेशी मोर्चालाई सहभागी गराएको भन्दै समष्टिगतरुपमा सय दिनको कार्यकाललाई सफल ठान्नुपर्ने बताए। मन्त्रिमण्डल विस्तारको सम्बन्धमा पत्रकारको जिज्ञासामा उनले संविधानलाई कार्यान्वयन गर्नुपर्ने र सबैलाई समेटेर लैजानुपर्ने भएकाले बाध्यात्मक परिस्थितिमा सरकार विस्तार भएको स्पष्ट पारे। रासस"
एमालेलाई मधेसविरोधी भनेर प्रचार गराइयो: ओली,"सिमराः नेकपा एमालेका अध्यक्ष एव् पूर्वप्रधानमन्त्री केपी शर्मा ओलीले स्थानिय तहमा पनि एमाले सरकार जस्तै काम गर्ने नेतृत्वको आवश्यकता रहेको बताएका छन्। जीतपुरसिमरा उपमहानगरपालिकाको सिमरामा शुक्रबार आयोजित आमसभालाई सम्बोधन गर्ने क्रममा नेता ओलीले जनताको लागि काम गर्ने नेतृत्व स्थानीय तहमा पुग्नुपर्ने र त्यस्ता व्यक्ति एमालेमा मात्रै रहेको बताए। नेता ओलीले भने, 'एमालेको पक्षमा मतदान गरेर आफ्नो नगर, गाउँ र वडालाई समृद्ध बनाउने अभियानमा सहभागी हुन आग्रह गर्दछु। एमालेलाई मधेस विरोधी भनेर प्रचार गर्नेले मधेसका लागि केही पनि काम गरेको छैन।' उनले भ्रमको खेती गरेर राजनिति गर्नुको कुनै अर्थ नरहेको बताउँदै एमाले मधेसको लागि जनताको काम गर्न हर्दम तयार रहेको बताए। उनले भने, 'जनतालाई झुक्याएर राजनीति गर्ने पक्षमा एमाले छैन। काम गरेर जनतालाई खुशी राख्ने तर्फ एमाले ध्यान केन्द्रित छ।' एमाले सरकारको पालामा धेरै काम भएको भन्दै ओलीले जनतालाई झुक्याएर राजनिति गर्नुको कुनै अर्थ नरहेको टिप्पणी गरे। ओलीले भने 'एमालेले काम गर्छ, एमाले सरकारको पालामा धेरै काम भएको छ, जुन जनताले देखिसकेका छन्।' एमाले सामाजिक सद्भावको पक्षमा रहेको भन्दै नेता ओलीले आफ्नो पार्टीले कसैप्रति विभेद गर्ने नभई सबैलाई समान व्यवहार गर्ने बताए। एमालेको नीति राष्ट्रिय एकताको पक्षमा रहेको ओलीको भनाई थियो। सभामा नेता ओलीले उपमहानगरपालिकाका मेयर उम्मेदवार डा कृष्ण पौडेल र उपमेयर सरस्वती चौधरीलाई माला लगाएर विजयको शुभकामना दिएका थिए।"
"आज रातिबाट मौन अवधि, दलहरु अन्तिम चुनावी प्रचारमा","काठमाण्डौं : प्रदेश २ मा निर्वाचन प्रचार शुक्रबार मध्यरातदेखि बन्द भर्इ ४८ घन्टे मौन अवधि सुरु हुनेछ। शुक्रबार राति १२ बजे मौन अवधि सुरु भएपछि निर्वाचन सम्पन्न नहुन्जेलसम्म राजनीतिक दल, उम्मेदवार, नागरिक समाज, आममतदाता तथा सञ्चारमाध्यम कसैले कुनै पनि प्रकारको निर्वाचन प्रचार गर्न नपाउने व्यवस्था छ। निर्वाचन आयोगले मौन अवधिभर निर्वाचन प्रचारप्रसार गर्न र मत माग्न नहुने, मतदान केन्द्रको तीन सय मिटर वरिपरि राखिएका निर्वाचन चिन्ह तथा प्रचारप्रसारका सामग्री हटाउनुपर्ने जनाएको छ।"
'निर्वाचन आचारसंहिता विपरीत बालबालिकाको प्रयोग व्यापक',"जनकपुरधाम: असोज २ गते हुने स्थानीय तहको निर्वाचनको प्रचार प्रसारका लागि उम्मेदवारहरुले व्यापक रुपमा आचारसंहिता उल्लंघन गरिरहेको राष्ट्रिय मानव अधिकार आयोगले बताएको छ। आयोगका सदस्य सुदीप पाठकको नेतृत्वको टोलीले दुई नम्बर प्रदेशका ४ जिल्लाहरु धनुषा, सिरहा, सप्तरी र महोत्तरीमा गरिएको अनुगमनको क्रममा आचार संहिताको पालना नभएको निष्कर्श निकालेको हो। शुक्रबार जनकपुरमा आयोजना गरिएको पत्रकार सम्मेलनमा आयोगका सदस्य पाठकले अनुुगमनको क्रममा राजनीतिक दलका उम्मेदवारहरुले शान्तिपूर्ण रुपमा निर्वाचन प्रचारप्रसार, सभा सम्मेलन गरेको र सद्भाव कायम रहेको पाइएपनि बालबालिकाहरुको प्रयोग नरोकिएको बताए । उनले भने, प्रचारप्रसारको क्रममा तुल, ब्यानर, टोपी, भेष्ट र ठूलो आवाजमा लाउडस्पिकरको प्रयोग गरिएको पाइयो। अपाङ्गता भएका व्यक्ति, जेष्ठ नागरिक, गर्भवती महिला र अशक्त मतदाताहरुलाई कसरी सजिलो तरिकाबाट मतदान गराउने बारे अझै अन्यौलता रहेको पाठकले बताए । चार जिल्लाका कतिपय मतदान केन्द्रहरु खोला तरेर जानुपर्ने भएकोले पानी परेमा वैकल्पीक व्यवस्था मिलाएको नपाइएको आयोगले जनाएको छ। यस्तै मतदाता शिक्षा सबै जिल्लाहरुमा प्रभावकारी रुपमा नभएको कारण मतदाताहरु अन्यौलमा रहेको अवस्था भएको मानवअधिकार आयोगका सदस्य पाठकले बताए। केही मतदान केन्द्रहरुमा अझै पनि हिलो र सप्तरीको राष्ट्रिय प्राथमिक विद्यालयको मतदान केन्द्रमा ३ फिट सम्म पानी जमेको हुनाले मतदातालाई अप्ठ्यारो हुन सक्नेतर्फ आयोगले निर्वाचन आयोगको ध्यानाकर्षण गराएको छ।"
ससुराली हिडेका थबाङ गाउँपालिका प्रमुखको अपहरण,"रोल्पा : रोल्पाको थबाङ गाउँपालिका प्रमुख बीरबहादुर घर्ती बिहीबार राति अपहरणमा परेका छन् । रातको साढे ११ बजे थबाङ गाउँपालिका वडा नम्बर २ कोईजबाङ ससुराली जाँदै गर्दा उनी अपहरणमा परेका हुन् । प्रमुख घर्ती श्रीमतीसँगै ससुराली जाँदै गर्दा अपहरणमा परेको जिल्ला प्रहरी कार्यालय रोल्पाले जनाएको छ । १०१२ जनाको समूहले उनलाई अपहरण गरेको बताइएकोे छ । नेकपाका कार्यकर्ताले अपहरण गरेको प्रहरीले आशंका गरेको छ । नेकपाले भने आधिकारिक रुपमा कुनै प्रतिक्रिया दिएको छैन । तीनदिन अघि नेकपाले थबाङमा संगठन सुदृढिकरण र प्रतिरोध कार्यक्रम गरेको थियो । घर्ती अपहरणमा परेको सूचना पाएपछि खोजी कार्य भइरहेको प्रमुख जिल्ला अधिकारी डा डिजन भट्टराईले बताए । उनका अनुसार थबाङ इलाका प्रहरी कार्यालय र छिमेकी प्रहरी चौकीबाट राति नै प्रहरी खोजीमा निस्किएका छन्। शहिदमार्ग टिलाबाट सशस्त्र प्रहरीको टोली पनि थबाङ हिँडेको छ । जिल्ला प्रहरी कार्यालयबाट पनि प्रहरी नायव उपरीक्षक विरेन्द्र थापा थबाङ हिडेका छन् । घर्तीको अवस्था भने अझै अज्ञात रहेको छ । भदौ ३१ गते सम्पन्न हुने थबाङको गाउँसभा प्रभावित गर्न उनलाई अपहरण गरिएको हुन सक्ने स्रोतले दावी गरेको छ । नेकपा माओवादी केन्द्रका अध्यक्ष एवं पूर्व प्रधानमन्त्री पुष्पकमल दाहाल प्रचण्डले गाउँसभाको उद्घाटन गर्ने कार्यक्रम तय भएको थियो । स्रोतका अनुसार प्रमुुख घर्तीले गाउँसभाका लागि योजना छनौटमा कसैसँग समन्वय नगरेको भन्दै असन्तुष्टि समेत देखिएको थियो । उनको अपहरण पश्चात गाउँसभा हुनेबारे अन्यौलता छाएको छ । नेकपाले साविकको गाविस थबाङलाई आफ्नो आदर्शभूमि मान्दै आएको छ । स्थानीय तहको चुनावमा नेकपाका कार्यकर्ता स्वतन्त्रबाट उम्मेदवार बनेका थिए । चुनाव उपयोग गरेका थबाङका नेता, कार्यकर्तालाई पार्टीले कारवाही समेत गरिसकेको छ ।"
एमालेलाई कुचो देखाएर तर्साउनेलाई मधेसी जनताले बढार्छन् : ओली,"बर्दिबास : एमालेका अध्यक्ष केपी ओलीले एमालेलाई मधेस विरोधी भन्नेलाई मधेसका मतदाताले मधेसबाट बढार्ने बताएका छन्। चुनावी सभालाई सम्बोधन गर्न शुक्रबार महोत्तरीको बर्दिबास आएका ओलीले यस्तो दाबी गरेका हुन्। एमाले मधेसबाट बढारिन्छ भन्नेलाई असोज २ मा हुने चुनावले मधेसबाट बढार्छ, केही दिन अघि एमाले वरिष्ठ नेता माधवकुमार नेपाललाई जनकपुरमा विपक्षीले कुच्चो देखाएको स्मरण गर्दै उनले भने, मधेसका जनताले एमालेको पक्षमा मतदान गर्छन्। विपक्षले हामीलाई देखाएको कुच्चो हाम्रो हातमा आउँछ। कसले कसलाई बढार्छ हेर्दै जानुहोस्। चुनावमा मतदाताले गर्ने भोटबाटै हामीलाई मधेस विरोधी बन्नेहरु बढारिन्छन्। उनले मधेसका मतदाताले भोट दिएर एमालेलाई पहिलो पार्टी बनाउने ठोकुवा समेत गरे। म कसैलाई गाली गर्दिन। मधेसमा मतदाताले एमालेलाई भोट दिएर पहिलो पाटी बनाउँछन्। यो सभाले पनि त्यही सन्देश दिएको छ। एमाले राष्ट्रियताको पक्षमा अडिग हुँदा विपक्षीले एमालेलाई मधेस विरोधी भनेर प्रचार गरेको उनले दाबी गरे। एमाले देशभक्त पार्टी हो। एमालेलाई जिताउनुहोस्। म जवानी बस्न तयार छु, विकास गरेर देखाउँछौं, सत्तापक्षलाई कटाक्ष गर्दै उनले भने, थोत्रो कांग्रेसलाई कसले चिनेको छैन् ? झन् माओवादी त केटाकेटी नै हो। चुनावमा कांग्रेस र माओवादीलाई एमालेको पक्षमा मसेधका जनताले मतदान गरेर चिप्लेटी खेलाउँछन्। विदेशी शक्तिको हितमा संविधान संशोधन गर्न अझै पनि भाषण दिइरेको सत्ता पक्षप्रति ओलीलो चर्को कटाक्ष गरे। अरुको इशारामा संविधान संशोधन गर्न खोज्नेहरु संशोधन फेल भयो भनेर किन रुनु ? अझ रुनका निम्ति किन दिल्ली जानु घरभित्रै बसेर रुनु नि ! मेची महाकाली विद्युतीय रेल गुडाउने सपना एमालेले पूरा गर्ने दाबी समेत ओलीले गरे। उनले भने, केटा केटीले खेलेको रेल होइन्। हामीले गुडाएर छोड्छौं। एमाले मधेसको विकासको पक्षमा रहेको उनले जिक्किर गरे। म छोरीलाई मेयर बनाउन आएको होइन : ओली एमालेलाई मधेसविरोधी भनेर प्रचार गराइयो: ओली"
म छोरीलाई मेयर बनाउन आएको होइन : ओली,"चन्द्रपुर : एमालेका अध्यक्ष केपी शर्मा ओलीले आफू छोरी वा नाता गोतालाई भोट माग्न नआएका बताएका छन्। रौतहटको चन्द्रपुरमा भएको चुनावी सभालाई सम्बोधन गर्दै अध्यक्ष ओलीले भने, म छोरीलाई मत माग्न आएको होइन, मतपत्र च्यात्ने निर्देशन पनि दिन्न, परिवारवाद र भ्रष्टाचारमा डुबेर आफ्नी छोरीका लागि घुँडासम्मको छाला खुइल्याएर कांगे्रस समक्ष घुँडा टेक्क पनि आएको होइन। माओवादी अध्यक्ष पुष्पकमल दाहालतर्फ ब्यङ्ग्य गर्दै ओलीले प्रदेश २ मा सबैभन्दा बढी स्थानीय तह एमालेले जित्ने दाबी गरे। नेपालमा बस्ने पहाडी, मधेसी, हिमाली सबैका हितका लागि सोच्ने पार्टी भएकाले मधेसका जनताले एमालेलाई पहिलो पार्टी बनाएरै छाड्ने अध्यक्ष ओलीले तर्क गरे। एमाले आफूलाई सत्तामा पुर्याउन र चुनाव जित्नका लागि विदेशीसंग प्रणाम गर्ने पार्टी नभएको समेत ओलीले दाबी गरे। आफू ४४ वर्ष पहिला भूमिगत अवस्थामा रौतहटबाटै गिरफ्तार भई १४ वर्ष जेल जीवन बिताएको स्मरण गर्दै ओलीले यहाँका जनताहरुमा राजनीतिक चेतना भएको र न्यायपूर्ण आन्दोलनमा सदैव अग्रिम रहने जिल्ला भएको समेत बताए। पहिलो र दोश्रो चरणको चुनावमा सत्ताधारीले एमाले कार्यकर्ताको हत्या गरे, घाइते बनाए, मतपत्र च्याते, गर्न सक्ने जति तमासा सबै गरेपनि जनताले एमालेलाई मत दिएको उनको भनाइ छ।"
