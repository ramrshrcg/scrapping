शीर्षक,विवरण
स्वास्थ्यमा खेलबाड,"उत्तर कोरियाली चिकित्सक नेपालमा आएर अवैध रूपमा डाक्टरी अभ्यास गर्नुले हाम्रो प्रशासन र स्वास्थ्य अनुगमनसम्बन्धी निकायको बेवास्ता र कमजोरी स्पष्ट झल्किन्छ। हाम्रोजस्तो विकासोन्मुख देशमा जनस्वास्थ्य आफैंमा संवेनदनशील र चुनौतीपूर्ण विषय हो। त्यसमाथि कुनै पनि विदेशीले नेपालमा बिरामीको चेकजाँच र उपचारका लागि श्रम स्वीकृति तथा मेडिकल काउन्सिलबाट पनि स्वीकृति लिनुपर्छ। तर तनहुँको दमौली र कञ्चनपुरको महेन्द्रनगरमा उत्तर कोरियाली चिकित्सकले अवैध स्वास्थ्य सेवा दिइरहेका छन्। अवैध रूपमा उपचार गरिनु बिरामीको ज्यान खतरामा पार्नु त हुँदै हो, सँगै कानुनी व्यवस्थाको खिल्ली पनि हो। यस्तो कृत्य अध्यागमन र चिकित्सा दुवै कानुनको विरुद्ध छ। श्रम स्वीकृतिबिना विदेशीले नेपालमा काम गर्नु गैरकानुनी र दण्डनीय हुन्छ। तर उहिलेदेखि सरकारी स्वीकृतिबिनै व्यापारिक भिसामा आएका विदेशीहरू सर्वसाधारणको स्वास्थ्य परीक्षण गरिरहेका छन्। डिपेन्डेन्ट मा आएका समेत अस्पतालमा काम गरिरहेका छन्। सन् २०१५ को जुनमा पाठेघरको शल्यक्रिया गर्ने क्रममा एक महिलाको मृत्यु भएपछि तनहुँस्थित कोर्यो अस्पताल का कोरियाली चिकित्सक विवादमा समेत परेका थिए। त्यसो हुँदाहुँदै पनि पछिल्लो पटक जिल्ला स्वास्थ्य कार्यालयले यो अस्पतालको नवीकरण गरेको छ। स्वास्थ्य कार्यालयले पनि अस्पतालका कर्मचारीको श्रम स्थिति बारे वास्तविकता बुझ्नु आवश्यक। अझ अचम्मको कुरो कोरियालीद्वारा सञ्चालित कोर्यो अस्पतालको कर चुक्तापत्रमा उक्त अस्पताल घाटामा गएको देखाइएको छ, तर घाटामा गए पनि यस्तै प्रकारको अर्को अस्पताल खोल्ने तयारी गरेको समेत उल्लेख छ। नेपाल संयुक्त राष्ट्रसंघको सदस्य राष्ट्र हो र उत्तर कोरियामाथि आज पनि संयुक्त राष्ट्र संघका अनेक प्रतिबन्ध छन्। ती विषयलाई ख्याल गर्दा पनि उत्तर कोरियाली नागरिकलाई श्रममा खुकुलोपना नेपालको कूटनीतिक हितअनुकूल नहुन सक्छ। स्वास्थ्योपचारका लागि औषधी र चिकित्सा ज्ञान पनि उत्तिकै आवश्यक छ। स्वीकृति नलिएका डाक्टरको उपचारको विश्वसनीयतामाथि अर्को प्रश्न उठ्नु स्वाभाविक हो। त्यसै पनि पछिल्ला दिनहरूमा देशका अनेक अस्पतालमा चिकित्सकीय लापर्बाहीका विषय बहसमा आइरहेका छन्। स्वदेशी चिकित्सक र चिकित्साका बेवास्तापूर्ण उपचार भएको बारे गम्भीर बहस भइरहँदा विदेशी डाक्टर को उपचारलाई तत्काल सरकारले नियन्त्रण गर्नुपर्छ। यो घट्ना सतहमा आएसँगै कति विदेशीले देशभित्र यस्ता धन्दा सञ्चालन गरेर बसेका होलान् भन्ने प्रश्न खडा भएको छ। खुकुलो कानुन र मैत्रीपूर्ण नेपाली जनजीवन यस्ता नक्कली धन्दाका लागि सहज बन्ने गरेको छ। केही समयअघि राजधानीका कतिपय स्थानमा छिमेकी देशका नक्कली चिकित्सकका कुरा प्रकाशमा आएका थिए। सामाजिक सुरक्षाका विषयमा बल्लतल्ल सोच्दै गरेको नेपाली समाजमा शारीरिक स्वास्थ्यको बारेमा खासै ज्ञान छैन। बिरलै विदेशी नागरिक देख्ने नेपालीले उपचार र औषधीका सवालमा विदेशीमाथि बढी नै भरोसा गर्ने प्रचलन पनि छ। सम्भवतः नेपालीको विदेशी डाक्टर र उपचार पद्धतिप्रतिको सोही आकर्षण देखेर पनि विदेशी सेतो कोट लगाएर दूरदराजतिर पुगेर मनलागी उपचार गरिरहेका हुन सक्छन्, तर ज्यानको मूल्यमा स्वास्थ्यमाथिको यो खेलबाड सह्य हुन सक्दैन। वैकल्पिक चिकित्सा का नाममा समेत अनेक विदेशीहरूले विज्ञापनै गरेर उपचारको दाबी गरिरहेका घट्नासमेत हाम्रासामु छन्। अन्धविश्वासमा आधारित धामीझाँक्री उपचारको समस्या पनि समाजमा छँदैछ। दशकपछि बनेको बलियो सरकार र यस मातहतका विभिन्न नियामक निकायले स्वास्थ्य क्षेत्रका यी तमाम विषयमा गम्भीरतापूर्वक अनुसन्धान, नियन्त्रण, निर्देश र सुधार गर्नु आवश्यक छ।"
निजामती कर्मचारी युनियनमा गोपालप्रसाद पोखरेल,चितवन : नेपाल निजामती कर्मचारी युनियन (संघ) को अध्यक्षमा गोपालप्रसाद पोखरेल निर्वाचित भएका छन्। रत्ननगरमा भएको सातौँ महाधिवेशनमा राजेन्द्र बुढाथोकीलाई पराजित गर्दै पोखरेल विजयी भएका हुन्। मंगलबार राति ३ बजे सकिएको महाधिवेशनमा उनले बुढाथोकीभन्दा ३० मत बढी ल्याइ विजयी भएका हुन्। कूल ५४५ खसेको मतमा पोखरेलले २८४ र बुढाथोकीको २५४ मत आएको थियो। अधिवेशनले वरिष्ठ उपाध्यक्षमा ३६२ मतका साथमा सुरेन्द्र अधिकारीलाई निर्वाचित गरेको छ। प्रतिद्वन्द्वी सुशीलकुमार केसीले १७० मत प्राप्त गरेका थिए। अर्का उपाध्यक्षमा कृष्ण दाहाललाई हराउँदै उत्तमकुमार कटवाल निर्वाचित भएका छन्।महासचिवमा सुवास कोइराला निर्विरोध भएको प्रमुख निर्वाचन अधिकृत यदुनाथ खनालले जानकारी दिए। उनका अनुसार बुधबार सबैलाई शपथ खुवाउने कार्यक्रम राखिएको छ।मंगलबार राति सकिएको महाधिवेशनले २६ पदाधिकारीसहित ८० जना निर्वाचित गरेको छ। पाँचजना भने पछि मनोनयन हुने व्यवस्था रहेको खनालले जानकारी दिए। तीनवर्षीय कार्यकालका लागि सचिवमात्रै सातजना निर्वाचित भएका छन्। यही चैत ४ गतेदेखि चलेको महाधिवेशनमा देशभरका ५६९ प्रतिनिधिमध्ये ५४५ जना सहभागी थिए। महाधिवेशनको कांग्रेस सभापति शेरबहादुर देउवाले उद्घाटन गरेका थिए। रासस
प्रहरी मेसमा पुगेर गृहमन्त्री बादलले सँगै खाना खाएपछि,"काठमाडौं : गृहमन्त्री रामबहादुर थाप बादलले बुधबार प्रहरीको मेसमा प्रहरी जवानसँगै खाना खाएका छन्। बुधबार बिहान महानगरीय प्रहरी वृत्त, अनामनगरमा आकस्मिक रुपमा निरीक्षण गर्न पुगेका गृहमन्त्री बादलले वृत्तको उजुरी शाखा, महिला शाखा, ब्यारेक, कैदी कक्ष, भण्डार कक्ष लगायतको निरीक्षण गरेर प्रहरी मेसमा खाना खाएका हुन् । गृहमन्त्री बादल पुग्दा प्रहरी मेसमा खानाखाइरहेका प्रहरी हतारिए । तर, बादलले सबैलाई खाना खाइरहन आग्रह गरे । लगत्तै थापाले भान्सामा पुगेर हामी पनि यही खाना खान्छौं, पुग्छ ?, भनेर सोधे । केही बेर नबोलेका किचनका प्रहरीले लगत्तै, पुग्छ हजुर भनेर जवाफ दिए । थापाले भनिहाले, त्यसो भए हामीलाई पनि खाना ल्याउनुहोस् । गृहमन्त्री बादल पहिले खाना खाइरहेका रहेको प्रहरीसँगै बसेर खानाखान थाले । प्रहरी जवान चन्द्र देवकोटा, प्रहरी हवल्दार कृष्णप्रसाद ओली, हवल्दार खड्क बहादुर थापासँगै अन्य प्रहरी जवानले गृहमन्त्री थापासँगै बसेर खाना खाए । प्रहरी मेसमा पाकेको दाल, भात, आलुको तरकारी, साग र आलुकै अचाँर पाकेको रहेछ । प्रहरी मेसमा सँगै खाना खाएर गृहमन्त्री थापाले प्रहरीलाई जनताको जिउ, धनको सुरक्षाका लागि दत्त चित्त भएर लाग्न निर्देशन समेत दिए । थापाले नेपाल प्रहरीको रासनमा विभेद रहेकोबारे आफू जानकार रहेको भन्दै गृहमन्त्री बादलले त्यो असमानता हटाउन आफूले पहल गर्ने प्रतिबद्धता जनाए ।"
अलमलमै गठबन्धन,"काठमाडौं : एमालेमाओवादीले एकतापछिको एकीकृत पार्टीको केन्द्रीय संरचना कुन आकारको बनाउने भन्ने अझै टुंगो लागेको छैन। पार्टी संरचनादेखि अन्तरिम विधान बनाउन गठित कार्यदल केन्द्रीय समितिदेखि प्रदेश, जिल्ला समितिसम्मका संरचना कत्रो आकारको बनाउने भन्नेमा अझै निर्णयमा पुग्न सकेका छैनन्। कार्यदलले पार्टीको माथिल्लो केन्द्रीय कमिटीदेखि तल्लो प्रारम्भिक कमिटीसम्म गरी आठ तहको संगठनात्मक संरचना रहने समझदारी जुटाएको छ। तर पनि ती कमिटीको आकार कत्रो हुने भन्ने निर्णय भइसकेको छैन। पार्टी कमिटीहरूको आकार कत्रो बनाउने भन्नेमा कार्यदल अहिले दुवै अध्यक्षको निर्देशन पर्खेर बसेको छ। दुई अध्यक्ष (एमाले अध्यक्ष केपी ओली र माओवादी केन्द्रका अध्यक्ष पुष्पकमल दाहाल)ले दिने निर्देशनका आधारमा मात्र कार्यदलले संगठनको आकारका विषयमा छलफल गर्ने तयारी गरेको छ। तर दुवै अध्यक्षले आफूहरूलाई निर्देशन दिइसकेकाले पहिले अन्तरिम विधानको दफा टुंगो लगाएर मात्र संगठनको आकारमा प्रवेश गरी छलफल थाल्ने कार्यदल सदस्यहरूको भनाइ छ। हामी अहिले अन्तरिम विधानको दफावार छलफलका क्रममा छौं, कार्यदल सदस्य तथा एमाले नेता वेदुराम भुसालले भने, पहिले विधानको दफावार छलफल टुंगो लगाउने र त्यसपछि मात्र कमिटीको आकारमा छलफल गर्ने गरी हामी अघि बढेका छौं। पार्टी कमिटीहरूको आकार कत्रो बनाउने भन्नेमा कार्यदल अहिले दुवै अध्यक्षको निर्देशन पर्खेर बसेको छ। कार्यदल अहिले १७ अध्याय र ७७ दफा रहेको अन्तरिम विधानको दफादफामा केन्द्रित रहेर छलफलमा व्यस्त छ। नेताहरूबीच अनौपचारिक छलफलका क्रममा भने केन्द्रीय समिति ३ सय ५०, ३ सय १, १ सय ५१ र ९९ सदस्यीय बनाउने विकल्पका विषयमा छलफल भएको छ। तर दुवै पार्टीका कतिपय नेतालाई एकीकृत पार्टीको केन्द्रमै व्यवस्थापन गर्नुपर्ने बाध्यात्मक अवस्थाका कारण पनि कार्यदलले दुई अध्यक्षकै निर्देशन पर्खिएको हो। के भए ? के बाँकी ? एकीकृत पार्टीको नाम, मार्गनिदर्शेक सिद्धान्तलगायतका विषयमा लिखित सहमति सार्वजनिक गरिसकेका एमालेमाओवादीबीचको औपचारिक एकता वैशाख ९ गते गर्ने तयारीमा दुवै पार्टी जुटेका छन्। ओलीदाहालले उक्त मितिका विषयमा सकारात्मक सहमति जनाउँदै तयारीमा लाग्न मातहत कमिटीलाई निर्देशनसमेत दिइसकेका छन्। एकीकृत पार्टीको संरचना केन्द्र, प्रदेश, जिल्ला, निर्वाचन क्षेत्र, नगरगाउँ, वडा र प्रारम्भिक कमिटीका रूपमा आठ तहमा विन्यास हुने गरी गर्ने अन्तरिम विधानको मस्यौदा तयार भएको छ। केन्द्रमा पदाधिकारी नराख्ने, दुवै अध्यक्षले एकीकृत पार्टीको नेतृत्व गर्ने, स्थायी समिति बनाउने, पोलिटब्युरो र केन्द्रीय समिति गरी पार्टी संरचना बनाउने प्रस्तावित अन्तरिम विधान कार्यदलले तयार पारेको छ। प्रदेश कमिटी, जिल्ला कमिटी, निर्वाचन क्षेत्र कमिटी, नगरगाउँ कमिटी, वडा कमिटी र प्रारम्भिक कमिटी गरेर अन्य संरचना बनाउने कार्यदलमा समझदारी भइसकेको छ। तर केन्द्रीय समिति र प्रदेश कमिटीबीच छानिएका नेताको राष्ट्रिय प्रतिनिधि परिषद् बनाउनेनबनाउने विषयमा भने कार्यदलमा छलफल भइरहेको छ। एमालेले प्रतिनिधि परिषद्को प्रस्ताव गरेको छ। माओवादी केन्द्रले भने त्यस्तो परिषद् अहिले अन्तरिम कालका लागि बनाइरहन आवश्यक नभएको तर्क गरेको छ। केन्द्रीय कमिटी, प्रदेश कमिटी, जिल्ला र स्थानीय कमिटीलाई कार्यकारी बनाउने गरी अन्तरिम विधान बनेको छ। केन्द्रमा दुई अध्यक्षबाहेक पदाधिकारी नरहने प्रस्तावमा कार्यदलमा छलफल चले पनि प्रदेश, जिल्ला र स्थानीय कमिटीमा भने पदाधिकारी राख्ने विषयमा करिब समझदारी बन्दै गएको कार्यदल सदस्य भुसालले वताए। प्रदेश तहसम्मै आयोग नेता, कार्यकर्तालाई कामको जिम्मेवारी बाँडफाँट गर्न केन्द्रदेखि प्रदेश कमिटीसम्म केन्द्रीय आयोग र विभाग गठन गर्ने गरी पार्टी संरचना तयार भएको छ। केन्द्रमा केन्द्रीय अनुशासन, निर्वाचन र केन्द्रीय लेखा गरी तीन ओटा आयोग गठन गर्नेमा कार्यदल सहमतिमा पुगेको छ। प्रदेशमा पनि यी तीनै आयोगको प्रदेशस्तरीय आयोग गठन गर्न सकिनेमा नेताहरू सहमत छन्। मन्त्रीले नभ्याए पनि काम नरोकिने गृहमन्त्री रामबहादुर थापाको संयोजकत्वमा रहेको अन्तरिम विधान तथा संगठनात्मक संरचना निर्माण कार्यदलमा रहेका चार जनाबाहेक सबै नेता सरकारका मन्त्री भएपछि कार्यदलको काम प्रभावित बनेको थियो। जसकारण २५ फागुनदेखि कार्यदलको बैठक मंगलबार मात्र वसेको हो। अब सरकारमा रहेका मन्त्रीको समय नभए पनि अन्य नेताले काम अघि बढाउने गरी बैठकमा सहमति जुटेको भुसालले बताए। कार्यदलका संयोजक थापासहित नेताहरु ईश्वर पोखरेल, वर्षमान पुन, रघुवीर महासेठ, गिरिराजमणि पोखरेल, मातृका यादव सरकारमा मन्त्री छन्। एमाले नेता विष्णु पौडेल, सुरेन्द्र पाण्डे र भुसाल तथा माओवादी केन्द्रका नेता जर्नादन शर्मा भने मन्त्री छैनन्।"
समस्यै समस्यामा प्रदेश,"काठमाडौं : केन्द्र सरकारले प्रदेशका समस्या समाधानमा चासो देखाएको छ।प्रधानमन्त्री केपी ओलीले प्रदेशले भोग्नुपरेका समस्या, विकास आयोजना र कार्यसञ्चालनका प्रक्रियाबारे जानकारी लिने उद्देश्यले आयोजना गरेको छलफलमा प्रदेशका समस्या समाधानमा चासो लिएको हो। केन्द्र र प्रदेश सरकारबीच बुधबार ६ घण्टासम्म छलफल भएको थियो। छलफलमा प्रदेश मुख्यमन्त्रीले प्रदेशका समस्या राखेका थिए। मुख्यमन्त्रीका समस्या सुनेपछि प्रधानमन्त्री ओलीले प्रदेशका समस्या समाधान गर्न केन्द्रले कुनै कसर बाँकी नराख्ने प्रतिबद्धता जनाए। कार्यक्रममा प्रदेश १ का मुख्यमन्त्री शेरधन राई, २ का लालबाबु राउत, ३ का डोरमणि पौडेल, प्रदेश ४ का पृथ्वी सुब्बा गुरुङ, ५ का शंकर पोखरेल, ६ का महेन्द्रबहादुर शाही र ७ का मुख्यमन्त्री त्रिलोचन भट्टले अआफ्नाा प्रदेशका समस्या राखेका थिए। नेपालको संविधानको धारा २३२ ले नै संघ, प्रदेश र स्थानीय तहबीचको सम्बन्धबारे उल्लेख गरेको छ। सोही व्यवस्थाअनुसार बुधबार संघीय सरकार र प्रादेशिक सरकार प्रमुखबीच एकता र समन्वयको बाटो पहिल्याउने प्रयास गरिएको हो। उनीहरूले संविधानअनुसार दुई सरकार सहकारिता, सहअस्तित्व र समन्वयमा सञ्चालन हुनुपर्ने आवश्यकता आंैल्याउँदै प्रदेशले भोग्नुपरेका समस्या समाधान गर्न माग गरेका थिए। प्रदेश सरकार प्रमुखले मुलुकलाई समृद्धितर्फ डोहोर्याउन तयार रहेको सामूहिक उद्घोष पनि गरेका थिए। सातै प्रदेशका मुख्यमन्त्रीले प्रदेशले पूर्वाधार, बजेट, जनशक्ति, कानुन निर्माण र नमुना कानुन अभावलगायत विषयमा केन्द्र सरकारको ध्यानाकर्षण गराएका थिए। उनीहरूले केन्द्र सरकार र केन्द्रका मन्त्रीले प्रदेश सरकारसँग समन्वय नगरी काम गरेको आरोप लगाए। सातै प्रदेशका मुख्यमन्त्री, प्रमुख सचिव र मुख्य न्यायाधिवक्ता सहभागी छलफलमा प्रधानमन्त्री ओलीले सातै प्रदेशमार्फत मुलुकलाई समृद्ध र विकसित बनाउने महाअभियानमा आफू लागेका भन्दै प्रदेश सरकारलाई सघाउन आह्वान गरे। ओलीले आफूले भ्रष्टाचारमा शून्य सहनशीलताको नीति अंगीकार गरेकाले प्रदेशका मुख्यमन्त्रीले पनि सोही नीति अपनाउनुपर्नेमा जोड दिए।तपाईंहरूले पनि आफ्नो प्रदेशलाई पूर्णरूपमा सुशासनयुक्त राख्नुस्, भ्रष्टाचार गर्ने जोसुकै भए पनि नछाड्नुस् नत्र विकास र प्रगति सम्भव छैन, अोलीले मुख्यमन्त्रीलाई भने। प्रधानमन्त्री ओलीले प्रदेश सरकारलाई विधिको शासनअनुसार अघि बढ्न सुझाए। ओलीले चुनौतीबीच काम गर्दा अझै खारिने भन्दै समस्यालाई पन्छाउँदै अघि बढ्न सुझाव दिए। प्रदेश २ का मुख्यमन्त्री लालबाबु राउतले केन्द्र र प्रदेश सरकारबीच तालमेल नहुँदा समस्या भएको औंल्याउँदै राजस्व बाँडफाँड जनसंख्या र मानवीय सूचकांकको आधारमा गर्नुपर्ने आवश्यकता औंल्याएका थिए। प्रदेश ५ का मुख्यमन्त्री शंकर पोखरेलले दक्ष जनशक्ति अभाव र स्रोतसाधन अभावमा प्रदेशमा प्रभावकारी काम गर्न नसिकएको बताएका थिए। ेयस्तै, प्रदेश १ का मुख्यमन्त्री शेरधन राईले पनि पूर्वाधार र जनशक्ति अभावमा प्रदेशले अपेक्षित काम गर्न नसकेको बताएका थिए। केन्द्र सरकारका अर्थमन्त्री डायुवराज खतिवडाले प्रदेशको बजेट व्यवस्थापन गर्न आफूहरू लागिरहेको बताएका थिए। यस्तै, कानुनमन्त्री शेरबहादुर तामाङ, रक्षामन्त्री ईश्वर पोखरेल गृहमन्त्री रामबहादुर थापालगायतले आफ्नो मन्त्रालयका तर्फबाट प्रदेश सरकारलाई गर्नुपर्ने सहयोगमा कुनै कसर नराख्ने प्रतिबद्धता जनाएका थिए।"
"प्रधानमन्त्री भन्छन्ः अब दल होइन, विकासका लागि कार्यदल","काठमाडौँः प्रधानमन्त्री केपी शर्मा ओलीले अब राजनीतिक दलहरु विकासका लागि कार्यदल बन्नुपर्ने बताएका छन् । सातै प्रदेशका मुख्यमन्त्रीहरुसँग सिंदरबारमा बुधबार आयोजित बैठकलाई सम्बोधन गर्दै अब सबै दलहरु देश विकासमा सक्रिय हुनुपर्नेमा जोड दिए । प्रदेश सभा गठन भएर सरकार पनि निर्माण भएको अवस्थामा अबको रणनीति निर्माणका लागि प्रधानमन्त्रीले मुख्यमन्त्रीहरुसँगको बैठक राखेका हुन् । अब हामी राजनीतिक दलहरु देश विकासका लागि कार्यदल जस्तै बन्न सक्नुपर्छ, ओलीले बैठकमा भने, देशमा स्थायित्व र विकास तथा गरिबी निवारणलाई प्रमुख एजेन्डा बनाएर हामी हिँड्न सक्नुपर्छ । प्रदेश सरकारका समस्यालाई आफूले गम्भीर रुपमा लिएको बताउँदै प्रधानमन्त्री ओलीले अब एकले अर्को प्रदेशसँग विकासका लागि प्रतिस्पर्धा गर्नुपर्ने बताए । प्रदेशहरुबीच विकासका लागि स्वस्थ प्रतिस्पर्धा हुनुपर्छ, उनले भने, अब गरिबी हटाउनुपर्छ, तराईमधेसमा जाडोले कोही पनि मर्नु हुँदैन । ओलीले प्रदेश सरकारले केन्द्रको मात्रै मुख ताकेर बस्न नहुने बताउँदै ओलीले आन्तरिक श्रोत बढी भन्दा बढी परिचालनमा पनि केन्द्रित हुनुपर्नेमा जोड दिए । प्रदेश सरकारलाई सञ्चालनका लागि अड्केका गाँठा फुकाउन म तयार छु, उनले भने, अब तपाईँहरु अघि बढ्नुस्, सबै मिलेर देशलाई समृद्ध बनाउनुपर्छ, हामीसँग चुप लागेर बस्ने समय छैन अब । चीनभारतसँग सहकार्य प्रम ओलीले नेपालका लागि सबै छिमेकी देश उस्तै रहेको बताए । मुख्यमन्त्रीहरुसँगको बैठकलाई सम्बोधन गर्दै ओली दुई ठुला छिमेकी चीनभारतसँग समदुरीमा रहेर देश विकासका लागि सहयोग लिनुपर्ने बताए । हाम्रा लागि दुवै छिमेकीको उत्तिकै महत्त्व छ, ओलीले भने, अब हामीले नेपाललाई समुन्नत बनाउन दुवै छिमेकीबाट बढी भन्दा बढी फाइदा लिनेतर्फ केन्द्रित हुनुपर्छ ।"
खटाएको ठाउँमा आइतबारसम्म नपुगे कर्मचारीको तलब रोक्ने मन्त्री पण्डितको चेतावनी,"विराटनगर : संघीय मामिला तथा सामान्य प्रशासन मन्त्री लालबाबु पण्डितले कर्मचारीलाई खटाएका ठाउँमा तत्काल जान निर्देशन दिएका छन्। उनले कर्मचारीलाई खटाएको ठाउँमा जानका लागि तीन दिनको समय पनि दिएका छन्। मन्त्री पण्डितले तोकिएको ठाउँमा नजाने कर्मचारीको तलब भत्ता रोक्ने चेतावनी दिएका छन्। सरकारी कर्मचारी भएपछि सरकारले जुन ठाउँमा खटाएको छ, त्यहीं जानु पर्छ, मन्त्री पण्डितले भने, हैन भने आइतबार सम्ममा सम्बन्धित ठाउँमा नपुग्ने कर्मचारीको तलब भत्ता रोकिन्छ। बुधबार मोरङको गोठगाउँमा पूर्वाञ्चल विश्व विद्यालयको भवनको शिलान्यास गर्दै उनले अटेर गर्ने कर्मचारीलाई सबै सेवा सुविधाबाट बञ्चित गरिने चेतावनी दिए। सबै ठाउँमा हामीले पत्राचार गरिसकेका छौं, पण्डितले भने, अहिलेसम्म ६५ प्रतिशत कर्मचारी मात्रै स्थानीय तहमा गएको पाइएको छ। उनले खटाइएको ठाउँमा सबै कर्मचारी किन नगएको भन्ने विषयमा तत्काल छानबिन अघि बढाएर कारबाही गर्ने चेतावनी पनि दिए। जागिर खाँदा खटाएका ठाउँमा २४ घण्टा भित्र पुग्छौं भनेर शपथ खाएका कर्मचारीले अहिले आएर सेवा सुविधा थप्नु पर्छ भन्ने कुरा निकाल्नु भनेको लाजमर्दो विषय भएको उनको भनाइ छ। मंगलबार सेवा सुविधा थपिदिनु पयो भन्दै पाँच सय कर्मचारी मन्त्रालयमा आएका थिए, मन्त्री पण्डितले भने, नमुना काम गरेर देखाउनुहोस् सरकारले मूल्यांकन गर्छ भनेर पठाइदिएँ। उनले खटाएको ठाउँमा नजाने कर्मचारीलाई जागिर छाड्न पनि निर्देशन दिए। जसरी जागिरमा प्रवेश गरिएको थियो, त्यसरी नै घर फर्किए हुन्छ, निर्देशनविरुद्ध हिड्ने कर्मचारीमाथि आक्रोश व्यक्त गर्दै मन्त्री पण्डितले भने। मुलुकमा राजनीतिक संक्रमण सकिए पनि कर्मचारीको काम गर्ने तौरतरिका देख्दा प्रशासनिक संक्रमण बाँकी नै रहेको भान भएको उनको भनाइ छ। पण्डितले प्रशासनिक संक्रमणले संघीयता कार्यान्वायनमा असर पर्न सक्ने बताउँदै त्यही भएर कर्मचारीका सवालमा कडा कदम चाल्नु पर्ने अवस्था आएको जानकारी दिए। विभिन्न बहानामा अड्को थाप्ने काम गरेर कर्मचारीले लज्जास्पद व्यवहार प्रस्तुत गरिरहेको भन्दै उनी आक्रमक बनेका थिए। इन्भाईरमेन्ट तथा फारमेसिको पठन पाठन गर्ने उदेश्यले पाँच करोडको लागतमा पूर्वाञ्चल विश्व विद्यालयले भवन निर्माण गर्न लागेको विश्वविद्यालयका सहायक प्रशासक सुरेन्द्र न्यौपानेले बताए। भवनको शिलान्यास गर्दै संघीय मामिला तथा सामान्य प्रशासन मन्त्री लालबाबु पण्डित। तस्बिरः अन्नपूर्ण"
"अन्नपूर्ण राउन्ड टेबुल : चुनौती खाद्य, पर्यटन अवसर","सुदूरपश्चिमलाई काठमाडौंले बेवास्ता गरेको भन्दै संघीयता लागू हुनुअघि अनेक खालका बहस हुन्थे। पहिलेको सुदूरपश्चिमलाई संघीयता पद्धतिले हित गर्ने व्याख्या गरिन्थ्यो। कतिले संघीयता चाहिएकै सुदूरपश्चिमलाई नै हो भनेर व्याख्या गरे पनि। अन्ततः सुदूरपश्चिम आफूलाई बेग्लै प्रदेशका रूपमा स्थापित गर्न सफल समेत भयो। रोग, भोक र गरिबीले थलिएको यो प्रदेशमा विकासका अनेक सम्भावना छन्। जलविद्युत् र पर्यटनको सम्भावना त छँदैछ, यो प्रदेश जडिबुटीले समेत युक्त छ। अन्नपूर्ण मिडिया नेटवर्कले प्रदेश नम्बर७ को धनगढीमा मंगलबार संघीयता कार्यान्वयन, समृद्धि र यसका चुनौतीका बारेमा छलफल गरेको छ। अन्नपूर्ण पोस्ट् दैनिकका सम्पादक राजाराम गौतम, एपीवान टेलिभिजनका समाचार शाखाप्रमुख टीकाराम यात्री, अन्नपूर्ण रेडियोका स्टेसन म्यानेजर ठाकुर बेल्बासे र अन्नपूर्ण पोस्ट्का संघीय ब्युरो प्रमुख माधव ढुङ्गेललगायतको उपस्थितिमा भएको छलफलको प्रस्तुतिः मुख्य चुनौती आर्थिक झपट बोहरा, आर्थिक मामिला तथा योजना मन्त्री प्रदेश७ मा धेरैखाले सम्भावना छन्। अबको हाम्रो लक्ष्य भनेकै यो प्रदेशलाई समुन्नत र सबल बनाउने हो। अहिलेसम्म केन्द्रीय तहबाट हामी धेरै पछि पारिएका थियौं। अब हामी यो प्रदेश निर्माण गर्ने अभियानमा केन्द्रित छौं। मुलुकमा अहिले तीनवटै तहका निर्वाचन सम्पन्न भई सरकार निर्माण भइसकेको अवस्था छ। मुलुक संघीयतामा गइसकेपछि बनेको संरचना अहिले कार्यान्वयनको चरणमा अघि बढिरहेको छ। प्रदेश७ मा समेत सरकार निर्माण भई विभिन्न काम अघि बढिरहेका छन्। प्रदेश सरकार आवश्यक ऐन, नियम र कानुन निर्माणको तयारीमा जुटेको छ। त्यसको गृहकार्य प्रदेश सरकारले गरिरहेको छ। संघीय सरकारले बनाउनुपर्ने विभिन्न कानुन निर्माणमा ढिलाइ भइरहेकाले प्रदेश सरकारलाई पनि कानुन निर्माण गर्न अप्ठेरो भएको छ। संघीय सरकारले प्रदेश सरकारलाई धेरै अधिकार हस्तान्तरण गर्न बाँकी छ। दुईचार दिनमा तीनवटा विधेयक टेबुल गर्ने तयारी प्रदेश सरकारले गरिरहेको छ। अबको चार महिना, प्रदेश सरकार सञ्चालनका लागि एक अर्ब दुई करोडको बजेट आएको छ। त्यो रकम खर्च गर्न आउँदो प्रदेशसभा बैठकमा आर्थिक विधेयक पेस गर्ने तयारी भइरहेको छ। अबको बजेटमा प्रदेश७ को खाद्य उपलब्धतालाई जोड दिइने छ। बजेटले सडक, सञ्चार, शिक्षा, स्वास्थ्यका विषयमा सम्बोधन गर्नेछ। आगामी आर्थिक वर्षको बजेट अल्पकालीन र मध्यकालीन खाकाको हिसाबले आउनेछ। २०७५०७६ को बजेटमा हामी कृषिमा आत्मनिर्भर हुनेछौं। बीउविजनमा अनुदान दिने, भारतबाट आयात भइरहेको कृषिजन्य वस्तुको आयात प्रतिस्थापनमा जोड दिने र भारतीय नाकालाई व्यवस्थित गर्ने, गौरीफन्टा नाकालाई आधुनिक भन्सारका विषयमा लैजाने बजेटका प्राथमिकता रहनेछन्। प्रदेश७ को उत्पादन कति हो तर आयात कति भइरहेको छ, त्यसैको तथ्यांकका आधारमा बजेट केन्द्रित हुनेछ। प्रदेश७ मात्रै साविकको सिंगो सुदूरपश्चिम हो। संघीयतामा गए पनि यसको कुनै पनि भूभाग अन्यत्र जोडिएको छैन। त्यसैले विश्वको दोस्रो अर्थतन्त्र भएको उत्तरी छिमेकी चीन र दक्षिणको भारतसँगको व्यापारमा पनि सन्तुलन ल्याउन जरुरी छ। प्रदेश७ का ५ जिल्ला भारतसँग जोडिएका छन् भने २ जिल्ला उत्तरको शक्तिशाली राष्ट्र चीनसँग जोडिएका छन्। त्यसैले प्रदेश सरकारले यसको पनि हेक्का राखेर विकासको गति अगाडि बढाउने छ। प्रदेश७ को आम्दानी र खर्चको अवस्था हेर्ने हो भने अहिले वार्षिक साढे ५१ अर्ब रुपैयाँ खर्च भइरहेको छ। त्यसमा पनि ३६ अर्ब साधारण खर्च र बाँकी साढे १५ अर्ब रुपैयाँ मात्र पुँजीगत खर्च भइरहेको छ। राजस्वको हिसाब गर्ने हो भने ८ अर्ब ६६ करोड मात्रै छ। त्यसैले प्रदेशको आम्दानी बढाउनु प्रदेश सरकारका लागि चुनौतीपूर्ण छ। हामीले कर बढाउन पाउँदैनौ, तर करको दायरा बढाउनुको विकल्प छैन। अबको वर्षको बजेट कम्तीमा पनि २० अर्ब नाघ्ने देखिन्छ। प्रदेश सरकारले जनताबाट उठाएको करलाई सतर्कताका साथ सदुपयोग गर्नेछ। संयन्त्रको अभाव छ, तर पनि हामीसँग हिजोका संरचना पनि छन्। ती संरचनालाई समेत उपयोग गरेर हामी अघि बढ्ने छौं। प्रदेश सरकारलाई आउने हप्ताबाट बिजनेश दिइने छ। सबै मन्त्रालयले काम अघि बढाइरहेका छन्। संघीय सरकारले चाँडो हक अधिकार दिनुपर्यो। छिटो अधिकार दिएमा हिजोको भन्दा परिवर्तनको अनुभूति देखाउने छौं। कर देश निर्माणका लागि तिर्ने विषय हो। अहिले हल्ला चलेजस्तो करको दर बढ्दैन, दायरा बढाउन सकिन्छ। नयाँ क्षेत्रको पहिचान गरिन्छ। कर चुहावट रोक्ने र खर्चको मितव्ययीकरण गरिनेछ। रोजगारीको अवसर सिर्जना हुन्छ। राजधानीको विषयले प्रवेश पाएको छैन निर्मला जोशी बडाल, उपसभामुख संसद्भित्र लामो समयदेखि ७ नम्बर प्रदेश राजधानीको विषयमा विवाद छ। राजधानी कता हुने भन्ने कुराको अन्यौल प्रदेससभा सदस्य मात्रै होइन जनतामा पनि छ। अहिले संसद्मा प्रदेशको नाम र राजधानीको विषयले प्रवेश नै पाएको छैन। हामी नयाँ संरचनामा गएकाले पनि अहिले धेरै कुरा व्यवस्थापन गर्न बाँकी छ। पुरानै संरचना बल्लतल्ल तयार हुँदैछन्। अहिले सबै मन्त्री र माननीय अव्यवस्थित छन्। कसैले घर खोजिरहेका छन् भने कसैले परिवारको व्यवस्थापन गरिरहेका छन्। उता संसद्लाई मर्यादित बनाउने काममा पनि प्रदेशको संसद् सचिवालय लागिरहेको छ। प्रदेश सरकार र प्रदेश संसद्को अन्य धेरै विषयको व्यवस्थापनमा व्यस्त भइएकाले संसद्मा धेरै कानुन आउन सकेका छैनन्। हामी पनि प्रदेश संसद्को व्यवस्थापनमै छौं। पुराना संरचनाकै मर्मत गरेर कामचलाउ बनाइएको छ। पत्रकार र पाहुनाका लागि पनि प्रदेश संसद्मा गतिलो ठाउँ भएको छैन। संसद् सचिवालय व्यवस्थित बनाउन हाम्रो ध्यान गएको छ। धेरै अभाव हुँदाहुँदै पनि प्रदेशसभा सदस्यको संसद् बैठकमा प्रभावकारी सहभागिता छ। उनीहरूमा नयाँ जोश देखिन्छ, अप्ठ्यारो अवस्थामा पनि उनीहरूमा धैर्यता देखिएको छ। तर पूर्ण व्यवस्थापन भएपछि मात्रै उत्साह र परिणाम देखिएला। माननीयले नयाँ अवसर पाएको महसुस गरिरहेका छन्। चुनौतीभन्दा पनि अवसरका रूपमा बुझ्ने र यो अवसरको समयमा नै सदुपयोग गर्ने विषयमा सांसदहरू लागिरहेका छन्। अहिलेसम्म प्रदेशसभा संसदका ७ वटा बैठक सम्पन्न भइसकेका छन्। बैठकमा सत्तापक्ष र प्रतिपक्षका माननीयको सहभागिताले पनि उनीहरूमा उत्साह देखिन्छ। सत्तापक्ष र प्रतिपक्ष एकै ठाउँमा भरत खड्का, कांग्रेस सांसद संघीयता आफ्नै मोडेल हो। नेपालमा बहुदलीय व्यवस्था ल्याइसकेपछि सत्तापक्ष र विपक्षीबीच विरोध मात्रै रह्यो। केन्द्रदेखि प्रदेशसम्म जिम्म्मेवार प्रतिपक्षमा छौं र भूमिका निर्वाह गर्छौं। संघीयतामा चुनौती र सम्भावना दुवै छन्। सही रूपले व्यवस्थापन गर्न सक्यौं भने सफल भइन्छ। सत्तापक्ष र विपक्षी नभई एकैठाउँमा बसेर अघि बढ्नुपर्छ। प्रदेशको विकासका लागि सहकार्य गर्न कांग्रेस तयार छ। प्रदेश सरकारले अब ल्याउने बजेट, नीति तथा कार्यक्रम हेरेर अघि बढ्छौं। तीन महिना बाँकी छ हामीसँग। कस्तो प्रकृतिको योजना कुन प्रक्रियाबाट आउने हो, त्यसको समेत कार्यायोजना चाहियो। बजेट छनोटको समेत विधि हुनुपर्यो। संसद्ले समेत पास गर्नुपर्यो। योजना छनोटको १४ चरण हुन्छ। यी सबैलाई हेरेर सरकारको मूल्यांकन गर्नेछौं। बजेटले जनतालाई दिने उपलब्धि हेर्नुपर्छ। त्यो हेरिएन भने बजेट खेर जान्छ। जनता र राष्ट्रहितका लागि सहकार्य गर्दै खुला रूपले सहकार्य गर्न तयार छौं। सरकार त्यो हिसाबले लाग्नुपर्छ। सरकार र सभामुखबीचको सम्बन्ध राम्रो हुनुपर्छ। धेरै काम गर्न अझै बाँकी छ। विरोधका लागि विरोध नभई राष्ट्र र जनताका हितका लागि हुने काममा पूर्ण सहयोग हुन्छ। कांग्रेस विरोध मात्र नगरी विकासका हरेक काममा सहयोग गर्न तयार छ। सत्तापक्षले समेत प्रतिपक्षीसँग सहकार्यका माध्यमबाट अघि बढ्न सक्यो भने त्यसले उपलब्धि हासिल गर्नेछ। संघीय संरचना अवसर यज्ञप्रसाद भट्टराई सचिव, मुख्यमन्त्री तथा मन्त्रिपरिषद्को कार्यालय अहिले प्रदेश सरकारको निर्माणसँगै प्रदेश७ मा समेत सरकारले काम अघि बढाइरहेको छ। संघीयता नौलो अभ्यास हो। यो अभ्याससँगै यसका चुनौती र अवसरसमेत छन्। बच्चा जन्माइसकेपछि त्यसलाई हुर्काउन चुनौतीजस्तै अहिलेको संरचनामा समेत केही चुनौती रहे पनि यसलाई अवसरका रूपमा लिएर अघि बढ्न सक्नुपर्छ। नयाँ संरचना निर्माणमा अघि बढिरहँदा जनशक्ति व्यवस्थापनको समस्या देखिएको छ। त्यसको समाधानका लागि हामी तयार छौं। अहिले सरकारले अस्थायी रूपमा २८७ दरबन्दी स्वीकृत गरेको छ। तीमध्ये अहिले १५५ कर्मचारी मात्रै खटिएका छन्। कतिपय कर्मचारी अझै आइसकेका छैनन् भने कतिपय हाजिर नै भएका छैनन्। यो तत्कालको समस्या हो। पूर्वाधारको समस्या पनि त्यस्तै हो। हामीले अहिले पनि विभिन्न मन्त्रालयलगायतका कार्यालयको व्यवस्थापन गर्न सकिरहेका छैनौं। अन्य क्षेत्रमा कर्मचारी गए नगएको भए पनि यहाँ हाजिर भएका कर्मचारीलाई व्यवस्थापन गरेर हामीले प्रदेश सरकारको काम कारबाही अघि बढाइरहेका छौं। सवारी साधनको समेत त्यस्तैखाले समस्या छ। पुरानो संरचनामा रहेका कार्यालयमा रहेका सवारी साधनलाई व्यवस्थित गरेरै हामीले काम चलाइरहेका छौं। कानुन निर्माणको विषयसमेत त्यस्तै छ। अहिले सार्वजनिक प्रमाणीकरण नियमावली, सांसदहरूको आचारसंहितालगायतका विषयले समेत प्राथमिकता पाएको छ। अहिले कानुन तर्जुमा सहजीकरण समिति गठन भएको छ। संघीय सरकारले कानुन निर्माण गरिसकेपछि केही कानुन प्रदेश सरकारले समेत निर्माण गर्नुपर्ने छ। त्यसको निर्माण भइसकेपछि काम गर्न अझै सहज हुनेछ। नयाँ संरचना र सरकारको निर्माणसँगै जनताका आकांक्षासमेत धेरै देखिएका छन्। अहिलेको प्रदेश सरकारलाई जनताको आकांक्षा सम्बोधन गर्नुपर्ने ठूलो चुनौती छ। त्यसतर्फ हामी दत्तचित्त भएर लागिपरेका छौं। कठिन भए पनि त्यसलाई अवसरका रूपमा लिएर हामी काम गर्ने अभियानमा केन्द्रित छौं। सुरक्षामा कमी आउने छैन दानसिंह बोहरा वरिष्ठ प्रहरी उपरीक्षक, संघीय प्रहरी एकाइ कार्यालय नेपाल प्रहरी विगतदेखि नै राज्यका विभिन्न संरचनामा काम गर्दै आइरहेको छ। प्रहरीको स्थापनाको इतिहासदेखि लिएर अहिलेको संरचनासम्म आइपुग्दा हामीले संविधानले प्रदान गरेको अधिकार प्रयोग गरी काम गर्दै आइरहेका छौं। संविधान जारी भइसकेपछि संघीयता कार्यान्वयनसँगै नेपाल प्रहरीले समेत आफ्नो संरचनालाई त्यसैअनुरूप अगाडि बढाएको छ। साविकको सुदूरपश्चिमाञ्चल विकास क्षेत्रको संरचनामा आवश्यक रहेको दरबन्दीकै आधारमा रहेर हामीले अहिलेको प्रदेश नम्बर ७ मा आफ्नो भूमिका निर्वाह गर्दै आइरहेका छौं। साविकको दरबन्दी ६ हजार ३ सय रहेको यो प्रदेशमा अहिले ४ हजार ९ सयजनाको दरबन्दी कार्यरत छ। केही तालिम र केही अन्यत्र काजमा कार्यरत छन्। यो दरबन्दी विगतको जनसंख्यालाई ध्यानमा राखेर कायम भएको हो। बढ्दो जनसंख्या र अपराधको प्रकृति हेर्ने हो भने अहिलेको दरबन्दी कमै देखिन्छ। संघीय कानुन लागू नभइसके पनि हामीले संविधानले दिएको जिम्मेवारीअनुसार काम गरिरहेका छौं। शान्ति सुरक्षाको प्रत्याभूति गराएर अपराध नियन्त्रणमा अहिले पनि हाम्रो सक्रिय सहभागिता छ। विगतकै कायम दरबन्दीमा अहिले प्रदेश सरकार निर्माण भइसकेपछि प्रदेश सरकार, प्रदेश संसद्, मन्त्री र विशिष्ट व्यक्तिको सुरक्षामा समेत त्यसैगरी काम गर्नु परिरहेको छ। हामीले विगतमा गर्दै आइरहेको सुरक्षालाई नै व्यावहारिक रूपमा कार्यान्वयन गरेर प्रदेश सरकारमा समेत सुरक्षाको काम गरिरहेका छौं। प्रदेश प्रहरीलगायतको आवश्यक कानुन निर्माण नभएकाले पुरानै व्यवस्था र निर्देशिकामा रहेर काम गरिरहेका छौं। नियमित खटिने सुरक्षाकर्मीलाई त्यसैअनुसार खटाएका छौं। भोलि संघीय कानुन लागू भइसकेपछि त्यसैअनुसार प्रहरीको भूमिका अघि बढ्छ। साविक दरबन्दीकै आधारमा अहिले काम गर्दा केही समस्या भने देखिएको छ। अनुभूति हुने परिवर्तन आवश्यक डा हेमराज पन्त पूर्व रजिस्ट्रार सुदूरपश्चिमाञ्चल विश्वविद्यालय नेपालको प्रमुख समस्या गरिबी हो। यसको अन्त्य नै अहिलेको संरचनाको प्रमुख चुनौती देखिन्छ। यसका लागि संघीय र प्रदेश सरकारले अब जनताले अनुभूति हुने खालका कार्यक्रम अघि बढाउनुपर्ने हुन्छ। जनताले गरिबीबाट मुक्ति चाहेको छ। संघीयता भए विकास हुन्छ भन्ने मात्रै होइन। हामीले विगतमा अनेकौं व्यवस्था हेर्यौं, तर कार्यान्वयन र अनुभूति हुन सकेन। अबको सरकारको काम जनताले अनुभूति गर्ने खालको हुनुपर्छ। यहाँ व्यवस्था परिवर्तन मात्रै होइन, अनुभूति हुने विकास र परिवर्तन चाहिएको छ। अब विकास बजेट खर्च गर्ने सरकार हुनुपर्छ। भ्रष्टाचार प्रमुख विकासको वाधकका रूपमा रहिआएको छ। संघीय र प्रदेश सरकार दुवैले अब आफ्नो ध्यान भ्रष्टाचारलाई शून्यतामा झार्नेतिर लगाउनुपर्छ। कर्मचारीतन्त्रदेखि लिएर विभिन्न तहमा अहिले भ्रष्टाचारको समस्या छ। सरकारको पहिलो प्राथमिकता भ्रष्टाचार निवारण हो। माथिल्लो तहबाट नै यसको अन्त्य हुनु जरुरी देखिन्छ। संघीयता भए विकास हुने र नत्र नहुने भन्ने होइन। संघीयतामा नगएका विश्वका कतिपय देशसमेत विकासमा अघि बढेका छन्। पात्र बदलिएर मात्र भएन, कार्यान्वयन महत्वपूर्ण हो। म अहिलेको संरचनाले केही परिवर्तन ल्याउनेमा आशावादी छु। अहिले नै हामीले विरोध गरिहाल्ने र यो भएन भनेर हुँदैन। काम कारबाही हेर्न जरुरी छ। भ्रष्टाचार र ढिलासुस्ती गर्नेलाई कानुनी दायरामा ल्याएर कारबाही गर्न सक्ने हैसियत सरकारको हुनुपर्छ। गलत गर्नेलाई सामान्य ठानेर उन्मुक्ति दिने कामले नै अहिले समस्या सिर्जना गरेको हो। हाम्रा विकासका आयोजना समेत समयमा सम्पन्न हुन सकिरहेका छैनन्। ती आयोजनाको समयमा काम सक्ने हिसाबले अघि बढ्नु आवश्यक छ। अहिलेको व्यवस्थालाई चुनौती र अवसर दुवैका रूपमा लिएर संघीय सरकार र प्रदेश सरकारले काम अघि बढाएमा आशावादी हुने ठाउँ छ। त्यसतर्फ सबैको ध्यान केन्द्रित हुनु जरुरी देखिन्छ। सम्भावना बोकेको प्रदेश शिवहरी मुडभरी प्रमुख, धनगढी इन्जिनियरिङ कलेज प्रदेश नम्बर ७ आफैंमा एक सम्भावना र अवसर बोकेको प्रदेश हो। यहाँ थुपै्र सम्भावना छन्। प्राकृतिक स्रोतसाधनदेखि लिएर विभिन्न हिसाबले यो सम्भावना बोकेको प्रदेश हो। तर विगतदेखि नै केन्द्रका दृष्टिले पछि पारिएको र विकट अवस्थामा रह्यो यो प्रदेश। अब यो प्रदेशको विकास हुनु जरुरी छ। संघीय सरकारले अन्य प्रदेशका तुलनामा यो प्रदेशका लागि विशेष प्याकेज कार्यक्रम ल्याउनुपर्छ। विशेष प्याकेजको कार्यक्रम नल्याइए यो प्रदेशका जनतामा विकासको अनुभूति दिलाउन कठिन हुनेछ। अहिलेसम्मका सरकारले एउटा समेत उद्योग यो क्षेत्रमा स्थापना गर्न सकेनन् र भएका संरचना समेत ध्वस्त भए। नीतिनियम नबनेका होइनन्। यसअघिका समयमा बनेका धेरैजसो नीतिनियम उत्कृष्ट थिए तर पनि विकासले भने गति लिन सकेन। त्यसैले अब रणनीतिक योजनाका साथ अघि बढ्नुपर्छ। अहिलेको प्रारम्भिक परिसूचकलाई ख्याल गर्ने हो भने खासै परिवर्तनको अनुभूति हुन सकेको छैन। अनियमितता र भ्रष्टाचार व्याप्त छ। यसको नियन्त्रण हुनु जरुरी छ। अहिलेका संघीय र प्रदेशका सांसदले समेत सुविधा खोजिरहेको देखिन्छ, त्यो गलत हो। यहाँ कृषिलाई व्यावसायीकरण गर्नुपर्ने आवश्यकता छ। आयव्ययका बीचमा देखिएको फरकले केही समस्या गर्न सक्छ। करको दायरा बढाउनु आवश्यक छ। देशको राष्ट्रिय अर्थतन्त्रसँग ७ नम्बर प्रदेश पनि गाँसिएकोले अर्थतन्त्र बलियो बनाउनु आवश्यक छ। बन्द रहेका उद्योगधन्दा खोल्नुपर्यो र मानिसलाई आत्मनिर्भर बनाउने हिसाबले अबको संरचनाले काम गर्नुपर्छ। अन्तर्राष्ट्रिय नाका चाहियो कृष्णराज पन्त सदस्य, कैलाली उद्योग वाणिज्य संघ केन्द्रीकृत शासन व्यवस्थापछि अहिले हामी संघीय शासन व्यवस्थालाई अगाडि बढिरहेका छौं। यो क्षेत्रले विगतदेखि नै अन्तर्राष्ट्रिय नाका पाएको छैन। अन्तर्राष्ट्रिय नाका नहुँदा यस क्षेत्रको व्यवसायले गति लिएको छैन। अबको प्रदेश सरकारले अन्तर्राष्ट्रिय नाका जोड्ने विषयमा ध्यान केन्द्रित गर्नुपर्छ। अहिले न कुनै कृषि क्षेत्रसँग जोडिएको चिस्यान केन्द्र बनेको छ न त क्वारेन्टाइन नै। जसका कारणले गर्दा कृषिउपजका सामग्री भण्डार गरेर राख्न सकिएको छैन। प्रदेश सरकार अहिले शिशु अवस्थामा छ। अहिले कृषिमा करका कुरा भइरहेका छन्। तर कृषिमा राज्यले कर लिनेभन्दा पनि कृषिमा आधुनिकीकरण र कृषि क्षेत्रलाई प्राथमिकतामा राखेर विभिन्न सहुलियत प्रदान गर्न सक्नुपर्छ। देशको आर्थिक मेरुदण्डका रूपमा कृषि व्यवसायलाई राखेर कृषि क्षेत्रमा सेवा सुविधा प्रदान गर्नेतर्फ अबको सरकारले काम गर्नुपर्छ। बैंकबाट ऋण निकालेर काम गर्दा कृषकले थुप्रै समस्या भोग्नु परिरहेको छ। व्यवस्था परिवर्तनले मात्रै अबको विकास सम्भव नभएकाले कार्यान्वयनको पाटोलाई ध्यानमा राखेर बजेट, नीति तथा कार्यक्रम आउनुपर्छ। अहिलेसम्म अस्थिर राजनीतिका कारणले धेरै समस्या निम्तेका हुन्। अब विकासका लागि राजनीतिभन्दा माथि उठेर काम गर्नुपर्ने देखिन्छ। प्रदेश नम्बर ७ का पहाडी जिल्ला उत्तरमा चीन र तराईका जिल्ला भारतसँग सीमा जोडिएका छन्। भारतको औद्योगिक राज्यका रूपमा उदाउँदै गएको उत्तराखण्डको रुद्रपुरसँग समन्वय गरेर अबको प्रदेश सरकारले औद्योगिक विकास अघि बढाउन सक्ने देखिन्छ। व्यवसायीलाई उद्योग स्थापनामा प्रेरित गर्न बिजुली तथा करमा समेत केही छुट दिन सक्ने खालका आर्थिक नीति ल्याउन सके त्यसबाट लगानीकर्तासमेत उत्साहित हुने र त्यसबाट उद्योग व्यवसाय अघि बढ्ने सम्भावना रहन्छ। वामले सपना पूरा गर्नुपर्छ रुक्मणी देवकोटा, नेतृ, नेकपा एमाले मुलुक लामो समय अस्थिरतामा रह्यो। जसका कारण देशले विकासकोे गति लिन सकेन। त्यसको असर जनताले प्रत्यक्ष विकासको अनुभूति गर्न पाएनन्। अहिले तीन तहको सरकार बनिसकेको छ। अब यी सरकारले जनताको अपेक्षाअनुसार काम गर्न सक्नुपर्छ। जनतामाँझ दिएको आश्वासन पूरा गर्न सकिएका छैन। नौलो अभ्यामा हामी छौं। यसलाई कार्यान्वनमा ल्याउन समय लाग्छ। अहिले जनताले वाम गठबन्धनलाई बहुमतको सरकार बनाउने कार्यभार सुम्पेका छन्। सरकारले जनभावनाअनुसार काम गर्न सक्नुपर्छ। स्थानीय स्तरमा मानिसलाई रोजगारी सिर्जना गर्ने खालका कार्यक्रम ल्याउनुपर्छ। उनीहरूको भावनाअनुसार अब स्थानीय तह, प्रदेश र संघीय सरकारले काम गर्नुपर्छ। प्रस्तुति : शिवराज भट्टविष्णुप्रसाद देवकोटा अन्य प्रदेशमा भएका अन्नपूर्ण राउन्ड टेबल प्रदेश १ मा विकासका सम्भावना के छन् ? २५ महिनाभित्र प्रदेश २ फरक देखिनेछ प्रदेश ४ : जति जनसंख्या उति पर्यटक प्रदेश ५ : पर्यटन विकासले नै समृद्ध बन्छ नेतृत्व इमानदार भए समृद्ध कर्णाली"
गिरिजाप्रसाद कोइरालालाई सम्झँदा,"काठमार्डौ : निर्भीक र निडर नेताका रूपमा चिनिने गिरिजाप्रसाद कोइरालाको निधन भएको आज ९ वर्ष भएको छ। २०६६ साल चैत्र ७ गते गिरिजाप्रसादको निधन भएको थियो। २०४६ सालपछिको २० वर्षे नेपाली राजनीतिको शीर्ष स्थानमा रहने एक मात्र नेता हुन् गिरिजाप्रसाद कोइराला। बहुदलीय व्यवस्थाको पुर्नस्थापनापछि कोइराला चार पटक नेपालको प्रधानमन्त्री बने। २०४८ सालको आम निर्वाचनमा नेपाली कांग्रेसले बहुमत ल्याएपछि पहिलो पटक गिरिजाप्रसाद प्रधानमन्त्री बने। २०४८ साल जेठ १५ गते पहिलो पटक गिरिजाप्रसाद कोइराला नेपालको प्रधानमन्त्री बने। २०५० सालमा कांग्रेसका ३६ जना सांसदले सरकारको कामको विरोधमा मतदान गरेपछि उनले संसद भंग गरेर मध्यावधि निर्वाचनको घोषणा गरे तर २०५१ सालमा भएको मध्यावधिमा कांग्रेस दोस्रो पार्टी बन्यो। उनी सत्ताबाट बाहिरिए। २०५५ साल बैशाख २ गते राप्रपाका नेता सूर्यबहादुर थापाको सरकार हटाएर कोइराला दोस्रो पटक नेपालको प्रधानमन्त्री बने। उनले २०५६ सालमा आम निर्वाचन गराए। उक्त निर्बाचनमा कांग्रेसले बहुमत ल्यायो। २०५७ सालमा आफ्नै पार्टीका असन्तुष्ट पक्षको अविश्वासको प्रस्ताबका कारण प्रधानमन्त्री कृष्णप्रसाद भट्टराईको राजीनामा पश्चात गिरिजाप्रसाद तेस्रो पटक प्रधानमन्त्री भए। दरबार हत्याकाण्ड कोइरालाकै कार्यकाल भयो। उनले पहिलो पटक माओवादी विद्रोहविरुद्ध नेपाली सेना परिचालन गर्ने असफल प्रयास गरेका थिए। रोल्पाको होलेरीमा तत्कालिन माओवादीले आक्रमण गरेपछि राजा ज्ञानेन्द्रले सेना परिचालन गर्न नमान्दा उनले प्रधानमन्त्री पदबाट दिएको राजीनामा दिए। २०६३ बैशाख ११ को दोस्रो जनआन्दोलनपछि प्रतिनिधि सभाको पुनर्बहाली भयो। गिरिजा प्रसाद कोइराला २०६३ बैशाख १२ गते पुनः चौथो कार्यकालका लागि नेपालका प्रधानमन्त्री बनाइए। सेना परिचालन र प्रतिनिधि सभा पुर्नस्थापनाको अडान गिरिजाप्रसादका इतिहासका सम्झना योग्य कदम हुन्। उनका यी दुई अडान नेपाली जनताको मनमस्तिक सँधै रहिरहनेछ। १० वर्षे सशस्त्र युद्धमा रहेका माओवादीलाई शान्ति प्रक्रियामा ल्याउन भएको १२ बुँद्धे सम्झौता र दोस्रो जनआन्दोलनको नेतृत्व गिरिजाप्रसादले गरेका थिए। ०४६ को जनआन्दोलनपछि नेपालका कम्युनिष्ट बिरोधी भनेर चिनिने गिरिजाप्रसादले २०६२ सालमा कम्युनिष्टसँग हातेमालो गर्न बाध्य हुनु पर्यो। युद्धकालमै माओवादीसँग राजतन्त्रविरुद्ध सहमति गरेपछि कांग्रेसभित्रै समेत कोइरालाको कडा आलोचना भयो तर गिरिजा कोइरालाको व्यक्तित्वका अगाडि त्यो आलोचना छायामा नै रह्यो। संवैधानिक राजतन्त्रका पक्षपोषक गिरिजाप्रसाद कोइरालाले नै डेढ सय वर्ष पुरानो राजतन्त्रका विरुद्ध आन्दोलनको अगुवाइ गर्न गर्न पुगे, कम्युनिस्टहरूको साथबाट उनको नेतृत्व सफल भयो र राजतन्त्रका अन्त्य भयो। २०४६ सालपछि पनि कोइराला नेपाली राजनीतिको केन्द्र भागमा रहिरहे। कोइरालाको पारिवारिक पृष्ठभूमि नेपाली कांग्रेसका 'महामानव' विपी कोइरालाका कान्छा भाइ गिरिजा प्रसाद कोइरालाको भारतको बिहार राज्यको सहरसा जिल्लाको टेडी भन्ने गाउँमा विस १९८१ असार १८ मा जन्मेका जन्म भएको थियो। बुवा कृष्णप्रसाद कोइराला र आमा दिव्या कोइराला निर्वासित भएको बेला गिरिजाको जन्म भएको हो। उनका दुई दाजुहरू विपी कोइराला तथा मातृकाप्रसाद कोइराला नेपालका प्रधानमन्त्री भएका थिए। सन् १९२९ मा परिवारसँगै नेपाल फर्केका गिरिजाप्रसादले सुष्मा कोइरालासित विवाह गरे। कांग्रेस नेतृ सुजाता कोइराला गिरिजाप्रसादकी एक मात्र सन्तान हुन्। कोइरालाको राजनीतिक यात्रा कोइरालाको नेतृत्वमा २००४ सालमा कोइरालाले नेपाल मजदुर कांग्रेसको स्थापना गरे, अहिले त्यसलाई नेपाल ट्रेड यूनियन कांग्रेसको रूपमा चिनिने गरेको छ। २००८ सालमा गिरिजाप्रसाद कोइराला नेपाली कांग्रेस मोरङ सभापति बने र २०१७ सालमा राजा महेन्द्रले सत्ता कब्जा गरी पञ्चायती शासनको स्थापना हुनु पूर्वसम्म मोरङ सभापतिमा रहिरहे। २०१७ सालमा गिरफतार परे। करिब ६ वर्ष जेल जीवन विताएका रिहाई भएपछि भारतमा निर्वासित भए। मेलमिलापपछि गिरिजाप्रसाद २०३५ सालमा नेपाल फर्किए। गिरिजाप्रसाद २०३१ सालदेखि २०४७ सालसम्म कांग्रेसको महामन्त्री भए। २०५३ सालदेखि मृत्यु नहदाँ सम्म लगातार कोइराला पार्टी सभापति भइरहे। २०४६ सालको जनआन्दोलन र २०६२६३ को आन्दोलनमा सक्रिय रूपमा सहभागी भएका थिए, २०४६ साल आन्दोलनले पञ्चायती व्यवस्थालाई हटायो , २०६२६३ को आन्दोलनले राजतन्त्र अन्त्य गरी संघीय गणतन्त्रको स्थापना गरायो। कोइरालामाथिका आरोप बहुदलको पुर्नस्थापनापछि २०४८ सालमा नै तत्कालिन कांग्रेसका सभापति कृष्णप्रसाद भट्टराई हराउन मुख्य भूमिका खेलेको आरोप कोइरालामाथि लाग्यो। सभापतिलाई हराएर आफू प्रधानमन्त्री बन्ने उनले अनेकौ षडयन्त्र गरेको आरोप लागिरहयो। त्यो समय त्रय नेता रुपमा सञ्चालन भएको कांग्रेसमा गणेशमान सिंह र कृष्णप्रसाद भट्टराईलाई पाखा लगाएर पार्टीको नेतृत्व र सत्ता कब्जा आफूले कब्जा गरे। कांग्रेसले बहुमत ल्याउँदा समेत कोइरालाले पूरा पाँच वर्ष सत्ता टिकाउन सकेनन्। गिरिजाप्रसाद पदलोलूप नेता चिनिन्छन्। उनले जीवनकालमा पार्टी र सत्तामा सँधै आफ्नो प्रभुत्व राहिरहे। कसैलाई काँखा कसैलाई पाँखा गर्ने संस्कार विकास गिरिजा कोइरालाका पालाबाट सुरु भएको हो। पार्टी चरम गुटबन्दीको सुरुवात नै कोइरालाकै पालामा भएको हो। गणेशमान र कृष्णप्रसाद जस्ता धेरै नेता गिरिजाको निरंकुश व्यवहारका कारण उनकै पालामा पाखा लागे। शेरबहादुर देउवाले पार्टी नै फुटाए। कोइराला सत्तामा रहँदा अन्य पार्टीका आस्था राख्नेप्रति शत्रुको व्यवहार गर्ने र कांग्रेसीकरणको व्यापक आरोप लाग्यो। उनको पालामा नै भष्ट्रचारले संस्थागत स्वरुप लिएको थियो। उनका पालामा धेरै भष्ट्राचारका काण्ड भए। उनी लाउडा काण्डमा लगातार तानिइरहे। धेरै मूल्यको बोइङ जेट विमान भाडामा धेरै धनराशी उठाएको आरोप कोइरालामा माथि लाग्यो। नेपालको इतिहासमा गिरिजा कोइराला निडर र निर्भिक नेताका रुपमा चिनिन्छन्। चट्टानी अडानका नेताको रुपमा समेत उनलाई लिने गरिएको छ। प्रजातन्त्रलाई संस्थागत गर्न र गणतन्त्र स्थापना गर्नु उनको महत्वपूर्ण भूमिका रहेको छ। माओवादी शान्ति प्रक्रियामा ल्याउन उनको ठूलो भुमिका छ।"
इयूको सुझावप्रति बाबुरामको कटाक्ष : गुड र गोबर नचिन्नेले थुतुनो नचलाएकै वेश !,"काठमाडौं : युरोपियन युनियन(इयू)ले नेपालमा खस आर्य समुदायको समानुपातिक प्रतिनिधित्वको व्यवस्था हटाउन दिएको सुझावप्रति नयाँ शक्तिका संयोजक एवम् पूर्वप्रधानमन्त्री बाबुराम भट्टाईले कडा प्रतिक्रिया दिएका छन् । बाबुरामसहित केही दलका नेताले सामाजिक सञ्जाल मार्फत इयूको उक्त सुझावको अडान टिप्पणी गरेका छन् । निर्वाचनको पर्यवेक्षणका लागि नेपालमा आएको युरोपियन युनियनको निर्वाचन पर्यवेक्षण मिसनले मंगलबार प्रतिवेदन बुझाउँदै खसआर्यलाई समानुपातिक कोटाबाट हटाउन सुझाव दिएको थियो । बाबुराम, राप्रपा अध्यक्ष कमल थापा, एमालेका सचिव योगेश भट्टराई लगायतले ट्विटरमार्फत इयूको सुझावको कडा आलोचना गरेका छन् । नेताहरुले इयू सुझावलाई हस्तक्षेपको रुपमा लिएका छन् । उनीहरुले नेपालको संविधानले गरेको समानुपातिक समावेशी प्रतिनिधित्वको विषय मात्र बोल्नु उपयुक्त नहुने बताएका छन् । बाबुरामले इयू सुझावलाई आपत्तिजनक उर्दीको रुपमा टिप्पणी गरेका छन् । उनले नेपालको संविधान आरक्षणको व्यवस्था नभएको बताउँदै समानुपातिक प्रतिनिधित्वको कुरालाई विदेशी नियोगले आरक्षण आपत्तिजनक भएको भन्दै विरोध जनाएका हुन् । राप्रपा अध्यक्ष कमल थापाले संविधानमा भएको व्यवस्था खारेज गर्न इयूले सुझाव दिनु अवान्छित, अनावश्यक र हस्तक्षेपकारी भएको भन्दै आलोचना गरेका छन् । उनले जातीय रुपमा विवाद र विभाजन ल्याउने काम इयूले गरेकोले सचेत हुन नेपाली जनतालाई आग्रह गरेका छन् । नेकपा एमालेका सचिव एवं प्रचार विभाग प्रमुख योगेश भट्टराईले खस आर्य समुदायको सम्बन्धमा इयूले टिप्पणी गर्नु दुर्भाग्यपूर्ण भएको बताए । उनले इयूको भनाइले जातीय एकता र साम्प्रदायिक सदभावमा गम्भिर असर पर्न सक्ने भन्दै उक्त भनाइ फिर्ता लिन माग गरेका छन् ।"
आर्थिक कार्यविधि पारित,"पोखरा : बजेट ल्याउन बाटो खोल्ने गरी प्रदेश ४ को प्रदेशसभाले सरकारका तर्फबाट पेस भएको आर्थिक कार्यविधि नियमित तथा व्यवस्थित गर्न बनेको विधेयक मंगलबार पारित गरेको छ। यो विधेयक प्रदेश प्रमुखबाट प्रमाणीकरण भएपछि ऐन बन्नेछ। चैतभित्रै बजेट ल्याउने उद्देश्यसहित सरकारले सोमबार प्रदेशसभामा उक्त विधेयक पेस गरेको थियो। मन्त्रिपरिषद्बाट सैद्धान्तिक स्वीकृतिपछि विधायन समितिमा टेबुल भएको विधेयक समितिका सदस्य एमाले सांसद मोहन रेग्मीले सभामा पेस गरेका हुन्। मंगलबार सर्वसम्मतबाट विधेयक पारित भएको हो। २७ फागुनमा सभामा प्रवेश पाएको विधेयकमाथि विधायन समितिमा दफाबार छलफल भएको थियो। उक्त समितिमा सबै दलबाट सांसदहरू सदस्य छन्। प्रदेशसभाको मंगलबारको बैठकले संसदीय समिति पनि गठन गरेको छ। प्रदेशसभा सञ्चालन नियमावलीले गरेको व्यवस्थाअनुसार समिति गठन भएका हुन्। सार्वजनिक लेखासमिति, विधायन समिति, प्रदेश मामिला र अर्थ तथा विकास समिति गठनसमेत प्रदेशसभाले गरेको छ। अरू सदस्य पछि थप्ने गरी मंगलबार सबै ५ पार्टीबाट ११ सदस्य रहने गरी समिति गठन भएको हो। आन्तरिक मामिला तथा कानुन मन्त्रालयको कानुन तथा न्यायसम्बन्धी विषय, विधेयकउपर दफावार छलफल र प्रत्यायोजित व्यवस्थापनसम्बन्धी काम विधायन समितिले गर्नेछ। सार्वजनिक लेखा समितिले प्रदेश लोकसेवा आयोगबाहेक प्रादेशिक संवैधानिक आयोगका प्रतिवेदन र सार्वजनिक लेखासम्बन्धी काम गर्नेछ। आन्तरिक मामिला तथा कानुन मन्त्रालयको शान्ति सुरक्षासम्बन्धी विषय, प्रदेश लोकसेवा आयोग, सामाजिक विकास मन्त्रालय तथा मानवअधिकार, सामाजिक सुरक्षा, श्रम र महिला, युवा, ज्येष्ठ नागरिक, बालबालिका र अल्पसंख्यकको कल्याणसम्बन्धी काम प्रदेश मामिला समितिको छ। आर्थिक मामिला तथा योजना मन्त्रालय, भौतिक पूर्वाधार विकास मन्त्रालय, उद्योग, पर्यटन, वन तथा वातावरण मन्त्रालय, भूमि व्यवस्था, कृषि तथा सहकारी मन्त्रालयसँग सम्बन्धित विषय क्षेत्र अर्थ तथा विकास समितिको हो। प्रदेशसभा बैठक बस्नुअघि कार्यसूचीका लागि कार्यव्यवस्था परामर्श समितिको छलफल चलेको थियो। संसदीय समितिमा १३ सदस्य पुर्याउने भन्ने विषयमा सहमति जुट्न सकेको थिएन। प्रदेशसभा सञ्चालनसम्बन्धी नियमावलीले ११ सदस्य भनेकोमा एमालेले १३ को प्रस्ताव गरी नियमावली संशोधन गर्नुपर्ने तर्क गरेको थियो। मन्त्रीहरूलाई मद्यपान गर्न रोक प्रदेश ४ सरकारले मन्त्रीहरूका लागि तयार पारेको आचारसंहिताले रोक लगाएको छ। ३ दिनअघिको मन्त्रिपरिषद्बाट पारित भई मंगलबार सार्वजनिक आचारसंहिताले मन्त्रीहरूलाई दान, चन्दा र उपहार लिन नहुनेदेखि मद्यपान गर्नेसम्ममा अंकुश लगाएको हो। मन्त्री नियुक्त भएको ६० दिनभित्र सम्पत्ति विवरण पेस गर्नुपर्ने, विशेष काममा बाहेक विदेश भ्रमणमा जाँदा मुख्यमन्त्रीको स्वीकृति लिनुपर्ने, विदेशमा प्रदेशका लागि पाएका उपहार सरकारलाई बुझाउनुपर्नेलगायत ३० बुँदा आचारसंहितामा छन्। आफू र आफूसँग सम्बन्धित व्यक्तिका लागि वा संस्थाका लागि फाइदा हुने गरी काम गर्न नहुने पनि आचारसंहितामा छ।"
