शीर्षक,विवरण
ग्यासको जोखिम,"वीरगन्ज महानगरपालिकाको भवानीपुरस्थित सुपर ग्यास उद्योगमा आगो लाग्दा दुई अग्निनियन्त्रकको जलेर मृत्यु भएको दुःखद घटनाले फेरि सबै झस्किएका छन् । आगोलागी केकसरी भयो, त्यो दुर्घटना थियो वा लापरबाहीका कारणले हुन गयो, त्यसमाथि खोजबिन आवश्यक छ । पटकपटक ग्यास उद्योगसिलिन्डरहरूको विस्फोटबाट अनाहकमा नागरिकको ज्यान जाने शृंखला नरोकिनुले यस्ता खतराजन्य उद्योगहरूको नियमन गर्ने निकायहरूको उदासीनतामाथि गम्भीर प्रश्न उठेको छ । उत्पादक उद्योगदेखि हरेक घरको चुलोसम्म पुग्ने सिलिन्डर ठूलो सुरक्षा चुनौती बनेका छन् । तर सरकारी नियामक निकायहरूले यसको नियमित अनुगमननियमन नगर्नु विडम्बना हो । अहिले देशभर करिब पाँच दर्जनको हाराहारीमा ग्यासको बोटलिङ प्लान्ट (उद्योग) छन् । यस्ता उद्योगबाट मासिक सालाखाला ८० लाख सिलिन्डर उत्पादन हुन्छ । तर विडम्बना, अहिले पनि बजारमा आएका अधिकांश सिलिन्डर विनापरीक्षण नै आउँछन् । त्यसमा कतिपय सिलिन्डरको हाइड्रोस्टेटिक र हाइड्रोलिक परीक्षणसम्म नभएको पाइन्छ । त्यस्तै म्याद नाघेको, कुच्चिएको, बांगोटिंगो र कम तौल भएका सिलिन्डरसमेत बजारमा भेटिन्छन् । यता ग्यास चुलो र सिलिन्डरमा जोड्ने पाइपसम्बन्धी मापदण्ड र सिलिन्डरको गुणस्तर तथा सुरक्षासम्बन्धी स्टान्डर्ड अफ एलपीजी बोटलिङ अपरेसन भन्ने मापदण्डसमेत उद्योगीले पालना गरेका छैनन् । सिलिन्डरलाई राम्रोसँग जाँच नगरेकै कारण यसको विस्फोटबाट बर्सेनि सर्वसाधारणको ज्यान जाने गरेको छ । वीरगन्जमा त उद्योगमै आगलागी हुँदा दुईजनाको ज्यान गएको छ भने केही घाइते भएका छन् । ग्यासको बोटलिङ प्लान्टभित्र ग्यास बोक्ने बुलेट, लोड, अनलोड, पाइप प्रणाली, उपकरणको समयमै विस्थापन, रिपेयरिङ, दक्ष प्राविधिकको सहयोगमा नियमित रूपमा परीक्षणसहितको समग्र सुरक्षा प्रणाली नियन्त्रण गर्ने कुनै नीति, मापदण्ड र कार्यविधि नै छैन । ग्यास उद्योगहरू अहिले पनि छाडा रूपमा सञ्चालन भइरहेका छन् । व्यवसायीको हेलचेक्र्याइँकै कारण ज्यान जाने अवस्था निम्तिँदासमेत मानव सुरक्षाको यति गम्भीर विषयमा सरकार गम्भीर छैन । घटनापछि ताते झैं गर्ने सरकारी प्रशासनतन्त्र समय बितेसँगै यस्ता विषयमा चुप लाग्ने गरेका छन् । यस्तो नियतिका कारण प्रभावकारी रूपमा अनुगमन, नियमन र परीक्षण हुने गरेको छैन । उद्योगीले गरेको अपराधका लागि राज्य सक्रिय भएमा उद्योगीले आपूर्ति रोकिदिने, बन्द र हड्तालको धम्की दिने प्रवृत्ति पनि हामीले भौग्दै आएका छौं । यी सबैखाले प्रवृत्तिमा लगाम कस्नु आवश्यक छ, जसका लागि सरकारले नियमित र प्रभावकारी नियमन गर्नुपर्छ । अनि लापरबाही गर्ने व्यवसायीमाथि कारबाही गर्न सक्नुपर्छ । उसो त सरकारले अघिल्लो वर्ष माघ २९ गतेदेखि कार्यान्वयन हुने गरी सिलिन्डरको गुणस्तरबारे नयाँ मापदण्डसमेत ल्याएको यियो । नयाँ मापदण्ड पालना नगर्ने उद्योगीले उद्योग सञ्चालन गर्नसमेत नपाउने त्यसमा उल्लेख छ । उक्त मापदण्डमा सिलिन्डर उत्पादन, उत्पादित सिलिन्डर प्राप्त गर्दाको अवस्था र गुणस्तर, ग्यास रिफिल गर्दा र स्टोरेज गर्दा अपनाउनुपर्ने सम्पूर्ण सुरक्षा उपायसम्बन्धी प्रावधानसमेत उल्लेख छ । तर सरकारले ल्याउने कानुन, नियम, ऐन, निर्देशिका र मापदण्डले व्यवसायीहरूलाई हत्तपत्त नछुने प्रचलनकै परिणतिस्वरूप वीरगन्ज दुर्घटना भएको हो । यो दुःखद घटनालाई आधार मानेर अब सरकार र उपभोक्ता हितसँग सम्बन्धित सबै निकायले ग्यास उद्योगको सञ्चालन, यसको नियमनमा कडाइ गर्नुपर्छ । भोलि कुनै गम्भीर दुर्घटना हुनुअगावै यस्ता प्रज्ज्वलनशील उद्योगलाई बस्तीबाहिर सार्न सरकारले पहल गर्नुपर्छ । सारमा वीरगन्ज दुर्घटनाको छानबिन गरी दोषीलाई कारबाही गर्ने र ग्यासलगायत प्रज्ज्वजनशील उद्योगको संवेदनशीलतालाई बुझेर सरकारले सख्ती अपनाउनु अनिवार्य छ ।"
"प्रदेश सभातर्फ समानुपातिकको नतिजा, कुन दललाई कति सिट ? (सूचीसहित)","काठमाडौं : निर्वाचन आयोगले प्रदेश सभा समानुपातिकतर्फको सिट बाँडफाँड गरेको छ । प्रदेश सभामा समानुपातिकतर्फ ७५ सिट पाएर एमाले सबैभन्दा ठुलो दल भएको छ । नेपाली कांग्रेस ७२, माओवादी केन्द्र ३५, संघीय समाजवादी फोरम १३, राष्ट्रिय जनता पार्र्टी १२ सिट पाएका छन् । यसैगरी राप्रपा र विवेकशील साझा पार्टी ३३, जनमोर्चाले २ र नयाँ शक्तिले १ सिट पाएका निर्वाचन आयोगले जनाएको छ । प्रदेश सभामा समानुपातिक तर्फ २२० सिट रहेको छ । निर्वाचन आयोगले दिएको जानकारी अनुसार प्रदेश १ मा एमालेले १५, नेपाली काँग्रेसले १३, माओवादीले ५, फोरमले २ तथा राष्ट्रिय प्रजातन्त्र पार्टी र संघीय लोकतान्त्रिक राष्ट्रिय मञ्च ११ सिट पाएका छन् । प्रदेश २ मा एमालेले ७, कांग्रेसले ११, माओवादी केन्द्रले ५, फोरमले ९, राजपाले १० र नेपाली संघीय समाजवादी पार्टीले १ सिट प्राप्त गरेका निर्वाचन आयोगले जनाएको छ । प्रदेश ३ मा एमालेले १६, कांग्रेसले १४, माओवादीले ८, विवेकशील साझा पार्टीले ३, राप्रपा, नेमकिपा र राप्रपा (प्रजातान्त्रिक)ले ११ सिट जितेका छन् । प्रदेश ४ मा एमालेले १०, कांग्रेसले ९, माओवादीले ३, नयाँ शक्ति र राष्ट्रिय जनमोर्चाले ११ सिट पाएको छ । प्रदेश ५ मा एमालेले १३, कांग्रेसले १२, माओवादीले ६, फोरमले २ तथा राप्रपा र राजपाले ११ सिट जितेका छन् । प्रदेश ६ मा एमालेले ६, कांगेसले ५, माओवादीले ४ र राप्रपाले १ सिट पाएको छ । प्रदेश ७ मा एमालेले ८, कांग्रेसले ८, माओवादीले ४ र राजपा र राप्रपाले ११ सिट जितेको छ ।"
आधारभूत विकासलाई प्राथमिकता,"यसपटकको जितलाई कसरी लिनुभएको छ ? निर्वाचनमा हार जित हुनु प्रजातान्त्रिक प्रक्रिया हो । म त्यही प्रक्रियाबाट निर्वाचित भएको छु । यो निर्वाचनबाट मैले पाँच वर्ष काम गर्ने जिम्मेवारी पाएको छु । यो अवधिमा यस क्षेत्रको विकास र समृद्धिका लागि काम गर्नेछु । विकासका योजना ? प्रदेशसभा सदस्यमा निर्वाचित भइसकेपछि अब मेरो मुख्य लक्ष्य आफ्नो जिल्ला र क्षेत्रको समृद्धि हो । मेरो ध्यान दाङमा मात्रै सीमित हुने छैन । दाङसहित यस प्रदेशको समुन्नति, विकास र समृद्धिका लागि अबको मेरो लडाइँ हुनेछ । समृद्धि र विकासलाई योजनाबद्ध रूपमा जाँदै छु । विकासका लागि प्राथमिकताका विषय ? विकासका लागि सर्वप्रथम आमनागरिकले आधारभूत आवश्यकता पूरा भएको अनुभव गर्नुपर्छ । मैले आधारभूत कुराबाटै विकास थाल्ने योजना बनाएको छु । आधारभूत आवश्यकता भनेको खानेपानी एवं सडकमा पहँुच, घन्टौं पैदल हिँडेर जीवन व्यतित गर्नुपर्ने बाध्यताबाट मुक्ति, सडक सञ्जाल मेरो प्रमुख प्राथमिकतामा छ । विकराल बनेको पानीको समस्या चिर्न आवश्यक छ । स्वास्थ्य क्षेत्रको विकास अर्को लक्ष्य हो । दाङमा अहिले पनि राम्रो उपचार नपाएर बिरामी बाहिर जानुपर्ने अवस्था छ । सकेसम्म एक वडा, एक डाक्टर'को व्यवस्था गराउनेछु । गाउँमा एम्बुलेन्स पुग्ने वातावरण बताउनु पनि उत्तिकै आवश्यक छ । दाङमा अवरुद्ध विमानस्थललाई नियमित गरी यहाँका नागरिकलाई हवाई सेवा दिलाउने प्रयास पनि गर्नेछु । टरिगाउँ एयरपोर्ट सञ्चालन गराइछाड्ने मेरो लक्ष्य छ । शिक्षा, रोजगारलगायत नागरिकका दैनिक जीवनयापनसँग जोडिएका विषयलाई महत्व दिएको छु । आधारभूत आवश्यकताले मात्रै जिल्ला समृद्ध बन्ला त ? पहिलो प्राथमिकता आधारभूत विकास भए पनि त्यो पूरा भएपछि दोस्रो प्राथमिकतामा ठूला विकास निर्माणका काम हुनेछ । यसअघिको कार्यकालमा पनि धेरै मैले त्यस्ता ठूला योजना जिल्लामा निर्माण गरिसकेको छु । अब आवश्यक ठूला योजनालाई प्राथमिकतामा राखेर जानेछु । आधारभूतबाट सुरु हुने विकासलाई अगाडि बढाउँदै नयाँ चरणमा जाने हो । विकास निर्माणमा चुनौतीको पहाड छ । त्यो चुनौतीलाई फोडेर बाटो निर्माण गर्नु छ । किनकि विकासका लागि कहिल्यै कसैसँग झुक्दिनँ, सम्झौता गर्दिनँ । प्रस्तुति : गोपाल शर्मा"
प्रदेशको समानुपातिकः थ्रेसहोल्ड कटाएर पनि यी दलले पाएनन् सांसद,"काठमाडौं: प्रदेश सभाको समानुपातिकमा नतिजामा विवेकशील साझा पार्टी भन्दा नयाँ शक्ति पार्टी नेपाल कामजोर देखिएको छ । प्रदेश सभाको समानुपातिकतर्फ विवेकशीलले ३ सिट जितेको छ । नयाँ शक्तिले १ सिट मात्रै जितेको छ । विवेकशीलले प्रदेश ३ मा ३ सिट हात पारेको हो भने नयाँ शक्तिले प्रदेश ४ बाट १ सिट जितेको छ । यता नयाँ शक्तिले प्रत्यक्षतर्फ १ सिट जितेको छ भने विवेकशीले एक सिट पनि जितेको छैन । थे्रसहोल्ड कटाउँदा पनि सांसद पाएनन् विवेकशील साझा पार्टी, राष्ट्रिय प्रजातन्त्र पार्टी र नेपाल मजदुर किसान पार्टी केही प्रदेश सभाको समानुपातिकमा थ्रेडहोल्ड कटाएर सिट पाउनबाट बञ्चित भएका छन् । सेन्टलक विधिबाट सिट बाँडफाँट गर्दा उनीहरु सिट पाउनबाट बञ्चित भएका हुन । प्रदेश नम्बर ४ मा राप्रपा र विवेकशीलले थ्रेस होल्ड कटाएर पनि सांसद पाउनबाट बञ्चित भएका छन् । त्यस्तै प्रदेश ६ मा नेमकिपा र प्रदेश ७ मा राप्रपाले थ्रेस होल्ड कटाएर पनि सिट पाउन नसकेको निर्वाचन आयोगले जनाएको छ । १५ प्रतिशत थ्रेडहोल्ड कटाउनेले दलको मात्र सिट बाँडफाँट हुने कानुनी व्यवस्था रहेको छ ।"
एमालेमा प्रवेश नगर्दै सांसद् भइन् भाग्यमानी गंगा,"सुरेन्द्र काफ्ले काठमाडौं : बाबुराम भट्टराई नेतृत्वको नयाँ शक्ति पार्टी नेपालकी नेतृ हुन् गंगा चौधरी सत्गौवा । तर अहिले उनी एमालेको समानुपातिक कोटाबाट सांसद बन्ने पक्का पक्की भएको छ । लामो समय काम गरेका कयौँ नेतृहरु रिङ आउट भएका बेला उनी भने एमालेमा प्रवेश नै नगरी प्रतिनिधि सभामा सांसद बन्ने भाग्यभानी नेतृ बनेकी छन् । औपचारिकरुपमा एमालेमा प्रवेश गरिनसक्दै उनले सांसदका रुपमा प्रतिनिधि सभामा प्रवेश गर्ने अवसर पाएकी छन् । एमालेबाट समानुपातिक सूचीको ७२ नम्बर राखिएकी चौधरीको नाम समेटिएको सूची एमालेले निर्वाचन आयोगमा आयोगमा पठाएको छ । उनको नाम थारु समुदायको सूचीमा तेस्रो नम्बरमा रहेको छ । नेतृ चौधरीको नाम नयाँ शक्ति पार्टीले पनि समानुपातिकको बन्दसूचीमा पठाएको थियो । तर, निर्वाचन आयोगले एकै व्यक्ति दोहोरिएको जनाउँदै उनको नाम नयाँ शक्तिको सूचीबाट हटाएको थियो । आफूलाईं समानुपातिक सूचीमा राख्न उनले एमाले नेताहरुसँग दह्रै लविङ गरेकी थिइन् । आफू एमालेमा आउने वाचासहित उनले एमाले नेताहरुलाई फकाएकी थिइन् । थरुहट आन्दोलनको समयमा चौधरी एमालेको कटु आलोचक थिइन् । तर अहिले तिनै कटु आलोचकले पार्टीमा प्रवेश गरिनसक्दै एमालेबाट सांसद बन्ने अवसर पाएकी हुन् । थरुहट तराई पार्टीकी उपाध्यक्ष चौधरी नयाँ शक्ति पार्टीे गठनसँगै प्रवेश गरेकी थिइन । थरुहट पार्टीबाट सांसद हुँदाहँुदै उनले नयाँ शक्ति रोजेकी थिइन् । जम्मा दुईवटा सांसद रहेको थरुहट पार्टीले गंगाको सांसद पद खारेज गर्न माग गर्दै व्यवस्थापिकामा उजुरी समेत दिएको थियो । नयाँ शक्तिलाई थाहै नदिई खुसुक्क एमालेको समानुपातिक सूचीमा नाम राख्न सफल गंगा सबैभन्दा भाग्यमानी सांसद बनेकी छन् । जो थरुहटबाट निष्काशित भइन् थरुहट तराई पार्टी नेपालले केन्द्रीय उपाध्यक्ष एवं व्यस्थापिका संसदकी सदस्य गंगा चौधरीलाई पार्टीबाट निष्काशन गरेको थियो। पटक पटक सचेत गराउँदा पनि अनुशासन उलंघन नगरी नयाँ पार्टी बनाउन लागेको भन्दै उनलाई थरुहटले २०७३ पुसमा निष्काशन गरेको थियो । व्यवस्थापिका संसद्, विधायन समितिका सभापति समेत बनेकी उनी थरुहटबाट निष्काशित भएपछि नयाँ शक्तिमा पुगेकी थिइन् । पार्टीबाट निकालिएपछि कैलाली स्थायी बसोबास भएकी उनले २०७३ पुस ८ गते थरुहट तराई लोकतान्त्रिक पार्टी दर्ता पनि गरेकी थिइन् । गंगा कुनै बेला एमाले नै थिइन्, त्यसपछि उनी थरुहटमा लागिन् । थरुहटबाट नयाँशक्ति पुगेकी उनी त्यहाँबाट एमाले नेताहरुलाई भेटेर समानुपातिक सूचीमा समावेश हुन सफल भएकी थिइन् । एमालेले उनलाई औपचारिकरुपमा पार्टीमा प्रवेश गराएको छैन । तर, उनले समानुपातिकमा पर्न एमाले अध्यक्ष केपी शर्मा ओली, नेताहरु विष्णु पौडेल, शंकर पोखरेल, सुवासचन्द्र नेम्वाङ र वामदेव गौतमलाई भेटेर समानुपातिकबाट सांसद बनाइदिन आग्रह गरेकी थिइन् । उनको आग्रह स्वीकार गर्दै एमालेले समानुपातिकमा राखेपछि उनी सांसद बन्न सफल भएकी छन् । चौधरीले दाङ क्षेत्र नम्बर १ बाट प्रत्यक्षमा चुनाव लड्न पाउनुपर्ने माग नयाँ शक्तिमा राखेकी थिइन् । तर नयाँ शक्तिले उनलाई टिकट दिन अस्वीकार गर्यो । त्यसपछि उनलाई नयाँ शक्तिले समानुपातिकमा राखेको थियो । नयाँ शक्तिको समानुपातिकमा परेकी उनले एमाले नेताहरुलाई फकाएर आफूलाई समानुपातिकमा थारु समुदायबाट तेस्रो नम्बरमा राख्न सफल भइन् । अन्ततः एमालेले प्रतिनिधिसभाका लागि उनलाई समानुपातिकबाट सांसद पनि बनाएको छ ।"
ओली र म आलोपालो प्रधानमन्त्री : प्रचण्ड,"चितवन : नेकपा (माओवादी केन्द्र)का अध्यक्ष पुष्पकमल दाहाल प्रचण्डले अब बन्ने सरकारको नेतृत्व आलोपालो गर्ने सहमति भएको बताएका छन्।। प्रचण्डले वाम गठबन्धन गर्ने समयमै एमाले र माओवादीबीच आलोपालो प्रधानमन्त्री बन्ने सहमति भएको बताए। प्रेस सेन्टर नेपाल चितवनले आयोजना गरेको पत्रकार सम्मेलनमा बोल्दै प्रचण्डले एमाले अध्यक्ष केपी शर्मा ओली र आफू पालैपालो प्रधानमन्त्री बन्ने सैद्धान्तिक सहमति भएको खुलासा गरेका हुन्। पार्टी एकता संयोजन समितिको बैठक बसेर यसको टुंगो लगाउने समेत उनले प्रष्ट पारे। प्रधानमन्त्रीका लागि आलोपालोको तरिका अपनाउने भन्ने सहमति सिद्धान्तत भएकै हो, प्रचण्डले भने, पार्टी एकता संयोजन समितिको छलफलबाट अन्तिम टुंगो लाग्छ। शुक्रबार प्रधानमन्त्री निवासमा भएको पाँच दलको बैठकमा राष्ट्रिय सभाको गठनको अध्यादेशको बारेमा कुरा नमिले पनि छलफलबाटै समझदारी कायम गर्न सकिने विश्वास प्रचण्डको छ। राजनीतिक सहमतिको प्रयासका लागि वाम गठबन्धन भित्र समेत छलफल भएको भन्दै छिट्टै निकास निस्कने दाबी उनले गरे। राष्ट्रिय सभाको गठन गर्न विगतमा एकल संक्रमणीय विधिबाट गर्ने भन्ने संविधानमा उल्लेख भए पनि यसपटक त्यो नभएको पनि दाहालले बताए। राजनीतिक निकास बनाएर नयाँ सरकार गठनको विषयमा छलफल भएको छ, दाहालले भने, अध्यादेशको बारेमा कुरा नमिले पनि कही न कही समझदारी बनाउन जरुरी भएको महसुस सबैलाई भएको छ। उनले प्रतिनिधिसभा र राष्ट्रियसभा गठनको पाटो भिन्नै भएकाले सरकार गठनमा कुनै समस्या नभएको प्रष्ट पारे।"
'जनताले विकास र समृद्धि चाहेका छन्',"निर्वाचित भएपछिको अनुभूति कस्तो ? विजयी भएपछि थप जिम्मेवारीबोध महसुस भएको छ। जनताले मलाई विकास र समृद्धिको भारी बोक्ने जिम्मेवारी सुम्पेका छन्। जीवनमा जनताको सेवा गर्ने र जिल्लाको विकासमा अग्रसर हुने अवसर मिलेको छ। राजनीतिक जीवनमा विगतभन्दा थप क्रियाशील भएर लाग्ने मौका पाएको छु। समग्रमा जनताबाट अनुमोदित हुँदा गर्व महसुस भएको छ। जनताले कस्तो अपेक्षा गरेका छन् ? विजयी घोषणा भएपछि म मतदाताको घरदैलोमा पुगेर फर्किएको छु। जनतामा यसपटक विकास र समृद्धिको अपेक्षा बढी छ। जनताले गाउँमा बाटो, खानेपानी र बिजुली माग गरिरहेका छन्। विकास र समृद्धिसँगै वाम गठबन्धनबीच तत्काल पार्टी एकता जनताले चाहेका छन्। विकास र समृद्धिका लागि स्थायी सरकारको कामना गरेको मैले पाएँ। जिल्ला र क्षेत्रमा तत्काल गर्नुपर्ने काम के छ ? हाम्रो जिल्ला र क्षेत्रमात्र होइन, समग्र प्रदेश ६ का लागि तत्काल गर्नुपर्ने काम विमानस्थल निर्माण हो। सुर्खेतमा सम्भाव्यता अध्ययन भइसकेको क्षेत्रीय अन्तर्राष्ट्रिय विमानस्थलको काम पहिलो प्राथमिकतामा छ। यो प्रदेशमा अहिले एउटा पनि ठूला जहाज अवतरण गर्न सक्ने विमानस्थल छैनन्। काठमाडौंका लागि जहाज चढ्न नेपालगन्ज पुग्नुपर्ने बाध्यता छ। त्यसैले सुर्खेतको मदानेचौरमा प्रस्ताव गरिएको क्षेत्रीय विमानस्थल निर्माणलाई मुख्य प्राथमिकता दिनेछु। हरेक गाउँलाई जोड्ने सडक विस्तार र स्तरोन्नतिको काम पनि तत्काल गर्नुपर्नेछ। जनताको जीवनस्तर उकास्न रोजगारमूलक कार्यक्रम सञ्चालन गर्न पहल गर्नेछु। पाँच वर्षभित्र जनताले कस्तो अनुभूति गर्लान् त ? अबको पाँच वर्षभित्र जिल्लाका सबै वडामा विद्युत् सेवा पुग्नेछ। मेरो कार्यकालमा यस क्षेत्रका सबै गाउँ र टोलका जनताले सडक पुगेको देख्नेछन्। कसैले पनि पैदल हिँड्नुपर्ने अवस्था आउँदैन। हाल निर्माण भएका सडक पनि स्तरोन्नति भएको पाउनेछन्। अर्कोतर्फ जनताको जीवनस्तरमा सुधार आउनेछ। हामी त्यसका लागि रोजगारमूलक कार्यक्रम सञ्चालन गर्नेछौं। प्रस्तुति : ललितबहादुर बुढा"
स्थानीय तहको कार्यालय व्यवस्थापनमा समस्या,"बझाङ : सिंहदरबारभित्रको अधिकार गाउँगाउँमा पुर्याउने उद्घोषका साथ सम्पन्न स्थानीय निर्वाचनपछि उत्साहित जनता स्थानीय तहको कार्यालय व्यवस्थापनमै अस्तव्यस्त देखिएपछि नयाँ जनप्रतिनिधि पाएको अनुभूति गर्नबाट वञ्चित भएका छन् । जिल्ला वा केन्द्र सरकारबाट हुने प्रायः काम गाउँपालिका र गाविसबाट हुने काम वडाबाट गरिने प्रावधान गरिए पनि गाउँपालिका र वडा कार्यालयको व्यवस्था हुन नसक्दा सेवाग्राहीले अपेक्षा गरेअनुसारको सेवा पाउन सकेका छैनन् । जिल्लाका प्रायः सबै कार्यालय गाउँपालिकाअन्तर्गत सञ्चालन गरिने परिपत्रसहित बजेट आए पनि गाउँपालिकाकै कार्यालय व्यवस्थापन नहुँदा समस्या भएको हो । मुख्य कार्यालय नै नभएपछि विषयगत शाखा व्यवस्थापनमा समेत समस्या भएकाले सेवा प्रभावित भएको थलारा गाउँपालिकाका प्रमुख भुवनेश्वर उपाध्ययाले बताए । थलारा गाउँपालिकाको कार्यालयका लागि थलारा बहुमुखी क्याम्पसको भवन भाडामा लिइएको छ । पशु, कृषि, वन, महिला विकास, शिक्षा, स्वास्थ्यजस्ता सेवालाई कार्यालय व्यवस्थापन गर्नै समस्या भएको कर्मचारीको गुनासो छ । जिल्ला सदरमुकाममा सामान्य सेवा सुविधा पुगेको बझाङ जिल्लामा अधिकांश गाउँपालिकामा विद्युत्, सञ्चार, खानेपानी, बाटोघाटोको अझै समस्या छ । पशु प्राविधिक वाल्मीकी जोशीका अनुसार यस सेवाका लागि स्थानीयको घर भाडामा लिएर शाखा स्थापना गरे पनि समस्या धेरै छ । कार्यालयका लागि उपयुक्त भवन, काम गर्ने वातावरण र सेवा सुविधा दिन नसकेर काम गर्नै दिक्दार भएको उनको भनाइ छ । थलारा गाउँपालिकाको केन्द्र कुन स्थानमा राख्ने भन्ने अहिलेसम्म अन्योल छ । जिल्लाबाट विषयगत कार्यालयका कर्मचारी गाउँपालिकामा दरबन्दी राखिसके पनि बस्नखान समस्या र कार्यालयमा सेवा सुविधा नहुँदा कर्मचारीले साइनबोर्ड मात्र झुन्ड्याएका छन् । गाउँपालिका केन्द्र कहाँ बस्ने टुंगो भएपछि गाउँपालिका कार्यालयसहित अन्य विषयगत कार्यालयका लागि जमिन र भवनका लागि पहल गरिने जनप्रतिनिधिको भनाइ छ । मुलुक संघीय संरचनामा गए पनि स्थानीय सरकारको स्वरूपअनुसार विषयगत कार्यालय नहुँदा समस्या देखिएको थलारा गाउँपालिकाका निमित्त प्रशासकीय अधिकृत गणेशराज जोशी बताउँछन् । २ वटा नगरपालिका र १० वटा गाउँपालिका रहको बझाङ जिल्लामा अधिकांश गाउँपालिका र अन्य कार्यालय गाउँका सासाना घर, सामुदायिक भवनमा अस्थायी रूपमा राखिएका छन् ।"
मुख्यमन्त्रीमा चारजनाको रस्साकस्सी,"जाजरकोट : भौगोलिक रूपमा ठूलो र सांसद संख्याका रूपमा सबैभन्दा सानो। प्राकृतिक रूपमा सुन्दर तर आर्थिक, सामाजिक दृष्टिकोणले पछाडि रहेको प्रदेश ६ को भाग्य र भविष्य कोर्ने पहिलो मुख्यमन्त्रीबारे चासो र चर्च सुरु भएको छ। मुख्यमन्त्री बन्न हेभिवेट नेताको दलभित्र लबिङ र चलखेल सुरु भइसकेको छ। एमालेबाट प्रदेशसभामा निर्वाचित सल्यानका प्रकाश ज्वाला र सुर्खेतका यामलाल कँडेल मुख्यमन्त्रीका प्रमुख दाबेदार हुन्। त्यस्तैै माओवादी केन्द्रबाट महेन्द्रबहादुर शाही र जुम्लाका नरेश भण्डारी प्रमुख दाबेदार हुन्। ४० सिट रहेको यस प्रदेशमा २० सिट एमाले, १३ सिट माओवादी केन्द्र र ७ सिट कांग्रेसको हुने भएको छ। प्रदेशसभा गठनसम्म वाम एकता कायमै रहेको अवस्थामा ५० प्रतिशत सांसद आफ्ना भएकाले एमालले मुख्यमन्त्री पाउनुपर्ने दाबी गरेको छ। आफ्नो आधार क्षेत्रको रूपमा लिने माओवादीको पनि मुख्यमन्त्रीमा दाबी छ। प्रदेश ६ मा वाम गठबन्धनमा माओवादी केन्द्रलाई मुख्यमन्त्री दिनेबारे नेतृत्व तहमा सहमति भइसकेको माओवादी केन्द्रका नेता महेन्द्रबहादुर शाहीले बताए। कसको पल्ला भारी ? एमालेका पोलिटब्युरो सदस्यसमेत रहेका पूर्वमन्त्री यामलाल कँडेल पार्टीभन्दा आफैंले रुचि देखाएर प्रदेशमा गएका हुन्। व्यवस्थापनमा स्नातकोत्तर गरेका कँडेल वामदेव गौतम निकट मानिन्छन्। प्रदेशको राजधानी पनि सुर्खेत हुने र मुख्यमन्त्री पनि आफैं हुने गरी उनले लबिङ गरिरहेका छन्। मेरो मुख्यमन्त्रीमा स्वाभाविक दाबी छ। उनी भन्छन्, म मन्त्री भइसकेको मान्छे एमालेको बहुमत पनि छ यस प्रदेशको समृद्धिको खाका पनि मसँग छ त्यसैले साथीहरूसँग छलफल गरिरहेको छु। मलाई आशा छ, पार्टीले मुख्यमन्त्रीमा मलाई नै अघि सार्छ।' त्यस्तै, सल्यान ख' बाट प्रदेशसभा सदस्य बनेका एमाले पोलिटब्युरो सदस्य प्रकाश ज्वाला पनि मुख्यमन्त्रीको प्रमुख दाबेदार हुन्। प्रतिनिधिसभामा एउटा क्षेत्र रहेको सल्यानबाट उम्मेदवार हुन खोजेका ज्वालालाई पार्टी नेतृत्वले नै मुख्यमन्त्रीको आश्वासन दिएर प्रदेशमा पठाएको बताइन्छ। माओवादीका टेकबहादुर बस्नेतलाई उक्त क्षेत्र दिने वाम गठबन्धनको सहमति भएपछि उनलाई प्रदेशमा उठाइएको हो। माधव नेपाल समूहका मानिने ज्वाला अर्थ समितिको सभापतिसमेत भइसकेका छन्। स्नातकोत्तर गरेका ज्वाला बौद्धिक नेताका रूपमा चिनिन्छन्। अहिलेसम्म अवसर नपाएकोले मलाई नै पार्टीले मुख्यमन्त्रीको रूपमा प्रस्ताव गर्छ', उनले दाबी गरे, पार्टीको निर्देशनअनुसार नै म प्रदेशमा उठेको हुँ। मसँग प्रदेशको समग्र विकासलाई कसरी अघि बढाउने भन्ने खाका पनि छ।' उता कालिकोटबाट प्रदेशसभामा निर्वाचित महेन्द्रबहादुर शाही माओेवादी केन्द्रबाट मुख्यमन्त्रीका प्रमुख दाबेदार हुन्। माओवादी केन्द्रका पोलिटब्युरो सदस्य रहेका उनी आफू मुख्यमन्त्री हुनेमा ढुक्क छन्। प्रदेशमा वाम गठबन्धनबाट माओवादीको भागमा मुख्यमन्त्री पर्ने र आफू नै त्यसको दाबेदार रहेको उनको दाबी छ। खड्गबहादुर विश्वकर्माले माओवादी पार्टी छाडेर नयाँ पार्टीमा लागेपछि उदाएका शाही जनमुक्ति सेनाका कमान्डर हुन्। हाल बिनाविभागीय मन्त्री रहेका शाही मुख्यमन्त्रीकै लागि आफूले प्रतिनिधिसभा नरोजेर प्रदेशसभा रोजेको र पार्टीले आफ्नै पक्षमा निर्णय गर्ने दाबी गरे। माओवादी केन्द्रका अर्का मुख्य दाबेदार जुम्लाका नरेश भण्डारी हुन्। पार्टीका बौद्धिक नेताका रूपमा चिनिने भण्डारी २०६४ सालमा जुम्लाबाट सांसद बनेका हुन्। वैद्य समूहमा लागेकाले उनी केही समय पछि हटे। रामबहादुर थापासँगै पुरानै पार्टीमा समाहित भएका उनी कर्णाली प्रदेशको समृद्धिका लागि मुख्यमन्त्रीको पद आफूले पाउनुपर्ने बताउँछन्। कर्णाली विज्ञान प्रतिष्ठान बनाउन पहल गर्नेदेखि कर्णालीमा एमबीबीएस अध्ययन गर्ने वातावरण बनाउन लागिपरेको बताउँछन्। युवा प्रखर वक्ताको रूपमा चिनिने उनी यस प्रदेशका सांसदमध्ये आफू नै सबैभन्दा सिनियर भएकोले पार्टीले मुख्यमन्त्री बनाउनेमा ढुक्क भएको बताउँछन्। यी चार नेताको दाबी रहे पनि खासमा यस प्रदेशमा माओवादी केन्द्रले मुख्यमन्त्रीको भाग पाउने सम्भावना बलियो देखिएको छ। त्यसो भएको खण्डमा माओवादीका शाही र भण्डारीमध्ये एक जना मुख्यमन्त्री हुने पक्का पक्की जस्तै छ। रामबहादुर थापाले प्रचण्डलाई फकाउन सके भण्डारीको सम्भावना बलियो हुनेछ भने पार्टीमा निरन्तर लागेको नाताले शाहीले नै मुख्यमन्त्री पड्काउने देखिन्छ। माओवादी केन्द्रका प्रदेश ६ का इन्चार्ज शक्तिबहादुर बस्नेतले अहिले नै कुन पार्टीले मुख्यमन्त्री पाउने भन्ने टुंगो नलागेको र आपसी छलफलबाट टुंगो लगाइने बताए। उनले माओवादी केन्द्रको भागमा मुख्यमन्त्री परेकामा पनि पार्टीले निर्णय गरेर टुंगोमा पुग्ने बताए।"
समानुपातिक सूचीका फस्ट ब्वाइ रिजल्ट आउँदा फेल !,"सुरेन्द्र काफ्ले काठमाडौं : नेकपा एमालेले प्रतिनिधि र प्रदेश सभाको निर्वाचनको प्रत्यक्षतर्फ धेरै सीट जितेपछि समानुपातिकमा रहेका पुरुष उम्मेदवारहरु बढारिएका छन् । स्थानीय तह निर्वाचनमा पहिलो दल बनेपछि एमालेमा प्रवेश गरेर समानुपातिकबाट उम्मेदवार बनेका धेरै नेताहरु महिलालाई समेट्नु परेकाले आउट भएका छन् । सूर्य चिन्हमा समर्थन जनाउँदै निर्वाचनको मुखमा एमालेमा प्रदेश गरेका ६ जना भन्दा धेरै नेता सांसद बन्नबाट चुकेका छन् । एमालेले दुई पुरुषलाई मात्रै सामनुपातिकबाट सांसद बनाएपछि परिवार दलका अध्यक्ष एकनाथ ढकाल, चुरे भावर पार्टीबाट एमालेमा प्रवेश गरेका बद्री मैनाली, राप्रपाबाट प्रवेश गरेका पूर्व उपसभामुख गंगाप्रसाद यादव, मालेबाट प्रवेश गरेका अइन्द्रसुन्दर नेम्वाङ, मधेश समता पार्टीबाट प्रवेश गरेका मेघराज निषाद, उद्योगपति मोतीलाल दुगड, समिल मियाँ अन्सारी सांसद हुनबाट चुकेका हुन् । पार्टी छोडेर सांसद बन्ने आशा राखेका नेताहरुको मन अहिले खिन्न भएको छ । चुरे भावर पार्टीबाट निर्वाचनको मुखमा एमाले प्रवेश गरेका बद्री मैनालीले राष्ट्रिय मुद्दा मिलेका कारण एमाले प्रवेश गरेकाले सांसद हुनु नहुनु ठुलो कुरा नभएको बताए । उनले संवैधानिक अड्चनका कारण आफू लगायत धेरै पुरुष सांसद बन्नबाट बञ्चित भएको बताए । ३३ प्रतिशत महिलालाई समेट्नै पर्यो, दलित, मधेसी, मुस्लिम, जनजाति सबैलाई समेट्दा म जस्ता धेरै परेनौं, स्थायी समिति सदस्य र पोलिब्यूरो सदस्य त पर्नु भएन, उनले भने । उनले पार्टीले उचित मूल्याङ्कन गर्नेमा आफु विश्वास्त रहेको बताए । हामी पार्टी प्रवेश गरेपछि मुलुक नै एमालेमय भएको छ, त्यो नै हाम्रो लागि ठुलो कुरो हो, सांसद नै बन्नु पर्छ भन्ने छैन, उनले भने, अरु पनि ठाउँ धेरै छन्, पार्टी अध्यक्ष केपी ओलीले सबै कुरा बुझ्नु भएकै छ । एक नम्बर सूचीका अभागी पुरुष समानुपातिक सुचीको एक नम्बर परेका अधिकांश पुरुष सांसद बन्नबाट बञ्चित भएका छन् । आदिबासी जनजातिबाट बिजय सुब्बा, थारुबाट हनुमान चौधरी थारु, दलितबाट रामप्रित पासवान र मधेसीबाट मोतिलाल दुगडको नाम समानुपातिक सूचीको एक नम्बरमा छ । सुब्बा, चौधरी, पासवान र दुगड सबै सांसद बन्न पाएनन । खसआर्यबाट एक नम्बर सूचीका मुकुन्द न्यौपाने र ११ नम्बर सुचीमा रहेका मोहन बानियाँले मात्रै समानुपातिक सूचीबाट सांसद बन्ने अवसर पाएका छन् । मुगुका बानियाँ पिछडिएको क्षेत्रबाट समानुपातिक सांसद बन्ने भएका हुन् ।"
"बालुवाटारमा सर्वदलीय बैठक सुरु, गतिरोध अन्त्य गर्न नेताहरुको जोड","काठमाडौं : निर्वाचनपश्चात राष्ट्रिय मान्यताप्राप्त पाँच दल सम्मिलित सर्वदलीय बैठक सुरु भएको छ। बैठकमा राष्ट्रियसभा गठनसम्बन्धी अध्यादेश, नयाँ सरकार गठनलगायत विषयमा छलफल भइरहेकोे छ । प्रधानमन्त्री शेरबहादुर देउवाले आह्वान गरेको बैठकले राष्ट्रियसभा गठनसम्बन्धी अध्यादेशलगायत समसामयिक राजनीतिक विषयमा छलफल गर्ने भएको छ। बैठकमा नेकपा एमाले, नेपाली कांग्रेस, माओवादी केन्द्र, राष्ट्रिय जनता पार्टी र संघीय समाजवादी फोरमका शीर्ष नेताहरू सहभागी भएका छन् । माओवादी केन्द्रका अध्यक्ष पुष्पकमल दाहालले बिहीबार राष्ट्रियसभा अध्यादेश र सरकार निर्माणमा देखिएको अवरोध अन्त्यका लागि दलहरूबीच संवादको वातावरण बनाइ सहमति खोज्न प्रधानमन्त्री शेरबहादुर देउवासँग आग्रह गरेका थिए। बिहीबार बिहान प्रधानमन्त्री देउवालाई भेटी दाहालले संवादहीनताले दलहरूबीच आपसी विश्वास घट्ने र समझदारी निर्माणमा जटिलता उत्पन्न गर्ने भएकाले तत्काल संवादको वातावरण निर्माण गर्न आग्रह गरेका हुन्। दाहाल केही दिनका लागि उपत्याकाबाहिर जाने भएकाले पनि आजै बैठक बस्न लागिएको बताइएको छ। कांग्रेस एकल संक्रमणीय मतदान विधिबाट र एमाले बहुमतीय आधारमा राष्ट्रियसभा गठन हुनुपर्ने पक्षमा अडिग छन्। दुवैको अडानका कारण प्रधानमन्त्री देउवा र एमाले अध्यक्षबीच लामो समयदेखि संवादसमेत हुन सकेको थिएन्। वाम गठबन्धन र नेपाली कांग्रेस दूरी मतभेद बिढरहेका बेला प्रधानमन्त्री देउवाले पहिलोपटक राष्ट्रिय दलहरुको संयुक्त बैठक बोलाएका हुन्।"
सर्वदलीय बैठक बस्दै,"काठमाडौं : निर्वाचनपश्चात राष्ट्रिय मान्यताप्राप्त पाँच दल सम्मिलित सर्वदलीय बैठक केही बेरमा बस्ने भएको छ। बैठकमा राष्ट्रियसभा गठनसम्बन्धी अध्यादेश, नयाँ सरकार गठनलगायत विषयमा छलफल हुने बताइएको छ। प्रधानमन्त्री शेरबहादुर देउवाले ११ बजे आह्वान गरेको बैठकले राष्ट्रियसभा गठनसम्बन्धी अध्यादेशलगायत समसामयिक राजनीतिक विषयमा छलफल गर्ने भएको छ। बैठकमा नेकपा एमाले, नेपाली कांग्रेस, माओवादी केन्द्र, राष्ट्रिय जनता पार्टी र संघीय समाजवादी फोरमका शीर्ष नेताहरू सहभागी हुनेछन्। माओवादी केन्द्रका अध्यक्ष पुष्पकमल दाहालले बिहीबार राष्ट्रियसभा अध्यादेश र सरकार निर्माणमा देखिएको अवरोध अन्त्यका लागि दलहरूबीच संवादको वातावरण बनाइ सहमति खोज्न प्रधानमन्त्री शेरबहादुर देउवासँग आग्रह गरेका थिए। बिहीबार बिहान प्रधानमन्त्री देउवालाई भेटी दाहालले संवादहीनताले दलहरूबीच आपसी विश्वास घट्ने र समझदारी निर्माणमा जटिलता उत्पन्न गर्ने भएकाले तत्काल संवादको वातावरण निर्माण गर्न आग्रह गरेका हुन्। दाहाल केही दिनका लागि उपत्याकाबाहिर जाने भएकाले पनि आजै बैठक बस्न लागिएको बताइएको छ। कांग्रेस एकल संक्रमणीय मतदान विधिबाट र एमाले बहुमतीय आधारमा राष्ट्रियसभा गठन हुनुपर्ने पक्षमा अडिग छन्। दुवैको अडानका कारण प्रधानमन्त्री देउवा र एमाले अध्यक्षबीच लामो समयदेखि संवादसमेत हुन सकेको थिएन्। वाम गठबन्धन र नेपाली कांग्रेस दूरी मतभेद बिढरहेका बेला प्रधानमन्त्री देउवाले पहिलोपटक राष्ट्रिय दलहरुको संयुक्त बैठक बोलाएका हुन्।"
एमाले स्थायी कमितिको बैठकपश्चात एकता संयोजनको बैठक बस्ने,काठमाडौं : नेकपा एमाले स्थायी कमिटि बैठक आज बस्ने भएको छ। पछिल्लो राजनीतिक घटनाक्रमबारे निर्णय गर्न एमालेको स्थायी कमिटी बैठक बस्न लागेको हो। दिउँशो १ बजे भैसेपाटीस्थित बामदेब गौतम निवासमा बस्ने बैठकले समसामयिक विषयमा छलफल गर्ने भएको छ। आजै नेकपा एमाले र एमाले र माओवादीको एकता संयोजन समितिको बैठकसमेत बस्ने कार्यक्रम तय भएको छ।
"कांग्रेसएमाले आफ्नै अडानमा, पाँच दलको बैठकमा मिलेन कुरा","काठमाडौँ । नयाँ सरकार गठनका लागि प्रधानमन्त्रीको सरकार निवास बालुवाटारमा बसेको पाँच दलको बैठक विनानिष्कर्श टुंगिएको छ । कांग्रेसले राष्ट्रपतिकहाँ पठाइएको राष्ट्रिय सभासम्बन्धी अध्यादेश पारित गरिनुपर्ने अडान राखेपछि प्रधानमन्त्री शेरबहादुर देउवाले आह्वान गरेको बैठक निचोडमा नपुगी सकिएको हो । बैठकपछि बोल्दै नेताहरुले सहमति नजुटेको बताउँदै फेरि यसबारेमा छलफल हुने बताएका छन् । बैठकमा मंसिरमा भएको प्रदेश तथा प्रतिनिधि सभा निर्वाचनबाट राष्ट्रिय मान्यता प्राप्त पाँच दलका नेताहरु सहभागी थिए । बैठकपछि पत्रकारहरुसँग बोल्दै नेपाली कांग्रेसका वरिष्ठ नेता रामचन्द्र पौडेलले एकल संक्रमणीय प्रणालीबाट राष्ट्रिय सभा गठनका लागि वाम दलहरु सहमत नभएपछि बिनानिष्कर्श बैठक सकिएको बताए । एकल संक्रमणीय प्रणालीबाट राष्ट्रिय सभा गठन गर्ने हाम्रो प्रस्तावलाई वाम दलले अस्वीकार गरे, उनले भने, सबै दलको सम्मानजनक उपस्थितिका लागि यही प्रणालीबाट अघि बढे मात्रै निकास निस्कन्छ । बैठकमा सहभागी नेकपा माओवादी केन्द्रका नेता नारायणकाजी श्रेष्ठले भने जनताले नयाँ जनादेश दिइसकेकाले अब कांग्रेसले हलो अड्काउने प्रयास गर्न नहुने स्पष्टिकरण दिए । जनताबाट नयाँ आदेश आइसकेको अवस्थामा कांग्रेसले कुनै पनि बहानामा सरकार गठन प्रक्रियालाई अवरोध गर्नुहुँदैन, उनले भने, देश नयाँ परिवेशमा अघि बढिसकेकाले कांग्रेसले राष्ट्रिय सभा गठनमा गरेको अवरोध उचित होइन । आजको बैठकमा बैठकमा राष्ट्रियसभा गठनसम्बन्धी अध्यादेश र नयाँ सरकार गठनलगायत विषयमा छलफल भएको छ । बैठकमा नेकपा एमाले, नेपाली कांग्रेस, माओवादी केन्द्र, राष्ट्रिय जनता पार्टी र संघीय समाजवादी फोरमका शीर्ष नेताहरू सहभागी भएका थिए । माओवादी केन्द्रका अध्यक्ष पुष्पकमल दाहालले बिहीबार राष्ट्रियसभा अध्यादेश र सरकार निर्माणमा देखिएको अवरोध अन्त्यका लागि दलहरूबीच संवादको वातावरण बनाइ सहमति खोज्न प्रधानमन्त्री शेरबहादुर देउवासँग आग्रह गरेका थिए। बिहीबार बिहान प्रधानमन्त्री देउवालाई भेटी दाहालले संवादहीनताले दलहरूबीच आपसी विश्वास घट्ने र समझदारी निर्माणमा जटिलता उत्पन्न गर्ने भएकाले तत्काल संवादको वातावरण निर्माण गर्न आग्रह गरेका थिए । दाहाल केही दिनका लागि उपत्याकाबाहिर जाने भएपछि बैठक बसेको थियो । कांग्रेस एकल संक्रमणीय मतदान विधिबाट र एमाले बहुमतीय आधारमा राष्ट्रियसभा गठन हुनुपर्ने पक्षमा अडिग छन्। दुवैको अडानका कारण प्रधानमन्त्री देउवा र एमाले अध्यक्षबीच लामो समयदेखि संवादसमेत हुन सकेको थिएन। वाम गठबन्धन र नेपाली कांग्रेस दूरी मतभेद बढिरहेका बेला प्रधानमन्त्री देउवाले पहिलोपटक राष्ट्रिय दलहरुको संयुक्त बैठक बोलाएका थिए ।"
"प्रधानमन्त्रीले राष्ट्रपतिलाई भेटे, अध्यादेश पारित हुनेमा कांग्रेस ढुक्क","काठमाडौं : प्रधानमन्त्री शेरबहादुर देउवाले शुक्रबार दिउँसो राष्ट्रपति विद्यादेवी भण्डारीलाई भेटेर राष्ट्रिय सभा गठनसम्बन्धी अध्यादेश पारित गरिदिन आग्रह गरेका छन् । कांग्रेसका केही नेताहरुसहित शीत्तल निवास पुगेका प्रम देउवाले राष्ट्रियसभाको अध्यादेश पारित गरेर अहिलेको जटिलता हटाउन अनुरोध गरेका हुन् । शीलतनिवास पुगेका कांग्रेस नेताहरुले अध्यादेश रोक्दा हुने राजनीतिक असर र विवादबारे सजग रहन राष्ट्रपतिलाई आग्रह गरेका थिए । जटिलता फुकाउन अध्यादेश प्रमाणिकरण गर्नेमा विश्वस्त आफूहरु विश्वस्त रहेको उनीहरुले बताएका थिए । राष्ट्रपति विद्यादेवी भण्डारीले संविधान, ऐनकानून र लोकतान्त्रिक मूल्यमान्यतालाई आत्मसात् गर्दै गतिरोध अन्त्य गर्न नेपाली कांग्रेससँग आग्रह गरेकी छन् । उक्त भेटमा राष्ट्रियसभा गठनसम्बन्धी अध्यादेशलगायत समसामयिक विषयमा छलफल भएको राष्ट्रपतिका स्वकीय सचिव भेषराज अधिकारीले बताएका छन् । राष्ट्रपतिलाई भेटेर फर्किएका कांग्रेस नेता कृष्ण सिटौलाले राष्ट्रपतिले अध्यादेश प्रमाणिकरण गर्नेमा आफूहरु विश्वस्त रहेको बताए । राष्ट्रपतिसँगको परामर्शपछि सञ्चारकर्मीसँग कुराकानी गर्दै सिटौलाले पाँच दलको बैठकपछि वाम गठबन्धनका नेताले पनि साझा धारणा बनाउने बताएकाले गतिरोध हट्ने दाबी गरे । भेटका क्रममा राष्ट्रपतिले संविधानका आधारमा समाधान खोज्न सुझाएकी थिइन् । तर, कांग्रेस नेताहरु भने अध्यादेश प्रमाणिकरण हुनेमा ढुक्क देखिएका छन् । राष्ट्रपतिलाई भेट्न प्रधानन्त्री तथा कांग्रेस सभापति शेरबहादुर देउवा, कानुनमन्त्री यज्ञबहादुर थापा, वरिष्ठ नेता रामचन्द्र पौडेल, नेता कृष्ण सिटौला र विमलेन्द्र निधिलयात सहभागी थिए ।"
राजधानीका लागि दाङ उपयुक्त : अध्ययन टोली,"दाङ : दाङलाई प्रदेश नं पाँचको प्रादेशिक राजधानी बनाउने गरी पूर्वाधार अध्ययन, निरीक्षण तथा छनोट गरिएको छ। मध्यपश्चिमाञ्चल क्षे त्रीय प्रशासक एवं राजधानी पूर्वाधार अनुगमन समितिका संयोजक सुरे श प्रधान नेतृत्वको टोलीले दुई दिन लगाएर जिल्लामा राजधानीको लागि पूर्वाधारको अवस्था र संरचनाको अध्ययन निरीक्षण गरेको हो। टोलीले राजधानीको लागि दाङ उपयुक्त भएको निश्कर्ष समेत निकालेको छ। प्रधानमन्त्री कार्यालयको निर्देशन अनुसार दाङलाई प्रदेशको अस्थायी मुकाम तोक्न के कस्ता संरचना र पुर्वाधार छन्, त्यसको अध्ययन गरी प्रतिवेदन पठाउनु भन्ने निर्देशनका आधारका यहाँ पूर्वाधारको व्यवस्थापन गर्न निरीक्षण गरिएको संयोजक प्रधानले जानकारी दिए। अध्ययन टोलीले दाङका विभिन्न १५ वटा सरकारी तथा गै रसरकारी संस्थाका भवनहरुको स्थलगत निरीक्षण गरि उपयुक्त रहेको प्रतिवेदन पेश गर्ने तयारी गरेको छ। पूर्वाधार निरीक्षण टो लीले ने पाल संस् कृत विश्वविद्यालय के न्द्रीय कार्यालय बे लझुण्डीमा रहेको आयुर्वेद अध्ययन संस्थानको नव निर्मित एक सय आठ कोठाको सुविधा सम्पन्न भवनलाई प्रादेशीक मन्त्रालयको प्रशासनिक भवन बनाउन सकिने बताएको छ । प्रदेशको मुख्यालय बेलझुण्डी बनाउने र मन्त्री, मुख्य मन्त्रीहरुको आवासका लागि घोराहीका विभिन्न सरकारी कार्यालयहरुलाई प्रयोग गर्न सकिने तयारी गरिएको छ। पूर्वाधार निरीक्षण टोलीका सदस्य सचिव तथा सहरी विकास तथा भवन डिभिजन कार्यालयका प्रमुख राजेन्द्र प्रसाद पाण्डेका अनुसार मन्त्री आवासका लागि जिल्ला कृषि विकास कार्यालय, सहकारी डिभिजन, जिल्ला हुलाक, घरेलु कार्यालय, जिल्ला शिक्षा कार्यालय, जिल्ला वन कार्यालय, जिल्ला समन्वय समितिको कार्यालयको भवन हेरिएको छ। त्यसैगरी कृषि विकास बैंक क्षे त्रीय कार्यालयलाई पनि प्रयोग गर्न सकिने उल्लेख भएको छ। पाण्डेले देउखुरी उपत्यका र दाङ उपत्यकामा पूर्वाधार जोड्न निर्देशन भएको र देउखुरीमा त्यस्ता पूर्वाधार नभएको हुँदा घोराही र बेलझुण्डीमा मुख्य तयारी भएको बताए। दाङलाई पाच नं प्रदेशको राजधानी घोषणा गरिए आवश्यक पनेर् प्रदेश प्रमुखको कार्यालय, मुख्यमन्त्रीको कार्यालय र प्रादे शिक विभिन्न सातवटा मन्त्रालय, प्रदेशसभा भवन र उनीहरुका लागि आवश्यक पर्ने आवास क्षेत्रका लागि सम्भाबित भौतिक संरचनाको निरीक्षण गरी प्रतिवेदन तयार गरेका छौ' क्षेत्रीय प्रशासक प्रधाननले भने,राजधानीका लागि उपयुक्त देखिएकोले अब अन्तिम प्रतिवेदन तयार गर्दैछौ।' प्रधानने शुक्रबार बेलुकासम्ममा प्रतिवेदन तयार हुने बताए। तत्कालका लागि पूरानै संरचनाहरुको निरीक्षण गरिए पनि भविष्यमा आवश्यक पनेर् संरचना निर्माणका लागि खाली जमिनको पनि निरीक्षण गरिएको उनले बताए। भौतिक संरचना निरीक्षणको क्रममा टोली प्रमुख एवं क्षेत्रीय प्रशासक प्रधानले घोषणा हुने बित्तिकै आवश्यक संरचना स् थापना गर्न दाङ उपयुक्त दे खिएको बताए। भविष्यका लागि कहाँ, कस्ता संरचना बनाउने त्यो सरकारको विषय हो , त्यसका लागि पनि हामीले जिल्लाका विभिन्न स् थानका खाली जमिनको निरीक्षण गरे का छौं' प्रधानले भने तर राजधानी घो षणा भए दाङमा तत्काल सबै संरचना स्थापना गर्न सकिने पूर्वाधार पाएका छौ।' प्रदेशसभा, मन्त्रालयलगायतका संरचना बे लझुण्डीमा र अन्य स्थानका सरकारी भवनहरुलाई निवासका रुपमा प्रयोग गर्न उपयुक्त छ उनले भने, प्रदेश प्रमुख, मुख्यमन्त्री, मन्त्रीहरु र मन्त्रालयका सचिवहरुका लागि जिल्लाका विभिन्न स् थानका सरकारी कार्यालयलाई आवासका रुपमा राख्न सकिन्छ।"
"माओवादी केन्द्रले छान्यो समानुपातिक सांसद, १५ महिला, २ मात्रै पुरुष","काठमाडौं : नेकपा माओवादी केन्द्रले आफ्नो भागमा परेको १७ जना समानुपातिक सांसदको टुंगो लगाएको छ । प्रत्यक्षतर्फ ३६ सिट जितेको माओवादी केन्द्रले समानूपातिकतर्फका सांसदहरुको सूची निर्वाचन आयोगमा बुझाउने तयारी गरेको छ प्रत्यक्ष र समानूपातिकको सिट संख्या जोडदा प्रतिनिधिसभामा नेकपा माओवादी केन्द्रबाट प्रतिनिधिसभामा ५३ जना सांसद हुने भएका छन् । प्रत्यक्षतर्फ तीनजना मात्र महिलाले जितेका कारण माओवादी केन्द्रले समानुपातिकबाट १५ महिलालाई सांसद बनाउने भएको छ । माओवादीबाट दुईजना पुरुषमा खस आर्यबाट हितराज पाण्डे र पिछडिएको क्षेत्रबाट प्रेमबहादुर सिंह सांसद बन्ने भएका छन् । प्रतिनिधिसभा सदस्य समानुपातिक निर्वाचन निर्देशिका, २०७४ को दफा ३१ (५) बमोजिम समानूपतिक निर्वाचन प्रणाली बमोजिम हुने निर्वाचन प्रणाली बमोजिम हुने निर्वाचनबाट प्रतिनिधित्व गराउनुपर्ने महिलाको संख्या निर्धारण गर्दा त्यस्तो दलको तर्फबाट पहिलो हुने निर्वाचन प्रणाली र समानूपातिक निर्वाचन प्रणालीबाट प्रतिनिधित्व गर्ने कुल सदस्य संख्याको कम्तिमा ३३ प्रतिशत महिलाको प्रतिनिधित्व हुनेगरी निर्धारण गर्नुपर्नेछ भन्ने व्यवस्था छ । त्यस्तै प्रतिनिधिसभा सदस्य निर्वाचन नियमावली २०७४ को नियम ४०(४) र प्रतिनिधिसभा सदस्य समानूपातिक निर्वाचन निर्देशिका २०७४ को दफा ३१(६) बमोजिम सिट संख्याको कम्तिमा ४३ प्रतिशत पिछडिएको क्षेत्रबाट प्रतिनिधित्व हुने गरि संख्या निर्धारण गर्नुपर्नेछ भन्ने व्यवस्था छ । प्रत्येक कानूनी व्यवस्थालाई हेर्दा नेकपा माअोवादी केन्द्रले प्राप्त गर्ने समानूपातिकतर्फको १७ सिटमध्ये महिला १५, पिछडिएको क्षेत्रबाट एक जना र अन्य समावेशी समुहबाट एकजना पुरुष छनोट गरेको छ । बन्दसूचीको क्रम अनुसार माओवादी केन्द्रबाट सांसद बन्नेहरुको सूची यस्तो छ: खस आर्य महिला १रेखा शर्मा २पूर्णाकुमारी सुवेदी ३धर्मशिला चापागाई ४सत्य पहाडी ५सिता पोखरेल आदीवासी जनजाति महिला १जयपुरी घर्ती २शशी श्रेष्ठ ३ओनसरी घर्तीमगर ४यशोदा गुरुङ्ग सुवेदी ५अमृता थापा मधेसी महिला १ईन्दु शर्मा २बोधमाया यादव दलित महिला १अञ्जना विसंखे २दुर्गा विक थारु महिला १ रामकुमारी चौधरी पिछडिएको क्षेत्र प्रेमबहादुर सिंह खस आर्य पुरुष हितराज पाण्डे"
सत्ता खाली गर्न देउवालाई मन्त्रीकै आग्रह,"लहान : नेकपा माओवादी केन्द्रका पोलिटब्यूरो सदस्य एवं विनाविभागीय मन्त्री गिरिराजमणि पोखरेलले प्रधानमन्त्री शेरबहादुर देउवालाई छिटो सरकार खाली गर्न आग्रह गरेका छन् । नेपाल अर्बदरोग निवारण संस्थाको २७ औं केन्द्रीय सभाको शुक्रबार लहानमा उद्घाटन गर्दै नवनिर्वाचित प्रतिनिधिसभा सदस्यसमेत रहेको नेता पोखरेलले उक्त आग्रह गरेका हुन् । नयाँ सरकार गठनपछि देश नयाँ दिशामा अघि बढ्ने दाबी गर्दै उनले भने, राष्ट्रियसभा गठनसम्बन्धी विवाद सहमतिमा हल गरेर छिट्टै नयाँ सरकार गठनको बाटो खोल्न प्रधानमन्त्री शेरबहादुर देउवासमक्ष आग्रह गर्दछु । नेता पोखरेलले भौतिक पूर्वाधार, शिक्षा र स्वास्थ्य क्षेत्रमा अधिक लगानी गर्दै मुलुकलाई समृद्धिको बाटोमा लाने नयाँ सरकारको योजना रहेको सुनाए । उनले संविधान कार्यान्वयनका मुख्य पाँच कार्यभार पूरा गर्न पनि नयाँ सरकार गठन छिटो हुनुको विकल्प नभएको बताए । संविधानका मुख्य पाँच तत्व गणतन्त्र, संघीयता, समावेशिता, धर्म निरपेक्ष राष्ट्र र सामाजिक न्यायसहितको मौलिक हक कार्यान्वयनमा ल्याउन नयाँ सरकार अपरिहार्य छ, विनाविभागीय मन्त्री पोखरेलले भने, तीन वर्षभित्र कानुन बनाएर मौलिक हक कार्यान्वयनमा ल्याउन वर्तमान सरकार बाधक बन्नुहुन्छ । पूर्वस्वास्थ्यमन्त्रीसमेत रहेका नेता पोखरेलले जनताको आधारभूत स्वास्थ्य राज्यले जिम्मा लिनुपर्नेमा जोड दिए । राज्यले सुरु गरेको स्वास्थ्य बीमालाई देशभर फैलाएर यसको रकम र सेवा बढाए अबको दसवर्षभित्र स्वास्थ्य सेवा पूर्णतः निःशुल्क हुने उनको दावी थियो । हाल ३८ जिल्लामा लागू भएको स्वास्थ्य बीमामा रकम र सेवा थपेर देशभर लागू गरिए अबको दसवर्षभित्र स्वास्थ्य सेवा पूर्णतः निःशुल्क हुनेछ, उनले भने, तर स्वास्थ्य क्षेत्रलाई छुट्याउँदै आएको अहिलेको बजेटले यो सम्भव छैन । स्वास्थ्य क्षेत्रमा कूल बजेटको कम्तीमा १० प्रतिशत छुट्याउनुपर्छ । उनले विश्व स्वास्थ्य संगठनको एक अध्ययनले ६२ प्रतिशत नेपालीमा आठ किसिमका नसर्ने रोग रहेको औंल्याएको जानकारी दिँदै उक्त अध्ययनले यसलाई यथावत राखिए सन् २०३० भित्र नेपालमा भयावह हुने चेतावनी दिएको बताए । कार्यक्रममा नवनिर्वाचित प्रतिनिधिसभा सदस्य उमेशचन्द्र लाल दास, प्रदेशसभा सदस्य रामकुमार यादव, पूर्वउद्योग राज्यमन्त्री पद्मनारायण चौधरीलगायतले क्यान्सर रोगको उपचार महंगो भएकाले सरकारले बिरामीलाई दिँदै आएको विपन्न अनुदान रकम बढाउनुपर्ने धारणा राखे । उनीहरुले प्रत्येक जिल्लामा सम्भव नभए तत्कालको लागि प्रत्येक प्रदेशमा एउटा एउटा क्यान्सर अस्पताल स्थापना गर्नुपर्नेमा जोड दिए । कार्यक्रममा नेपाल अर्बुदरोग निवारण संस्थाका केन्द्रीय अध्यक्ष लोकेन्द्रकुमार श्रेष्ठ क्यान्सर रोग उपचार निःशुल्क गर्न सरकारसँग माग गरे । क्यान्सर रोगको उपचार अत्यन्त महंगो छ । त्यसैले सरकारले निःशुल्क उपचारको व्यवस्था गर्नुपर्छ, उनले भने, निःशुल्क गर्न नसकिए तत्कालको लागि अहिले दिँदै आएको विपन्न अनुदान एक लाखबाट बढाएर पाँच लाख रुपैयाँ पुयाउन माग गर्दछु । संस्थाले भक्तपुरमा क्यान्सर अस्पताल सञ्चालन गर्दै आएको छ । त्यस्तै सिरहाको लहानमा आउटरिच क्लिनिकसमेत सञ्चालन गर्दै आएको छ । संस्थाका अध्यक्ष श्रेष्ठले केन्द्रीय र स्थानीय सरकारले सहयोग गरे उक्त आउटरिच क्लिनिकलाई क्यान्सर अस्पतालको रुपमा विकास गर्ने आफूहरुको योजना रहेको सुनाए ।"
