शीर्षक,विवरण
स्वराज भ्रमणका सन्देश,"भारतीय विदेशमन्त्री सुष्मा स्वराज दुईदिने काठमाडौं भ्रमण सकेर शुक्रबार दिल्ली फर्किइन्। एमाले अध्यक्ष केपी शर्मा ओली र माओवादी केन्द्रका अध्यक्ष प्रचण्डसँग वान टु वान वार्ता गरेकी स्वराजले कामचलाउ सरकारका प्रधानमन्त्री शेरबहादुर देउवालाई शिष्टाचार भेट गर्दै सफलतापूर्वक चुनाव सम्पन्न भएकोमा बधाइ दिइन्। त्यस्तै राष्ट्रपति विद्यादेवी भण्डारीसित पनि शिष्टाचार भेट गरिन्। मधेसकेन्द्रित दलका नेताहरूसँग बेग्लै भेटघाट गरिन्। चुनावपछि नया सरकार गठन नभइसकेको र वर्तमान सरकार कामचलाउ हैसियतमा रहेका बेला छिमेकबाट भएको यो उच्चस्तरीय भ्रमण बैमौसम को भयो भनेर टीकाटिप्पणी पनि भएको छ। यद्यपि यो सद्भाव भ्रमणबाट भारतले नेपालसँग चिसिएको सम्बन्धमा पुनर्ताजगी खोजेको सन्देश दिएको छ। भारतले ०७२ असोज ३ गते जारी संघीय लोकतान्त्रिक संविधानलाई औपचारिक स्वागत गरेको छैन। यद्यपि भ्रमणपछि विदेश मन्त्रालयले जारी गरेको विज्ञप्तिमा चुनावको सफलताको कामना गर्दै लोकतान्त्रिक पद्धति संस्थागत गर्ने बाटोमा यसलाई कोसेढुंगाको रूपमा व्याख्या गरिएको छ। त्यसकारण यो भ्रमण विगतमा गरेका त्रुटि सच्याउने र विश्वास जित्ने अवसरका रूपमा भारतले उपयोग गर्न खोजेको देखिन्छ। भ्रमण त्यस्तो समयमा भएको छ, जुन बेला दुई ठूला कम्युनिस्ट पार्टीबीच पार्टी एकतासँगै सरकार गठनको तयारी चलिरहेको छ। जारी भएपछिका दिनमा नेपालको भारत सरकारसँगको सम्बन्ध चिसिएको थियो। खासगरी एमाले अध्यक्ष केपी ओली नेतृत्वको सरकार भएका बेला मधेस आन्दोलन र भारतको अघोषित नाकाबन्दी आदि घटनाक्रमले सम्बन्ध निकै चिसिएको थियो। अहिले ओली नया सरकारका प्रधानमन्त्रीका सशक्त दाबेदार देखिएको सन्दर्भमा भ्रमण हुनुले चिसिएको सम्बन्ध सुधार गर्ने चाहेको रूपमा यसलाई अथ्र्याइएको छ। नेपाल भारतको लागि ठूलो रणनीतिक महŒवको राष्ट्र हो। उसका नेपाल नीतिका अवधारणाका कारण पनि नेपालसँग निरन्तर सहकार्यमा रहनुपर्ने बाध्यता भारतलाई छ। भारत स्वतन्त्र भएदेखि नै नेपाललाई आफ्नो प्रभाव क्षेत्र का रूपमा मान्छ। दुई मुलुकबीचका खुला सीमाका कारण नेपाललाई आफ्नो सुरक्षा छातामा राखेर हेर्ने भारतीय अवधारणा पनि व्यावहारिक रूपमा अझै बदलिएको छैन। यस्ता औपनिवेशकालीन अवधारणा नेपाल भारत सम्बन्ध बिगार्ने कारक बनेका छन्। पानी, व्यापार, सामाजिक र सांस्कृतिक निकटताका कारण भारतको विदेश नीतिमा नेपाल महŒवपूर्ण स्थानमा पर्छ। त्यहीमाथि नेपालसँग असहज सम्बन्ध हुँदा नेपाल चीनसँग नजिकिन सक्ने र चीनको पहुँच नेपाली भूमि हुँदै उसको मुख्य भूमिमा पुग्ने डर पनि भारतलाई छ। भारतसँग रणनीतिक सहकार्य बढाउँदै लगेका अमेरिकालगायत पश्चिमा शक्तिको चाहना पनि यस्तै हुन्। नेपाल, भुटान, बंगलादेश, श्रीलंका, मालदिभ्सलगायत मुलुकमा प्रभाव पार्न ठुल्दाइ प्रवृत्ति देखाउनेभन्दा पनि आकर्षणका लागि सकारात्मक विधि अपनाउनुपर्ने बहस भारतमै हुन थालेको सन्दर्भमा भ्रमण भएको छ। नाकाबन्दीलगायत नकारात्मक रणनीतिले काम नगरेपछि र नेपालमा भारतले नरुचाएको भनिएको वाम गठबन्धनको विजयपछि भारतको रणनीति अहिले बदलिएको देखिन्छ। नेपालमा नयाँ बन्ने सरकार र त्यसमा संलग्न घटकसँग सकारात्मक सहकार्य गर्ने निष्कर्षमा भारत पुगेको देखिन्छ। सुष्मा स्वराजको नेपाल भ्रमण भारतको फेरिएको सोचको कडी हो। नेपालसँग राजनीतिज्ञकै तहमा खुला दिलले सहकार्य बढाउन लागेको हो भने यसलाई नेपालका सबै दल र बौद्धिक वर्गले सकारात्मक रूपमा नै हेर्नुपर्छ। एउटा कोणबाट वाम गठबन्धनबीच हुने भनिएको पार्टी एकता बिथोल्ने, चीनसँग नजिकिँदै गएको सम्बन्धमा भाजो हाल्न हतारिएर बेमौसममा भ्रमण गरिएको विश्लेषण पनि भएका छन्। यो अवस्थामा भारतको नेपाललाई हेर्ने रणनीतिक अवधारणामै परिवर्तन आउनु जरुरी छ। अहिले भारतीय प्रधानमन्त्री नेरन्द्र मोदीको टेलिफोन संवाद वा विदेशमन्त्री स्वराजको काठमाडौं भ्रमणमार्फत गरिएका पहल अल्पकालीन रणनीतिक चालबाजी मात्र हुन् भने भविष्यमा उसलाई प्रत्युत्पादक हुनेछ। सम्बन्धलाई नयाँ शिराबाट थाल्ने प्रयत्न हो भने त्यो फलदायी हुनेछ। त्यसका लागि भारतको नेपाल नीतिका औपनिवेशकालीन अवधारणा बदलिन आवश्यक छ।"
"प्रदेश ७ का महिला सांसद् भन्छन्, सुदूरपश्चिमले अब फड्को मार्छ","धनगढी : काठमाडौंबाट शनिबार दिउँसो सुदूरपश्चिम यातायातको गाडीबाट धनगढीका लागि हिँडेकी वादी समुदायकी पहिलो प्रदेशसभा सदस्य उमा वादी आइतबार बैठक सुरु हुनुभन्दा दुई मिनेटअघि मात्रै हस्याङफस्याङ गर्दै प्रदेशसभा भवन पुगिन्। सबै प्रदेशसभा सदस्य संसद् भवनबाहिरको डेस्कमा परिचयपत्र बुझेर हलभित्र बसिसकेका थिए। नारायणगढमुग्लिन सडकमा रातभर जाममा परेँ, बिहान आठ बजे धनगढी पुग्ने बसले दिउँसो साढे एक बजे बसपार्कमा उतायो, उनले हतारहतार भनिन्, अब मैले के गर्नुपर्छ ? संसद् सचिवालयका कर्मचारीले उनको उपस्थिति गराए, परिचयपत्र दिए र उनी हलतिर लागिन्। यसअघि सिंहदरबारमा वादीको यौनपेसा बन्द गरेर राज्यले पुनःस्थापना गर्नुपर्ने माग गर्दै उनले राज्यको ध्यानाकर्षण गराएकी थिइन्। संसदको नयाँ अनुभव भयो, त्यो काडमाडौंको सडक यात्राको जस्तो झुर हालत हाम्रो प्रदेशमा हुनुहुँदैन, संसद् बैठक समापन भएपछि बाहिरिँदै उनले भनिन्, अहिलेसम्म वादी र दलितको अधिकारका लागि सडकमा उर्लिएँ, अब सदनमा कराउँछु। र, सुदूरपश्चिमको विकासका लागि डटेर लाग्छु। उमाको जस्तै उमंग धेरै नयाँ प्रदेशसभा सदस्यमा थियो। डोटीबाट एमालेको समानुपातिक कोटाबाट प्रदेशसभा सदस्य भएकी पूर्णा जोशीले महिलाका धेरै कुरा राख्ने मन भए पनि पहिलो बैठकमा त्यो अवसर नपाएको बताइन्। एक दलको एक सदस्यले मात्र बोल्न पाउने भएकाले उनले आफ्ना धारणा राख्न पाइनन्। अर्को बैठकमा पहाडका महिलाका पीडा राख्ने उनको सोच छ। सबैजसो महिला सांसदले सुदूरपश्चिमलाई नयाँ किसिमले विकासको बाटोमा अघि बढाउनुपर्नेमा जोड दिएका छन्। एमालेकै अर्की समानुपातिक प्रदेशसभा सदस्य चुनकुमारी चौधरीले पनि संसद्को नौलो अनुभव सँगालेकी छन्। मेरो परिवार मुक्तकमैया हो, म पनि अर्काको घरमा कमलरीझैं बसेँ, अहिले सदनमा पुगेकी छु, उनले भनिन्, ती मुक्त कमैयाका मुद्दा मेरा प्राथमिकता हुनेछन्। ५३ सदस्यीय प्रदेश ७ को सदनमा १८ जना महिला छन्। यो प्रदेशमा एमालेबाट आठ, माओवादी केन्द्रबाट पाँच, कांग्रेसबाट चार र राष्ट्रिय जनता पार्टीबाट एक जना महिला प्रदेशसभा सदस्य छन्। सांसदको भूमिकामा बस्दा महिला हक अधिकारका विषयलाई सशक्त रूपमा उठाउने उनीहरूको भनाइ छ। सबैजसो महिला सांसदले सुदूरपश्चिमलाई नयाँ किसिमले विकासको बाटोमा अघि बढाउनुपर्नेमा जोड दिएका छन्। त्यसका लागि आफ्ना तर्फबाट सक्दो सहयोग गर्ने उनीहरूको प्रतिबद्धता छ। यसबाट मात्र सुदूरपश्चिमले विकासमा फड्को मार्ने उनीहरूले बताए।"
भारतसँग सम्बन्ध सुध्रिसक्यो',"काठमाडौँः नेकपा एमालेका सचिव प्रदीप ज्ञवालीले आफ्नो पार्टीका अध्यक्ष केपी शर्मा ओली प्रधानमन्त्री बनेलगत्तै भारतीय प्रधानमन्त्री नरेन्द्र मोदी नेपाल भ्रमणमा आउने खुलासा गरेका छन् । आइतबार रिपोर्टर्स क्लब नेपालले गरेको साक्षात्कारमा नेता ज्ञवालीले भारतीय विदेशमन्त्री सुष्मा स्वराजको नेपाल भ्रमणपछि दुई देशको सम्बन्ध थप सुमधुर भएको दाबी गर्दै एमाले अध्यक्ष केपी ओली प्रधानमन्त्री बनेलगत्तै मोदी नेपाल भ्रमणमा आउने बताए । स्वराजको नेपाल भ्रमणअघि नै ओली र भारतीय प्रधानमन्त्री नरेन्द्र मोदीबीचको टेलिफोन वार्तामा दुवै पक्षले एकअर्कालाई भ्रमणको निम्तो दिएकाले सोही अनुसार मोदी नेपाल आउने ज्ञवालीले बताए । साक्षात्कारमा बोल्दै उनले वाम गठबन्धनले भारतसँग सुमधुर सम्बन्ध राखेर जान चाहेको सुनाए । जसरी मोदीले ओलीलाई दुईपटक फोन गर्नुभयो, उनले भने, उहाँ स्वराज नेपाल भ्रमण आएर अविश्वास हटाउनुभयो । ओलीले मोदीलाई जनकपुर र मुक्तिनाथको भ्रमण रोकिएको स्मरण गराउँदै नेपाल भ्रमणको निम्तो दिएको पनि ज्ञवालीले बताए । नेपालभारत द्विपक्षीयसम्बन्ध सुधार भएको उनको विश्वास छ । ज्ञवालीले भारतीय विदेशमन्त्री सुष्मा स्वराजको नेपाल भ्रमणले दुई देशबीचको सम्बन्धमा भएको अविश्वास हटेको दाबी गरेका हुन् । स्वराजको भ्रमण भारत सरकारको रुचिअनुसार भएको दाबी गर्दै ज्ञवालीले अनावश्यक टिकाटिप्पणी गर्न उचित नभएको जिकिर गरे । वामपन्थीको बहुमत आएपछि बधाई दिँदै नयाँ सरकार गठनपछि सहकार्य गरौँ भन्न स्वराज आउनुभएको हो, उनले भने, नयाँ सरकारसँग सहकार्य गर्नका लागि वातावरण बनोस् भन्ने भारतको चाहना हो । विगतमा नेपालमा नयाँ सरकार बन्ने बेलामा नेपालकै नेताहरु भारत दौडिने गरेकोमा अहिले भारतका मन्त्री नेपाल आउनु सकारात्मक भएको उनले बताए । पहिला पहिला नेपालमा सरकार बन्ने बेला नेपालका नेताहरु दौडेर भारत जाने परम्परा थियो । यो गलत परम्परा तोडिएको छ, ज्ञवालीले भने । स्वराजको भ्रमणलाई सहज रुपमा लिनुपर्नेमा नकारात्मक टिप्पणी गरिएकोप्रति ज्ञवालीले आक्रोश पोखे । कतिपयले हिनताबोध र कुण्ठा व्यक्त गरेका छन्, उनले भने, यो आवश्यक छैन उनले भने । संविधान जारीपछिको नीतिमा भारतले पुनरावलोकन गर्न चाहेको संकेत पाइएको ज्ञवालीको भनाई छ । यद्यपि पछिल्लो समय नेपालभारतबीचको अविश्वास हटे पनि आगामी दिनमा कस्तो हुन्छ भन्ने ठोकुवा गर्न नसकिने ज्ञवालीको भनाई छ । अब समस्या आउँदैन भनेर ठोकुवा गर्न सकिने अवस्था छैन । कहिले अदुवा, कहिले चिया, कहिले कुचो निर्यातमा अवरोध भैरहेको छ । यसले नेपालको व्यापार घाटा बढाएको छ उनले भने । बेलाबेलामा सिमा विवाद हुने गरेको उल्लेख गर्दै ज्ञवालीले नयाँ नक्साअनुसार सिमानामा पिल्लर बनाउनुपर्ने बताए । फरक प्रसङ्गमा नेता ज्ञवालीले फागुन महिनाभित्रमा नयाँ सरकार गठन र पार्टी एकता प्रक्रिया टुङ्गोमा पुग्ने दाबी गरे । पछिल्लो समय पार्टी एकता हुँदैन भनेर गरिएको प्रचारप्रति आक्रोशित ज्ञवालीले एकता नचाहनेले गलत हल्ला चलाएको आरोप लगाए ।"
प्रदेश ६ को पहिलो प्रदेशसभा बैठक : सेल्फीदेखि सामूहिक तस्बिरसम्म (फोटोफिचर),"सुर्खेत : प्रदेश नम्बर ६ मा संसदको पहिलो बैठक वीरेन्द्रनगरमा सम्पन्न भएको छ। निर्धारित समय भन्दा केही ढिलो गरेर सिचाइँ डिभिजन कार्यालयको भवनमा बसेको बैठक सम्पन्न भएको हो। प्रदेश सभाको बैठकले माघ २९ सभामुख चयन गर्ने निर्णय गरेको छ। आइतबार सम्पन्न प्रदेश सभाको पहिलो बैठकले सभामुखको निर्वाचन सम्वन्धी प्रस्ताव पारित गरेको हो। पहिलो बैठकले सभामुखको निर्वाचन माघ २९ गते दिउँसो १ बजे तय गरेको छ। जेष्ठ सदस्य हिमबहादुर शाहीको अध्यक्षतामा पहिलो बैठक सम्पन्न भएको हो। बैठकमा जेष्ठ सदस्य शाहीले सभामुखको निर्वाचन सम्बन्धी प्रस्ताव निर्णायार्थ पेश गरेका थिए। बैठकले उक्त प्रस्ताव सर्वसम्मत रुपमा पारित गरेको हो। यस्तै, पहिलो बैठकले प्रदेश सभा कार्य सञ्चालन अन्तरिम कार्यविधि २०७४ सर्वसम्मत पारित गरेको छ। बैठकमा बोल्ने सांसदले प्रदेश ६ को समृद्धिका लागि एकजुट हुने प्रतिबद्धता जनाएका छन्। हालसम्म यो प्रदेश गरिबी र अभावले थलिएको भए पनि अब स्रोत र साधनको परिचालन गर्नुपर्नेमा जोड दिए। बैठकमा एमाले सांसद यामलाल कँडेल, माओवादीका महेन्द्रबहादुर शाही, कांग्रेसका जीवनबहादुर शाही र राप्रपाका शोसीला शाहीले धारणा राखेका थिए। पहिलो बैठकमा सहभागी हुन पाउँदा सांसदहरु उत्साहित देखिन्थे। करिब एक घण्टासम्म सञ्चालन भएको बैठकपछि सांसदहरुले आफसमा समूहिक तस्बिर खिचेका थिए।"
सहिदको तस्बिर सभाकक्षमा नराखेपछि प्रदेश २ मा विवाद,"जनकपुर : आइतबार प्रदेश नम्बर २ मा पहिलो प्रदेशसभा बैठक सम्पन्न भएको छ। बैठक सुरु भए लगत्तै सभाकक्षमा मधेस आन्दोलनका सहिदको तस्बिर नराखिएको भन्दै राजपाका प्रदेशसभा सदस्यले आपत्ति जनाए। राजपाका मनिष सुमनले सबैभन्दा पहिला उठेर सभामुख समक्ष सहिदको तस्बिर राख्न माग गरे। राजपाकै अर्का सदस्य परमेश्वर साहले विरोध जनाउँदै भने, हामी सहिदकै त्यागले आज यो एतिहासिक बैठकमा बस्न पाएका छौं र उहाँहरुकै सम्मान नहुँनु निन्दनीय हो। राजपा सांसदले सहिदको तस्बिर नराखेसम्म बैठक चल्नै नदिने अडान राखेर विरोध स्वरुप सदनमा उभिएका थिए। यसै क्रममा माओवादी केन्द्रका सदस्य भरत कुमार साहले मधेस आन्दोलनका साथै जनआन्दोलनका सहिदको तस्बिर पनि सभाकक्षमा राख्नुपर्ने माग गरे। सदस्यहरुको मांगलाई हेर्दै सभामुख चौधरीले आगामी बैठकमा मधेस आन्दोलनका सहिदको तस्बिर सभाकक्षमा राखिने आश्वासन दिएपछि बैठक सुचारु भएको थियो। प्रदेश २ को पहिलो बैठकः विकास र समृद्धिको सपना"
प्रदेश २ को पहिलो बैठकः विकास र समृद्धिको सपना,"जनकपुरधामः प्रदेश नम्बर २ पहिलो प्रदेशसभा बैठक आइतबार सम्पन्न भएको छ । जनकपुरमा बसेको प्रदेशसभाको पहिलो बैठकमा सबैभन्दा बलियो मुद्दाको रूपमा विकास र समृद्धि रह्यो । प्रदेश प्रमुख रत्नेश्वरलाल कायस्थले ११ बजेका लागि बैठक आह्वान गरे पनि एक घण्टा ढिलो गरी बसेको थियो । पहिलो बैठकको सभामुखको भूमिकामा ज्येष्ठ सदस्य लगनलाल चौधरीले प्रदेश प्रमुख रत्नेश्वरलाल कायस्थले प्रथम प्रदेशसभा बैठक आह्वान गर्न जारी गरेको सूचना पढेर सुनाएका थिए । त्यसपछि राष्ट्रिय धुन बजेको थियो । सहिदको तस्बिरले हंगामा प्रथम बैठकबाट प्रदेशसभाको अन्तरिम कार्यविधि पारित भएपछि शहिदहरुको सम्झनामा एक मिनेट मौनधारण गरिएको थियो । बैठक सुरु हुनेबित्तिकै मधेस आन्दोलनका सहिदहरुको तस्बिर सभामुखको कुर्सीको पछाडिको भित्तामा किन राखिएन भन्दै राजपाका नेता मनिष सुमनले उठेर विरोध जनाए । त्यसलगत्तै राजपाका नेता परमेश्वर साहले सहिदकै बलिदानीका कारण आफूहरू आज ऐतिहासिक बैठकमा बस्न पाउने मौका पाएकाले सहिदको तस्बिर नराखिएकोमा आपत्ति जनाए । उनीसँगै राजपाकी नेतृ डिम्पल झा लगायतले सहिदहरूको तस्बिर राखेमात्र सदनको बैठक अघि बढ्न दिने भन्दै विरोध जनाउँदै उठेका थिए । विधायकहरुको विरोधलाई हेर्दै सभामुख चौधरीले सङ्घीय संसद् सचिवालयका सहसचिव वंशिराज पौडेलसँग सल्लाह गरेर तुरुन्तै सहिदहरुको तस्बिर बैठक कक्षमा राख्ने आदेश दिएपछि बैठक अघि बढेको थियो । जनआन्दोलनका तस्बिर पनि राजपाका सांसदहरूले मधेस आन्दोलनका सहिदहरुको तस्बिर राख्न भनेपछि माओवादी केन्द्रका सांसद भरत साहले जनआन्दोलनका सहिदहरुको तस्बिर समेत संसद् भवनमा राख्नु पर्ने माग गरेका थिए । बैठकमा सङ्घीय लोकतान्त्रिक फोरमका तर्फबाट लालबाबु राउत, राजपाका तर्फबाट जितेन्द्र सोनल, नेपाली कांग्रेसका तर्फबाट रामसरोज यादव, एमालेका तर्फबाट सत्यनारायण मण्डल र शत्रुधन महतो, सङ्घीय समाजवादी पार्टीको तर्फबाट सावित्रि देवी साह र स्वतन्त्र उम्मेदवार शेख अब्दुल कलाम आजादले शुभकामना मन्तव्य राखेका थिए । बैठकमा शुभकामना मन्तव्य राखेका सबै सांसदहरूले यस प्रदेशलाई नमुना प्रदेशको रूप दिन विकास र सम्बृद्धिको मुद्दामा सबै दल एक हुनुपर्ने धारणा राखे । सांसदहरूको मन्तव्य पश्चात् सभामुख चौधरीले आगामी फाल्गुन २ गते बस्ने प्रदेशसभाको अर्को बैठकबाट सभामुखको निर्वाचन गरिने छ । बैठक माघ २९ गते दिउँसो १ बजेका लागि तय गरी स्थगित भएको छ।"
सभामुखले ताली ठोक्नुहोस् भनेपछि,"सुर्खेतः प्रदेश नम्बर ६ को आइतबार सम्पन्न प्रदेश सभाको पहिलो बैठकमा सभामुखको भूमिका निर्वाह गरेका जेष्ठ सदस्य हिमबहादुर शाहीले कार्यसूची अनुसार प्रस्ताव निर्णायार्थ पेश गरे। सोही क्रममा उनले प्रदेशसभा कार्य संचालन अन्तरिम कार्यविधि र सभामुखको निर्वाचन मिति सम्बन्धी प्रस्तावमा सांसदलाई निर्णयार्थ प्रस्तुत गरे। सोही क्रममा सभामुखले प्रस्तावमा सहमत हुनेले ताली ठोक्नुस् भनेपछि सभाकक्ष हाँसोले गुन्जिएको थियो। बैठक कक्षमा सांसदलाई बस्नका लागि कुर्सी राखिएका थिए। तर, हतारहतारमा व्यवस्थापनको काम सम्पन्न भएकाले बैठक कक्षमा टेबुल भने राखिएका थिएनन्। जसका कारण सांसदहरुले आइतबार टेब्ुल ठोक्न पाएनन्। टेबुल नभएका कारण पनि सभामुखले सांसदलाई ताली बजाउन आग्रह गर्नु परेको थियो। बैठकमा सभामुख शाहीले भने,प्रस्तावको पक्षमा हुने माननीयले हुन्छ भन्नुहोला, प्रस्तावको विपक्षमा हुने माननीयले हुन्न भन्नुहोला। अब यो प्रस्तावको पक्षमा सहमत हुनेले ताली ठोक्नुस्। सभामुखले ताली ठोक्नुस् भनेपछि बैठक कक्षमा हाँसो छाएको थियो। राजतन्त्रको पक्षमा वकालत यसैबीच पहिलो बैठकमा राजतन्त्र र हिन्दुराष्ट्रको पक्षमा वकालत भएको छ। प्रदेशसभाको पहिलो बैठकमा राप्रपाका एकमात्र सांसद सुशीला शाहीले राजतन्त्र र हिन्दुराष्ट्रको पक्षमा पुनर्विचार हुनुपर्ने बताइन्। उनले भनिन्, गणतन्त्र र धर्म निरपेक्षता जनताको चाहना विपरित घोषणा गरियो, यो जनताको भावना विपरित छ। यसमा अब पुनर्विचार होस्।"
फोरमबाट लालबाबु राउत बने संसदीय दलको नेता,"जनकपुरधाम : संघीय समाजवादी फोरमले प्रदेश नम्बर २ मा संसदीय दलको नेतामा लालबाबु राउतलाई चयन गरेको छ। राउतको नाम संसदीय दलको नेतामा चयन भएपछि उनलाई मुख्यमन्त्री बन्ने मार्गप्रशस्त भएको छ। राउत पर्साबाट प्रदेशसभामा निर्वाचित सांसद हुन्। फोरमले मुख्यमन्त्री पाए राउत नेपालकै अल्पसंख्यक मुस्लिम समुदायबाट प्रतिनिधित्व गर्दै मुख्यमन्त्री पदमा पुग्ने प्रथम व्यक्ति हुनेछन्। जनकपुरमा शनिबारदेखि बसेको संसदीय दलको नेता छनोटको बैठकले आइतबार अबेर राउतलाई दलको नेतामा चयन गरेको हो। यसअघि दलको नेताका लागि राउतसहित सात जनाले उम्मेदवारी दिएका थिए। तर, सहमतिको लागि प्रयास थालिएपछि अन्यले नाम फिर्ता लिएका हुन्। राउतसँगै संसदीय दलको नेतामा फोरमका कोषाध्यक्ष विजय यादव र शैलेन्द्र साहको दावेदारी देखिएको थियो। प्रदेश नम्बर दुईमा फोरमको सबैभन्दा बढी २९ सिट रहेको छ। राजपा नेपालको २५ सिटे छ। दुवै मधेसवादी दल मिलेर सरकार बनाउने हुनाले फोरमले मुख्यमन्त्री र राजपाबाट सभामुख पाउने निश्चित छ।"
प्रदेश ५ लाई सबैभन्दा समृद्ध बनाउँछौंः शंकर पोखरेल,"भैरहवाः प्रदेश नं ५ को मुख्यमन्त्रीका एक्ला दाबेदार एमाले नेता शंकर पोखरेले यस प्रदेशलाई देशकै सबैभन्दा समृद्ध बनाउन सकिने बताएका छन् । प्रदेश नं ५ को पहिलो संसद बैठक बैठकमा बोल्दै एमालेका संसदीय दलका नेता पोखरेलले संसदको पहिलो बैठकमा प्रदेश पाँच पर्यटकीयस्थलबाटै विकास हुने बताएका हुन् । प्रदेशको पहिलो बैठकमा उनले पाँच नम्बर प्रदेशको मुख्य १२ वटै पर्यटकीयस्थलको नाम सम्झिँदै प्रदेशको समृद्धि र विकास पर्यटकीयस्थलबाट नै हुने बताए । उनले पाँच नम्बर प्रदेश पुर्ण पर्यटकीयस्थलले भरिएको उल्लेख गर्दै पर्यटकीयस्थलले नै आफ्नो प्रदेश समृद्धिपथमा लम्किने उल्लेख गरे । उनले सबैजना एकसाथ अगाडि बढे यस प्रदेशलाई मुलुकमै एक नम्बर प्रदेश बनाउन सक्ने बताए । पाँच नम्बरबाट गरिबी, बेरोजगारी हटाएर प्रदेशलाई समृद्धि बनाउनतर्फ आफुहरु एकसाथ लाग्नुपर्छ, उनले भने । पोखरेलले अहिलेको समय निकै महत्वपुर्ण भएको बताउँदै प्रदेशको समृद्धि र विकास सँगसँगै लानुपर्ने बताए । पोखरेलले निकै कम समयमा धेरै कानुन पनि निर्माण गर्ने भएकाले सबै एकजुट भएर अघि बढ्नुपर्ने आवश्यकता रहेको औँल्याए । बैठकमा माओवादीका कुलप्रसाद शर्मा, कांग्रेसका वीरबहादुर राना, संघीय समाजवादी फोरमा सहश्राम यादव र जनमोर्चा तारा केसी बोलेका थिए । पहिलो बैठक एक घण्टामै सकिएको थियो ।"
एमालेमाओवादी एकता भाँड्नेहरु को हुन् ? प्रचण्डको यस्तो खुलासा,"काठमाडौँ: नेकपा माओवादी केन्द्रका अध्यक्ष पुष्पकमल दाहाल प्रचण्डले नेकपाएमालेसँग हुन लागेको पार्टी एकतालाई भाँड्न अनेक खेल भइरहेको बताएका छन् । 'एकता प्रक्रियालाई बिथोल्न सकिन्छ कि भनेर अनेकन प्रयत्न भएका छन्', उनले बिथोल्नेहरुको पहिचान नखुलाई भने, 'त्यस्ता कुनै पनि प्रयन्तलाई असफल पारेर नेपाली जनताको चाहनाबमोजिम एकता प्रक्रियालाई सार्थक निष्कर्षमा पुर्याउन हामी प्रतिबद्ध छौँ ।' अखिल क्रान्तिकारीको केन्द्रीय पदाधिकारीसँग आइतवार आफ्नै निवास खुमलटारमा छलफल गर्दै अध्यक्ष दाहालले जनअपेक्षाविपरीत जाने छुट कोही कसैलाई पनि नभएकाले पार्टी एकता जुनसुकै हालतमा नै हुने विश्वास व्यक्त गरे । एकता प्रक्रियाबाट बाहिर जाने छुट कोही कसैलाई पनि नभएकोमा दाहालले जोड दिए । 'एमाले र माओवादी केन्द्रले पछाडि फर्केर जाने पुल भत्काइसकेका छन् । अब पछाडि फर्कने ठाउँ छैन', उनले भने । पार्टी एकता हुँदैन कि भन्ने अनेकन हल्ला चलिरहेकोतर्फ संकेत गर्दै उनले दुई ठूला पार्टीका बीचमा अगाडि बढेको सहअस्तित्वसहितको एकताका विषयमा आएका नकारात्मक टिप्पणीको कुनै अर्थ नभएको बताए । 'भाँड्ने प्रयास भएका छन् । एमाले अध्यक्ष केपी ओली र म आफैँ स्वयं एकताको पक्षमा दृढताका साथ उभिएकाले कुनै पनि अवरोधले अगाडि बढिसकेको प्रक्रिया रोकिँदैन', अध्यक्ष दाहालले भने । एमाले नेतृत्वसँग सार्थक बहस र छलफल भइरहेको जानकारी दिँदै अध्यक्ष दाहालले सरकार गठन हुनुभन्दा पहिले नै पार्टी एकतालाई तार्किक निष्कर्षमा पुर्याउन पहल भइरहेको बताए । 'सकेसम्म सरकार गठन हुनुभन्दा पहिले नै एकता गर्नुपर्छ भन्नेमा केपी ओली र म दुवै लागिपरेका छौँ', उनले भने । भेटमा सहभागी अखिल क्रान्तिकारीका उपाध्यक्ष वीरेन्द्र बस्नेतका अनुसार एकता घोषणा समारोहलाई भव्य बनाउने विषयमा समेत दुई पार्टीबीचमा छलफल भइरहेको अध्यक्ष दाहालको भनाइ थियो ।"
राष्ट्रियसभा चुनावका लागि बादलले सार्वजनिक गरे प्रतिबद्धतापत्र,"काठमाडौं : राष्ट्रियसभा सदस्य उम्मेदवार माओवादी केन्द्रका नेता रामबहादुर थापा बादलले राष्ट्रियसभा सदस्यका लागि मत मागेका छन्। समाजवादको दिशामा दृढतापूर्वक अघि बढौँ शीर्षकको प्रतिबद्धतापत्र सार्वजनिक गर्दै बादलले मत मागेका हुन्। आफ्नो पृष्ठभूमिसहित तयार पारेको उनको प्रतिबद्धतापत्रमा भनेका छन्, महान् सहिद, राष्ट्र तथा जनताका अधुरा सपना साकार पार्न मलाई आफ्नो अमूल्य मतद्वारा राष्ट्रियसभामा विजयी गराई उक्त अवसर एवम् जिम्मेवारी प्रदान गर्नु हुन विनम्रतापूर्वक आग्रह गर्दछु। उनले आफूलाई मत दिए कतापी घात नहुनेसमेत प्रष्ट पारेका छन्। म तपाईंको मतमार्फत् अभिव्यक्त विश्वासप्रति कदापी घात गर्ने छैन, यो मेरो दृढ प्रतिबद्धता हो, बादलले भनेका छन्।"
'कतिपय निकाय पैसा र पावरमा बिक्छन्',"ललितपुर : ललितपुर ३ की प्रतिनिधिसभा सदस्य पम्फा भुसालले नेपालमा कतिपय निकाय रकम र पावर चलखेलअनुसार काम गर्ने आरोप लगाएकी छन् ।ललितपुरको सामुदायिक केन्द्र तथा सामुदायिक प्रहरी सेवा केन्द्र ललितपुर महानगरपालिका१४ द्वारा आयोजित उपत्यकामा अपराधको स्थिति र चुनौती, प्रहरी नागरिक समाजबीच सहकार्यको आवश्यकता गोष्ठीमा उनले यस्तो आरोप लगाएकी हुन्। गोष्ठीकी प्रमुख अतिथि भुसालले त्यस्ता निकाय रकम र पावरमा बिक्दा सर्वसाधारणको दुःखकष्ट झेल्नुपर्ने बताइन् । उनले दुई महिनाअघि ललितपुरमा भएको बलात्कारको घटना सम्झाउँदै भनिन्, प्रहरीले उचित ढंगले अनुसन्धान गरेको थियो तर न्यायालयबाट अपराधीले उन्मुक्ती पाएको छ । उनले यस्तै यस्तै कारणले देशको कुनै एउटा निकाय मात्र सक्षम र निष्पक्ष भएर नहुने धारणा राखिन् । कुनै निकायका कर्मचारी अपराधी मात्र नभएर महाअपराधी भएको उनको टिप्पणी थियो । प्रहरीको प्रशंसा गर्दै भुसालले ९९ प्रतिशत काम राम्रा गरे पनि एक प्रतिशत काम नराम्रा भएको भन्दै दरबारमार्गमा भएको सामूहिक बलात्कारको मुद्दा उठाइन् । मुद्दा दर्ता गर्न नमान्नु प्रहरीको कमजोरी हो, उनले भनिन्, यस्ता घटना गोप्य कोठाभित्र गुपचुप मिलाउनु जघन्य अपराध हो । प्रहरीले आवश्यक स्रोतसाधन अभावमा पनि उत्कृष्ट काम गरिरहेको उनले बताइन् । अपराध नियन्त्रण गर्न राज्यले प्रहरीलाई एउटा गाडी मात्र दिएको तर आवश्यक बजेट नदिएको गुनासो गरिन् । पेट्रोलिङमा हिँडेका प्रहरी देख्दा माया लाग्छ, उनले भनिन्, तैपनि सराहनीय काम गरेको छ । प्रहरी जनताको सम्बन्ध माछापानीको भएकाले सामुदायिक विकास केन्द्र र सामुदायिक प्रहरी केन्द्रको अवधारणा नेपालमा ढिलै भए पनि सुरु भएकोमा खुसी व्यक्त गर्दै ललितपुरलाई लागुऔषधमुक्त क्षेत्रका रूपमा चिनाउन प्रतिबद्धता जनाइन् । प्रहरी पार्टीमुखी हुनु हुँदैन : एआईजी चन्द कार्यक्रमका विशेष अतिथि प्रहरीका एआईजी जयबहादुर चन्दसँग सहभागीहरूले अनेकौं प्रश्न सोधेका थिए । प्रहरीको व्यवहारप्रति चित्त नबुझेको भन्ने प्रश्नमा उनले अहिले प्रहरीको व्यवहार परिवर्तन भएको बताए । उनले प्रहरी संगठनमा राजनीतीकरण गरिएको बताए । आफू सामन्ती संस्कृतिमा हुर्किएको भए पनि त्यसमा परिवर्तन गर्न लागिपरेको र परिवर्तन देखिएको उनले बताए । प्रहरीका सबै निकाय जनमैत्री हुनुपर्ने, कमजोर, गरिब, निमुखाका लागि प्रहरी हुनुपर्ने अभिव्यक्ती दिए । कतिपय प्रहरी कर्तव्यप्रति जिम्मेवार नभएको उनको भनाइ थियो । उनले भने, प्रहरी जनताका सेवक हुन् । मालपोतजस्ता सरकारी कार्यालयमा कर्मचारीको व्यवहार राजा वा मालिकको जस्तो भए पनि प्रहरी सुध्रिएको बताए । उनले आईजीपी प्रकरणमा क्याबिनेटले निर्णय गर्ने भएकाले राजनीतीकरण हुनु स्वाभाविक भएको बताए । उनले भने, राज्यले जसलाई विश्वास गर्छ उसैलाई नियुक्त गर्छ । भारतमा दुई वर्ष जुनियरलाई आर्मी चीफ बनाएको प्रसंग कोट्याउँदै उनले भने, नम्बरले कुनै फरक पार्दैन । प्रहरी भनेको जनतामुखी हुनुपर्छ, पार्टीमुखी हैन। वडा १४ का अध्यक्ष तथा प्रहरी एआईजी डा गोविन्दबहादुर थापा क्षेत्रीले पब्लिक पुलिस अवधारणा प्रष्ट्याउँदै सर्वसाधारणसँग आत्मीय सम्बन्ध हुनुपर्ने बताए । उनले सबैखाले अपराध बढेको तथ्यांक सार्वजनिक गरेका थिए । प्रहरीमाथि अपराधको चाप बढिरहेको भए पनि झन्झटिलो कानुनी प्रक्रियाले ४४ प्रतिशत मुद्दा प्रहरीले सफल बनाउन नसकेको जानकारी दिए । जिल्ला, पुनरावेदन हुँदै सर्वोच्च अदालत पुग्दा केवल ५६ प्रतिशत जनतालाई मात्रै प्रहरीले सफल सेवा दिनसकेको उनले बताए । ललितपुर महानगरपालिका१४ मा झगडा, लागुऔषध, ग्याङ फाइट धेरै बढेपछि नियन्त्रण गर्न २०५६ सालमा सामुदायिक प्रहरी सेवा केन्द्र स्थापना भएको थियो । स्थापनाकालमा यहाँ मासिक करिब दुई सय अपराधिक घटना दर्ता हुने गरेको प्रहरीले जानकारी दियो ।"
प्रदेश ६ प्रदेशसभा बैठकको सम्पूर्ण तयारी पूरा,"सुर्खेत : प्रदेशसभाको पहिलो बैठकका लागि सम्पूर्ण तयारी पूरा भएको छ। आज बस्ने बस्ने प्रदेश ६ को प्रदेशसभा पहिलो बैठकका लागि सबै तयारी पूरा भएको हो। प्रदेशसभा सचिवालयले रातारात भौतिक तथा प्राविधिक व्यवस्थापनको काम सम्पन्न गरेको हो। प्रदेशसभा पहिलो बैठक आइतबार दिउँसो १ बजे बोलाइएको छ। संसद् सचिवालयका कर्मचारीहरू समयमा नआउँदा व्यवस्थापनको काम ढिला मात्र सुरु भएको थियो। तर, बैठक बस्ने दिन नजिकिँदै गर्दा सुरु भएको व्यवस्थापनको काम हतारहतार सम्पन्न गरिएको हो। बैठक स्थलमा रङरोगन, सजावट, सिँगारपटार, फर्निचर व्यवस्थापन र सभामुख बस्ने रोस्टम निर्माणको काम सकिएको छ। यस्तै अन्य प्राविधिक व्यवस्थापनको काम पनि शनिबार अबेर मात्र सकिएको हो। पहिलो बैठकमा छलफल हुने विषयहरू पनि टुंगो लगाइएको छ। प्रदेशसभा सचिवालयका अनुसार पहिलो बैठकका लागि तीन वटा विषयको कार्यसूची बनाइएको छ। आज बस्ने प्रदेशसभा पहिलो बैठकले सभामुख चयनका लागि मिति तय गर्नेछ। सचिवालयले सभामुख चयनका लागि माघ २९ गतेको मिति प्रस्ताव गरेको हो। यस्तै बैठक सञ्चालनका लागि आवश्यक कार्यविधिबारे पनि पहिलो बैठकमा छलफल हुने सचिवालयले जानकारी दिएको छ। प्रदेश संसद्को पहिलो बैठकमा चार जना सदस्यहरूले मात्र बोल्ने सर्वदलीय सहमति भएको र सोहीअनुसार सूची तयार पारिएको हो। पहिलो बैठकमा सहभागी हुन प्रदेशसभाका सबै सदस्य वीरेन्द्रनगर आइपुगेका छन्। संघीयता कार्यान्वयनको महत्वपूर्ण अवसर आएको भन्दै प्रदेश सांसदहरू उत्साहित बनेका छन्। पहिलो बैठक ऐतिहासिक हुने भन्दै उनीहरूले अब प्रदेश संसद् प्रदेशको आर्थिक समृद्धि र सामाजिक रूपान्तरणमा केन्द्रित हुने बताए। प्रदेशसभामा ४० जना सांसद छन्। पहिलो बैठकको अध्यक्षता ज्येष्ठ सदस्य हिमबहादुर शाहीले गर्नेछन्। प्रदेशसभा सचिवालयका सचिव कृष्णहरि खड्काले भने, हामीले सभाको बैठकस्थलमा सिँगारको काम सकेका छौं, प्राविधिक व्यवस्थापनको काम पनि सकिएको छ। हामी बैठक सुरु गर्ने तयारी हालतमा छौं, अन्य प्रदेशको तुलनामा हाम्रो प्रदेशमा नमुना बैठक हुनेछ। बैठकस्थलमा दर्शकका लागि हलबाहिर त्रिपाल टाँगेर अवलोकन गर्ने व्यवस्था मिलाइएको छ। खड्काले भने, पहिलो बैठकले सभा सञ्चालनको कार्यविधिमाथि छलफल गर्नेछ, सभामुख चयनका लागि पनि मिति तोक्नेछ। पहिलो बैठकमा मुख्यगरी तीन वटा विषयमा मात्र छलफल हुने खड्काले बताए। क्षेत्रीय सिँचाइ विकास डिभिजनको हलमा बैठक बस्दै छ। खड्काले भने, रङरोगन र सजावटको काम सम्पन्न भयो, फर्निचर पनि व्यवस्थापन गरेका छौं। सांसदहरूलाई बैठक कक्षमा स्वागत गर्न हामी तयारी अवस्थामा छौं, यो संविधान कार्यान्वयनको एउटा महत्वपूर्ण अवसर हो। प्रदेशसभा बैठकस्थलमा रहेको स्थानमा सुरक्षा पोस्ट पनि स्थापना भएको छ। यस्तै बैठकमा २० जना मर्यादापालक खटिने भएका छन्। ३० जना पुरुष र १० जना महिला गरी जम्मा ४० जना मर्यादापालक खटिने छन्। तर, पहिलो बैठकमा भने २० जना मात्र खटिने सचिवालयले जनाएको छ। प्रदेशसभाका लागि शैक्षिक तालिम केन्द्रको भवन प्रस्ताव गरिएको छ। तर, उक्त भवनमा मर्मत तथा सजावटका लागि समय लाग्ने भएकाले तत्कालका लागि सिँचाइको हलमा बैठक बसाल्न लागिएको हो। करिब दुई महिनासम्म बैठक बसाल्नुपर्ने भएकाले सिँचाइको भवन सिँगारेर चिटिक्क पारिएको छ। पहिलो बैठक बस्ने भएपछि वीरेन्द्रनगरमा चहलपहल पनि बढेको छ। माघ २९ गते सभामुख चयन हुने भएपछि एमालेभित्र बहस सुरु भएको छ। माओवादीसँगको गठबन्धनमा सभामुख पाएको एमालेले आन्तरिक तयारी थालेको हो। फागुन तीन गतेसम्म मुख्यमन्त्री चयनको तयारी भइरहेको यो प्रदेशमा भने एमालेसँगको भागबन्डामा माओवादीले मुख्यमन्त्री पाएको छ। गठबन्धनका कारण प्रदेशसभामा दुईतिहाइ बहुमतमा रहेका एमाले र माआवोदी सभामुख र मुख्यमन्त्री चयनका लागि आन्तरिक तयारीमा जुटेका छन्।"
प्रदेश ६ मा को बन्ला मुख्यमन्त्री,"जाजरकोट : प्रदेश ६ को मुख्यमन्त्रीको भाग वाम गठबन्धनले माओवादी केन्द्रलाई दिने सहमति गरेपछि कालिकोटका महेन्द्रबहादुर शाही र जुम्लाका नरेश भण्डारीमध्ये कसले मुख्यमन्त्रीमा बाजी मार्लान्, अड्कलबाजी काट्न थालिएको छ। प्रदेश ६ को प्रदेशसभा पहिलो बैठक आइतबार बस्दै छ। तर, यी दुई नेताबीचको रस्साकस्सीले अहिलेसम्म माओवादी केन्द्रले मुख्यमन्त्रीको उम्मेदवार टुंगो लगाउन सकेको छैन। शाही र भण्डारी दुवैले आआफ्नो दाबी नछाडेपछि शीर्ष नेतालाई मुख्यमन्त्री छान्न निकै सकस परेको छ। शुक्रबार प्रदेश ६ र ७ का प्रदेश इन्चार्जसहित काठमाडौंमा बसेको माओवादी केन्द्र हेडक्वाटरको बैठकले प्रदेश ७ को मुख्यमन्त्री टुंगो लगाए पनि प्रदेश ६ को मुख्यमन्त्रीको टुंगो लगाउन सकेन। दुवै नेताले दाबी नछाडेपछि यहाँको मुख्यमन्त्रीको पदमा सर्वसहमति जुटाउन शीर्ष नेतृत्वलाई हम्मेहम्मे परेको हो। मुख्यमन्त्रीलाई नै मुख्य टार्गेट बनाएर हेभिवेटका दुवै नेता प्रदेशमा लडेपछि कसलाई नेतृत्व दिने भन्ने समस्या देखिएको हो। चुनाव जित्ने बित्तिकै उनीहरूले आफू नै मुख्यमन्त्री हुनेगरी छलफल सुरु गरेका थिए। नेतृत्वसँग उनीहरूले बारम्बार लबिङ गरिरहेका छन्। कालिकोटबाट प्रदेशसभामा निर्वाचित महेन्द्रबहादुर शाही माओेवादी केन्द्रबाट मुख्यमन्त्रीका प्रमुख दाबेदार हुन्। माओवादी केन्द्रका सचिवालय सदस्य रहेका उनी आफू मुख्यमन्त्री हुनेमा ढुक्कजस्तै छन्। खड्गबहादुर विश्वकर्माले माओवादी पार्टी छाडेर नयाँ पार्टीमा लागेपछि उदाएका शाही जनमुक्ति सेनाका डिभिजन कमान्डर हुन्। पूर्वमन्त्री शाही मुख्यमन्त्रीकै लागि आफूले प्रतिनिधिसभा नरोजेर प्रदेशसभामा उठेकाले पार्टीले आफ्नै पक्षमा निर्णय गर्ने दाबी गरे। मन्त्री भइसकेको र प्रचण्डलगायत संस्थापन नेतासँग राम्रो सम्बन्ध भएका कारण पार्टी नेतृत्वले उनलाई नै मुख्यमन्त्री बनाउने माओवादी नेताहरूको भनाइ छ। मुख्यमन्त्रीलाई नै मुख्य टार्गेट बनाएर हेभिवेटका दुवै नेता प्रदेशमा लडेपछि कसलाई नेतृत्व दिने भन्ने समस्या देखिएको हो। नरेश भर्सेस महेन्द्र कसको पल्ला भारी ? माओवादीका एक पोलिटब्युरो सदस्यले शाहीको मुख्यमन्त्री हुने सम्भावना ४० र भण्डारीको ६० प्रतिशत भएको बताए। तर, भण्डारी आफू नै मुख्यमन्त्री हुने दाबी गर्छन्। उनले भने, शीर्ष नेतृत्वले चुनावअघि नै अनौपचारिक निर्णय गरिसकेको छ। अब यसलाई औपचारिकता दिन मात्र बाँकी छ। म ढुक्क छु। चुनावअघि नै पार्टी अध्यक्ष कमरेड प्रचण्ड, बादललगायत नेताले प्रदेश ६ को मुख्यमन्त्री तपाईं नै हो। त्यसैले प्रदेशमै लड्ने तयारी गर्नुहोस् भनेपछि म प्रतिनिधिसभा छाडेर प्रदेशसभामा लडेको हुँ। अब धोका होला भन्ने लाग्दैन। नेपाल राष्ट्रिय बुद्धिजीवी संगठनका केन्द्रीय अध्यक्ष रहेका माओवादी केन्द्रका सचिवालय सदस्य भण्डारी २०६४ सालको संविधानसभामा जुम्लाबाट निर्वाचित बनेका थिए। माओवादी पार्टी फुटेपछि वैद्य समूहमा लागेका भण्डारी रामबहादुर थापासँगै पुरानै पार्टीमा फर्र्किएका थिए। माओवादी केन्द्रका प्रदेश ६ का इन्चार्ज शक्तिबहादुर बस्नेतले केही दिनमै सहमतिबाट मुख्यमन्त्री कसलाई बनाउने भन्ने टुंगो लगाइने बताए। हामी संवादमै छौं, केही दिनमै टुंगो लाग्नेछ, उनले भने। माओवादीको प्रदेश समितिलाई मुख्यमन्त्री छान्ने निर्णय गर्न हेडक्वाटरले निर्देशन दिएअनुरूप पार्टी इन्चार्ज बस्नेत शनिबार सुर्खेत पुगेका छन्। आइतबार प्रदेश समितिको बैठक बस्ने र त्यसले टुंगो लगाउन नसके पुनः हेडक्वाटरले नै अन्तिम निर्णय गर्नेछ। प्रदेश ६ को मुख्यमन्त्री पदले पार्टी अध्यक्ष प्रचण्डलाई समेत अफ्ठेरोमा पारेको छ। दुवै नेतालाई भित्री रूपमा आश्वासन दिएका कारण सकभर प्रचण्ड प्रदेश समितिले नै मुख्यमन्त्रीको टुंगो लगाओस् भन्नेमा छन्।"
तीन निर्णय गर्दै सकियो प्रदेश ५ को पहिलो बैठक,"भैरहवाः प्रदेश नम्बर ५ को पहिलो संसद बैठक सकिएको छ । फागुन २ गते अर्काे बैठक बस्ने गरी बैठक स्थगित भएको हो । बुटवल उद्योग वाणिज्य संघको हलमा बसेको बैठकले संसदीय कार्यबिधि, सभाध्यक्षको समिति र सभामुख चयनको मिति तोकेको छ । सभामुखको निर्वाचन फागुन २ गतेलाई तोकेको छ । रुपन्देहीका जेष्ठ सदस्य ७९ वर्षीय बलदेव शर्मा पोखरेलले पहिलो बैठकमा सभामुखको भूमिका निर्वाह गरेका छन् । प्रदेश ५ को बैठकको सुरुमा सभामुख पोखरेलले प्रदेशसभा आह्वान सम्बन्धी प्रदेश प्रमुख उमाकान्त झाको पत्र पढेर सुनाएका थिए । यो बैठकमा ६ वटा दल एमाले, कांग्रेस, माओवादी केन्द्र, संघीय समाजवादी फोरम, राजपा र राष्ट्रिय जनमोर्चाका एक एक सदस्यले सम्बोधन गरेका छन् ।"
प्रदेशसभा बैठकप्रति उत्सुक,"बुटवल : प्रदेश ५ को पहिलो बैठक चिटिक्क सजाइएको संसद् भवनमा आइतबार बस्दै छ। प्रदेश प्रमुख उमाकान्त झाले साता दिनअघि तोकेको समयअनुसार दिउँसो १ बजे बैठक सुरु हुँदै छ। पहिलो बैठकले सभामुख चयनको मितिसहित महत्वपूर्ण निर्णय गर्दै छ। बुटवल खयरघारीस्थित बुटवल उद्योग वाणिज्य संघको सभाहललाई संसद् बैठकका लागि चिटिक्क पारेर सजाइएको छ। बैठक स्थलको अघिल्लो अग्लो स्थानमा सभामुख टेबल, राष्ट्रिय झन्डा, कार्यव्यवस्थाका कर्मचारी अनि रोष्टम बनाइएको छ। सभामुखको ठीक अघि सांसदका कुर्सी राखिएका छन्। दलगत आधारमा ६ लहर मिलाएर कुर्सी व्यवस्थापन गरिएको छ। बैठक कक्षभित्र अडियो, भिडियो रेकर्ड गर्ने कन्ट्रोल रुम, मर्यादापालक, पत्रकार र आमन्त्रित व्यक्ति बस्ने स्थान छुट्टाछुट्टै व्यवस्था गरिएको छ। रोस्टमको दायाँतर्फ सभामुखका लागि प्रतीक्षा कक्ष बनाइएको छ। सांसद प्रवेशका लागि एउटा ढोका र पत्रकार तथा आमन्त्रित प्रवेशका लागि अर्को छुट्टै ढोका प्रयोग हुनेछ। बैठक कक्षको भुइँमा नीलो कार्पेट ओछ्याइएको छ। भित्तामा हल्का आकाशे रङ लगाइएको छ। सभामुखको ठीक अगाडि पर्ने गरी दर्शकदीर्घामाथि एउटा र दायाँतर्फ तापक्रमसमेत देखाउने घडी राखिएको छ। संघीय संसद्मा जस्तै सांसद र सभामुखको बीच रोस्टम तल २० जना मर्यादापालक राख्न ठाउँ राखिएको छ। रोस्टममा राखिएको रातो, पहेंलो र हरियो रङका तीन वटा बल्बले समयको जनाउ दिनेछ। पहिलो बैठक सुरु गर्नुअघि सांसदलाई सूचना घण्टीमार्फत सूचित गरिनेछ। सांसदको प्रवेशपछि प्रतीक्षा कक्षमा बसेका ज्येष्ठ सदस्य बलदेव शर्मा पोखरेल मर्यादापालकको घेरासँगै सभामुखको कुर्सीमा पुग्नेछन्। त्यसपछि प्रदेश ५ को पहिलो बैठक सुरु हुनेछ। बैठकको कार्यसूची शनिबार सार्वजनिक भइसकेको छ। बुटवलमा खटिएका संघीय संसद्का सहसचिव सुरेन्द्र अर्यालका अनुसार बैठक सुरु हुनासाथ सभामुखको हैसियतमा रहेका ज्येष्ठ सदस्य पोखरेलले प्रदेश प्रमुख झाले पठाएको पत्र पढेर सुनाउनेछन्। त्यसपछि संसद्मा प्रतिनिधित्व गर्ने ६ दलका नेताले मन्तव्य दिने कार्यसूची रहेको छ। संसद्मा एमाले संसदीय दलका नेता शंकर पोखरेल, माओवादी केन्द्रका कुलप्रसाद केसी, संघीय समाजवादीका संसदीय दलका नेता सह श्रराम यादव, राजपाका बिना पन्त र जनमोर्चाका तारा जिसीले १०१० मिनेट मन्तव्य दिनेछन्। कांग्रेसले मन्तव्य दिने व्यक्ति तोकेको छैन। मन्तव्यपछि पहिलो बैठकले संसद् सञ्चालन कार्यविधि पारित गर्नेछ। कार्यविधिको मस्यौदामा सहमति भइसकेकाले बैठकमा ताली पिट्ने काम मात्रै हुनेछ। पहिलो बैठकले माघ २८ गतेका लागि सभामुख चुन्ने मिति तोक्नेछ। यो कार्यसूचीमा पनि सर्वदलीय बैठकको सहमति भइसकेको छ। सभामुख चयनको मिति तोकिएसँगै लगभग डेढ घण्टामा बैठक सकिनेछ। बैठकमा सहभागी हुन अधिकांश सांसद शनिबार साँझ बुटवल आइसकेका छन्। छिमेकी जिल्लाका सांसद भने आइतबार मात्रै आउने तयारीमा छन्। बैठकको पूर्वसन्ध्यामा एमाले, माओवादी केन्द्र र संघीय समाजवादी फोरमका सांसदको बैठक बसेको थियो। बैठकले पहिलो संसद्लाई ऐतिहासिक बनाउने सहमति गरेको छ। बैठकस्थल सुरक्षाका लागि मर्यादापालकसहित करिब १ सय ५० प्रहरी परिचालन हुनेछन्। सशस्त्र प्रहरीले पनि सुरक्षा दिने रुपन्देहीका प्रमुख जिल्ला अधिकारी हरिप्रसाद मैनालीले जानकारी दिए। संसद् भवनमा सांसदसहित सञ्चारकर्मी र आमन्त्रितलाई पास हेरेर मात्रै गेट प्रवेशको व्यवस्था मिलाइएको छ। चुनिएनन् नेता पहिलो संसद् बैठक बस्ने दिनसम्म पनि प्रदेश ५ का पाँच दलले संसदीय दलको नेता चुन्न सकेको छैन। एमालेले भन् माघ ७ मै शंकर पोखरेललाई संसदीय दलको नेता चुनिसकेको छ। संघीय समाजवादी फोरमले शनिबार साँझ कपिलवस्तुबाट निर्वाचित सांसद सह श्रराम यादवलाई संसदीय दलको नेता चुनेको छ। उनी सहमतिबाट नेता चुनिएको फोरम रुपन्देही अध्यक्ष महेन्द्र यादवले जानकारी दिए। माओवादी र कांग्रेसले दलको नेता चुन्न ढिलाइ गरेको छ। राजपा र जनमोर्चाका भने एकएक सांसद मात्रै छन्। कांग्रेसले राष्ट्रियसभाको निर्वाचनपछि मात्रै नेता चुन्ने बताएको छ। माओवादी केन्द्रले नेता नचुने पनि कुलप्रसाद केसीलाई दलको नेताको हैसियतमा संसद्मा पठाउने जनाएको छ। माघभित्रै मुख्यमन्त्री प्रदेश ५ मा माघभित्रै सरकार बन्ने भएको छ। पहिलो संसद् बैठकलगत्तै मुख्यमन्त्री नियुक्तिका लागि एमाले र माओवादी केन्द्रले प्रदेश प्रमुख उमाकान्त झालाई पत्र दिने तयारी गरेको छ। आइतबार नभए सोमबारसम्म पत्र दिन्छौैं। माघभित्रै प्रदेशमा मुख्यमन्त्री चयन हुनेछन्, एमाले सचेतक भूमिश्वर ढकालले भने। प्रदेश ५ मा एमाले स्थायी कमिटी सदस्य शंकर पोखरेल मुख्यमन्त्री हुने तय भइसकेको छ। मुख्यमन्त्री निर्वाचित भएलगत्तै उनले सानो आकारको मन्त्रिपरिषद् गठन गर्ने सचेतक ढकालले बताए। एमाले र माओवादीबीच मन्त्रालयको संख्या बाँडफाँट भइसकेको छ। आठ मन्त्रालयमध्ये एमालेले ५ र माओवादीले तीन मन्त्री पाउनेछन्। मन्त्री को बन्ने विषय भने अझै निर्णय भइनसकेको ढकालले बताए। संसद्मा सभामुख माओवादीले पाउनेछ भने उपसभामुख एमालेको तर्फबाट महिला हुनेछिन्। माओवादीमा सुदर्शन बलाल र पूर्णबहादुर घर्तीमध्ये एक जना सभामुख हुने बताइएको छ। एमालेको कोटाबाट चयन हुने उपसभामुख जनजातिमध्ये थारू वा मगर जातिबाट हुने बताइएको छ।"
प्रदेश ७ मा माओवादी संसदीय दलको नेता त्रिलोचन भट्ट,कैलाली : प्रदेश नम्बर ७ मा नेकपा माओवादी केन्द्र संसदीय दलको नेतामा त्रिलोचन भट्ट चयन भएका छन्। आइतबार बिहान बसेको माओवादी केन्द्र संसदीय दलको बैठकले बहुमतबाट भट्टलाई नेता चयन गर्ने निर्णय गरेको हो। निर्णयसँगै यो प्रदेशको मुख्यमन्त्री बन्न उनलाई बाटो खुलेको छ। माओवादी केन्द्रले प्रदेश ७ को मुख्यमन्त्रीका लागि डोटीबाट प्रदेशसभामा निर्वाचित सांसद भट्टलाई यसअघि नै सिफारिस गरिसकेको छ। वाम गठबन्धनले प्रदेश ६ र ७ मा मुख्यमन्त्री माओवादीलाई दिने निर्णय गरिसकेको छ। माओवादी केन्द्र प्रदेश ७ का इन्चार्ज लेखराज भट्ट र प्रदेश संयोजक लक्ष्मणदत्त जोशीसहितको बैठकले भट्टलाई संसदीय दलको नेता चयन गर्ने निर्णय गरेको हो। प्रदेश ७ प्रदेश सभामा रहेका माओवादी केन्द्रका १४ सांसद मध्ये १२ जनाले भट्टलाई नै दलको नेता बनाउने निर्णयमा सहमति जनाएका थिए। सांसदहरू वीरमान चौधरी र मानबहादुर धामी पनि संसदीय दलको नेताका आकांक्षी थिए। नेकपा एमाले प्रदेश ७ संसदीय दलको बैठकले सांसद अर्जुन थापालाई सभामुख बनाउने सहमति गरेको छ। एमाले स्रोतका अनुसार बझाङबाट निर्वाचित सांसद थापालाई सभामुख बनाउने सहमति भएको छ। प्रदेश ७ मा आइतबार दिउसो १ बजे प्रदेशसभा बैठक बस्दैछ। जेष्ठ सदस्य दिव्यश्वरी शाह (७४) ले बैठकको अध्यक्षता गर्दैछिन्। बैठकको कार्यसूचीअनुसार उनले प्रदेश प्रमुखको पत्र पढेर सुनाउँनेछिन्। चार वटा दल रहेको प्रदेशसभाको पहिलो बैठकमा सबै दलका नेताले दलको धारणा राख्नेछन्। त्यसपछि सभामुख र उपसभामुखको निर्वाचन मिति तोकेर बैठक समापन गरिनेछ। प्रदेशमुकाम कैलालीस्थित जिल्ला समन्वय समितिको भवनमा बैठक बस्दैछ।
सुरु भयो प्रदेश ६ को पहिलो बैठक,सुर्खेत: प्रदेश नम्बर ६ मा संसदको पहिलो बैठक वीरेन्द्रनगरमा सुरु भएको छ । निर्धारित समय भन्दा केही ढिलो गरेर सिचाइँ डिभिजन कार्यालयको भवनमा बैठक सुरु भएको हो । पहिलो बैठकको अध्यक्षता जेष्ठ सदस्य हिमबहादुर शाहीले गरेका छन् । पहिलो बैठकबाट सभामुखको निर्वाचन मिति तोक्ने कार्यसूची छ । त्यसैगरी यो बैठकले कार्यविधि पनि पास गर्ने छ । यो प्रदेशमा ४० जना सांसद रहेका छन् । पहिलो बैठकमा सबै दलका एक एक जना सांसदले बोल्ने कार्यक्रम पनि तय गरिएको छ ।
केन्द्रले तोक्यो प्रदेशका जिम्मेवारी,"काठमाडौं : सरकारले प्रदेश सरकारका ५ सय ५६ वटा कार्य जिम्मेवारीसहितको विस्तृतीकरण प्रतिवेदन (मार्गनिर्देशन) सातै प्रदेशमा पठाएको छ। साधनस्रोत र कर्मचारीको चर्को अभाव खेप्नुपरे पनि केन्द्रले सम्पूर्ण कार्य जिम्मेवारी र अधिकारसहितको स्पष्ट मार्गनिर्देशन पठाएपछि सातै प्रदेशका सरकारलाई काम गर्न सहज हुने भएको छ। दुई साताभित्र गठन हुने प्रदेश सरकारले यही मार्गनिर्देशनको आधारमा रहेर प्रदेशको कार्य सञ्चालन गर्ने छन्। प्रदेशका लागि आवश्यक पर्ने २२ वटा कानुन पनि अब प्रदेश सरकारले यही कार्य जिम्मेवारीका आधारमा आफैँ बनाउनेछ। केन्द्र सरकारले संघ, प्रदेश र स्थानीय तहबीचको अधिकार र कार्यमा स्पष्टता ल्याई उनीहरूलाई काम गर्न सहज हुने उद्देश्यले संविधानको अनुसूचीमा भएको अधिकारलाई विस्तृतीकरण गरेको हो। त्यसअनुसार संघ सरकारको कार्यजिम्मेवारी ८७० वटा, प्रदेश सरकारको कार्यजिम्मेवारी ५६५ वटा र स्थानीय सरकारको कार्यजिम्मेवारी ३६० वटा निर्धारण गरिएको छ। प्रदेश सरकार सञ्चालनमा आउनै लाग्दा केन्द्रीय सरकारले तयार पारेको प्रदेश सरकारले गर्ने विस्तृत कार्य र क्रियाकलापसहितको मार्गनिर्देशनले प्रदेश सरकारलाई काम गर्न सहज हुने प्रधानमन्त्री तथा मन्त्रिपरिषद् कार्यालयका प्रवक्ता सहसचिव डिल्लीराम शर्माले जानकारी दिए। प्रधानमन्त्री कार्यालयका प्रवक्ता शर्माले केन्द्रीय सरकारले प्रदेश सरकारका लागि बनाइदिएको जिम्मेवारी र अधिकारसहितको विस्तृतीकरण मार्गनिर्देशन प्रतिवेदन सबै प्रदेशका प्रमुख सचिव र सचिवलाई हस्तान्तरण गरिसकिएको जानकारी दिए। सरकारले बनाएको यो मार्गनिर्देशनसहितको विस्तृतीकरण प्रतिवेदन प्रदेश सरकारलाई शासन सञ्चालन गर्न कोसेढुंगा सावित हुने विश्वास लिएका छौं, प्रधानमन्त्री कार्यालयका प्रवक्ता शर्माले अन्नपूर्णसँग भने। दुई साताभित्र गठन हुने प्रदेश सरकारले यही मार्गनिर्देशनको आधारमा रहेर प्रदेशको कार्य सञ्चालन गर्नेछन्। नेपालको संविधान २०७२ को अनुसूची ७ ले प्रदेश सरकारलाई २१ वटा एकल अधिकारको जिम्मेवारी दिएको छ भने अनुसूची ७ मा प्रदेश र संघको साझा अधिकार २५ वटा दिइएको छ। यस्तै, अनुुसूची ९ मा संघ, प्रदेश र स्थानीय तहको साझा अधिकार भन्दै १५ वटा अधिकार दिइएको छ। यसरी संविधानमा साझा अधिकार सूची भन्दै अस्पष्ट व्यवस्था गरेकाले केन्द्रीय सरकारले तीनै तहको स्पष्ट जिम्मेवारी निर्धारण गर्दै विस्तृतीकरणसहितको मार्गनिर्देशन तयार पारेको हो। प्रवक्ता शर्माका अनुसार यो विस्तृतीकरण मार्गनिर्देशनले सरकारका तीनवटै तहबीच देखिनसक्ने अन्योल र द्विविधाको अवस्था अन्त्य गर्नुका साथै तीनै तहमा शासन सञ्चालन गर्न आवश्यक पर्ने संगठन तथा कानुनी संरचना निर्माण गर्न एवं वित्तीय र जनशक्ति व्यवस्थापन गर्न महŒवपूर्ण सघाउ पुग्नेछ। प्रदेशले गर्ने मुख्य काम :  प्रहरी प्रशासन र शान्ति सुरक्षाअन्तर्गत प्रदेश प्रहरी, प्रदेशभित्रको अपराध अनुुसन्धान रोकथाम, शान्ति सुरक्षाको व्यवस्थापन, विपत प्रतिकार्य, आधारभूत मानव अधिकारको संरक्षण, प्रादेशिक कारागार, प्रादेशिक सामुदायिक प्रहरी, स्थानीय प्रशासन, हातहतियार तथा खरखजानासम्बन्धी कार्य, फौजदारी तथा देवानी कार्यविधि कार्यान्वयन।  आर्थिक योजना र वित्तीय क्षेत्रअन्तर्गत प्रदेशको समष्टिगत आर्थिक अवस्थाको विश्लेषण, आर्थिक साधनको बाँडफाँट, प्रदेश विकास नीति, गरिबी निवारणको रणनीति, वित्तीय संस्थाको सञ्चालन, प्रदेश राजस्वसम्बन्धी नीति, प्रदेश आन्तरिक र वैदेशिक ऋण, प्रदेश आर्थिक प्रणाली, नेपाल राष्ट्र बैंकको नीतिअनुरूप वित्तीय संस्था सञ्चालन, सहकारी संस्था सञ्चालन।  प्रदेश निजामती सेवा र अन्य सरकारी सेवाअन्तर्गत सार्वजनिक प्रशासनसम्बन्धी नीति, कानुन र योजना, प्रदेशमा सरकारी निकायको संगठन, प्रादेशिक लोकसेवा, गाउँपालिका र नगरपालिकाको कर्मचारी व्यवस्थापनलगायत।  विद्युत् सिँचाइ र खानेपानीअन्तर्गत : प्रदेशस्तरको विद्युत्, खानेपानी, सिँचाइसम्बन्धी नीति, विद्युत् वितरण र सेवाको गुणस्तर नियमन प्रदेश सीमा नदी र जलमार्गलगायत।  प्रदेश विश्वविद्यालय र उच्च शिक्षाअन्तर्गत : प्रदेशस्तरको उच्च शिक्षासम्बन्धी नीति, पुस्तकालय र संग्रहालय, शिक्षाको प्रादेशिक नीति, विद्यालय तहको पाठ्यक्रम निर्माण।  स्वास्थ्य सेवाअन्तर्गत : स्वास्थ्य तथा पोषणसम्बन्धी प्रादेशिक नीति, प्रदेशस्तरीय उपचार केन्द्र, सेवाको गुणस्तर निर्धारण, दर्ता सञ्चालन अनुमतिलगायत।  प्रदेशको भूमि व्यवस्थापन, निजी तथा सरकारी जग्गाको अभिलेख, जग्गा दर्ता रजिस्ट्रेसनसम्बन्धी नीति, जग्गा विवाद समाधान, खानी तथा खनिज पदार्थको अभिलेख, भौगर्भिक अध्ययन अनुसन्धान, भाषा, लिपि, संस्कृति धर्मको संरक्षण, प्रादेशिक स्तरमा संग्रहालय स्थापनालगायत।"
"भाडाका कुर्सीमा प्रदेशसभा बैठक : प्रदेश २, ५, ६ र ७ मा आज पहिलो बैठक","धनगढी : भद्रगोल व्यवस्थापनबीच प्रदेश २, ५, ६ र ७ मा आइतबार प्रदेशसभाको पहिलो बैठक बस्दै छ। बैठकका लागि सबै प्रदेशमा जेनतेन सभाहलको तयारी पूरा भएको छ तर अन्य कुनै पनि संरचना तयार भएका छैनन्। प्रदेश ७ मा प्रदेशसभा बैठकका लागि ५४ वटा कुर्सी भाडामा ल्याएर गर्जो टारिएको छ भने प्रदेश २ मा शनिबार रातभर लगाएर हल तयार पारिएको छ। पहिलो बैठक सञ्चालन हुने जनकपुरको शैक्षिक तालिम केन्द्र भवनलाई रंगरोगन गरी व्यवस्थित बनाइएको छ। हलमा कुर्सी र डेस्क, साउन्ड सिस्टम, लाइटिङको काम सक्न रातभर कर्मचारी खटाइएको सहरी सडक विकास तथा भवन निर्माण प्रमुख गंगा यादवले बताएका छन्। प्रदेश ५ को प्रदेशसभास्थल बुटवल खयरघारीस्थित उद्योग वाणिज्य संघको सभाहललाई संसद् बैठकका लागि सजाइएको छ। बैठक कक्षभित्र अडियो, भिडियो रेकर्ड गर्ने कन्ट्रोल रुम, मर्यादापालक, पत्रकार र आमन्त्रित व्यक्ति बस्ने स्थान छुट्टाछुट्टै व्यवस्था गरिएको छ। भद्रगोल व्यवस्थापन प्रदेश ७ को प्रदेशसभा पहिलो बैठकका लागि जेनतेन सभाहलको तयारी पूरा भएको छ। जिल्ला समन्वय समितिको हललाई प्रदेशसभा हलका रूपमा मर्मत गरिए पनि त्यसको परिसरको धेरै काम बाँकी छ। बाहिर लगाइएको पर्खाल प्लास्टर नसुकेकाले रंग लगाइएको छैन भने संसदीय दलका कार्यालयमा पनि कुर्सी र मेच लगाउनै बाँकी छ। संसद् भवनभित्र हुने संसदीय दलका कार्यालयमा रंगरोगन गरिए पनि कुन दलको कुन कक्ष हो भनेर बोर्ड लगाइएको छैन। जिल्ला समन्वय समितिको बोर्ड पनि समाचार तयार पारुन्जेलसम्म फेरिएको छैन। मर्यादापालकको जिम्मा हुने संसद् भवनको सुरक्षामा पनि चुनौती देखिएको छ। सभाहलमा प्रवेशका लागि बाहिरको पर्खालमा दुईवटा गेट राखिए पनि जोडिएको छैन। संसद् सचिवालयका लागि एउटा कोठामा तीनवटा कुर्सी राखेर सञ्चालन गरिएको छ तर सचिवालयको बोर्ड टाँसिएको छैन। प्रदेश कार्यालय व्यवस्थापन समितिले आइतबारको बैठक सञ्चालन हुने गरी तयारी गरेको जनाएको छ। कार्यालय व्यवस्थापन समितिका सदस्यसचिव तथा सहरी विकास तथा भवन निर्माण डिभिजन कार्यालय धनगढीका प्रमुख रवीन्द्र बोहराले माघ ४ गतेदेखि सबै निकाय खटाउँदा पनि काम नभ्याएको बताए। ५३ सदस्यीय प्रदेशसभामा एक जना ज्येष्ठ सदस्य सभामुखको मेचमा बस्ने भएकाले ५३ वटा कुर्सी धनगढीको शुभ श्री प्यालेसबाट भाडामा ल्याउन लागिएको हो। शपथका लागि पनि त्यहीँबाट कुर्सी ल्याइएको हो, त्यसमा कभर पनि छ, हामीले अर्डर गरेका सबै कुर्सी बनिसकेका छैनन्। दोस्रो बैठकमा भने हामी पूरै तयारी सक्छौं, बोहराले भने। प्रदेश कार्यालय व्यवस्थापन समितिले हलको मर्मत, पर्खाल र घेरबार, रंगरोगन, ब्लक लगाउने र फूल बगैंचाको आकार बनाउनमा ध्यान दिए पनि, संसदीय दलको कार्यालयका बोर्ड, त्यहाँका अरू ससाना कुरा भने तयार पारेको छैन। हामी शनिबार रातभरि लागेर पनि साउन्ड सिस्टम जोड्छौं, हरेक प्रदेशसभा सदस्यको टेबुलमा माइक हुन्छ, बोहराले भने। प्रदेशसभा हलमा साउन्ड सिस्टमका लागि रेडियो नेपालका प्राविधिक आएका छन्। सभाहलमा रंगरोगन गरिए पनि, त्यसको बाहिरको पर्खाल भने फिका हुनेछ। मूल गेटमा लेखिएको जिल्ला समन्वय समितिको स्थानमा प्रदेश संसद् भवन पनि लेखिएको छैन। त्यो लेख्न प्रदेशका प्रमुख सचिवसहितको निर्णय चाहिने भएकाले त्यसका लागि पनि प्रयास गरिरहेको छु बोहराले भने। पूर्वाधारबाहेकको सबै तयारी भने सकिएको छ। आइतबार दिउँसो एक बजेका लागि तोकिएको पहिलो प्रदेशसभा बैठकको कार्यविधि शुक्रबार नै बनिसकेको छ। पहिलो बैठकमा पेस गरिने एजेन्डालगायतको टुंगो लागिसकेको प्रदेश संसद् सचिवालयका सचिव मुरारी महतले बताए। पहिलो बैठकमा सभामुखको भूमिका ज्येष्ठ सदस्य कांग्रेसबाट प्रदेशसभा सदस्य दिव्यश्वरी शाहले गर्नेछिन् भने बैठकले सभामुखपछिका तीन जना माननीय पनि आइतबार नै चयन गर्नेछ। सर्वदलीय बैठकले तय गरेको कार्यसूचीअनुसार प्रदेशसभाको पहिलो बैठकमा प्रदेश संसद्मा प्रतिनिधित्व गर्ने चार दलका तर्फबाट एकएक जना सांसद बोल्नेछन् भने सभामुख र उपसभामुखको चुनावको मिति तय गरिनेछ। प्रदेश संसद् सञ्चालन गर्नका लागि आवश्यक पर्ने ३० जना मर्यादापालक पनि तयार भइसकेका छन्। शनिबार सबै मर्यादापालकलाई संसद् भवनमा ल्याएर बैठकको सुरक्षाबारे जानकारी गराइएको छ। मर्यादापालकको तालिमका संयोजक एसपी जनकराज पाण्डेले आइतबारको बैठकमा ३० जनालाई नै खटाइने बताए। सबैका दाउरा सुरुवाल, कालो कोट र कालो भादगाउँले टोपी तयार भइसकेका छन्, एसपी पाण्डेले भने। पहिलोपटक हुन लागेको प्रदेशसभा बैठकलाई लिएर प्रदेशवासी र बैठकमा सहभागी हुने स्वयं सदस्य पनि उत्साहित भएका छन्। पहिलो बैठकले के निर्णय गर्ला भन्ने कौतुहलता प्रदेशवासीमा रहेका बेला प्रदेश सदस्यहरू पनि नौलौ अभ्यासमा सहभागी हुन पाउँदा उत्साही भएको बैतडीका प्रदेशसभा सदस्य लीलाधर भट्टले बताए। संसद् भवनमा शनिबार प्रदेशसभा सदस्यको आवतजावत सुरु भएको छ। प्रदेश संसद् सचिवालयले आइतबार बिहान सबै सांसदलाई संसद् भवन बोलाएर पूर्वाभ्यास गरिने जनाएको छ। हामीले मर्यादापालक, ज्येष्ठ सदस्यको प्रस्तुती र प्रदेश सदस्यलाई पूर्वाभ्यास गराउने भन्दै बिहान बोलाएका छौं, प्रदेश संसद् सचिवालयका सचिव मुरारी महतले भने।"
पहिलो बैठक सवा घण्टा मात्र,"पोखरा : प्रदेश ४ को पहिलो प्रदेशसभा बैठक सोमबार सवा घण्टा मात्रै बस्ने भएको छ। बैठकबाट प्रदेशसभा कार्य सञ्चालन अन्तरिम कार्यविधि पारित गर्ने निर्णय शनिबार सर्वदलीय बैठकले गरिसकेको छ। कार्यविधिको मस्यौदा सरकारले बनाएर पठाइसकेको छ। प्रदेशसभामा प्रतिनिधित्व गर्ने दलका प्रतिनिधिबीच प्रदेशसभा सचिवालयले शनिबार पोखरामा सर्वदलीय बैठक गराएको थियो। बैठकले पहिलो प्रदेशसभामा एमाले, कांग्रेस र माओवादी केन्द्रका ३३ र नयाँशक्ति र जनमोर्चाका ११ जना प्रतिनिधिले शुभकामना मन्तव्य राख्ने कार्यसूची बनाएको छ। मुख्य दलका तर्फबाट बोल्ने ३३ जनामध्ये १ जना महिला हुनेछन्। बैठकको सुरुमै चाहिँ प्रदेश प्रमुख बाबुराम कुँवरको पत्र पढेर सुनाइने कार्यक्रम छ। ११ जनाले बोल्ने र कार्यविधि पारित गर्न लगभग सवाघण्टा समय लाग्ने अनुमान गरिएको छ। दलबीच सभामुखलाई सघाउन अध्यक्षता गर्न प्रत्येक दलबाट ११ जनाको नाम दिने सहमति भएको संसद् सचिवालय सञ्चालनका लागि काठमाडौंबाट आएका सहसचिव जीवराज भण्डारीले जानकारी दिए। प्रदेशसभाको पहिलो बैठकको अध्यक्षता ज्येष्ठ सदस्य जनकलाल श्रेष्ठले गर्नेछन्। ज्येष्ठ सदस्य र एमाले, कांग्रेस, माओवादीबाट २२ जना र अन्यबाट ११ जना शनिबारको सर्वदलीय बैठकमा सहभागी थिए। एमालेबाट पृथ्वी सुब्बा गुरुङ, किरण गुरुङ, कांग्रेसबाट कृष्णचन्द्र पोखरेल, बिन्दु थापा, माओवादी नेत्र अधिकारी, हरिबहादुर चुमनसहितका सांसद सहभागी थिए। पहिलो बैठक बस्नुअघि पनि सर्वदलीय बैठक बस्ने सहमति भएको सहभागीले जानकारी दिएका छन्। कार्यविधि पारित गर्ने र सभामुखको निर्वाचनको मिति तोक्ने सर्वदलीय सहमति एमाले नेता पृथ्वी सुब्बाका अनुसार प्रदेशसभाको दोस्रो र तेस्रो बैठकका लागि मोटामोटी मिति प्रस्ताव गरिएको र त्यसबारे सोमबारको पहिलो बैठकले निर्णय गर्नेछ। फागुनको ३ र ६ गते अर्काे बैठकको मिति तय गर्नेबारे शनिबार दलबीच सहमति जुटेको छ। प्रदेशसभाको पहिलो बैठक बसेको १५ दिनभित्र सभामुखको निर्वाचन गरिसक्नुपर्ने संवैधानिक प्रावधान छ। २२ माघमा पहिलो बैठक बस्दा फागुन ७ मा १५ दिन पूरा हुन्छ। सर्वदलीय बैठकले सभाहलमा सांसद बस्न दलीय आधारमा कुर्सी तय गरेको छ। सभामुखको दायाँपट्टि सबभन्दा पहिलो र तेस्रो दल तथा बायाँपट्टि दोस्रो ठूलो दलका सांसद बस्ने सहमति बनेको छ। त्यसअनुसार एमाले र माओवादीका सांसद एकैतिर र कांग्रेसका अर्काेपट्टि बस्नेछन्। संसदीय परम्परामा सत्तापक्ष सभामुखको दायाँ र प्रतिपक्ष देब्रेपट्टि बस्ने चलन छ। प्रदेश सरकार नबनिसकेको अवस्थामा सर्वदलीय बैठकले दलको आकारका आधारमा ठूलोलाई दायाँपट्टि र दोस्रो ठूलोलाई देब्रेपट्टिको ठाउँ तय गरेको हो। तेस्रो दललाई सत्तातिरकै कुर्सी राखिएको छ। ६० सांसद रहेको प्रदेश ४ मा एमालेका २७, कांग्रेसका १५, माओवादीका १२, जनमोर्चाका ३, नयाँ शक्तिका २ र १ स्वतन्त्र छन्।"
हेटौंडा नै प्रदेश ३ को स्थायी राजधानी : कमल थापा,"हेटौंडा : उपप्रधानमन्त्री तथा राप्रपा अध्यक्ष कमल थापाले फागुन दोस्रो साताभित्र नयाँ सरकारलाई सत्ता हस्तान्तरण गर्ने बताएका छन् । शनिबार हेटौंडामा अगुवा कार्यकर्ताहरूसँग अन्तक्र्रिया गर्दै उनले भने, फागुन १०१२ गतेभित्र नयाँ सरकार बनिसक्छ, हामी सत्ता हस्तान्तरणको लागि आतुर छौं । निर्वाचनलगत्तै सरकार छाड्नुपर्ने भए पनि संवैधानिक जटिलताका कारण नचाहेरै पनि सरकारमा बस्न बाध्य हुनुपरेको थापाले बताए । चुनाव हुनेबित्तिकै सरकार बन्ने प्रावधान नहुँदा समस्या भएको छ, उनले भने, यो अप्ठ्यारो बाटोलाई संविधान संशोधनमार्फत सच्याउन जरुरी छ । उपप्रधानमन्त्री थापाले भारतीय विदेशमन्त्री सुष्मा स्वराज नेपाल भ्रमणमा आउँदा राजनीतिक दलका नेताहरू आफ्नो हैसियत ख्याल नगरी लामबद्ध भएर भेट्नु जानु लज्जाजनक भएको बताए । जन्ती लिएर हिँडेजस्तै गरी एउटा देशको विदेशमन्त्रीलाई हाम्रा पूर्व, वर्तमान र हुनेवाला प्रधानमन्त्रीदेखि नेताहरू लाइन लागेर भेट्न गए, उनले भने, नेताहरूको व्यवहार देख्दा लाग्छ इतिहासले नव्यहोरेको उपनिवेश हाम्रो देशमा अहिले भित्रिँदै छ । कार्यकर्ताहरूमाझ उत्साह थप्दै थापाले जनताले बुझेरै राप्रपालाई हराएको तर्क गरे । राप्रपाले चाहेर पनि दुईतिहाइ ल्याउन सक्ने थिएन, दुईतिहाइ नभई संविधान संशोधन हुँदैन, उनले थपे, जनताले बुझेरै अब सडकबाटै हिन्दु राष्ट्र निर्माणमा अघि बढ्न हामीलाई म्यान्डेट दिएका हुन् । साथै उनले प्रदेश ३ को राजधानी हेटौंडा कामय गरेर आफूले चुनावको समयमा मकवानपुरका जनतासँग गरेको बाचा पूरा गरेको दाबी गरे । म हेटौंडा राजधानी भएपछि पाइला टेक्दा निक्कै भावुक भएँ, मैले चुनाव हारे पनि जनतासँग गरेको बाचा पूरा गरेको छु, उपप्रधानमन्त्री थापाले भने, अझै पनि मकवानपुरको विकासमा लागिरहनेछु । वाम गठबन्धनजस्तो लोकतान्त्रिक गठबन्धन सशक्त बन्न नसकेकाले लोकतान्त्रिक गठबन्धनले हार व्यहोर्नुपरेको उनको भनाइ छ । सरकारले प्रस्ताव गरेको सात प्रदेशका राजधानीमध्ये हेटौंडामा मात्रै परिवर्तन भएको बताउँदै उनले प्रधानमन्त्रीले आफ्नो प्रस्ताव स्वीकार गरेको भन्दै शेरबहादुर देउवालाई धन्यवाद दिए । साथै उनले सातै प्रदेशको अस्थायी राजधानी नै स्थायी रूपमा रहनेसमेत दाबी गरे । अगुवा कार्यकतर्का भेलामा राप्रपाका सहमहामन्त्री राजाराम बर्तौला, मकवानपुरका कार्यवाहक अध्यक्ष शिवराम थापालगायत नेताकार्यकर्ताको उपस्थिति थियो ।"
स्वराजको भ्रमण अनुपयुक्त,"काठमाडौं : माओवादी केन्द्रका शीर्ष नेताहरूले भारतीय विदेशमन्त्री सुष्मा स्वराजको दुईदिने नेपाल भ्रमण कूटनीति र राजनीतिक मर्यादाविपरीत रहेको बताएका छन् । सरकार परिवर्तनको संघारमा यस्तो खालको भ्रमण हुनुलाई उनीहरूले अस्वाभाविक भनेका छन्। आफ्नै पार्टी अध्यक्ष पुष्पकमल दाहालले महत्वपूर्ण भनेको यो भ्रमणको माओवादीकै शीर्ष नेताहरूले भने चर्को आलोचना गरेका हुन् । माओवादी अध्यक्ष दाहालले शुक्रबार बिहान करिब ५० मिनेटको भेटपछि दुई देशको मित्रता सौहार्दपूर्ण भएको टिप्पणी गरेका थिए । उनैका पार्टीका नेताहरूले भने सरकार कामचलाउ बनेका बेला छिमेकी देशको विदेशमन्त्री बिनाएजेन्डा नेपाल आउनु सार्वभौमिकतामाथिको हस्तक्षेप भएको दाबी गरेका छन् । माओवादी उपाध्यक्ष एवं पूर्वउपप्रधान तथा परराष्ट्रमन्त्री नारायणकाजी श्रेष्ठले स्वराजको भ्रमणलाई राजनेताहरूले कूटनीतिक आचारसंहिता उल्लंघन गरेको प्रमाणका रूपमा लिएका छन् । हुन त वाम गठबन्धनका नेताद्वय ओली र दाहालले राम्रो भन्नुभएकै छ । भारतीय पक्षले पनि शुक्रबार साँझ भ्रमण राम्रो भएको प्रतिक्रिया दिएकै छ । त्यसैले राम्रै भयो होला, उनले भने, तर यसले कूटनीतिक आचारसंहिता उल्लंघन भएको छ । नेताहरूमा निहित राजनीतिक स्वार्थका कारण आमजनताले दुःख र ग्लानिको अनुभूति गर्नुपरेको बताए । ठूला छिमेकीको उपनिवेश बन्दासमेत पुर्खाहरूले स्वतन्त्र राखेको हाम्रो देशको स्वाभिमान आज गिराइँदै छ, उनले भने । निर्वाचनपछि छिमेकीले भ्रमण गर्नु राम्रो मानिन्छ तर राज्य नै कामचलाउ भएको अवस्थामा कूटनीति मर्यादा र राजनीतिका लागि राम्रो भएन । पम्फा भुसाल, प्रवक्ता, माओवादी माओवादी प्रवक्ता पम्फा भुसालले वाम एकता गर्ने पार्टीका नेताले बोलाएर भएको भ्रमणप्रति आफ्नो विशेष टिप्पणी नहुने बताइन् । उनले भनिन्, निर्वाचनपछि छिमेकीले भ्रमण गर्नु राम्रो मानिन्छ तर राज्य नै कामचलाउ भएको अवस्थामा कूटनीति मर्यादा र राजनीतिका लागि राम्रो भएन । माओवादीकै अर्का नेता एवं पूर्वमन्त्री देवप्रसाद गुरुङले सरकार कार्यवाहक भएको अवस्थामा बिनाएजेन्डा स्वराज आउनु बेठीक भएको बताए । दक्षिण छिमेकले अनावश्यक रूपमा हस्तक्षेपकारी भूमिका बढाउन खोजेको अनुभव आफूले गरेको गुरुङको भनाइ छ । औपचारिक पोजिसन भएको व्यक्ति बिनाएजेन्डा आउनु कूटनीतिक मर्यादाविपरीत हुने उनले बताए । गुरुङले भने, नेपालको आन्तरिक मामिलामा हस्तक्षेपकारी भूमिका देखाउन खोजेको देखिन्छ । प्रधानमन्त्री शेरबहादुर देउवाको बिदाइ र वामपन्थी सत्ताको निकटतामा रहेको अवस्थामा भएको भेटघाटको अर्थ रहँदैन । यो भ्रमणले कतै वाम गठबन्धनको एकतामै अप्ठ्यारो पार्ने त होइन भन्ने संकेत गरिरहेको धारणा उनले व्यक्त गरे । कार्यसूचीबिनाको भ्रमणले कुनै न कुनै प्रकारको चलखेलको पुष्टि गर्ने दाबी गुरुङको थियो ।"
प्रदेशसभा बैठककाे कार्यसूची तयार,"विराटनगर : प्रदेश १ को पहिलो प्रदेशसभा अधिवेशन सञ्चालनका लागि बनाइएको अन्तरिम कार्यविधि अधिवेशनबाटै पारित गर्न दलहरू सहमत भएका छन्। विराटनगरमा शनिबार बसेको सर्वदलीय बैठकले अधिवेशनको कार्यसूची तयार गर्दै कार्यविधिमा सहमति जुटाएको हो। पहिलो अधिवेशन माघ २२ गते सोमबार १ बजे बस्दै छ। बैठकले प्रदेश प्रमुखबाट प्राप्त पढेर सुनाउने, सभामुखको सहयोगका लागि विभिन्न दलबाट पाँचसदस्यीय अध्यक्षमण्डल गठन गर्ने, अधिवेशनमा शुभकामना मन्तव्य राख्ने दलका प्रदेशसभा सदस्यको नाम टुंगो लगाएको छ। सभामुखलाई सहयोग गर्न पाँचसदस्यीय अध्यक्षमण्डल गठन भएको छ, संघीय संसद् सचिवालयका उपसचिव सर्वजित राईले भने, जसमा एमाले, कांग्रेस, माओवादी केन्द्र, संघीय फोरम र संघीय लोकतान्त्रिक राष्ट्रिय मञ्चका प्रदेशसभा सदस्य हुनुहुन्छ। अधिवेशनमा एक जना स्वतन्त्र सांसदसहित सात जनाले शुभकामना मन्तव्य दिनेछन्। एमालेका भीम आचार्य, कांग्रेसका केदार कार्की, माओवादीका इन्द्रबहादुर आङ्बो, संघीय फोरमका जयराम यादव, स्वतन्त्र नारायणबहादुर मगर, संघीय लोकतान्त्रिक राष्ट्रिय मञ्चकी विष्णु तुम्बाहाम्फे र राप्रपाकी इन्दिरा राईले शुभकामना मन्तव्य राख्ने तय भएको हो। उनीहरूले पाँचपाँच मिनेट मन्तव्य राख्नेछन्। मर्यादापालकको पोसाकका विषयमा पनि समझदारी भएको छ। उनीहरूले सेतो दौरासुरुवाल, कालो कोट र कालो टोपी लगाउनुपर्ने भएको छ। हलमा १२ देखि १५ जना ड्रेसकोड भएका मर्यादापालक खटिनेछन्। भाषाका विषयमा बैठकले केही निर्णय गरेन। उपसचिव राईका अनुसार सरकार गठन नभएको सन्दर्भमा प्रतिनिधित्व गर्ने ठूला दलका सांसदलाई दाहिनेबाट बसाइनेछ। त्यसपछि साना दलका सांसद बस्नेछन्। प्रदेश १ मा ९३ सांसद छन्। कुर्सी मिलाई हल सजाइयो प्रदेश १ को पहिलो प्रदेशसभा अधिवेशन हुने जिसस भवनमा अवस्थित सभाहलमा शनिबार कुर्सी मिलाएर राखिएको छ। हरियो रङका कुर्सीमा सेतो कभर लगाइएको छ। आकर्षक रूपमा तयार गरिएको हललाई रङरोगन गरी चिटिक्क बनाइएको छ। पंखा, एसी र साउन्ड सिस्टम जडान गरिएको छ। सुरक्षालगायत सबै प्रबन्ध मिलाउने काम पूरा भएको मोरङका प्रमुख जिल्ला अधिकारी रामप्रसाद आचार्यले बताए। संसद् सचिवालय सिंहदरबारका सचिवज्यू पनि आइसक्नुभएको छ, उनले भने, प्राविधिक तयारीसमेत लगभग पूरा भएको छ। उनका अनुसार पहिलो अधिवेशनको लाइभ भिडियो सर्वसाधारणले हेर्न पाऊन् भनेर जिसस भवनबाहिर टीभी जडान गर्ने तयारी छ। माघ २९ मा सभामुख सर्वदलीय बैठकले प्रदेश १ को सभामुख र उपसभामुख छान्न मितिसमेत तय गरेको छ। माघ २९ गते दिउँसो १ बजे सभामुख चयन गर्न चुनाव हुनेछ। यसैगरी फागुन ३ गते उपसभामुखको चुनाव हुने भएको छ। संघीय संसद् सचिवालयका उपसचिव सर्वजित राईका अनुसार दुवै पदमा एक दिनअगावै मनोनयन दर्ता हुनेछ। निर्वाचनको सम्पूर्ण प्रक्रियाका विषयमा सचिवालयले कार्यतालिका सार्वजनिक गर्नेछ, उपसचिव राईले भने।"
राष्ट्रियसभा निर्वाचन तयारी पूरा,"काठमाडौं : बुधबार हुने राष्ट्रियसभा निर्वाचनको सम्पूर्ण तयारी पूरा भएको छ। निर्वाचन आयोगले निर्वाचनको सबै तयारी पूरा भएको जनाएको छ। राष्ट्रियसभा सदस्यका लागि बुधबार बिहान १० बजेदेखि दिउँसो ३ बजेसम्म मतदान हुँदै छ। आयोगका प्रवक्ता नवराज ढकालले भने, मतपत्र छपाइदेखि सुरक्षा व्यवस्था, कर्मचारी खटपटन र व्यवस्थापकीय सबै तयारी पूरा भएको छ। राष्ट्रियसभा निर्वाचनका लागि १० हजारमतपत्रको छपाइ कार्य सम्पन्न भइसकेको छ। मतपत्र भने प्रदेशमा मतदान हुने एक दिनअघि मात्रै पुर्याइने छ। आइतबार नै मतपत्र सम्बन्धित मतदानकेन्द्रमा पुग्नेछ, प्रवक्ता ढकालले अन्नपूर्णसँग भने। आयोगले राष्ट्रियसभा निर्वाचनका लागि रातो र हरियो दुई रङको मतपत्र प्रयोग गर्दै छ। प्रदेशसभाको लागि हरियो र स्थानीय तहको लागि रातो गरी दुई रङका चार प्रकारका मतपत्र प्रयोग गरिने आयोगका प्रवक्ता नवराज ढकालले जानकारी दिए। निर्वाचनमा महिला, दलित, अपांग र अल्पसंख्यक र अन्य समूह गरी चारवटा मतपत्र प्रयोग हुँदै छ। एक मतदाताले चार ठाउँमा भोट हाल्नुपर्नेछ। एकल संक्रमणीय प्रणालीका मतदाताले तीन वटा मतपत्रमा एक, दुई र तीन अंक दिएर भोट हाल्नुपर्नेछ। बहुमतीयतर्फ महिला र अन्य समूहका लागि भने मतदाताले ठीक चिह्न लगाएर भोट हाल्ने व्यवस्था गरिएको प्रवक्ता ढकालले बताए। एक मतदाताले चार मतपत्रमा आठ भोट दिनुपर्नेछ। प्रदेशसभा सदस्यको मतभार ४८ र स्थानीय तहका अध्यक्ष, उपाध्यक्ष, प्रमुख र उपप्रमुखको मतभार १८ रहेको छ। राष्ट्रियसभामा स्थानीय तहका एक हजार पाँच सय तीन र प्रदेशसभाका पाँच सय ५० गरी दुई हजार ५३ मतदाता छन्। ती मतदातालाई भोट हाल्ने तरिकाबारे आयोगले प्रशिक्षण समेत दिइसकेको छ। मतदान केन्द्रमा नेपाल प्रहरी, सशस्त्र र नेपाली सेनाको तीन घेराबाट मजबुत सुरक्षा व्यवस्था मिलाइएको आयोगले जनाएको छ। मतदानअघि र मतगणना अवधिभर तीन वटै सुरक्षाकर्मीले भरपर्दो सुरक्षा प्रदान गर्नेछन्। राष्ट्रियसभा निर्वाचनका लागि १० हजारमतपत्रको छपाइ कार्य सम्पन्न भइसकेको छ। मतपत्र भने प्रदेशमा मतदान हुने एक दिनअघि मात्रै पुर्याइने छ। ३२ सिटका लागि नौ दलका ५२ जना उम्मेदवार प्रतिस्पर्धामा छन्। विभिन्न प्रदेशमा गरी जम्मा २४ सिटमा उम्मेदवारहरू निर्विरोध निर्वाचित भइसकेका छन्। ५९ सदस्यीय राष्ट्रियसभामा ५६ जना निर्वाचनबाट र तीन जना राष्ट्रपतिबाट मनोनीत हुने संवैधानिक व्यवस्था छ। प्रदेश २ मा आठ वटै पदका उम्मेदवार निर्विरोध भएकाले बुधबार सो प्रदेशमा मतदान नहुने भएको छ। निर्विरोध भएकालाई बुधबारै प्रमाणपत्र प्रदान गरिने आयोगले जनाएको छ। मतदान भएको दुई दिनमै गणना सक्ने व्यवस्था मिलाइएको छ। मतगणनाका लागि भने तथ्यांक विभागका कर्मचारीलाई आयोगले खटाइसकेको छ। एकल संक्रमणीय प्रणालीमा गणना कार्य पनि जटिल हुने भएकाले तथ्यांक विभागका कर्मचारीलाई झिकाएर आयोगले तालिम दिएको थियो। हरेक प्रदेशमा पाँच जनाका दरले तालिमप्राप्त गणक पठाइएको छ। मतदान भएको दुई दिनमा सबै प्रदेशको मतपरिणाम सार्वजनिक हुनेछ। आयोगका प्रवक्ता ढकालले भने।"
राजधानीको माग गर्दै वीरगन्ज बन्द,"वीरगन्ज : वीरगन्जलाई २ को राजधानी बनाउन माग गर्दै आइतबार वीरगन्ज बन्द गरिएको छ। राजधानीको माग राख्दै विगत डेढ महिनादेखि निरन्तररुपमा आन्दोलन गर्दै आइरहेको वीरगन्ज राजधानी संघर्ष समितिले आइतबार बन्दको आह्वान गरेको हो। आन्दोलनकारीहरुले वीरगन्जको घण्टाघर, माइस्थान , मुर्ली , पावर हाउस चोक, प्रतिमा चोक , नगवा , बहुअरीलगायतका स्थानमा बिहानैदेखि टायर बालेर प्रदर्शन गरिरहेका छन्। उनीहरुले वीरगन्जमा बिहानैदेखि लामो तथा छोटो दूरीका नीजि तथा सार्वजनिक यातायातका सवारी साधनहरु चल्न दिएका छैनन्। यस्तै वीरगन्जको बजार , शिक्षण संस्थाहरु पनि आइतबार खुलेका छैनन्। बन्दको अवज्ञा गरेको भन्दै आन्दोलनकारीहरुले आदर्शनगर र घण्टार चोकमा गरी दुईवटा नीजि गाडीमा तोडफोड गरेका छन्। घण्टार चोकमा बी आर ०५ पीए ३०४०नम्बरको भारतीय स्कार्पियो र आदर्शनगर चोकमा बा १० च ८५१३ नम्बरको कारमा आन्दोलनकारीहरुले तोडफोड गरेका हुन्। बिहानैदेखि आन्दोलनकारीहरु चोक चोकमा टायर बालेर प्रदर्शनमा उत्रिएका कारण यहाँको जनजीवन प्रभावित भएको छ। जनकपुरमा आइतबार बस्न लागेको प्रदेश २ को प्रदेशसभाको पहिलो बैठक र त्यसमा सहभागी हुने प्रदेश सांसदहरुलाई खबरदारी गर्नकै लागि बन्द हडतालको आह्वान गरिएको संघर्ष समितिका सह संयोजक एवं पूर्वसांसद राजकुमार गुप्ताले बताए।गत माघ ३ गते सरकारले जनकपुरलाई अस्थायी राजधानी तोकपछि आन्दोलन चर्काएको वीरगन्ज राजधानी संघर्ष समितिले यसअघि माघ ४ गते पनि वीरगन्जमा बन्द हडतालको आह्वान गरेको थियो। पुष २१ गते देखि निरन्तर चलिरहेको रिले अनशनसहितको आन्दोलनका भावी कार्यक्रम तय गर्न आइतबार बेलुकी संघर्ष समितिको बैठक बस्ने र त्यहि बैठकले आन्दोलनका सशक्त कार्यक्रम घोषणा गर्ने संघर्ष समितिका सदस्य एवं कांग्रेस नेता अरविन्द गुप्ताले जानकारी दिए। आइतबार बिहानैदेखि बन्द रहेका वीरगन्जको घण्टाघर चोकका पसलहरु। तस्बिर : क्रान्ति साह"
जनकपुरमा सुरु भयो २ नम्बर प्रदेश सभा बैठक,जनकपुरः दुई नम्बर प्रदेश सभा बैठक जनकपुरधाममा सुरु भएको छ । निर्वाचित जेष्ठ सदस्य लगनलाल चौधरीको अध्यक्षतामा प्रदेश सभाको बैठक सुरु भएको हो । सिरहा क्षेत्र नम्बर १ क बाट निर्वाचित चौधरीले सभामुखको आशनबाट प्रदेश प्रमुख रत्नेश्वरलाल कायस्थले बैठक आह्वानका लागि पठाएको पत्र पढेर बैठक सुरु गरेका हुन् । बैठकको सुरुमा राष्ट्रिय गान गाएपछि सहिदहरुको सम्झनामा मौनधारण गरिएको थियो । बैठकमा अहिले प्रदेश सभामा प्रतिनिधित्व गरेका पाँचवटै दलका एक एक जना सदस्यले मन्तब्य राखिरहेका छन् ।
प्रदेश सभा ५ को संसद बैठक बुटवलमा सुरु,"बुटवलः प्रदेश नम्बर ५ को संसद बैठक बुटवलमा सुरु भएको छ । दिउँसो १ बजेदेखि सुरु भएको संसद बैठकमा अहिले सांसदहरुले बोल्ने क्रम जारी छ । प्रदेश सभाको बैठक बुटवल उद्योग वाणिज्य संघको हलमा सुरु भएको हो । रुपन्देहीका जेष्ठ सदस्य ७९ वर्षीय बलदेव शर्मा पोखरेलले पहिलो बैठकमा सभामुखको भूमिका निर्वाह गरेका छन् । प्रदेश ५ को बैठकको सुरुमा सभामुख पोखरेलले प्रदेशसभा आह्वान सम्बन्धी प्रदेश प्रमुख उमाकान्त झाको पत्र पढेर सुनाएका छन् । यो बैठकमा ६ वटा दल एमाले, कांग्रेस, माओवादी केन्द्र, संघीय समाजवादी फोरम, राजपा र राष्ट्रिय जनमोर्चाका एक एक सदस्यले सम्बोधन गर्दैछन् । एमालेका सांसद शंकर पोखरेलले सम्बोधन गरिसकेका छन् । यो बैठकमा अन्तरिम प्रदेशसभा सञ्चालन कार्यविधि पास गर्ने कार्यसूची छ । माघ २८ गतेका लागि सभामुखको निर्वाचन तोक्ने कार्यसूची पनि छ ।"
खर्च धान्न नसकेर संघीयता असफल हुन सक्छ : डा महत,"विराटनगर : नेपाली कांग्रेसका नेता एवं पूर्व अर्थमन्त्री डा रामशरण महतले संघीयता सजिलो व्यवस्था नभएको बताएका छन्। नेपालले संघीयतालाई धान्न सक्ने अवस्था नभएको बताउँदै उनले भने, प्रशासनिक र राजनीतिक खर्च बढी छ। खर्च धान्न नसकेर संघीयता असफल हुन सक्छ।' प्रेस युनियन मोरङले आइतबार विराटनगरमा गरेको पत्रकार सम्मेलनमा नेता महतले राज्यले धान्न सक्ने र व्यवस्थापन गर्न सक्ने हिसावको संघीयता निर्माणमा आफूले पहिल्यैदेखि जोड दिएको पनि बताए। प्रशासनिक र राजनीतिक संरचना अत्यन्त खर्चालु भएका कारण संघीयता धान्ने हैसियत मुलुकमा नरहेको उनको तर्क थियो। मितव्ययी बनेर उत्पादनशील क्षेत्रमा मात्र खर्च गर्न सक्दा त्यसले फाइदा पुग्ने उनको भनाइ छ। सरकारले अनुत्पादनशील क्षेत्र र उपभोगमा मात्र खर्च गरिरहेको छ, महतले भने, अनुत्पादक क्षेत्रमा कम र विकासमा बढी खर्च गर्दा संघीयता टिक्न सक्छ। अहिलेको सरकारमा सुविधाभोगी प्रवृत्ति बढेको उनको टिप्पणी छ। सुशील कोइराला नेतृत्वको सरकारपछिका सबै सरकार खर्चालु स्वभावबाट संचालन भइरहेको र मितव्ययी बन्न नसकेको आरोप उनले लगाए। बढी खर्च गर्ने प्रवृत्तिले संघीयतालाई असफल बनाउने बताउँदै महतले उपभोगमुखी खर्च नियन्त्रण गरेर विकासमुखी खर्च गर्न सुझाव दिए। उनले आफ्नै पार्टीको नेतृत्वमा रहेको सरकारको काम कारवाहीको आलोचला पनि गरे। भने, जनादेश प्राप्त गरेर कामचलाउ बनिसकेको सरकारले जथाभावी र दूरगामी असर पार्ने खालका नियुक्ति गर्नु गैरजिम्मेवारपन हो। कामचलाउ सरकारले मनलाग्दी नियुक्ति गर्न मिल्दैन।' कांग्रेसले जिम्मेवार प्रतिपक्षको जनादेश प्राप्त गरेका कारण त्यही भूमिकामा रहनुपर्ने महतको भनाइ छ। उनले भारतीय विदेशमन्त्री सुष्मा स्वराजको नेपाल भ्रमणलाई लिएर अनाआवश्यक टिप्पणी गरिरहन आवश्यक नरहेको पनि बताए। स्वराजको भ्रमणलाई लिएर अनआवश्यक प्रचार र टिप्पणी गरिरहनु पर्दैन', उनले भने, यो एउटा कुटनीतिक भेटघाट हो।' महतले स्वराजको भ्रमणलाई नेपालमाथि भारतले लगाएको नाकाबन्दीका कारण बिग्रिएको सम्बन्ध सुधार गर्ने प्रयासका रुपमा लिनु पर्ने बताए। नाकाबन्दीपछि दुई देशको बिग्रिएको सम्बन्ध सुधार गर्न भारतले खोजिरहेको छ', महतले भने, त्यसलाई अनावश्यक टिप्पणी र विरोध गर्नु सस्तो प्रचार खोज्नु मात्रै हो।' महतले नेपाल सार्वभौमसत्ता सम्पन्न मुलुक भएकाले नेपालका हरेक घटनालाई भारत र चीन विरोधी भनेर भन्न नहुने धारणा राखे। नेपालमा हुने कुनै घटनालाई हस्तक्षेप भएको भन्दै भारत र चीनसँग जोडेर हेरिन्छ, उनले भने, त्यो आवश्यक छैन। महतले भारतका कोही नेता आउँदा नेपालका संचार माध्यमले आवश्यक भन्दा बढी प्राथमिकता दिने गरेको पनि बताए। छिमेकी मुलुकसंँग भने सन्तुलित सम्बन्ध राखिनु पर्ने उनको धारणा छ।"
मधेस आन्दोलनका सहिदको फोटो नराखेको भन्दै पहिलो बैठकमै बबाल,जनकपुरः पटक पटक भएका मधेस आन्दोलनका क्रममा मारिएका नागरिकको तस्बिर नराखेको भन्दै २ नम्बर प्रदेश सभाको पहिलो बैठकमा राष्ट्रिय जनता पार्टीका सांसदहरुले विरोध जनाएका छन् । सभामुखको आशन भन्दा पछाडिको भित्तामा मधेस आन्दोलनका सहिदहरुको तस्बिर नटाँगिएको भन्दै राजपाका सांसदहरुले सभामुखले बैठक सुरु गर्ने वित्तिकै उठेरा विरोध जनाएका थिए । राजपासहितका दलका सांसदहरुले मधेस आन्दोलनका सहिदको फोटो सभामुख आशनको माथि नराखेसम्म बैठक अवरुद्ध गर्ने चेतावनी दिए हुन् । त्यसपछि सभामुखको भूमिकामा रहेका जेष्ठ सदस्य लगनलाल चौधरीले कर्मचारीहरुलाई अर्को बैठकदेखि मधेस आन्दोलनका सहिदको तस्बिर राख्न आदेश दिएका छन् । उनको आदेशपछि बैठक चलिरहेको छ । तर राजपासहितका दलका सांसदहरुले नियमापत्ति भने गरिरहेका छन् ।
