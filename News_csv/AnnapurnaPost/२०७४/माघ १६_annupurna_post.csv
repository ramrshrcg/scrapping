शीर्षक,विवरण
प्रदूषणको मार,"वायू प्रदूषणमा विश्वका पाँच प्रदूषित देशमध्ये नेपाल एकमा पर्नुले नै बताउँछ, हामी कति मारमा छौं। प्रदूषणको मार बढ्दै जाँदा त्यसलाई न्यून गर्ने र स्वच्छ वातावरण बनाउने दायित्व बोकेका सरकारी संघसंस्था र सरोकारवाला यसप्रति उदासीन हुनु डरलाग्दो पक्ष हो। प्रदूषित सवारीसाधन वातावरण प्रदूषण मुख्य जिम्मेवार हुन्। प्रदूषित सवारीधनीलाई कारबाही, सवारीसाधनको अनुगमन र नियमन प्रभावकारी नबन्दा वातावरणीय संकट बढ्दो छ। सवारीसाधनलाई फिल्डमै जाँच गरेपछि त्यसको वातावरणीय पासफेल को टुंगो लाग्छ। फेल भएका प्रदूषित गाडी कानुन अभावमा नियमन नहुने गरेकाले ती फेरि बिनामर्मतसम्भार सडकमै गुड्छन्। यो वातावरण विभाग र यातायात व्यवस्था विभागबीच समन्वय नहुनुको परिणति हो। पीएम २५ धुलोको मुख्य स्रोत प्रदूषित सवारीसाधन हो। यो नियन्त्रण नभएसम्म वायू प्रदूषण नियन्त्रण गर्न असम्भव छ। त्यसो हुँदा दुई, तीन र चारपांग्रे सवारीसाधनको प्रदूषण नियन्त्रण गर्न बनेको नेपाल सवारी प्रदूषण मापदण्ड २०६९ लाई तत्काल संशोधन गरी कारबाहीको दायरा तोक्न आवश्यक छ। काठमाडौंको हकमा प्रधानमन्त्री कार्यालयको नेतृत्वमा वातावरण विभाग, ट्राफिक प्रहरी, महानगरपालिका, सडक कार्यालयलगायतले दैनिक सवारीसाधनको प्रदूषण जाँच गर्दै आएका छन्। तर कारबाही नहुँदा उपलब्धि शून्य छ। उपत्यकाबाहिर यस विषयमा कारबाही गर्ने प्रचलन छैन। सवारी प्रदूषणकै कारण ३८ प्रतिशत वायु प्रदूषण हुने गरेको छ। पीएम २५ धुलोका कण मसिनो हुने भएकाले मास्कले समेत नछेक्ने र सीधै स्वासप्रस्वासबाट रक्तनलीमा पुग्दा स्वास्थ्यमा गम्भीर असर पार्छ। सडक र सवारी साधनको धुवाँले वायु प्रदूषण ६० प्रतिशत गराउँछ। प्रदूषणले काठमाडौं उपत्यकाको वायु राष्ट्रिय मापदण्डभन्दा पाँच दोब्बरसम्म प्रदूषित बनेको छ। इटाभट्टा र निर्माणाधीन सडक पनि प्रदूषणको अर्को स्रोत हो। इटाभट्टामा नयाँ वातवरणमैत्री संरचना बन्दै गरेका छन्। तर सहरबजारमा दैनिक भित्रने असंख्य सवारीसाधनको व्यवस्थापन र प्रदूषण नियन्त्रणमा सरकारी निकायले प्रभावकारी काम गर्न सकेका छैनन्। सवारी व्यवस्थापनको जिम्मा यातयात व्यवस्था विभागको हो र वातावरण व्यवस्थापनको जिम्मा वातावरण विभागको। तर कानुन अभाव भन्दै प्रदूषणयुक्त सवारीलाई नियन्त्रण गर्ने काममा यी निकाय पन्छिने गरेका छन्। देशभर २८ लाख सवारी दर्ता भए पनि जाँचपास र हरियो स्टिकरको व्यवस्थापनमा सवारीसम्बद्ध निकाय लचिलो हुनुले मानवस्वास्थ्यको मुद्दा हेलचक्राइँको विषय बनेको छ। क्यान्सरजस्ता डरलाग्दो रोगको कारण हो वायु प्रदूषण, यस्तो मानवजन्य प्रदूषणबाट सर्वसाधारणलाई जोगाउने जिम्मा सरकारको हो। यसर्थ, तत्काल प्रदूषणका लागि जिम्मेवार सबैखालका यातायात र संयन्त्रलाई नियन्त्रण र गम्भीर कारबाही गर्नेगरी कानुन निर्माण गर्न सरकार जुट्नुपर्छ। स्वस्थ्य वातावरण जनताको हक हो, जसको सुनिश्चित सरकारले गर्नुपर्छ। प्रधानमन्त्री कार्यालयले वातावरण विभाग र यातायात व्यवस्था विभागलाई वायु प्रदूषण नियन्त्रणका लागि कानुनमा आवश्यक संशोधन गर्न दिएको निर्देशन क्षेत्राधिकार को कारण देखाउँदै अघि नबढ्नु उचित होइन। विषयको संवेदनशीलता बुझ्दै यसलाई अघि बढाइनुपर्छ। सवारी जाँचपासमा हुने गरेका लेनदेन र लचिलोपना तथा हरियो स्टिकरको खरिदबिक्री बन्द गराउन अख्तियार अनुसन्धान दुरुपयोग निकायलगायतका सरकारी निकायको ध्यानाकृष्ट हुनुपर्छ। त्यस्तै, नयाँ सवारीसाधन जाँचका लागि ल्याब अभाव भएकाले त्यसको स्थापना गरिनुपर्छ। सवारी परीक्षणका लागि ६ करोड लगानीमा निर्माण गरिएको काठमाडौंस्थित टेकुको मेसिन सुरुदेखि नै चलेको छैन। २० वर्षे सवारीको नियन्त्रण र नियमनमा अझै पनि कडाइ नहुनु पनि वायु प्रदूषणको कारण हो। त्यस्तै, प्रदूषण जाँच गर्ने मेसिन खरिदमा हुने गरेका कमजोरी र वर्कसपहरूको व्यवस्थापन पनि महत्वपूर्ण कार्य हो। यसमा सम्बद्ध निकायको गम्भीरता र दायित्वअनुसारको सक्रियता आवश्यक छ।"
चुनवाङ बैठकमा प्रचण्ड र बाबुरामलाई रुवाउने सहिद पत्नी दिलमायाको प्रदेशसभा यात्रा,"बागलुङ : पतिको शहादत भएको भर्खर तीन महिना पुगेको थियो। काखमा १४ महिनाकी अबोध छोरी दिप्ती। एक्काइस वर्षमै जीवनसाथी गुमाउँदाको असीम पीडा तर पनि शोकलाई शक्तिमा बदल्ने दरिलो साहस पलायो ३३ वर्षीया दिलमाया रोका दीपालाई। त्यसैले अहिले उनलाई प्रदेशसभा सदस्य समेत हुन पाउने अवसर मिल्यो। चौध वर्षअघिको त्यो दिन भएको कार्यक्रम फर्केर हेर्दा संघर्षका गाथासँग सम्बन्धित रोकाको प्रस्तुतिले नेतृत्व तहका पदाधिकारीलाई प्रभावित बनायो, जुनबेला तत्कालीन नेकपा माओवादीको ऐतिहासिक चुनुवाङ बैठक आयोजना हुुनुअघि अखिल नेपाल जनसांस्कृतिक संघले युद्ध मैदानबाट फर्किंदा नामक अपेरा प्रस्तुत गरिरहेको थियो। कथाले मागेअनुसार अपेरामा दिलमायाको अभिनय सुरु भयो। पिठ्यूँमा १४ महिनाकी कलिली छोरी, मुक्ति युद्धमा जीवनसाथी गुमाएको भर्खर तीन महिना पुगेको अवस्थामा पनि जोशका साथ उनको जीवन्त अभिनयले बैठकमा सहभागी पार्टी अध्यक्ष पुष्पकमल दाहाल प्रचण्ड, नेता बाबुराम भट्टराईलगायत सबैलाई भावविह्वल बनायो। जित्नैपर्छ यो अन्तिम लडाइँ तिमीले लडेर, चुहिएका छानोहरु, टुहुरा यी सन्तानहरु बसेका छन् नयाँ दिन पर्खेर पाश्र्वमा गीत बजिरह्यो, नेताहरु भावुकमात्र बनेनन् भक्कानिए पनि। विसं २०६१ चैत २५ गते रुकुमको खारा भिडन्तमा रोकाका पति चित्रबहादुर घर्ती चिरणले शहादत प्राप्त गरेका थिए। मुक्तिका लागि सँगै लडाइँमा हिँडेको जीवनसाथी गुमाउँदाको पीडा मसँग थियो, रोकाले विगत सम्झदै भनिन्, बैठकमा देखाइएको अपेरा मेरै यथार्थ कथा जस्तो बन्यो। चुनुवाङ बैठकमा प्रचण्डलगायतका नेताहरु रोएको विषयले अहिले पनि उत्तिकै चर्चा पाएको छ सशस्त्र संघर्षका योद्धाको क्षतिले निराश बनेको पार्टी र नेतृत्वलाई झकझक्याउने कथा थियो अपेरामा। सहिद परिवारको भूमिकामा आफ्नै सत्य घटनालाई अपेरामा प्रस्तुत गर्दा नेताहरु उद्वेलित भएको रोकाको भनाइ छ। बैठक सकिएपछि अध्यक्षलगायतले मलाई ढाडस दिनुभयो, त्यो मेरा लागि अमूल्य क्षण थियो, रोकाले भनिन्। आफ्नो अभिनय कलाबाट सबैलाई प्रभावित पार्न सक्ने रोका गीत गाउनुका साथै नाच्ने र र बजाउने पनि गर्थिन्। राजनीतिक जीवनकालमा अधिकांश समय सांस्कृतिक फाँटमै बिताउनुभएकी रोकाको यात्राले अहिले भने नयाँ मोड लिएको छ। भर्खरमात्र प्रदेशसभा सदस्यको शपथ लिएकी रोकाको कलायात्रा अब प्रदेशसभाको बैठक तिर डोरिएको छ। समानुपातिकतर्फबाट नेकपा (माओवादी केन्द्र) ले रोकालाई प्रदेशसभामा चयन गरेको हो। बागलुङको ताराखोला गाउँपालिका२ अर्गलमा २०४१ सालमा जन्मनुभएकी रोकाको २०५४ सालदेखिको राजनीतिक यात्रा अहिले एउटा गन्तव्यमा पुगेको छ। सांस्कृतिक फाँट, महिला, विद्यार्थी हुँदै पार्टी संगठनमा पनि क्रियाशील बन्नुभएकी रोकाले पार्टी अध्यक्ष र पार्टीले नबिर्सिएकामा खुशी व्यक्त गर्दै भनिन्, दुःख, संघर्ष झेल्दै आन्दोलनमा लागियो, परिवारजन गुमाए पनि अहिले आएर पार्टीले सम्मान गरेजस्तो लागेकाले अझ राम्रो गरेर देखाउने सोच छ। विसं २०५६ मा पार्टीको पूर्णकालीन कार्यकर्ता भएर हिँडेकी रोकासँग प्रतिरोध सांस्कृतिक परिवार, सामाना सांस्कृतिक परिवारलगायतका सांस्कृतिक फाँटमा काम गरेको अनुभव छ। उनी विश्वास सांस्कृतिक परिवारमार्फत धवलागिरि जनजागरण अभियानमा पनि सक्रिय थिइन्। सांस्कृतिक फाँटसँगै पार्टीको पनि जिम्मेवार सदस्य भएर हामी हिँड्थ्यौ, रोकाले बिगत संझदै भनिन्, कतिपय ठाउँका भिडन्तमा पनि संलग्न भएँ, त्यो संघर्षले हामीलाई उत्साह दिन्थ्यो। युद्धकै क्रममा रोकाको २०५८ सालमा आफ्नै गाउँ अर्गलकै चित्रबहादुर घर्ती चिरणसँग विवाह भएको थियो। विवाह भएको तीन वर्षमै जीवनसाथी गुमाएकी रोकाले आन्दोलनकै सिलसिलामा बागलुङको गलकोट नगरपालिका७ मल्मका कर्ण परियार विद्रोहीसँग विवाह गरिन्। दोस्रो विवाहपछि रोकाका नौ वर्षीय छोरा दिप्शन र सात वर्षीया छोरी स्नेहा छन्। परियार पनि नेकपा माओवादीको सांस्कृतिक फाँटमै क्रियाशील कलाकार हुन्। सामाना परिवारको केन्द्रीय कलाकार परियारले पनि चुनुवाङ बैठकमा वाद्यवादक र गायकको भूमिका निर्बाह गरेका थिए। सांस्कृतिक आन्दोलनकै क्रममा उनीहरूबीच २०६४ चैतमा पुनः विवाह भएको थियो। कक्षा ५ मै विद्यालय छाडेर आन्दोलनमा लागेकी रोकाले २०६७ मा एसएलसी र त्यसपछि व्यवस्थापन विषयमा कक्षा १२ सम्म बढेकी छिन्। हामी पहिले पनि श्रमजीवी वर्गको हितका लागि आन्दोलनमा लागेका हौँ, रोकाले भनिन्, मसँगै अर्को कुनै स्वार्थ छैन, सबै चिज जीवनमा भोगियो, बाँकी समय शहीद, घाइते, अपाङ्ग र श्रमजीवी वर्गको हितमा लगाउँछु। उहाँले प्रदेशसभा सदस्यको भूमिकामा रहँदासम्म देश र नागरिकप्रति जिम्मेवार भएर काम गर्ने प्रतिबद्धता व्यक्त गरिन्। अपेरा युद्ध मैदानबाट फर्किंदा का प्रमुख कलाकार एवं पूर्व सासंद खुशीराम पाख्रिनको गत मंसिरमा गीत गाउँदागाउँदै निधन भएको थियो। कला क्षेत्रमा योगदान पुर्याएका व्यक्तिलाई पनि पार्टीले अवसर दिएकामा कतिपयले खुशी व्यक्त गरेका छन्। रोकाले आफूलाई प्रदेशसभा सदस्यमा सिफारिस गर्ने जिल्ला पाटीप्रति खुशी व्यक्त गर्दै चित्त बुझ्दो काम गरेर देखाउने प्रण गरेकी छिन्। रासस"
सडक पेटीमा जुत्ता टल्काउँदै कांग्रेस नेता (फोटोफिचर),तस्बिर : सलिल फुयाँल काठमाडौं : सहिद दिवसका दिन मंगलबार नयाँ बानेश्वरको सडकमा अनौठो दृश्य देखियो। अन्य बेला जुत्ता मर्मत र पालिस लगाउँदै मोची बस्ने सडक पेटीमा मंगलबार कांग्रेसका चर्चित नेता बसेका थिए। नेपालको राजनीतिमा फोहोर पसेकाले जुत्तालाई जस्तै पालिस लगाएर सफा गर्न भन्दै कांग्रेसका केन्द्रीय नेताहरु सांकेतिकरुपमा सडकमा निस्किएका हुन्। उनीहरु एक हातमा पालिसको बट्टा र अर्को हातमा ब्रस लिएर सडक पेटीमा बसेका थिए। बानेश्वर चोकको सडक पेटीमा बसेर उनीहरुले पैदलयात्रुका जुत्ता टल्काइदिएका थिए। सडक पेटीमा बसेर जुत्ता टल्काउने कांग्रेसका नेताहरुमा केन्द्रीय सदस्यद्वय चन्द्र भण्डारी र धनराज गुरुङसहित थिए। यो कार्यक्रम भने सन्त नेता कृष्णप्रसाद भट्टराई स्मृति प्रतिष्ठानले आयोजना गरेको हो। कार्यक्रमबाट पार्टी शुद्धीकरण हुनुपर्ने सन्देशसहित उनीहरुले सांकेतिक विरोध गरेका हुन्। मंसिरमा भएको प्रदेश र प्रतिनिधिसभा निर्वाचनमा नेपाली कांग्रेसले नराम्ररी पराजय भोगेपछि दोस्रो तहका नेताहरु पार्टी नेतृत्व र नीतिमै परिवर्तन हुनुपर्ने पक्षमा उभिएका छन्। केही नेताले भने स्पोर्टस सुजसमेत पालिस गरेको दृश्य देखिएको छ। केही नेतृले भने पञ्जा लगाएर जुत्ता पालिस गरेको देखियो। कतिपय नेता भने जुत्ता पालिस गर्न बसेर आफ्नै जुत्ता पालिस गरिरहेका थिए।
मुख्यमन्त्रीका लागि सक्षम छु : नेता राई,"भोजपुर : नेकपा (एमाले) पोलिटब्युरो सदस्य एवं पूर्व सूचना तथा सञ्चारमन्त्री शेरधन राईले प्रदेश १ को मुख्यमन्त्रीका लागि आफू सक्षम रहेको बताएका छन् । जिल्लाको पौवादुङ्गा गाउँपालिकाको वार्षिक बजेट र कार्यक्रम घोषणासभामा उनले प्रदेश १ को सरकारको नेतृत्वका लागि आफू सक्षम रहेको बताएका हुन् । भोजपुर २ खबाट प्रदेशसभा सदस्यमा निर्वाचित राईलेभने, प्रदेश सरकारको नेतृत्वको दौडमा म बलियोरुपमा प्रस्तुत छु, सम्भवत मुख्यमन्त्रीको जिम्मेवारी मेरो काँधमा आउनेछ । उक्त प्रदेशको मुख्यमन्त्रीका लागि एमालेका सचिव एवं पूर्व संस्कृतिमन्त्री भीमप्रसाद आचार्यले पनि आफ्नो दाबी प्रस्तुत गर्दै आएका छन् । नेता राईले आउँदो फागुन पहिलो साताभित्र केन्द्र र प्रदेश सरकार बनिसक्ने र नयाँ सरकार बनेपछि मुलुकमा समृद्धिको महाअभियान सरु हुने बताउँदै अब नेपाल कुनै अलमल र अराजकतामा नफस्ने दावी गरे । विकास निर्माणका काममा स्थानीय सरकारलाई जवाफदेही बनाउन सहयोगर्ने उनले बताए । स्थानीय सरकारलाई थप बजेट र कार्यक्रम दिन आगामी प्रदेश सरकार तयार हुने पनि उनको भनाइ छ । नेकपा (माओवादी केन्द्र) बाट नवनिर्वाचत प्रतिनिधिसभा सदस्य सुदन किराँतीले प्रदेश १ ले राईलाई मुख्यमन्त्रीका रुपमा पाउने आशा व्यक्त गर्दै विकास निर्माणका काममा नयाँ सरकारपछि तिब्रता आउने स्पष्ट पारे । गाउँपालिकाको प्रथम गाउँसभाले खानेपानी, सडक, विद्युत्, कृषि, पर्यटन, सञ्चार, खेलकुद, स्वास्थ्य, शान्तिसुरक्षा र शिक्षालगायतका कार्यक्रम र चालू पूँजीका लागि कुल रु २२ करोड २९ लाख ८१ हजारको बजेट पारित गरेको थियो । गाउँपालिकाका अध्यक्ष किरण राईले जनताको चाहनाअनुसार आफूहरुले ल्याएका कार्यक्रम कार्यान्वयनका लागि केन्द्र र प्रदेश सरकारको सहयोग आवश्यक भएको बताए । गाउँपालिकाका उपाध्यक्ष सम्झना राईले वार्षिक बजेट र कार्यक्रम सार्वजनिक गरेकि थिइन् । रासस"
"को को बन्दैछन् मुख्यमन्त्री, कहाँ कसको पल्लाभारी ?","काठमाडौं : एमाले र माओवादीबीच प्रदेश सरकारको नेतृत्व बाँडफाँट भएपछि मुख्यमन्त्रीका लागि नेताहरुको दौड सुरु भएको छ। प्रदेश १,३,४ र ५ मा एमालेले मुख्यमन्त्री पाएको छ भने प्रदेश ६ र ७ मा माओवादीको मुख्यमन्त्री हुने सहमति भएको छ। सभामुखमा १, ३, ६ र ७ एमालेले पाउने भएको छ भने ४ र ५ मा माओवादीले पाउने भएको छ। एमाले मुख्यमन्त्री पाएको प्रदेशमा माओवादीले उपसभामुख र माओवादीले मुख्यमन्त्री पाएको प्रदेशका एमालेको उपसभामुख हुने छन्। एमालेको स्थायी समिति बैठकले सर्वसम्मत भएका चुनावी प्रक्रियाबाट मुख्यमन्त्री चुन्ने निर्णय गरेको छ। पार्टीको यस्तो निर्णय आएपछि नेताहरु तीब्र लविङमा लागेका छन्। प्रदेश १ मा भीम र शेरधन प्रदेश १ को मुख्यमन्त्रीमा एमाले सचिव भीम आचार्य र पोलिव्यूरो सदस्य शेरधन राईको चर्को प्रतिस्पर्धा हुने देखिएको छ। माधव नेपाल समूहका आचार्य र अध्यक्ष केपी ओलीनिकट राई दुवैले मुख्यमन्त्रीमा दाबी गरिरहेका छन्। दुवैले संघीय राजधानी काठमाडौंमा पत्रकार सम्मेलन गरेर आफू नै मुख्यमन्त्री भएको दाबी गरिरहेका छन्। प्रदेश १ संयोजक समेत रहेका आचार्य सुनसरी१ ख बाट २० हजार २११ मतका साथ विजयी भएका हुन्। प्रदेशका सहसंयोजक राई २० हजार ३३४ मतका साथ भोजपुर ख बाट विजयी भएका संसद हुन्। आचार्य र राई दुवैले आफ्नो पल्ला भारी भएको दाबी गरिरहेका छन्। घिमिरेको छिर्के दाउ आचार्य र राईको घम्साघम्सीमा छिर्के दाउ लगाउने प्रत्यत्नमा जीवन घिमिरे पनि लागेका छन्। विराटनगरमा पत्रकार सम्मेलन गरेर घिमिरेले आफू माधव नेपाल र झलनाथ खनाल समूहकबाट मुख्यमन्त्रीको दाबेदार भएको बताएका छन्। घिमिरे मोरङ क्षेत्र नम्बर ४ खबाट १३ हजार ८०५ मत ल्याएर विजयी भएका छन्। सभामुख समेत एमाले पाउने प्रदेश १ मा मुख्यमन्त्रीकै दाबेदार मध्येबाट एकजनालाई सभामुख बनाउने सम्भावना रहेको छ। प्रदेश २ मा फोरम र राजपाको घम्साघम्सी प्रदेश २ मा संघीय समाजवादी फोरम र राजपाबीच मुख्यमन्त्रीमा चर्को प्रतिस्पर्धा छ। २९ सिट जितेर ठूलो दल बनेको संघीय समाजवादी फोरमबाट केन्द्रीय उपाध्यक्ष मोहमद लालबाबु राउत, केन्द्रीय कोषाध्यक्ष विजयकुमार यादव मुख्य दाबेदार रहेका छन्। उपाध्यक्ष राउत पर्सा क्षेत्र नम्बर २ ख बाट ९ हजार ८०४ मत ल्याएर विजयी भएका हुन भने यादव सिराहा क्षेत्र २ कबाट १० हजार ३८३ मत ल्याएर बिजयी भएका छन्। यादव समुदायकै भएका प्रतिस्पर्धामा विजय यादव अगाडि देखिएका छन्। राजनीतिक समितिका सदस्य शैलेन्द्र शाह समेत दाबेदारका रुपमा देखिका छन्। साह सप्तरी क्षेत्र नम्बर २ कबाट १० हजार ५७७ मत ल्याएर विजयी भएका छन्। फोरमले मुख्यमन्त्री लिएर सभामुखमा राजपालाई दिने सोचाई बनाएको छ। उता २५ सिट जितेको राजपाका महासचिव मनीष सुमन र नेता जितेन्द्र सोनलले मुख्यमन्त्रीको दाबेदारी गरेका छन्। सप्तरीको क्षेत्र नम्बर २ खबाट बिजयी सुमन र बारा क्षेत्र नम्बर ४ खबाट बिजयी सोनल मध्ये एक जना सभामुख हुन सक्ने फोरमका एक नेता भने। उता राजपा अन्तिमसम्म मुख्यमन्त्रीको दाबेदारी नछोड्ने पक्षमा देखिएको छ। प्रदेश ३ अष्टलक्ष्मी र राजेन्द्र प्रदेश ३ मा मुख्यमन्त्रीका धेरै आंकाक्षी देखिएका छन्। काठमाडौँ क्षेत्र नम्बर ८ ख बाट एमाले उपाध्यक्ष अष्टलक्ष्मी शाक्य मुख्य दाबेदार रहेकी छन्। उनले ५ हजार १६९ मत ल्याएकी छन्। पार्टी उपाध्यक्षमा पराजित राजेन्द्र पाण्डे मुख्यमन्त्री अर्का दाबेदार हुन्। धादिङ क्षेत्र नम्बर १ कबाट २७ हजार ३३२ मत ल्याएर विजयी पाण्डे गुटपरिवर्तन गरेर मुख्यमन्त्रीको दौडमा लागेका छन्। नेपाल गुटबाट पाण्डे पार्टी उपाध्यक्षमा लडेका थिए। अष्टलक्ष्मी समेत नेपाल गुटकै हुन्। यहाँ मुख्यतः अष्टलक्ष्मी र पाण्डेबीच प्रतिस्पर्धा हुने देखिएको छ। अष्टलक्ष्मी र राजेन्द्रसँगै पशुपति चौलागाईँ, सानुकुमार श्रेष्ठ, केशव स्थापित र अरुण नेपाल समेत मुख्यमन्त्रीका दाबेदारमा देखिएका छन्। एक मात्र महिला दाबेदार अष्टलक्ष्मीलाई मुख्यमन्त्री बनाउनुपर्ने लविङ महिलाहरुले गरिहेका छन्। काठमाडौं क्षेत्र नम्बर १० ख की प्रदेश सभा सदस्य रमा आलेमगर, प्रदेश ३ को मुख्यमन्त्रीमा अष्टलक्ष्मीको विकल्प नभएको बताउँछिन्। महिलालाई हरेक निकाय ३३ प्रतिशत भन्ने अनि एक मुख्यमन्त्री नदिने हुन्छ, अष्टलक्ष्मीलाई मुख्यमन्त्री बनाउनु नै पर्छ, उनले भनिन्। मु्ख्यमन्त्री कै दाबेदार मध्येबाट सभामुख र मन्त्री बन्ने सम्भावना छ। प्रदेश ४ मा दुई गुरुङ प्रदेश ४ मा एमालेका सचिव पृथ्वीसुब्बा गुरुङ र पोलिब्यूरो सदस्य किरण गुरुङ मुख्य दाबेदार छन्। पृथ्वी सुब्बा अध्यक्ष ओलीनिकट हुन् भने किरण गुरुङ पार्टी उपाध्यक्ष वामदेव गौतमनिकट हुन्। पृथ्वीसुब्बा २३ हजार १८८ मत ल्याएर लमजुङको क्षेत्र नम्बर १ खबाट विजयी भएका हुन भने किरण गुरुङ तनहु क्षेत्र नम्बर २ खबाट १५ हजार ६३० मत ल्याएर विजयी भएका हुन। दुई गुरुङ मुख्यमन्त्रीका लागि जोडतोडका साथ लविङमा लागेका छन्। दुई गुरुङ बीच आधा आधा कार्यकाल मुख्यमन्त्री बनाएर मनाउने कोसिसमा केही एमाले नेताहरु लागेका छन्। प्रदेश ५ शंकर निर्विकल्प प्रदेश ५ मा एमाले स्थायी समिति सदस्य शंकर पोखरेल र्निविकल्प देखिएका छन् । उनी प्रदेश नम्बर ५ को संसदीय दलको नेतामा समेत निर्वाचित भइसकेको छ। पोखरेल दाङ क्षेत्र नम्बर २ खबाट २० हजार ४९४ मत ल्याएर विजय भएका हुन्। प्रदेश ५ को सभामुख भने माअोवादीले पाउने छ। प्रदेश ६ मा महेन्द्र र नरेश प्रदेश ६ मा माओवादीले मुख्यमन्त्री पाउने भएको छ। यहाँ माओवादीबाट महेन्द्रबहादुर शाही र नरेश भण्डारी मुख्यमन्त्रीको प्रतिस्पर्धामा रहेका छन्। पार्टी अध्यक्ष निकट शाही र नेता रामबहादुर थापा बादल निकट भण्डारी दुवै मुख्यमन्त्रीको लविङ गरिरहेका छन। भण्डारी बादलसँगै वैद्य समुहबाट पाटीमा फिर्ता आएका हुन्। शाही कालिकोट क्षेत्र नम्बर १ खबाट १२ हजार १५३ मत ल्याएर विजयी भएका हुन् भने भण्डारी जुम्लाको क्षेत्र १ कबाट १२ हजार ५९४ मत ल्याएर विजयी भएका हुन्। कुल ४० प्रदेश सभामा २० सिट जितेको एमालेका प्रदेश सभाका सांसदले पनि आफुुहरुले मुख्यमन्त्री पाउनु पर्ने दाबी गरिरहेका छन्। एमालेबाट प्रदेश इन्चार्ज यमलाल कँडेल र पोलिव्यूरो सदस्य प्रकाश ज्वालाले पनि मुख्यमन्त्रीको दाबी गरेका छन्। एमालेका दाबेदारहरु सभामुख र मन्त्रीमा व्यवस्थापन हुने देखिएको छ। प्रदेश ७ वीरमान र झपडबहादुर प्रदेश ७ मा पनि माओवादीले मुख्यमन्त्री पाउने छ। यहाँ राष्ट्रियस्तरका नेता प्रदेश सभामा नलडेका कारण प्रदेश र जिल्लास्तरका नेता मुख्यमन्त्रीका दाबेदार देखिएका छन्। कैलालीका पुराना माओवादी नेता वीरमान चौधरी र अछामका झपडबहादुर बोहरा मुख्यमन्त्री प्रमुख दाबेदार रहेका छन्। चौधरी कैलाली क्षेत्र नम्बर ३ खबाट ६ हजार ५३६ मत ल्याएर विजयी भएका हुन् भने बोहरा अछाम क्षेत्र नम्बर १ खबाट १३ हजार ९३७ मत ल्याएर बिजयी भएका हुन्। थारु समुहबाट एक मात्र दाबेदार रहेकाले यहाँ चौधरीको पल्ला भारी रहेको छ। डोटीका त्रिलोचन भट्ट र दार्चुलाका मानसिंह धामी पनि मुख्यमन्त्री दाबेदारका रुपमा देखिएका छन्। एमालेका प्रकाश शाहलाई सभामुखलाई व्यवस्थापन गर्न लागिएको छ।"
टेबल ठोक्न नपाउने भए सांसदले,"बुटवल : संसद् बैठकमा सांसदले प्रायः टेबल ठोकेर प्रस्तावको समर्थन र विरोधमा मत जाहेर गर्छन्। तर, प्रदेश ५ का सांसदले भने त्यो मौका नपाउने भएका छन्। संसद्को बैठकस्थल निर्माणमा भएको ढिलाइले यस प्रदेशका सांसदका लागि कुर्सीअगाडि टेबल राख्न नसकेपछि उनीहरू सो सुविधाबाट वञ्चित भएका हुन्। संसद् बैठक हुन ५ दिन बाँकी रहँदा बैठकस्थल निर्माण कार्य अझै सुरु भएको छैन। प्रदेश ५ का सांसदले पहिलो बैठक शपथग्रहणमा जस्तै सामान्य कुर्सीमा बस्नुपर्ने भएको हो। माघ २१ गते प्रदेश ५ को पहिलो प्रदेशसभा बैठक बस्ने भए पनि तयारी अझै गरिएको छैन। बैठक कक्षको तयारी सुरु नभएपछि पहिलो बैठकको अध्यक्षता गर्ने ज्येष्ठ सदस्य बलदेश शर्मा पोखरेल अन्योलमा छन्। बैठकस्थल तयार गर्न पोखरेल आइतबार र सोमबार दिनभर प्रस्तावित संसद् भवन बुटवल उद्योग वाणिज्य संघमा एक्लै बसिरहे। सभामुख, संसदको सचिव, सांसद बस्ने कुर्सी राख्नेदेखि बार लगाउनेसम्मका काम गर्नुपर्ने हुन्छ। तर, अहिलेसम्म काम सुरु भएकै छैन, शर्माले भने, अब पाँच दिनमा कसरी संरचना तयार होला ? पूर्वाधार व्यवस्थापन समितिका संयोजक प्रमुख जिल्ला अधिकारी हरिप्रसाद मैनाली र भवन डिभिजन कार्यालयका प्रमुख सुरेश ठाकुरले आइतबारदेखि काम सुरु हुने बताए पनि सोमबारसम्म बैठकस्थल निर्माणको कुनै काम भएन। संसद् बैठक बस्ने हलमा गैरसरकारी संस्थाले मंगलबार उत्प्रेरणा तालिम आयोजना गरेको छ। सरकारले प्रादेशिक संरचनाको भवन व्यवस्थापन गर्न साढे ७ करोड रुपैयाँ विनियोजन गरी निर्माणको जिम्मा भवन डिभिजन रुपन्देहीलाई दिएको छ। सबै पूर्वाधार बनाउन कठिन छ। तत्काल अस्थायी बैठक स्थल व्यवस्थापन हुन्छ, भवन डिभिजन रुपन्देहीका कार्यालय प्रमुख सुरेश ठाकुरले बताए। बैठकस्थल निर्माणका लागि संसद् सचिवालयले सातै प्रदेशमा एकै खालको नक्सा पठाएको छ। मञ्चमा सभामुखको अग्लो कुर्सी, छेउमा केही होचो सचिव कुर्सी राखेर बैठकस्थल तयार गर्नुपर्ने हुन्छ। अगाडि तीन ठूला दलसहित अन्य तीन साना दलका सांसद बस्ने कुर्सी रहन्छ। सांसद बस्ने कुर्सीभन्दा पछि बार लगाउने र कूटनीतिक नियोग, पत्रकारका लागि बस्ने स्थान निर्माण गर्ने गरी नक्सा पठाइएको छ। बैठक स्थलमा साउन्ड सिस्टम व्यवस्थापनको काम अझै भएको छैन। यसका लागि सञ्चार मन्त्रालयले चार दिनअघि दुई कर्मचारी पठाएको छ। तर, हल व्यवस्थापन भइनसकेकाले उनीहरू अन्योलमा छन्। संसद्का कर्मचारी आइतबार आउने बताइए पनि सोमबारसम्म आइपुगेका छैनन्। संसद् सचिवालयले सहसचिव सुरेन्द्र अर्यालको नेतृत्वमा प्रदेश संसद्का लागि कर्मचारी खटाएको छ। प्रदेश मुख्यालयमा हालसम्म प्रदेश प्रमुखको कार्यालयमा दुई जना मात्रै कर्मचारी छन्। कर्मचारी नआएकाले प्रदेश बैठकलगायत अन्य काम अन्योलमा छ। बैठक केकसरी सञ्चालन गर्ने नियमावलीसमेत अझै आइसकेको छैन। बैठकमा के कसो गर्ने केही नियमावली आएको छैन, सभामुखको जिम्मेवारी पाएका ज्येष्ठ सदस्य पोखरेलले भने, कर्मचारी आएपछि केही उपाय लाग्ला। सभामुखसहितको संसद् सचिवालयका लागि बुटवल उद्योग वाणिज्य संघको भवनका दुई वटा तला र हल प्रयोग गरिनेछ। सभामुखको जिम्मेवारी पाएका पोखरेलको सचिवालयमा टेबलकुर्सी व्यवस्थापन भने भइसकेको छ। प्रदेश ५ मा ८७ जना सांसद छन्। बैठक बस्ने मिति तोकिएसँगै सांसद बुटवल आउने क्रम बढेको छ। बुटवलमा रहेका सांसद बैठकस्थल र प्रदेश प्रमुखको कार्यालयतिर पुग्न थालेका छन्।"
शहीद दिवसमा केपी ओलीको यस्तो सन्देश,"काठमाडौँ : नेकपा एमालेका अध्यक्ष केपी शर्मा ओलीले समृद्ध राष्ट्र निर्माणको महाभियानमा साथ सम्पूर्ण देशवासीलाई आह्वान गरेका छन् । शहीद दिवसका अवसरमा मंगरबार वक्तव्य जारी गर्दै ओलीले लोकतान्त्रिक आन्दोलनका ज्ञातअज्ञात शहीदप्रति श्रद्धाञ्जलि व्यक्त गरेका छन् । शहीदको बलिदानीबाट नेपालमा लोकतान्त्रिक गणतन्त्र स्थापना भएको, संविधानसभाले संविधान जारी गरेर नेपालीलाई अधिकार सम्पन्न बनाएको उल्लेख गर्दै अध्यक्ष ओलीले नेपालको राजनीतिक, सामाजिक, न्यायिक अधिकार प्राप्तिका लागि शहीदले गरेको बलिदानीको स्मरण गरेका छन् । सुखी नेपाली, समृद्ध नेपाल को लक्ष्य प्राप्त गर्नु नै शहीदप्रतिको सच्चा श्रद्धाञ्जलि हुने ओलीले वक्तव्यमा जनाएका छन् । वाम गठबन्धनलाई जनताले नयाँ युगको जिम्मेवारी दिएको बताउँदै उनले भनेका छन् 'वाम गठबन्धनप्रति जनताको यस विश्वासप्रति हामी आभार प्रकट गर्न चाहन्छौँ र यहाँहरुको विश्वासको उच्च सम्मान र कार्यान्वयन हुने प्रतिबद्धता व्यक्त गर्न चाहन्छौँ।' अध्यक्ष ओलीले राजनीतिक स्थायित्व, सामाजिक न्याय र समानता, राष्ट्रिय स्वाधीनता तथा स्वाभिमान, सामाजिक सद्भाव एवं समृद्धि जस्ता जनताका चाहनालाई सम्बोधन गर्न आज एमाले र नेकपा (माओवादी केन्द्र) गठबन्धनमा आबद्ध भएको बताएका छन्। रासस"
महिला सांसद् भन्छन्: ३३ प्रतिशत मन्त्री बनाउनैपर्छ,"काठमाडौं : महिला सांसदहरुले संघीय र प्रदेशको मन्त्रिपरिषद्मा ३३ प्रतिशत महिलाको अनिवार्य प्रतिनिधित्व हुनुपर्ने आवाज उठाउन थालेका छन् । उनीहरुले प्रदेशको मुख्यमन्त्री, सभामुख, उपसभामुखमा संविधानले व्यवस्था गरेको व्यवस्था अनुसार महिलाको प्रतिनिधित्व हुनु माग गरेका छन् । राज्यका हरेक निकायमा महिलाको ३३ प्रतिशत सहभागिता हुनुपर्ने संवैधानिक व्यवस्था छ । केन्द्रमा ८ महिला मन्त्री ? जसअनुरुप केन्द्रीय मन्त्रिपरिषद् कम्तिमा ८ महिला मन्त्री हुनुपर्छ । केन्द्रीय मन्त्रिपरिषद्मा बढीमा २५ जनाको मन्त्रिपरिषद हुने संवैधानिक व्यवस्था छ । यता प्रदेशमा कु्ल सांसदको २० प्रतिशत मन्त्री बनाउन सकिने व्यवस्था छन् । ६ वटा प्रदेशमा स्पष्ट बहुमत रहेका एमाले र माओवादीको गठनबन्धनले कुल सांसदको १० प्रतिशत मन्त्री बनाउने निर्णय गरेका छन् । प्रदेशमा महिलाको अवस्था जसअनुसार ९३ सांसद रहेको प्रदेश १ मा ९ जनाको मन्त्रिपरिषद हुन्छ भने ११० सांसद रहेको प्रदेश ३ मा ११ जना, ६० सांसद रहेको प्रदेश ४ मा ६, ८७ सांसद रहेको प्रदेश ५ को ९ जना , ४० सांसद रहेको प्रदेश ६ मा ४ जना, ५३ सांसद रहेको प्रदेश ७ मा ५ को मन्त्रिपरिषद् हुन्छ । उता मधेसवादी गठबन्धनको बहुमत रहेको प्रदेश २ मा २० प्रतिशत नै मन्त्री बनाएपनि २० जनाको मन्त्रिपरिषद् हुन्छन् । प्रदेश २ मा कुल १०३ प्रदेश सांसद् रहेका छन् । जसमा ३३ प्रतिशतको संवैधानिक व्यवस्था अनुसार प्रदेश १ मा ४ जना, प्रदेश ३ मा ३ जना, प्रदेश ४ मा २ जना, प्रदेश ५ मा ३ जना, प्रदेश ६ मा १ जना र प्रदेश ७ मा २ जना महिला मन्त्री हुनसक्छ । उता प्रदेश २ मा कन्तिमा ६ जना महिला मन्त्री बन्न सक्छन् । संघीय र प्रदेश सभामा प्रत्यक्षतर्फ न्यून महिलाले विजयी भए पनि संघीय सांसदमा ३३ प्रतिशत प्रतिनिधित्वको अनिवार्य व्यवस्थाले समानुपातिकतर्फबाट अधितम महिला लगिएको छ । प्रतिनिधि सभामा प्रत्यक्षतर्फ एमालेबाट दुईजना महिला विजयी भएका छन् । माओवादी केन्द्रबाट तीन जना र जनमोर्चाबाट एक गरी ६ महिलाले मात्र प्रतिनिधि सभामा जितेका छन् । पवित्रा भन्छिन्: ३३ प्रतिशत चाहिन्छ झापा क्षेत्र नम्बर २ बाट प्रतिनिधि सभामा विजयी पवित्रा निरौला सरकारमा महिलाको ३३ प्रतिशत सहभागिता अनिवार्य हुनु पर्ने बताउँछिन् । नीति मात्र बनेर हुदैन ,राज्यका रहेका निकायमा ३३ प्रतिशत महिलाको सहभागिता हुनुपर्छ , अब बन्ने केन्द्रीय र प्रदेश दुवैको मन्त्रिपरिषद् ३३ प्रतिशत महिला हुनैपर्छ, उनले भनिन् । उनले आफुले जुनसुकै मन्त्रालय दिएर पुरुषले भन्दा राम्रो चलाएर देखाउने दृढता व्यक्त गरिन् । सांसद निरौलाले आधाभन्दा बढी जनसंख्या रहेका महिलालाई संविधानले व्यवस्था गरेको कुरा दिन समेत कन्जुस्याईँ भइरहेको गुनासो गरिन । जबसम्म हाम्रो मागको सम्बोधन हुदैन, तबसम्म हामी लडिरहेछौ, उनले भनिन, आमाको दुध खान त बाच्चाले रुनु पर्छ भने अधिकार लिन हामी नलडी हुँदैन । उनले महिलाले चुनाव जित्न सक्दैनन भनेर दलहरुले उम्मेदवारी दिने क्रममा नै कन्जुस्याईँ गर्ने गरेको बताइन् । महिलाले जित्न सक्दैनन् भनेर उम्मेदवारी नै दिन मान्दैन, दिएपनि कामजोर ठाउँमा मात्र', उनको गुनासो थियो, 'अनि कसरी प्रत्यक्षमा धेरै महिला आउनु सक्छन् त ? कार्यकारीमा लैजानुपर्छ: रमा काठमाडौं क्षेत्र नम्बर १० ख बाट प्रदेश सभामा निर्वाचित रमा आलेमगरले प्रदेश मन्त्री, सभामुख,उपसभामुख र मुख्यमन्त्रीसम्ममा संविधानले व्यवस्था गरे अनुसारको प्रतिनिधित्व गराउनु पर्ने बताइन । उनले भनिन,प्रदेशको मन्त्री मात्र होइन, मुख्यमन्त्री, सभामुख, उपसभामुख पनि ३३ प्रतिशत महिला हुनुपर्छ।' उनले प्रदेश नम्बर ३ मा मुख्यमन्त्री महिला नै हुने सम्भावना रहेको बताइन् । हाम्रो प्रदेशको मुख्यमन्त्री नै महिला हुँदैहुनुहुन्छ, म पनि मन्त्री हुन सक्षम छु', उनले भनिन् । आलेमगरले निर्णायक तहमा नपुगेसम्म महिलाको क्षमता अभिबृद्धि नहुने बताइन । एमालेबाट निर्वाचित रमाले महिलाको बढी भन्दा प्रतिनिधित्वको लागि पार्टीमा लविङ गरिरहेको बताइन् । उनले प्रत्यक्षमा जितेका महिलालाई पहिलो प्राथमिकता दिनुपर्ने बताइन् । हामी सक्षम छौँ: आरती बाँके क्षेत्र नम्बर १ 'ख' बाट निर्वाचित प्रदेश सांसद आरती पौडेलले महिला जुनसुकै भुमिका दिएपनि कुशलतापूर्वक निर्वाह गर्न सक्ने बताइन् । प्रदेश ५ मा प्रत्यक्षमा निर्वाचित एमालेबाट म मात्रै हुँ', उनले भनिन्, 'जुनसुकै जिम्मेवारी दिएपनि कुशलतापूर्वक निर्वाह गर्न सक्छु । उनले पनि प्रदेशको मन्त्रिपरिषदमा ३३ प्रतिशत महिला अनिवार्य हुनुपर्ने माग गरिन् । उनले चुनौतीको सामना गर्न तयार भएर महिलाहरु राजनीतिमा आएको पनि बताइन् ।"
सर्वसम्मत नभएका प्रदेशमा चुनावबाट एमालेले मुख्यमन्त्री छान्ने,"काठमाडौँः नेकपा एमाले आफ्नो भागमा परेका चारवटा प्रदेशमा सर्वसम्मत हुन नसके निर्वाचनबाट मुख्यमन्त्री छान्ने निर्णय गरेको छ । पार्टी मुख्यालय धुम्बाराहीमा मंगलबार बिहान बसेको एमाले स्थायी कमिटिको बैठकले मुख्यमन्त्रीका लागि पहिले सर्वसम्मतको प्रयास गर्ने यदि त्यसो हुन नसके चुनावबाट मुख्यमन्त्री छान्ने निर्णय गरेको हो । पाँच नम्बर प्रदेशमा मुख्यमन्त्रीका उम्मेदवार सर्वसम्मत भइसकेका छन् । अन्य प्रदेशमा पनि हामी त्यही कोशिशमा छौँ, एमाले उपाध्यक्ष वामदेव गौतमले बैठकपछि भने, यदि सर्वसम्मत हुन नसकेमा प्रदेश सभाको पहिलो बैठकपछि कार्यविधि बनाएर चुनावमार्फत मुख्यमन्त्री छान्छौँ । उपाध्यक्ष गौतमले पार्टी अहिले पनि प्रदेश १, ३ र ४ मा मुख्यमन्त्रीका लागि सर्वसम्मतको कोशिशमा रहेको बताउँदै यदि त्यसो नभएमा चुनावमार्फत संसदीय दलको नेता छानेर मुख्यमन्त्री चयन गर्ने उल्लेख गरे । एमालेबाट प्रदेश १ मा शेरधन राई र भीम आचार्य प्रमुख दाबेदार छन् । त्यसैगरी प्रदेश ३ मा अष्टलक्ष्मी शाक्य, राजेन्द्र पाण्डे र सानुकुमार श्रेष्ठले दाबेदारी प्रस्तुत गरेका छन् । प्रदेश ४ मा पृथ्वी सुब्बा गुरुङ र किरण गुरुङबीच प्रतिस्पर्धा छ ।"
माघ २२ मा प्रदेशसभा अधिवेशन,"विराटनगर : प्रदेश १ को प्रदेशसभाको पहिलो अधिवेशन माघ २२ गते सोमबार दिउँसो १ बजे बस्ने भएको छ। प्रदेश प्रमुख प्रा डा गोविन्दबहादुर तुम्बाहाङले संविधानको धारा १८३ (१) बमोजिम प्रदेशसभा अधिवेशन बोलाउने निर्णय भएको जानकारी दिएका छन्। जिसस मोरङको सभाहलमा तयार पारिएको संसद् सभाहलमा पहिलो बैठक बस्नेछ, उनले भने, बैठक बस्ने स्थानमा पूर्वाधार निर्माणको कामलाई तीव्रता दिनुका साथै अरू तयारी पनि बढाएका छौं। प्रदेशसभा सदस्यलाई शपथ गराएपछि काठमाडौं फर्किएका तुम्बाहाङ सोमबार विराटनगर फर्किएका हुन्। बहुमतप्राप्त दललाई अब प्रदेश सरकार बनाउन बाटो खुलेको उनले जानकारी दिए। सभाहल सिँगारपटारको काम कर्मचारीले आधाभन्दा धेरै पूरा गरेका छन्। त्यहाँ कुर्सी मर्मत गरेर मिलाउने, भत्किएको भुइँमा प्लास्टर गर्ने, भित्ता रंगरोगनलाई गति दिइएको मोरङका प्रमुख जिल्ला अधिकारी रामप्रसाद आचार्यले जानकारी दिए। उनका अनुसार जिससकै माथिल्लो तलामा सभामुख, उपसभामुख र विपक्षी दलका नेताको कार्यालय पनि रहनेछ। सभाहलको पूर्वाधार निर्माण, सुरक्षा व्यवस्थासहितका सबै तयारीलाई व्यवस्थित ढंगले अघि बढाइएको छ, उनले भने। प्रदेश प्रमुखको कार्यालय तथा सचिवालय क्षेत्रीय कृषि निर्देशनलायमा तोकिएको छ। प्रदेश प्रमुखको कार्यालय तथा सचिवालय भने पशु निर्देशनालयबाट क्षेत्रीय वन कार्यालयमा सार्ने तयारी छ। पहिलो बैठकको अध्यक्षता ज्येष्ठ सदस्य ओमप्रकाश सरागवीले गर्नेछन्। यसअघि प्रदेश प्रमुखले सरागवीलाई शपथ गराएपछि उनले बाँकी सदस्यलाई शपथ खुवाएका थिए। उनले अब प्रदेश सरकार गठनसहितका कामले गति लिने पनि बताए। दुई पदमा मात्र चुनाव राष्ट्रियसभा सदस्यका दुई पदमा मात्र प्रदेश १ मा निर्वाचन हुने भएको छ। प्रदेश १ मा राष्ट्रियसभा सदस्यका लागि दलित र अल्पसंख्यकमा मात्र मतदान हुने भएको हो। यी दुई पदका लागि चार जना प्रतिस्पर्धामा छन्। दलित एक पदमा एमालेका खेमराज नेपाली र कांग्रेसका विनकुमार विश्वकर्मा उम्मेदवार छन्। अल्पसंख्यकमा एमालेका अगमप्रसाद बान्तवा राई र कांग्रेसबाट महेशकुमार जाजूबीच प्रतिस्पर्धा हुँदै छ। आठमध्ये ६ पदमा उम्मेदवार निर्विरोध भएका छन्। निर्वाचन अधिकृतको कार्यालयका अनुसार खुलातर्फ एमालेका परशुराम मेघी गुरुङ (संखुवासभा), कांग्रेसका रमेशजंग रायमाझी (मोरङ) र एमालेकै हरिचरण शिवाकोटी (झापा) निर्विरोध भएका हुन्। खड्गप्रसाद बस्नेतले उम्मेदवारी फिर्ता लिएपछि गुरुङ, रायमाझी र शिवाकोटी निर्विरोध भएको जनाइएको छ। महिलातर्फ एमालेकी नैनकला ओझा (मोरङ), माओवादी केन्द्रकी बिना पोखरेल (मोरङ) र कांग्रेसकी सरिता प्रसाइँ (झापा) मनोनयन दर्ताकै दिन निर्विरोध भएका थिए। अल्पसंख्यकअपांगतातर्फ राप्रपाकी अनुपमादेवी साहले पनि उम्मेदवारी फिर्ता लिएकी छन्।"
हामी नाटक हेरिरहेका छौँ : पोखरेल,"बर्दिबास : माओवादी केन्द्र नेता गिरिराजमणि पोखरेलले फागुन दोस्रो साता वामपन्थी नेतृत्वको सरकार बन्ने बताएका छन्। बर्दिबासमा एकीकृत अखिल नेपाल शिक्षक संगठन महोत्तरीको दोस्रो सम्मेलन उद्घाटनमा उनले यस्तो बताएका हुन्। एमाले र माओवादी केन्द्रबीच एकता भनेको समयमा हुन्छ कि हुँदैन, म भन्न सक्दिनँ, उनले भने, तर, फागुन दोस्रो साता वामपन्थीको सरकार अवश्य बन्छ। उनले प्रधानमन्त्री शेरबहादुर देउवाले मनोमानी ढंगले निर्णय गरिरहेको आरोप लगाए। प्रधानमन्त्री शेरबहादुर देउवा देशमा नाटक मञ्चन गरिरहनुभएको छ, यो केही दिन अझै चल्छ। हामी धैर्य राखेर नाटक हेरिरहेका छौं, उनले भने, प्रधानमन्त्री देउवाले प्रचण्डलाई पाँच वर्ष एकलौटी प्रधानमन्त्री बनाउने लोभ देखाउनुभएको छ। यो वाम गठबन्धन फुटाउनकै लागि हो। तर, वाम गठबन्धनको बहुमत छ। यसकै सरकार बन्छ।"
कर्मचारी समायोजनमा अवरोध,"गुलरिया : नयाँ संरचनाअनुसार कर्मचारी समायोजनको मस्यौदा अन्तिम चरणमा पुगे पनि पारित नहुँदा समायोजन रोकिएको छ। मस्यौदाको अन्तिम तयारी भए पनि कर्मचारीबाट रायसुझाव संकलन भइरहेकाले मस्यौदा पारित नभएसम्म कर्मचारी समायोजन प्रक्रिया अवरोध भएको हो। समायोजन मस्यौदा तयारी अन्तिम चरणमा रहे पनि कर्मचारीसँग रायसुझाव संकलन भइरहेकाले मस्यौदामा केही थपघट भए परिमार्जन गर्न सकिने उच्चस्तरीय प्रशासन सुधार कार्यान्वयन समितिका अध्यक्ष काशीराज दाहालले जानकारी दिए। माघभित्रै मस्यौदा सरकारलाई बुझाउने तयारीमा छौं, उनले भने। कर्मचारी समायोजन गर्न तय गरिएको सिद्धान्तअनुरूप निजामती, स्वास्थ्य सेवालगायत कर्मचारीलाई संघ, प्रदेश र स्थानीय तहमा समायोजन गरिनेछ। जागिरको ज्येष्ठता, सम्बन्धित कर्मचारीको रोजाइ र कर्मचारीको स्थायी बसोवासको मापदण्डका आधारमा समायोजन तय गरिएको छ, दाहालले भने। उनका अनुसार समायोजनपूर्व ५० वर्ष उमेर पुगेका, जागिर अवधि २० वर्ष पुगेका कर्मचारीलाई एकमुष्ठ सात वर्षको पेन्सन थप गरी स्वैच्छिक अवकाशमा जान दिने मस्यौदामा उल्लेख छ। नयाँ संघीय संरचनाअनुसार कर्मचारी समायोजन गर्न राज्य व्यवस्था समितिले अधिकार सम्पन्न संघीय प्रशासनिक पुनःसंरचना आयोग गठन गरेको छ। समितिको बृहत् छलफलपश्चात् १५ वटा मन्त्रालय राख्ने कुरा भएको दाहालले जानकारी दिए। समायोजन कार्यलाई तीव्र पार्न मन्त्रालय, प्रदेशको विभाग र स्थानीय तह संरचनामा दरबन्दी पुनरवलोकन कार्य समितिमार्फत गर्ने उनको भनाइ छ। समितिले सरकारलाई औपचारिक प्रतिवेदन पेस गरेपछि मात्र दरबन्दी स्वीकृत हुने उनले बताए। स्वीकृत दरबन्दीका आधारमा कर्मचारी समायोजन हुनेछ। प्रथम श्रेणीभन्दा माथिलाई नेपाल सरकारको मन्त्रिपरिषद्को निर्णयबमोजिम समायोजन हुन्छ, दाहालले भने, अन्य कर्मचारीको हकमा सम्बन्धित मन्त्रालयले समायोजन गर्छ। प्रदेश र स्थानीय तहमा श्रेणी कायम नहुने भएकाले ती पद श्रेणीविहीन हुने उनको भनाइ छ।"
डाकियो कांग्रेस प्रदेशसभा सांसदको बैठक,"काठमाडौ : सातै प्रदेशसभाको पहिलो बैठक माघ २२ गतेसम्म बस्ने भएपछि कांग्रेसले आफ्ना प्रदेश सासंदलाई पहिलो बैठक गर्न निर्देशन गरेको छ । २४ गते हुने राष्ट्रियसभाको निर्वाचन दृष्टिगत गरी सबै प्रदेशसभाको बैठक २२ गते सम्ममा डाकिएको छ । कांग्रेसको केन्द्रीय नेतृत्वले प्रादेशिक स्तरमा प्रदेशसभा सासंदलाई २२ र २३ गते पहिलो बैठक गर्न निर्देशन दिएको प्रवक्ता विश्वप्रकाश शर्माले बताए । उनले भने, यसका लागि केन्द्रीय प्रतिनिधिसमेत खटाइ सकिएको छ । चुनावमा कमजोर परिणाम बेहोरेको कांग्रेस सातै प्रदेशमा सरकारबाहिर बस्ने निश्चित भएकाले प्रदेशसभामा समेत कांग्रेस प्रतिपक्षीको बेन्चमा बस्नेछ । शर्माले प्रतिपक्षीको भूमिका महत्वपूर्ण भएकाले कांग्रेसले सुरुदेखि नै प्रदेशसभामा कसरी जाने छलफल गर्न लागेको बताए । यसका साथै संसदीय दलको नेतादेखि प्रदेश स्तरमा प्रतिपक्षीमा पार्टीले पाउने स्थानबारे पनि २२ र २३ गते नै प्रारम्भिक छलफल हुने कांग्रेसले बताएको छ । पहिलो बैठकले नै संसदीय दलको नेता चुन्नेलगायत सबै काम गर्छ भन्ने होइन, प्रवक्ता शर्माले भने, तर हामीले सुरुदेखि नै छलफल र समझदारी कायम गर्ने भनेका छौं । राष्ट्रियसभा निर्वाचनमा मधेसी दलहरूसँग अघोषित सहकार्य गरेको कांग्रेस प्रदेश २ मा गठन हुने मधेसी दलको सरकारमा सहभागी हुने नहुने निश्चित भएको छैन । प्रदेश २ बाहेक बाँकी ६ वटै प्रदेशमा वाम गठबन्धनको प्रष्ट बहुमत छ । राष्ट्रियसभा चुनावमा कांग्रेसलाई सघाउन मधेसी दल संघीय फोरम र राजपाले प्रदेश १ र ५ मा उम्मेदवारी दिएका छैनन् । त्यहाँ संघीय फोरम र राजपाको मत कांग्रेसका पक्षमा जाने आन्तरिक समझदारी भइसकेको नेताहरूले बताएका छन् । संघीय फोरम र राजपाले प्रदेश २ मा गठन गर्ने संयुक्त सरकारमा कांग्रेस सहभागी हुने नहुने टुंगो लागिनसकेको नेताहरू बताउँछन् । कांग्रेस प्रवक्ता शर्माले २४ गतेको राष्ट्रियसभा निर्वाचनपछि थप रणनीतिबारे छलफल हुने बताए । अहिले पहिलो बैठक गर्न भनेका छौं, उनले भने, २४ गतेपछि बस्ने बैठकमा सरकारलगायत अन्य विषयमा छलफल हुनेछ । उनका अनुसार पहिलो बैठकले संसदीय दलको नेतादेखि राष्ट्रियसभा निर्वाचनबारे छलफल गर्नेछ । प्रत्यक्ष र समानुपातिक गरी कांग्रेसबाट सातवटै प्रदेशमा १ सय १३ सांसद निर्वाचित भएका छन । प्रदेश १ मा कुल ९३ सांसदमध्ये कांग्रेसबाट प्रत्यक्षमा ८ र समानुपातिकमा १३ गरी २१ सांसद छन् । यो प्रदेशमा कांग्रेस संसदीय दलको नेतामा ४ जनाको चर्चा छ । प्रदेश २ मा कुल १ सय ७ सांसदमध्ये कांग्रेसबाट प्रत्यक्षमा ८ र समानुपातिकमा ११ गरी १९ सांसद छन् । यहाँ संसदीय दलको नेतामा ३ जना चर्चामा छन् । प्रदेश ३ मा कुल १ सय १० सांसदमध्ये कांग्रेसबाट प्रत्यक्षमा ७ र समानुपातिकतर्फ १४ गरी २२ सांसद छन् । प्रदेश ४ मा कुल ५७ सांसदमध्ये कांग्रेसबाट प्रत्यक्ष ६ र समानुपातिकतर्फ ९ गरी १५ सांसद छन् । प्रदेश ५ मा कुल ९० सांसदमध्ये कांग्रेसबाट प्रत्यक्ष ७ र समानुपातिकतर्फ १२ गरी १९ सांसद छन् । प्रदेश ६ मा कुल ४० सांसदमध्ये कांग्रेसले प्रत्यक्षतर्फ १ र समानुपातिकतर्फ ५ गरी ६ सांसद छन् । प्रदेश ७ मा कुल ५३ सांसदमध्ये कांग्रेसबाट प्रत्यक्षमा ४ र समानुपातिकतर्फ ८ गरी १२ सांसद छन् ।"
एमालेमाओवादी एकता : भागबन्डालाई सैद्धान्तिक लेप,"काठमाडौं : नेताहरूको अभिव्यक्ति सुन्दा लाग्छ एमालेमाओवादी एकता हुनै लाग्यो, लगभग भइसक्यो । तर, अन्तर्यका विकासक्रमले एकता प्रयास जटिल बन्दै गएको देखाएका छन् । दुई पार्टी अध्यक्षकै तहमा भएका छलफल पनि पहिलेभन्दा गिजोलिन थालेपछि एकता कठिन देखिन थालेको हो । १७ असोजमा वाम गठबन्धन घोषणा गर्दा दुई शीर्ष नेताले पार्टी एकतासम्म जाने लक्ष्य लिए पनि यो बिन्दुमा आइपुग्दा एमाले अध्यक्ष केपी ओली र माओवादी केन्द्र अध्यक्ष पुष्पकमल दाहालको पदीय व्यवस्थापन पेचिलो बन्दै गएको छ । एक माओवादी शीर्षस्थ नेताका भनाइमा, दुई पार्टी एकता अहिले एकीकृत पार्टीको अध्यक्षमा आएर अड्किएको छ । नयाँ सरकारको प्रधानमन्त्री र पार्टी अध्यक्ष दुवै ओलीले लिन खोज्दा एकतामा ढिलाइ हुन पुगेको माओवादीको भनाइ छ । एमालेले यो विषयमा अझै निष्कर्षमा पुगिनसकेको बताएको छ । एमाले सचिव प्रदीप ज्ञवालीले भने, नेतृत्वले भित्री तहमा गरेका छलफलबारे प्रस्ट थाहा नपाएर कतिपय नेताले फरक खाले विचार प्रवाह गरिरहनुभएको छ, यथार्थ त्यस्तो होइन । उनले अन्तिम घडीमा विभिन्न खाले चिन्ता र रस्साकस्सी चल्नु अनौठो नभएको भन्दै त्यसलाई एकतामै अप्ठ्यारो पर्न लागेको अर्थमा बुझ्न नहुने बताए । आआफ्नै चासो दाहाल पार्टी अध्यक्ष आफूले नपाएसम्म एकीकरणमा जान चाहेका छैनन् । ओली सकभर दाहाललाई मनाएर महाधिवेशनबाट मात्रै पार्टी अध्यक्ष दिने तर अहिले आफैंले प्रधानमन्त्री र पार्टी अध्यक्ष दुवै राख्ने कोसिसमा छन् । ओलीले दाहालसँगको एक्लाएक्लै छलफलका क्रममा सीधै अध्यक्ष दाहाललाई दिन नसकिने भनेर मुख भने नखोलेको एमाले स्रोतको दाबी छ । यद्यपि, उनले आफू नबोले पनि आफूनिकट नेताहरूमार्फत पार्टी अध्यक्ष तत्काल दाहाललाई दिन नसकिने सन्देश भने प्रवाहित गरिरहेका छन् । माओवादी भने एकताको सन्देश प्रवाह गर्नकै लागि भए पनि ओलीलाई प्रधानमन्त्री र दाहाललाई पार्टी अध्यक्ष दिनुपर्ने अडानमा छ । हाम्रो बटमलाइन पार्टी अध्यक्ष र प्रधानमन्त्री दुई पार्टीका अध्यक्षहरूले भागबन्डाका आधारमा गर्ने भन्ने नै हो, माओवादीका ती नेताले अन्नपूर्णसँग भने, चुनावको जनादेशका आधारमा ओली प्रधानमन्त्री र प्रचण्ड एकीकृत पार्टी अध्यक्ष हुने गरी पार्टी एकता गर्ने कुरा माओवादीको हो । माओवादी नेताहरूको भनाइ मान्ने हो भने, चुनावी गठबन्धन निर्माणकै बेला निर्वाचनपछि सरकारको नेतृत्व ओली र एकीकृत पार्टी अध्यक्ष दाहाल बन्ने गरी अढाई वर्षमा दुवैतिरको नेतृत्व आलोपालो गर्ने गरी ७ बुँदे सहमति दुई पार्टीका शीर्ष तहमा भएको थियो । तर, त्यो सहमतिअनुसार एकीकृत पार्टी अध्यक्ष पनि ओली आफैंले छाड्न नचाहेका कारण एकतामा ढिलाइ हुन पुगेको हो । दुई अध्यक्षबीच शुक्रबार र आइतबार भएको एक्लाएक्लै छलफलमा पनि निष्कर्ष पाउने गरी कुराकानी हुन नसकेको माओवादी नेताहरूको बुझाइ छ । दुई अध्यक्षको पदीय व्यवस्थापन र जबज को विषयले एकता प्रक्रिया अप्ठ्यारोमा पर्न थालेको देखिन्छ, माओवादीका ती नेताले भने । एमालेले राष्ट्रपति, प्रधानमन्त्री, पार्टी अध्यक्षसम्म अहिले आफैंले लिन चाहेको छ । अझ उसले व्यवस्थापिका संसद् (प्रतिनिधिसभा) को सभामुखमा पनि दाबी गर्न थालेपछि माओवादी हच्किएको हो तर एमालेले भने यी सबै विषयमा छलफल भइनसकेको बताएको छ । भागबन्डाको विषय अहिले नै सबै छलफलका क्रममा आइसकेको छैन, एमालेका अर्का नेताले भने, अझै छलफल दुई अध्यक्षबीच जारी छ । विभिन्न विकल्पमा बहस भइरहेको छ । फेरि उठ्यो जबजको विषय स्रोतका अनुसार एमालेमाओवादी पार्टी एकतामा दुवै पार्टीले अँगाल्दै आएका मार्गनिर्देशक सिद्धान्तको विषयलाई तगारो नबनाउने सहमति थियो । पार्टी एकताको सैद्धान्तिक सहमति गर्दा नै दुवै पार्टीले अँगाल्दै आएका जनताको बहुदलीय जनवाद (जबज) र माओवादलाई एकताको महाधिवेशनसम्म छलफलमा लैजाने र महाधिवेशनबाट टुंगो लगाउने सहमति थियो । तर, अहिले एमालेले जबज छाडेर महाधिवेशनमा जान नसकिने बताउन थालेको छ । आइतबार ओलीदाहालबीचको झन्डै पाँच घण्टा लामो संवादका क्रममा पनि ओलीले जबजलाई अहिले नै कुनै न कुनै रूपमा स्वीकार गरेरै पार्टी एकताको वैचारिक राजनीतिक आधार तयार पार्नुपर्ने तर्क राखेका थिए । ओलीसँगको भेटपछि दाहालले आफूनिकट नेताहरूलाई गरेको बिफ्रिङमा एमालेले जबज लाई महाधिवेशनमा लैजानेभन्दा पनि पहिले नै आधार बनाउने कुरा ल्याएको बताएका थिए । दाहालको ब्रिफिङ सुनेका माओवादीका ती शीर्ष नेताले थपे, सिद्धान्तको आवरणमा अहिले एमाले नेताहरू पार्टी एकतामा अप्ठ्यारो ल्याउन खोज्दै छन् । एमाले नेताहरूका पछिल्ला अभिव्यक्तिबाट माओवादी संशकित बनेका छन् । सरकार गठनलाई पहिले एमाले नेताहरूले जोड लगाउन थालेपछि माओवादी नेताहरू संशकित हुन थालेका हुन् । उहाँहरू (एमाले) पहिले सरकार बनाइहालौं, एकता हेर्दै जाउँला भन्नेमा देखिनुहुन्छ, माओवादी नेताले भने । ओली पक्ष अहिले दाहाललाई अध्यक्ष दिनै चाहँदैनन् । दाहाललाई अध्यक्ष दिँदा आफ्नै पार्टीभित्रका माधव नेपाल, वामदेव गौतम समूहसँग मिलेर दाहालले आफ्नो पक्षलाई अल्पमतमा पार्ने हुन् कि भन्ने संशयमा ओली देखिन्छन् । उता, दाहाल पनि अध्यक्ष छाडेर एकतामा जाँदा आफू कहिल्यै नेतृत्वमा आउन नसक्ने बुझाइमा देखिन्छन् । यो जटिलता बुझे पनि दुवै पार्टी अध्यक्ष एकता प्रक्रिया बाहिर भने गइसकेका छैनन् । ओलीदाहाल दुवैलाई एकता प्रक्रियाबाट भाग्ने छुट छैन, माओवादीका ती नेताले भने, वातावरण केही बिग्रन खोजेजस्तो देखिएको छ तर जनताकै बीचबाट दुई पार्टी एकता गर्ने सार्वजनिक घोषणा भएकाले पनि एकताबाट भाग्ने अवस्थामा दुवै पार्टी अध्यक्ष देखिनुहुन्न ।"
राष्ट्रियसभा निर्वाचन : ३२ सिटका लागि ५२ प्रतिस्पर्धी,"काठमाडौं : राष्ट्रियसभा सदस्य निर्वाचनका लागि २४ जना उम्मेदवार निर्विरोध निर्वाचित भएका छन् । उम्मेदवारी फिर्ता लिने अन्तिम दिन सोमबारसम्म २४ जना निर्विरोध निर्वाचित भएका हुन् ।निर्विरोध हुनेमा प्रदेश १ मा ६ जना, प्रदेश २ मा ८ जना, प्रदेश ४ मा १ जना, प्रदेश ५ मा ३ जना, प्रदेश ७ मा ६ जना उम्मेदवार छन् । प्रदेश ३ र प्रदेश ६ का भने सबै ८ पदमा निर्वाचन हुनेछ । प्रदेश १ मा महिला ३ र अन्य ३ गरी ६ जना र प्रदेश २ मा भने सबै उम्मेदवार निर्विरोध निर्वाचित भएका छन् । प्रदेश ४ मा अपांगता वा अल्पसंख्यकको १ पद, प्रदेश ५ मा ३ महिला र प्रदेश ७ मा महिला ३ र अन्य ३ गरी ६ जना निर्विरोध निर्वाचित भएका छन् । निर्वाचनमा अब ३२ पदमा ५२ जनाबीच प्रतिस्पर्धा हुनेछ । निर्वाचन आयोगले सोमबार सबै उम्मेदवारलाई निर्वाचन चिह्न प्रदान गरेको छ । निर्वाचन चिह्न पाएसँगै उम्मेदवारले चुनाव प्रचार प्रसार सुरु गरिसकेका छन् ।राष्ट्रियसभा निर्वाचनमा एउटा प्रदेशबाट महिला ३, अन्य ३, अपांग वा अल्पसंख्यक १ र दलित १ गरी ८ जना निर्वाचत हुने व्यवस्था छ । १० माघमा ५६ सिटका लागि ८३ जनाले उम्मेदवारी दर्ता गरेका थिए भने ७ जनाले उम्मेदवारी फर्ता लिएका छन् ।निर्वाचन कार्यतालिकाअनुसार सोमबार २ बजेसम्म उम्मेदवारलाई मनोनयनपत्र फिर्ता लिन समय प्रदान गरिएको थियो । प्रदेश १ मा ३ महिलासहित ६ जना निर्विरोध भएका छन् । यो प्रदेशमा निर्विरोध हुनेमा कांग्रेसका रमेशजंग रायमाझी, एमालेका पर्शुराम मेघी गुरुङ र हरिचरण सिवाकोटी, महिलातर्फ कांग्रेसका सरिता प्रसाई, एमालेका नैनकला ओझा र माओवादी केन्द्रका बीना पोखरेल छन् । प्रदेश २ मा ८ वटै पदमा निर्विरोध निर्वाचित भइसकेका छन् । निर्विरोध हुनेमा कांग्रेसका जितेन्द्र देव, एमालेका सुमनराज प्याकुरेल र राजपाका रमेशप्रसाद यादव, महिलाबाट कांग्रेसकी मुक्ताकुमारी यादव, फोरमकी प्रमिला कुमारी र माओवादीकी शशिकला दाहाल, अल्पसंख्यकबाट राजपाका वृषेशचन्द्र लाल र दलित कोटाबाट फोरमका रामप्रित पासवान छन् । ६ नं प्रदेशमा कोही पनि निर्विरोध भएनन् । प्रदेश नम्बर ३ मा ८ वटै पदमा मतदान हुने भएको छ । १७ जनाले उम्मेदवारी दिएकोमा तीन जनाले उम्मेदवारी फिर्ता लिएका छन् । फिर्ता लिनेमा एमालेका वेदुराम भुसाल, माओवादीका गंगा पराजुली र राप्रपाका लक्ष्मी रुचाल छन् । १४ जना चुनावी प्रतिस्पर्धामा छन् । एमाले र माओवादी केन्द्रको सहमतिमा प्रदेश ३ बाट खुलातर्फ राष्ट्रियसभा निर्वाचनमा उम्मेदवारी दिएका वेदुराम भुसालले उम्मेदवारी फिर्ता लिएका छन् । एमालेका वेदुरामसहित माओवादीबाट गंगा पराजुली र राप्रपाबाट लक्ष्मी रुचालले पनि नाम फिर्ता लिएका छन्। आइतबार बिहान दुवै पार्टी अध्यक्षका साथै कार्यदल संयोजक सुवास नेम्बाङ र रामबहादुर थापाबीचको छलफलपछि भुसालको उम्मेदवारी फिर्ता लिने निर्णय भएको कार्यदलका सदस्य मातृका यादवले जानकारी दिए । प्रदेश ४ मा अपांगता भएका वा अल्पसंख्यक १ पदमा उम्मेदवार निर्विरोध भएकाले अन्य पदमा निर्वाचन हुनेछ । कांग्रेसका प्रकाश पन्थ निर्विरोध निर्वाचित भएका छन् भने सात पदमा चुनाव हुने भएको छ । प्रदेश ५ मा महिला ३ पदमा उम्मेदवारहरू निर्विरोध निर्वाचित भएकाले अन्य ३, दलित १ र अपांगता भएका वा अल्पसंख्यक १ गरी ५ पदमा निर्वाचन हुनेछ । निर्विरोध निर्वाचित हुनेमा कांग्रेसकी अनिता देवकोटा, एमालेकी कोमल वली र एमालेकै मीना बुढा छन् । प्रदेश ६ मा सबै पदमा निर्वाचन हुँदै छ । प्रदेश ७ मा महिला ३ र अन्य ३ गरी ६ पदमा उम्मेदवार निर्विरोध भएकाले अब दलित १ र अपांगता भएका वा अल्पसंख्यक १ गरी २ पदमा निर्वाचन हुनेछ ।निर्विरोध निर्वाचित हुनेमा महिलातर्फ कांग्रेसकी तारादेवी भट्ट, एमालेकी इन्दु कडरिया र एमालेकै कमला कुमारी ओली छन् । कांगे्रसका बद्री पाण्डे, एमालेका शेरबहादुर कुँवर र माओवादीका हरिराम चौधरी निर्विरोध निर्वाचित भएका छन् । एकताका लागि उम्मेदवारी फिर्ता : भुसाल एमालेका पोलिटब्युरो सदस्य वेदुराम भुसालले राष्ट्रियसभा सदस्यका लागि प्रदेश ३ बाट उम्मेदवारी दिएकोमा एमालेमाओवादीबीच पार्टी एकताका लागि फिर्ता लिएको बताएका छन् । उनले उम्मेदवारी फिर्ताका सम्बन्धमा अन्नपूर्णसँग भने, पार्टी अध्यक्ष केपी ओलीले पार्टी एकताका लागि उम्मेदवारी फिर्ता लिन गरेको आग्रहलाई स्विकारे ।४७ वर्ष लामो राजनीतिक यात्रामा आफूले एमालेका लागि धेरै पटक त्याग गरेको पनि भुसालले स्मरण गरेका छन् । एक पटक राष्ट्रियसभा सदस्यबाहेक कुनै लाभको पदमा आफू नपुगेको बताए । उनले भने, टिकट पाएर पनि उम्मेदवारी फिर्ता लिन त्याग मैले धेरै पटक गरेको छु । मेरो इच्छा भनेको एकीकृत कम्युनिस्ट पार्टी बनाउनु हो । त्यो उद्देश्य पूरा गर्न राष्ट्रियसभा उम्मेदवारी फिर्ता ठूलो कुरा होइन ।"
