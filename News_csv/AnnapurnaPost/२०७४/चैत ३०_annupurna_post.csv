शीर्षक,विवरण
निन्दनीय कृत्य,"भारतको एक कोठीबाट बलजफ्ती देहव्यापारमा संलग्न गराइएका नेपाली चेलीहरूलाई उद्धार गरिएको समाचारले चेलीबेटी बेचबिखन अझै कायम रहेको देखाउँछ। भारतका वेश्यालयमा नेपाली चेलीहरू विभिन्न प्रलोभनमा पारी बेचिन थालेको लामो समयसम्म पनि राज्यले यसलाई रोक लगाउन नसक्नु विडम्बनापूर्ण छ। चेलीबेटी बेचबिखन रोक्नका लागि चलाइएका अनेकौं कार्यक्रम सफल हुन सकेनछन् भन्ने एक उदाहरण पनि पछिल्लो समाचार बनेको छ। अझै पनि चेलबेटी बेचबिखनको घिनलाग्दो प्रक्रिया केकति कारणले चलिरहेको छ भन्नेबारे सरकार गम्भीर हुन जरुरी छ। साथै अहिलेसम्म चालिएका हरेक कदमबारे पुनः परीक्षणको आवश्यकता देखिएको छ। हालै भारतीय सञ्चारमाध्यमले भारतीय सीमासुरक्षा फौजलाई आधार बनाएर नेपालबाट भारतमा चेलीबेटी बेचबिखन हुने क्रम बढेको समाचार सार्वजनिक गरेपछि यो समस्या कतिसम्म जटिल रहेछ भन्ने देखिन्छ। विभिन्न अध्ययनप्रतिवेदन र बेलाबखत सार्वजनिक हुने समाचारले चेलीबेटी बेचबिखनको सञ्जाल अब भारतमा मात्र सीमित नभई अरबी र अफ्रिकी मुलुकसम्म पुगेको देखाएका छन्। रोजगारको प्रलोभनमा पारी लगिएका महिलालाई जबर्जस्ती यौन व्यवहारमा संलग्न गराइनु निन्दनीय हो, साथसाथै यो मानव अधिकारको गम्भीर उल्लंघन पनि हो। यद्यपि यसको कारणसम्म नपुगी चेलीबेटी बेचबिखन रोकिने सम्भावना कमजोर नै रहन्छ। चेलीबेटी बेचबिखनको पहिलो र प्रमुख कारण बेरोजगार नै हो। अधिकांश महिला पैसा कमाउने प्रलोभनमै परेका छन्। दैनन्दिनको आवश्यकता पूरा गर्न नसक्ने स्थिति भएपछि मानिसले विकल्पका सम्भावना खोज्नु अस्वाभाविक होइन। जीविकोपार्जनका विकल्पहरू सीमित हुँदा बेचबिखनको खतरा बढी हुने गरेको छ। सरकारले चेलीबेटी बेचबिखनलाई रोक्न आर्थिक आत्मनिर्भरतालाई जोड दिन आवश्यक छ। सीपमूलक तालिमहरू त्यसका विकल्प हुन सक्छन्। यद्यपि अहिले सञ्चालनमा ल्याइएका सीपमूलक तालिम खासै प्रभावकारी देखिएका छैनन्। यसका कारणको खोजी आवश्यक छ। सीपमूलक तालिमले मात्र स्वरोजगार स्थापना गर्न सक्दैन। त्यसका लागि लगानी र बजार दुवै आवश्यक पर्दछ। लगानी गर्ने सामान्य पुँजी नभएको अवस्थामा सीपले व्यावसायिकता पाउन सक्दैन। बजारको सम्भावना कमजोर हुँदा सीमित पुँजी भएका व्यक्तिले लगानी गर्ने जोखिम नमोल्नु स्वाभाविक हो। सरकारले महिलालाई सीपमूलक तालिमका साथसाथै लगानीको वातावरण र उत्पादित मालसामान खरिदको जिम्मेवारी लिन आवश्यक छ। त्यसका लागि सरकारले उच्च बजार सम्भावना भएका क्षेत्रहरूको पहिचान गरी त्यसमा महिला श्रमको उपयोग गर्नु बुद्धिमत्तापूर्ण हुनेछ। चेलीबेटी बेचबिखन बढी हुने जिल्लामा नुवाकोट, मकवानपुर, सिन्धुपाल्चोकलगायतका जिल्ला पहिलो पंक्तिमै आउँछन्। त्यस्तै तराईका देहाती इलाकाका महिला पनि बिक्रीमा पर्ने गरेका छन्। यसको आर्थिक र सामाजिक दुवै कारण छन्। अधिकांश उद्धार हुने महिला मानव विकास सूचकांकमा तल्लो सूचीमा रहेका जातिगत समुदायका पाइने गरेका छन्। यसले चेतनास्तर र सामाजिक बनोट पनि चेलीबेटी बेचबिखनको कारक रहेको देखाउँछ। विद्यालय वा क्याम्पस खोल्दैमा चेतनास्तर बढ्छ भन्ने होइन। सामाजिक सम्मिलन र घुलन नहुँदासम्म लामो समयसम्म सीमान्तकृत बनाइएको जातिसमुदायको चेतनास्तर कमजोर हुनु स्वाभाविक हो। त्यसैले उक्त समुदायलाई समाजमा स्थापित गर्न पनि सम्बन्धित पक्षले ध्यान दिन जरुरी छ। चेलीबेटी बेचबिखनविरुद्ध चेतना जगाउने काम केवल राज्यको मात्र होइन। सामाजिक अगुवा, राजनीतिक कार्यकर्ता, शिक्षक र सामान्य नागरिकले यसमा ध्यान पुर्याउन जरुरी छ। केवल पैसाको प्रलोभनमा नपरौं भन्ने नारा भट्टयाउँदैमा चेतनास्तर बढ्ने होइन। सामाजिक गरिमा प्रदान पहिलो सर्त हो। सरकारले ध्यान पुर्याउनुपर्ने अर्को क्षेत्र खुला सिमाना हो। खुला सीमाकै कारण हजारौं नेपाली महिला भारत हुँदै अरब र अफ्रिकी मुलुकसम्म पुर्याइएको अवस्थामा सीमा नियमन सम्बन्धमा सरकारले सोच्न ढिलाइ भइसकेको छ।"
बाँदरमुढे घटना जनयुद्धमा भएको सबैभन्दा ठूलो दुर्घटना र गल्ती',"चितवन : नेकपा (माओवादी केन्द्र) का अध्यक्ष पुष्पकमल दाहालले चितवनको बाँदरमुढे घटना जनयुद्धमा भएको सबैभन्दा ठूलो दुर्घटना र गल्ती भएको दोहोर्याएका छन् । बाँदरमुढे सहयोग समितिले शुक्रबार माडीमा आयोजना गरेको छलफल कार्यक्रममा अध्यक्ष दाहालले बाँदरमुढे पीडितको घाउमा मल्हमपट्टी लगाउने आफ्नो नैतिक र राजनीतिक जिम्मेवारी रहेको बताए । अहिले बलियो सरकार भएको भन्दै उनले राज्यका तर्फबाट हिजो भएका समझदारीअनुसार काम गर्न सकिने बताए । बाँदरमुढे पीडितसँग निर्वाचनका समयमा आफूले गरेको तीन बुँदे सम्झौता कार्ययोजना बनाएर काम अगाडि बढेको उनले बताए । यसअघिको सरकारले बाँदरमुढे घटनामा मृत्यु भएकालाई गरेको सहिद घोषणाप्रति कुनै विवाद नरहेको उनले प्रष्ट्याए । घटनाका पीडितलाई परिचयपत्र वितरण गरेर सरकारका तर्फबाट राहतका काम अगाडि बढ्ने दाहालले बताए । सो अवसरमा बाँदरमुढे पीडित संघर्ष समितिका अध्यक्ष मुक्ति न्यौपाने, मैना लामिछाने र विश्वनाथ पौडेलले घाइतेको औषधि उपचार निःशुल्क हुनुपर्ने, यसअघि भएका सम्झौता कार्यान्वयन हुनुपर्ने बाँदरमुढेका नाममा उठाइएको राहत रकम स्पष्ट गरिनु पर्नेलगायतका माग राखेका थिए । विसं २०६२ जेठ २३ गते तत्कालीन विद्रोही नेकपा माओवादीले थापेको विद्युतीय धरापमा परेर सार्वजनिक बसमा सवार ३८ जनाको मृत्यु भएको थियो भने ७२ घाइते भएका थिए । शक्रबारै माडीमा जनप्रतिनिधिसँग अन्तरक्रिया गर्दै अध्यक्ष दाहालले निकुञ्ज ऐन, २०२९ संशोधनको पहल थाल्ने बताए । सो क्षेत्रका निर्वाचित सांसदसमेत रहेका दाहालले चितवन राष्ट्रिय निकुञ्ज जनतालाई बरदान नभएर अभिशाप भएको बताए । उनले निकुञ्ज जनता बरदान हुने गरी ऐन संशोधन गर्न जोड दिए । उनले भने , ऐन परिवर्तन गर्न नसके जनताको आन्दोलनमा म सहभागी हुन्छु । माडीको समृद्धि गर्न सके देशको समृद्धि हुने भन्दै उनले गाउँगाउँबाट विकास निर्माणका काम थाल्नुपर्ने बताए। कार्यक्रममा माडी नगरपालिकाका प्रमुख ठाकुर ढकाल, उपप्रमुख ताराकुमारी काजी महतो, नेकपा (एमाले) नगर इन्चार्ज नारदमणि पौडेल, जिल्ला समन्वय समितिका सदस्य चूडामणि महतोलगायतले त्यस क्षेत्रका समस्याका बारेमा दाहाललाई अवगत गराए । रासस"
काठमाडौं ट्रेड युनियन कांग्रेसमा भुसाल,"काठमाडौ : नेपाल ट्रेड युनियन कांग्रेस काठमाडौँ जिल्ला कार्यसमितिको अध्यक्षमा देवीप्रसाद भुसाल निर्वाचित भएका छन् । युनियनको छैँटौँ जिल्ला अधिवेशनको भर्खरै सम्पन्न मतगणनाअनुसार भुसालले ८२४ मत ल्याई निर्वाचित भएका हुन् । उनले निकटतम प्रतिद्वन्द्वी भगवती फुयाँललाई १८ मतले पछि पार्दै निर्वाचित भएको निर्वाचन अधिकृत जयराम श्रेष्ठले जानकारी दिए । उपाध्यक्ष खुल्लामा ईश्वरकृष्ण घिमिरे, महिला उपाध्यक्ष तारादेवी केसी, सेवा उपाध्यक्ष धनप्रसाद पौडेल, उत्पादन उपाध्यक्ष उदयबहादुर लामा, उपाध्यक्ष अनौपचारिक योगेश केसी, सचिव विष्णुप्रसाद कोइराला, सहसचिव प्रह्लाद फुयाँल र राजनकुमार कार्की, कोषाध्यक्ष विमल तिमल्सेना र सहकोषाध्यक्षमा मोनिका तामाङ विजयी भएका छन् । यसैगरी सदस्यमा उत्तम पौडेल, गणेश धिताल, गिरिराज अर्याल, धर्मसागर ढकाल, प्रभुदास न्यौपाने, गीता भट्टराई, नरमाया तिमल्सेना, सिर्जना अर्याल र याञ्जुदेवी दाहाल विजयी हुनुभएको निर्वाचन अधिकृत श्रेष्ठले जानकारी दिए । झण्डै दुई हजार ४०० मतदाता रहेको ट्रेड युनियन काठमाडौँमा एक हजार ६८९ मत खसेको थियो ।"
रारा किनारमा मन्त्रिपरिषद् बैठक : यस्ता छन् निर्णय,"रारा : कर्णाली प्रदेश सरकारको मन्त्रिपरिषद् बैठक रारा तालको किनारमा बसेको छ । बैठकले सडक र पर्यटन विकासलाई पहिलो प्राथामिकतामा राख्ने निर्णय गरेको छ। शुक्रबार साँझ पौने छ बजेबाट रारा तालको किनारमा बसेको प्रदेश सरकारको बैठकले कर्णाली प्रदेशका सबै जिल्लामा पर्यटकीय स्थलको पहिचान गर्ने, प्रचारप्रसार गर्ने, प्रदेशको गुरुयोजना निर्माण गर्ने र कर्णालीको समृद्धिको ढोका खोल्ने गरी आवश्यक पहल गर्न केन्द्र सरकारलाई जानकारी गराउने निर्णय गरेको छ । त्यस्तै प्रदेश सरकारले नाग्मदेखि रारासम्मको सडक कालोपत्रे गर्ने, हिल्सा, सुर्खेतदेखि कोहलपुरसम्मको सडकलाई दुर्त मार्गको रुपमा विकास गर्न केन्द्र सरकारलाई अनुरोध गर्ने, गमगढी नाक्चे लाग्ना सडकलाई राष्ट्रिय गौरवको आयोजनामा समेटेर निर्माण कार्यलाई अगाडि बढाउने गरी आवश्यक सहयोग गर्न अनुरोध गर्ने निर्णय गरेको छ। कर्णाली प्रदेश सरकारले रारामा पुगेर गरेका निर्णय उत्साहजनक भएको प्रतिक्रिया प्रधानमन्त्री केपी शर्मा ओलीले दिएका छन् । उनले जिम्मेवार भएर निर्णय कार्यान्वयन गर्न कर्णाली प्रदेश सरकारलाई निर्देशन समेत दिएका छन् । कर्णाली प्रदेश सरकारले गरेका निर्णयको प्रदेश सरकारका मुख्यमन्त्री महेन्द्रबहादुर शाहीले प्रधानमन्त्री ओलीलाई जानकारी गराई सकेपछि प्रधानमन्त्री ओलीले प्रदेश सरकारले राम्रा निर्णय गरेको प्रतिक्रिया दिएका हुन् । कर्णाली प्रदेश जल, जमिन, पर्यटन, धार्मिक पर्यटनलगायतका धेरै सम्भावना रहेकाले प्रदेश सरकारले पुरानो ढाँचामा नभई नयाँ ढाँचाले अगाडि बढ्नु पर्ने प्रधानमन्त्री ओलीको भनाइ छ । प्रदेश तथा समग्र क्षेत्रको विकासका लागि सुशासन, इमान्दारिता तथा कर्मचारी संयन्त्रलाई चुस्त दुरुस्त राख्न पनि ओलीले निर्देशन दिए । शनिबार रारा पर्यटन महोत्सवको उद्घाटन प्रधानमन्त्री ओलीले शनिबार बिहान रारा कर्णाली पर्यटन वर्ष २०७५ को उद्घाटन गर्दै छन् । कार्यक्रमबाटै उनले देशबासीका नाममा सम्बोधन गर्ने कार्यक्रम छ । उनले शनिबार नै शैक्षिक वर्ष २०७५ को भर्ना अभियानको समेत उद्घाटन गर्ने छन् ।"
अतिवादी समूहबाट मुलुक खतरामा,"काठमाडैाँ : प्रधानमन्त्री केपी ओलीले जातीय र क्षेत्रीय नाराका आडमा हिंसा निम्त्याउन सक्रिय अतिवादी तत्वका गतिविधिका कारण मुलुक खतरामा पर्न सक्ने बताएका छन्। भक्तपुरको खरिपाटीस्थित नेपाली सैनिक प्रतिष्ठानमा सञ्चालित अधिकृत क्याडेट आधार तालिम सम्पन्न गरेका सैनिकलाई सहायक सेनानी दर्जाको आयुक्त पद प्रदान गर्दै प्रधानमन्त्री ओलीले जातीय र क्षेत्रीय नारा लगाउने अतिवादीका गतिविधिले सामाजिक सद्भाव र एकतासमेत खल्बल्याउने बताए। त्यस्ता गतिविधि नियन्त्रण गर्न सबै सुरक्षा निकाय सदैव सजग हुनुपर्ने प्रधानमन्त्री ओलीको भनाइ थियो। उनले मुलुक अहिले तुलनात्मक रूपमा स्थिर र शान्तिपूर्ण भए पनि भविष्यमा उत्पन्न हुन सक्ने सबैखाले सुरक्षा खतराबारे सतर्क र सजग हुन जरुरी रहेको बताए। प्रधानमन्त्री ओलीले आन्तरिक रूपमा अतिवादी समूह र बाह्य रूपमा आतंककारी गतिविधिहरू मुलककाका लागि प्रमुख सुरक्षा चुनौती बनेको बताए। प्रधानमन्त्री ओलीले त्यस्ता अतिवादी तत्व को हुन् भन्नेबारे भने केही खुलाएका छैनन्। अन्तर्राष्ट्रिय आतंकवादलगायत देशभित्र हिंसात्मक गतिविधिमा क्रियाशील अतिवादी तत्वका गतिविधिले निम्त्याउने क्षेत्रीय र जातीय द्वन्द्वहरू अहिलेका वास्तविक खतरा हुन्, प्रधानमन्त्री ओलीको भनाइ उद्धृत गर्दै उनकै सचिवालयले जारी गरेको विज्ञप्तिमा भनिएको छ  त्यस्ता प्रकारका खतराविरुद्ध लड्न हाम्रा सुरक्षा निकाय सदैव तयार हुनुपर्छ। स्पष्ट रूपमा कसैको नाम नलिए पनि प्रधानमन्त्री ओलीले विप्लव नेतृत्वको नेपाल कम्युनिस्ट पार्टी र विखण्डनकारी अभिव्यक्ति दिँदै आएका सीके राउतका गतिविधितर्फ संकेत गर्दै त्यस्ता चुनौती सामाना गर्न सुरक्षा निकाय सजग हुनुपर्ने बताए। प्रधानमन्त्री ओलीले उक्त अवसरमा साइबर सुरक्षा अहिलेको अर्को ठूलो चुनौती भएको र त्यसबारे समेत सुरक्षा निकायबीच समन्वय जरुरी रहेको बताए। गृहमन्त्री रामबहादुर थापाले समेत जातीय र धार्मिक द्वन्द्व निम्त्याउने तत्व सक्रिय रहेको बताउँदै आएका छन्। विराटनगरमा धार्मिक गुरु श्रीनिवासाचार्यमाथि केही दिनअघि भएको गोली प्रहारको घटनालाई लिएर गृहमन्त्री थापाले मंगलबार जातीयता र धर्मको नाममा सबैलाई जुधाएर देशलाई अस्थिरतातर्फ लैजान खोज्ने तत्व सक्रिय रहेको र त्यस्ता तत्वलाई कारवाहीको दायरामा ल्याउने प्रतिबद्धता जनाएका थिए। केही साताअघि गृहमन्त्री थापासँगको भेटमा नेपालका लागि जापानी राजदूत मासासी ओगावाले समेत सम्भावित आतंकवादी गतिविधि र मुलुकको पछिल्लो सुरक्षा अवस्थाबारे चासो राखेका थिए। चौबीस महिना अवधिको उक्त तालिममा सहभागी ९ जना महिला अधिकृत क्याडेट, ७४ जना पुरुष अधिकृत क्याडेट, १ जना विदेशी अधिकृत क्याडेट तथा ८ जना पदिकहुद्धा अधिकृत क्याडेट गरी ९२ जना अधिकृत क्याडेटलाई सहायक सेनानी दर्जाको आयुक्त पद प्रदान गरिएको सैनिक जनसम्पर्क निर्देशनालयले जनाएको छ।"
राष्ट्रिय योजना आयोग डेढ महिनादेखि नेतृत्वविहीन,"सागर पण्डित काठमाडौं : बजेट तर्जुमाको लागि कानुनतः गठन गरिएको मुख्य संस्थागत निकाय बजेट समितिको अध्यक्ष नै राष्ट्रिय योजना आयोगका उपाध्यक्ष रहने प्रावधान छ। आयोगका उपाध्यक्ष अध्यक्ष र सदस्यहरू नै सदस्य रहने सो समिति नै यतिखेर प्रभावकारी रूपमा कार्यान्वयनमा आउन सकेको छैन भने सो समितिलाई सघाउने स्रोत समितिले पनि पदाधिकारी अभावमा आफ्नो कार्य प्रभावकारी रूपमा अघि बढाउन सकेको छैन। जसकारण बजेट तर्जुमाका महत्वपूर्ण कार्य अवरुद्धजस्तै भएको योजना आयोगका अधिकारीहरूको भनाइ छ। केपी ओली प्रधानमन्त्री भएलगत्तै अघिल्लो सरकारद्वारा नियुक्त गरिएका योजना आयोगका उपाध्यक्ष स्वर्णिम वाग्लेसहितको टोलीले राजीनामा दिएपछि डेढ महिनादेखि ओली नेतृत्वको सरकारले योजना आयोगमा उपाध्यक्षसहितका पदाधिकारी नियुक्त गर्न सकेको छैन। अहिले योजना आयोगको उपाध्यक्षसहितका पदाधिकारी बन्न दर्जन बढी व्यक्ति दौडधुपमा छन्। उनीहरू प्रधानमन्त्री ओली, माओवादी केन्द्रका अध्यक्ष प्रचण्ड तथा प्रमुख सत्तारुढ दल एमाले माओवादी केन्द्रका नेताकहाँ धाइरहेको योजना आयोग स्रोतले जानकारी दिएको छ। ओजना आयोगको पदाधिकारी बन्न दौडधुपमा दर्जनौं व्यक्तिको सक्रियता बढेकाले व्यक्ति छनोटको अन्योलले सरकारले समयमै नियुक्त गर्न नसकेको बताइएको छ। योजना आयोगका अनुसार पदाधिकारी नियुक्त हुन नसक्दा बजेट तर्जुमा, आवधिक योजना निर्माण, मध्यकालीन खर्च संरचना, क्षेत्रगत रणनीति एवं प्राथमिकताका आधार तय गर्नेदेखि वर्तमान परिवेश समेतको आधारमा आगामी आर्थिक वर्षको कुल बजेटको आकार र सीमांकन निर्धारण गर्नेजस्ता महत्वपूर्ण कार्य अघि बढ्न सकेका छैनन्। संविधानअनुसार पनि नयाँ आर्थिक वर्षको बजेट १५ जेठसम्म ल्याइसक्नुपर्ने हुन्छ। लामो समयको गृहकार्यबिनै हतारहतारमा बजेट र योजना ल्याउने सरकारको परम्परालाई ओली नेतृत्वको सरकारले पनि निरन्तरता दिने संकेत देखिएको छ। बजेट ल्याउनुपर्ने समय नजिकिँदै गएको र राष्ट्रिय योजना आयोगका पदाधिकारी आउन ढिलाइ भएकाले यसपटक पनि हतार हतारमै योजना र बजेट तर्जुमा हुने संकेत देखिएको योजना आयोगका अधिकारीहरूले बताएका छन्। सरकारले योजना आयोगमा समयमै पदाधिकारी नियुक्त नगर्नुले बजेट तर्जुमा गर्दा हतारहतारमा गर्नुपर्ने अवस्था आउन सक्ने देखिएको छ। राष्ट्रिय योजना आयोगका सदस्य सचिव विष्णुप्रसाद लम्सालले पदाधिकारी छिटो आउँदा योजना आयोगका काम प्रभावकारी रूपमा अघि बढाउन सहज हुने बताए। अहिले योजना आयोगका अध्यक्षसमेत रहेका प्रधानमन्त्री ओलीले आयोगको उपाध्यक्ष र सदस्यहरूले गर्ने कामको जिम्मेवारीसमेत सदस्यसचिव लम्साललाई दिएका छन्। तर, लम्साल एक्लैलाई उपाध्यक्ष र सदस्यको जिम्मेवारी वहन गर्न कठिनाइ भइरहेको छ भने बजेट समितिको कामसमेत अघि बढाउन कठिन भइरहेको छ। सचिव लम्सालले उपाध्यक्षसहितको टोली छिटो नियुक्त हुन सके बजेट समितिले द्रुतगतिमा आफ्नो कार्य अगाडि बढाउन सहज हुने बताए। बजेट तर्जुमाका लागि कानुनतः बजेट समिति र स्रोत समिति गरी दुईवटा विशेष समिति सक्रिय रहने गर्छन्। योजना आयोगका उपाध्यक्ष अध्यक्ष रहने बजेट समितिको मुख्य काममा आवधिक योजना निर्माण, मध्यकालीन खर्च संरचना, क्षेत्रगत रणनीति एवं प्राथमिकताका आधार, वर्तमान परिवेशको आधारमा आगामी आर्थिक वर्षको कुल बजेटको आकार र सीमांकन निर्धारण गर्ने रहेको छ भने राष्ट्रिय योजना आयोगको बजेट हेर्ने सदस्यको संयोजकत्वमा रहने स्रोत समितिका कार्यमा समष्टिगत अर्थतन्त्रको वर्तमान स्थिति विश्लेषण गर्ने, कुल गार्हस्थ उत्पादनको अनुमान, वित्तीय स्थिति, शोधान्तर स्थिति, व्यापार सन्तुलन, बाह्य एवं आन्तरिक वित्तीय साधनको सम्भावना राजस्व अनुमानजस्ता रहेका छन्। आयोगका सदस्यसचिव लम्सालले स्रोत समितिको काम सम्पन्न भए पनि बजेट समितिको काम भने पदाधिकारी आएपछि मात्रै प्रभावकारी रूपमा अगाडि बढाउन सम्भव हुने बताए। आयोगमा नियुक्ति लिन दर्जनौं प्रतिस्पर्धामा राष्ट्रिय योजना आयोगको उपाध्यक्ष एक र चार जना सदस्य गरी पाँच जनाका लागि नियुक्ति लिन दर्जन बढी व्यक्ति दौडधुपमा छन्। राष्ट्रिय योजना आयोग स्रोतका अनुसार उपाध्यक्षका लागि डा डिल्ली खनाल, डा पुष्प कँडेल, डा दिनेशचन्द्र देवकोटा, डा गोविन्द नेपालहरू दौडधुपमा छन्। उनीहरूमध्येबाटै एक जना उपाध्यक्ष बन्ने सम्भावना रहेको बताइएको छ। यसैगरी सदस्यहरूका लागि सुनील बाबु श्रेष्ठ, सुमित्रा अमात्य, गीताभक्त जोशी, चन्द्रकान्त पौडेल, गुप्तबहादुर श्रेष्ठ, डा खिमलाल देवकोटालगायत १५ जनाभन्दा बढी योजना आयोगको सदस्य बन्न दौडधुपमा लागिरहेको योजना आयोग स्रोतले जानकारी दिएको छ। पदाधिकारी बन्न दाबेदारहरू प्रधानमन्त्री ओली, माओवादी केन्द्रका अध्यक्ष पुष्पकमल दाहाल तथा सत्तारुढ दल एमाले र माओवादी केन्द्रका नेताकहाँ धाउने क्रमलाई तीव्रता दिइरहेको भए पनि प्रधानमन्त्री ओली र सरकारले पदाधिकारी नियुक्ति गर्न सकेका छैनन्। आर्थिक वर्ष२०७५७६ को बजेट तर्जुमाको गृहकार्य हुनुपर्ने महत्वपूर्ण समयमा बजेट निर्माण र योजना तर्जुमामा निर्णायक भूमिका खेल्ने राष्ट्रिय योजना आयोग डेढ महिनादेखि नेतृत्वविहीन अवस्थामा छ।"
