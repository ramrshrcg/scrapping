शीर्षक,विवरण
ओली अवसर,"प्रधानमन्त्री केपी शर्मा ओलीले तीनचौथाइ बहुमतसहित प्रतिनिधिसभाबाट विश्वासको मत लिएका छन्। खसेका दुई सय ६८ मतमध्ये दुई सय ८ मत ओलीको पक्षमा परेको थियो भने विपक्षमा ६० मत परेको थियो। कांग्रेसले विपक्ष मत दिएबाहेक सबैजसो पार्टीको समर्थन ओली सरकारले प्राप्त गरेको छ। नेपाल मजदुर किसान पार्टीले पक्षविपक्ष कतै मत खसालेन भने नयाँ शक्तिका बाबुराम भट्टराई अनुपस्थित रहेबाहेक वाम गठबन्धन, संघीय फोरम, राजपालगायतको समर्थन ओलीले पाए। नेपाली राजनीतिमा लामो समयपछि एउटा बलियो सरकार स्थापना भएको छ। यो सरकारसँग धेरै जनअपेक्षा जोडिएको छ। राजनीतिक स्थिरता, सुशासनसँगै आर्थिक समृद्धिको आम जनअपेक्षालाई मूर्तरूप दिने दायित्व अब यो सरकारको प्रमुख जिम्मेवारी भएको छ। संसद्को बलियो सहयोग र समर्थन रहेको यो सरकारसँग अब कुनै पनि बहानाबाजी गर्ने सुविधा छैन। जनताले महसुस गर्ने तहमा सरकारले आफ्नो उपस्थिति देखाउन सक्नुपर्छ। २०४६ सालको राजनीतिक परिवर्तनपछि मुलुक संसदीय अभ्यासमा अघि बढेको हो। यसअघि २०१७ सालमा बीपी कोइरालाको नेतृत्वमा बलियो सरकार गठन भएको थियो, जो काम गर्न नपाई अपदस्थ भयो। २०४६ सालपछि पनि बहुमतका सरकार गठन भए तर कांग्रेसभित्रको अन्तरकलह र गुटबन्दीका कारण बहुमतका सरकारहरूले पूर्ण अवधि काम गर्न पाएनन्। त्यसबाहेक पछिल्ला तीन दशकमा जति पनि सरकार बने, ती सबै गठबन्धन सरकारहरू अभ्यासमा रहे। नेपाली राजनीतिको नियति नै गठबन्धन संस्कृति बन्न पुग्यो, जहाँ सत्तामुखी प्रवृत्ति बढी हावी भयो। सरकारहरू नीति र कार्यक्रमका आधारमा भन्दा सत्ता बाँडफाँटबाट प्रेरित भएर सरकार बन्ने र भत्किने प्रवृत्ति बढेर गयो। जसले गर्दा नेपाली राजनीति अस्थिर भयो। वर्ष दिन पनि नटिक्ने सरकारहरू बन्ने र भत्किने क्रमले आमजनतामा अन्योल र नैराश्य बढेर गयो। धेरै पछि अहिले वाम गठबन्धनको सरकार बनेको छ। दुई ठूला वाम पार्टीहरू एउटै पार्टी बन्ने प्रक्रिया पनि प्रारम्भ भएको छ र सँगै ओली सरकारले मधेसकेन्द्रित दलहरूको पनि समर्थन प्राप्त गरेको छ। सातैवटा प्रदेशमध्ये ६ वटामा वाम गठबन्धनकै सरकार छ भने एउटामा मधेसकेन्द्रित दलको सरकार छ। राष्ट्रपति, सभामुखलगायतका महŒवपूर्ण पदहरूमा वाम गठबन्धनकै वर्चस्व छ। इतिहासमै यति धेरै शक्तिशाली सरकार पहिलोचोटि गठन भएको छ। त्यसकारण पनि यो सरकारसँग जनताको अपेक्षा बढी छ। शक्तिले दम्भ र उन्माद बढाउने जोखिम हुन्छ। इतिहासमा शक्तिशाली सरकार र शासकहरू स्वेच्छाचारी भएका कयौं दृष्टान्त छन्। पछिल्लो कालखण्डमा नेपाली राजनीतिमा उदाएका केपी ओलीसँग जनता र राष्ट्रले ठूलो अपेक्षा राखेका छन्। त्यसकारण उनमा शक्तिको दम्भ होइन, जनसमक्ष बाँडेका सपना पूरा गर्ने योजना र दृढता हुनुपर्छ। जनताले वाम गठबन्धनलाई भारी मत दिएर सरकारमा पुर्याउनुको एउटै कारण हो मुलुकमा राजनीति स्थायित्व कायम हुन्छ र त्यसको जगमा आर्थिक विकासको बाटो लिन्छ। राजनीतिक स्थायित्व र आर्थिक समृद्धि केकसरी हासिल हुन्छ भन्नेतर्फ मिहीन ढंगले बहस र विश्लेषण भएका छैनन्। चुनावका बेला दलहरूले राजनीतिक स्थिरता र आर्थिक विकासको नारा अघि सारे पनि त्यसमा अपेक्षाकृत छलफल र बहस भएनन्। घोषणापत्र औपचारिकताका लागि सार्वजनिक गरिए। तर अब सरकारका नीति, योजना र कार्यक्रममा मुलुकले केकसरी समृद्धिको बाटो पक्डन्छ, प्रस्ट योजना आउनुपर्छ। योजना बनाएर मात्रै पुग्दैन, अब एक्सन मै उत्रनु जरुरी छ। धेरै योजना बने, सपना बाँडिए तर जनताले त्यसको प्रतिफल पाउनेमा सधैं निराशा हात लागेको छ। समयसँगै आउने विकास र परिवर्तनबाहेक राजनीतिक नेतृत्वको भिजन र अग्रसरताले आउने परिवर्तनको अनुभूति जनस्तरबाट खासै गर्न सकिएको छैन। धेरैपछि यस्तो अवसर वाम गठबन्धन र केपी ओली नेतृत्वको सरकारलाई मिलेको छ। कुनै पनि बहानाबाजी गर्ने वा उन्मुक्ति पाउने छुट नभएको वर्तमान सरकारले यो अवसरलाई जुन कुनै सर्तमा सदुपयोग गर्न सक्नुपर्छ।"
गणेशप्रसाद तिमल्सिनालाई राष्ट्रिय सभा अध्यक्षको उम्मेदवार बनाउने एमाले निर्णय,"काठमाडौं : नेकपा एमालेले गणेशप्रसाद तिमल्सिनालाई राष्ट्रिय सभा अध्यक्षको उम्मेदवार बनाउने निर्णय गरेको छ। सोमबार बिहान सिंहदरबारमा बसेको शीर्ष नेताको बैठकले तिमल्सिनालाई राष्ट्रिय सभा अध्यक्ष बनाउने निर्णय गरेको हो। पर्वत जिल्लाका तिमल्सिना प्रदेश नम्बर ४ बाट निर्वाचित राष्ट्रिय सभा सदस्य हुन्। दिउसो एक बजे राष्ट्रिय सभा अध्यक्ष निर्वाचनका लागि मनोनयन दर्ताको समय तोकिएको छ। अध्यक्ष पदका लागि बुधबार निर्वाचन हुने कार्यतालिका छ। संविधानको धारा ९२ मा 'राष्ट्रिय सभाको पहिलो बैठक प्रारम्भ भएको मितिले १५ दिनभित्र राष्ट्रिय सभाका सदस्यहरूले आफूमध्येबाट राष्ट्रिय सभाको अध्यक्ष र उपाध्यक्षको निर्वाचन गर्ने' उल्लेख छ। राष्ट्रिय सभाको अध्यक्ष र उपाध्यक्ष मध्ये एक जना महिला हुने संवैधानिक व्यवस्था छ। प्रदेश सभाका सदस्य, स्थानीय तहका प्रमुख र उपप्रमुख रहेको निर्वाचक मणडलद्वारा प्रत्येक प्रदेशबाट कम्तीमा तीन जना महिला, एक जना दलित र एक जना अपांगता भएका व्यक्ति वा अल्पसंख्यक सहित आठ जना गरी निर्वाचित ५६ जना र सरकारको सिफारिसमा राष्ट्रपतिबाट मनोनित कम्तीमा एक जना महिला सहित तीन जना गरी राष्ट्रिय सभामा ५९ सदस्य छन्। स्थायी सभाका रुपमा रहेको राष्ट्रिय सभाका सदस्यहरूको पदावधि छ वर्षको हुने संवैधानिक व्यवस्था छ। राष्ट्रिय सभाका एक तिहाइ सदस्यको पदावधि प्रत्येक दुई वर्षमा समाप्त हुन्छ। यो संविधान प्रारम्भ भएपछि पहिलो पटक सदस्यको पदावधि कायम गर्दा गोला प्रथाद्वारा एक तिहाइको दुई वर्ष, अर्को एक तिहाइको चार वर्ष र बाँकी एक तिहाइको ६ वर्षको हुने गरी पदावधि कायम गरिने संविधानमा व्यवस्था छ।"
सुरक्षा माग्दै कर्णालीका जनप्रतिनिधि,"सुर्खेत : कर्णाली प्रदेशका स्थानीय तहका जनप्रतिनिधिले प्रदेश सरकारसँग भरपर्दो सुरक्षा माग गरेका छन्। नेत्रविक्रम चन्द (विप्लव) नेतृत्वको नेपाल कम्युनिस्ट पार्टीले आफूहरूको राजीनामा मागिरहेको भन्दै उनीहरूले सुरक्षा मागेका हुन्। पछिल्लो समय विप्लव नेतृत्वको पार्टीले राजीनामा दिन भन्दै पत्र काटेपछि जनप्रतिनिधि त्रसित बनेका छन्। नेकपाबाट सुरक्षा थ्रेट बढेको भन्दै जनप्रतिनिधिले तत्काल सुरक्षा व्यवस्था गर्न प्रदेश सरकारसँग आग्रह गरेका हुन्। कुनै पनि बेला आफूहरूमाथि आक्रमण हुनसक्ने खतरा रहेको र जोखिम पनि बढेको उनीहरूले सुनाए। प्रत्येक नागरिक सुरक्षित रूपमा बाँच्न पाउनुपर्छ, डोल्पाको त्रिपुरासुन्दरी गाउँपालिकाका अध्यक्ष होमबहादुर बुढाले भने, हाम्रो राजीनामा मागिएको छ, चन्दाआतंक पनि बढेको छ। यस्तो अवस्थामा हामीले कसरी काम गर्ने ? प्रदेश सरकारले बेलैमा हाम्रो सुरक्षामा ध्यान देओस्। कालिकोटको रास्कोट नगरपालिकाका मेयर काशिचन्द्र बरालले जनप्रतिनिधिको सुरक्षाको ग्यारेन्टी सरकारले लिनुपर्ने बताए। उनले भने, भौगोलिक अवस्था विकट छ, गाउँपालिकाको कार्यालय पुग्न घन्टौं पैदल हिँड्नुपर्ने बाध्यता छ तर भरपर्दो सुरक्षा छैन, हामी बाटोमा हिँड्दा कसले सुरक्षा दिने ? उनले तत्काल आफूहरूको सुरक्षा गरिदिन प्रदेश सरकारसँग माग गरे। यो संविधान नै कार्यान्वयन हुन दिन्नौं भन्ने तत्व सक्रिय छन्। यस्तो अवस्थामा केही चुनौती पनि छन्। सरकार ती चुनौती सामना गर्न प्रतिबद्ध छ। महेन्द्रबहादुर शाही, मुख्यमन्त्री प्रदेश सरकारले वीरेन्द्रनगरमा आइतबार यो प्रदेशका स्थानीय तहका जनप्रतिनिधिसँग छलफल कार्यक्रम आयोजना गरेको थियो। सोही कार्यक्रममा सहभागी जनप्रतिनिधिले आफूहरू असुरक्षित भएको भन्दै सुरक्षा माग गरेका हुन्। जनप्रतिनिधिले सुरक्षा मागेपछि मुख्यमन्त्री महेन्द्रबहादुर शाहीले यसमा सरकार गम्भीर रहेको बताए। उनले भने, अहिले देशमा यो संविधान नै कार्यान्वयन हुन दिन्नौं भन्ने तत्व सक्रिय छन्, यस्तो अवस्थामा केही चुनौती पनि छन्। सरकार ती चुनौती सामना गर्न प्रतिबद्ध छ, यसबारेमा सरकारले गम्भीर रूपमा सोच्नेछ। यस क्षेत्रका जनप्रतिनिधिले राजीनामा माग्दै पत्र आएपछि गाउँमा जानसक्ने अवस्था नै नरहेको पीडा पोखेका छन्। सम्मानजनक तलब तोकिदेऊ कर्णालीमा प्रदेश सरकारले स्थानीय तहका पदाधिकारीको सेवासुविधा तोक्ने तयारी गरिरहेको छ। यसका लागि प्रदेश सरकारले सरोकारवालासँग सुझाव पनि संकलन गरिरहेको छ। तर, यहाँका जनप्रतिनिधिले भने आफूलाई सम्मानजनक तलब र सुविधा तोक्न माग गरेका छन्। सुझाव संकलन कार्यक्रममा सहभागी जनप्रतिनिधिले आफूहरूको तलब गाउँपालिका र नगरपालिकामा खटिने कर्मचारीको भन्दा बढी हुनुपर्ने माग गरेका हुन्। आफूहरूले नेतृत्व गर्ने कर्मचारीको तलब बढी हुने र आफूहरूको कम हुँदा आत्मसम्मान हुन नसक्ने उनीहरूको भनाइ छ। प्रदेश सरकारले सम्मानजनक तलब तोक्नुपर्ने र त्यो कर्मचारीको भन्दा बढी हुनुपर्ने जनप्रतिनिधिको माग छ। भेरी नगरपालिका जाजरकोटका मेयर सीपी घर्तीले आत्मसम्मान हुनेगरी प्रदेश सरकारले आफूहरूको सेवासुविधा तोक्नुपर्ने बताए। नगरपालिकाको प्रशासकीय अधिकृत हाम्रो मातहतमा हुन्छन्, अब सुविधा पनि उनीहरूको भन्दा माथिको हुनुपर्छ उनले भने, बरु हामी स्वयंसेवा गर्न तयार छौं तर सरकारले सुविधा नै दिने हो भने सुब्बा र खरिदारको भन्दा पनि कम सुविधा दिएर आत्मसम्मानमा चोट पुयाउनेका काम नगरोस्। जनप्रतिनिधि निर्वाचित भएकै दिनदेखिको सेवासुविधा पाउनुपर्ने उनले बताए। यस्तै सुर्खेतको सिम्ता गाउँपालिकाका अध्यक्ष कविन्द्रकुमार केसीले भने, सामाजिक सेवाका निम्ति काम गर्ने भए मन्त्रीदेखि सांसदले कुनै सुविधा नलिए हुन्छ, हामीलाई पनि चाहिँदैन। जनप्रतिनिधिलाई सेवासुविधा इमानसहित दिनुपर्ने उनको भनाइ छ।"
मुख्यमन्त्रीले पाए विश्वासको मत : सरकार बने पनि काम गर्न नपाएको गुनासो,"बुटवल : पाँच नम्बर प्रदेशका मुख्यमन्त्री शंकर पोखरेलले संसद्मा सुविधाजनक दुईतिहाइ मत पाएका छन्। आइतबार प्रदेशसभामा विश्वासको मत मागेका मुख्यमन्त्री पोखरेलले संसद्को तीन चौथाइ मत पाएका हुन्। फागुन ३ गते शपथ लिएका मुख्यमन्त्री पोखरेलले २४ दिनपछि संसद्मा विश्वासको मत मागेका हुन्। संसद्मा उपस्थित ८४ सांसदमध्ये उनलाई ६६ जनाले पक्षमा मत दिएका थिए। कांग्रेसका १८ जना सांसदले उनको विपक्षमा मत दिए। राजपा र कांग्रेसका एकएक जना सांसद भने अनुपस्थित रहे। मुख्यमन्त्रीलाई माओवादी केन्द्र, संघीय समाजवादी फोरम, राष्ट्रिय जनमोर्चाले समर्थन गरेका छन्। माओवादी केन्द्रका सांसद तिलकराम शर्माले पोखरेलको प्रस्तावलाई समर्थन गरेका थिए। मुख्यमन्त्रीको समर्थनमा एमालेका सरस्वती गौतम, माओवादीका सर्वजित थारू, संघीय समाजवादी फोरमका सहसराम यादव, राष्ट्रिय जनमोर्चाका तारा जिसीले समर्थनसहित शुभकामना दिएका थिए। कांग्रेसका वैजनाथ जयसवालले जनअपेक्षाअनुरूप काम गर्न मुख्यमन्त्रीलाई आग्रह गरेका थिए। काम गर्न पाएनौं संसद्मा मुख्यमन्त्री पोखरेलले मानव सूचकांकका दृष्टिले चौथो स्थानमा रहेको प्रदेशलाई पहिलो स्थानमा ल्याउने चुनौती रहेको बताए। पर्यटकीय क्षेत्रका प्रचुर सम्भावना रहेकाले त्यसको समुचित प्रयोग गरी नमुना प्रदेश बनाइने उनले बताए। नुमना नेपालजस्तै रहेको ५ नम्बर प्रदेशले समृद्ध नेपाल निर्माणमा पनि मुख्य भूमिका निभाउने गरी काम गर्नु छ, उनले भने। प्रदेशमा रहेको ३० प्रतिशत गरिबीलाई हटाउँदै सक्षम प्रदेश बनाउने जिम्मेवारी रहेको भन्दै समग्र क्षेत्रको समुचित विकास आवश्यक रहेको औंल्याए। मानव सूचकांकमा पछि परेका रोल्पा, रुकुम, प्युठानलगायत जिल्लाको आर्थिक अवस्था सुधार्नेदेखि साक्षर प्रदेश निर्माणको चुनौतीलाई सहज रूपमा अवतरण गर्ने दायित्व प्रदेश सरकारलाई रहेको उनको तर्क थियो। प्रदेशको समृद्धिको यात्रा सुरु भएको भन्दै लक्ष्य प्राप्ति नहुँदासम्म रफ्तार नरोकिने मुख्यमन्त्री पोखरेलले बताए। गरिबी, अशिक्षा, बेरोजगारी समस्या समाधान गर्ने महत्वपूर्ण कार्यभार हामीसँग छ, प्रदेश सरकारले ती सबै मानव सूचकांकको विकास हुने गरी काम गर्ने योजना बनाएको छ, उनले संसद्मा भने। अव्यवस्थित बसोबास साझा समस्या रहेकाले त्यसको व्यवस्थापन चुनौतीपूर्ण रहेको उनले बताए। अबको चार महिना कानुन निर्माणमा सहयोग गर्न सांसदहरूलाई आग्रह गर्दै उनले कानुन निर्माणपछि संघीयता कार्यान्वयन गर्न सहज हुने औंल्याए। प्रदेश ५ को समृद्धिका लागि बाहिरी प्रदेशबाट पनि लगानी भित्याउन आवश्यक रहेको औंल्याउँदै मुख्यमन्त्री पोखरेलले कानुन निर्माणपछि लगानीका लागि सार्वजनिक आग्रह गरिने बताए। अस्थायी मुकाम पूर्वाधार व्यवस्थापन नहुँदा सरकारले काम सुरु गर्न नसकेको भन्दै स्थायी पूर्वाधार निर्माण नहुँदासम्म वैकल्पिक व्यवस्थामा सघाउन सबै पक्षलाई उनले आग्रह गरे। अहिले सरकार गठन मात्रै भएको छ, हामीले कामै गर्न पाएका छैनौं, उनले भने। सात मन्त्रालय, विभाग निर्माण नहुँदासम्म जनताको अपेक्षाअनुसार काम गर्न नसकिने उनको भनाइ छ। संसद्मा कानुन निर्माण सुरु भएपछि सुरक्षा र गोपनीयता आवश्यक हुने भन्दै उनले त्यसतर्फ सचेत हुनुपर्ने बताए। हाल मन्त्रालय रहेको भवनसमेत अपुग भएको उनको गुनासो थियो। मुख्यमन्त्री पोखरेलले कांग्रेसलाई बलियो प्रतिपक्षका रूपमा काम गर्न आग्रहसमेत गरे। सकारात्मक कुरामा सबै दल एकजुट हुन आवश्यक रहेको भन्दै साझा एजेन्डामा सहयोग गर्न प्रतिपक्षलाई समेत आग्रह गरे। हामी सबैले जनताबीच समृद्धिको प्रतिबद्धता जनाएका छौं, त्यसमा सबै मिलेर काम गरौं, उनले भने। पोखरेलले कांग्रेसलाई प्रदेश ५ लाई नमुना प्रदेशका रूपमा चिनाउने काममा सहयोग गर्न आग्रह गरेका थिए। संसद् चैत ४ गते बस्ने गरी स्थगन गरिएको छ। दुई विधेयक छलफलका लागि प्रस्तुत गर्ने भनिए पनि अन्तिम समयमा कार्यसू्ची परिवर्तन गरिएको हो।"
राष्ट्रिय सभा अध्यक्षमा गणेश तिमिल्सिना निर्विरोध,काठमाडौं :संघीय संसदको माथिल्लो सदन राष्ट्रिय सभा अध्यक्षमा एमाले संसद गणेशप्रसाद निर्विरोध निर्वाचित भएका छन्। राष्ट्रिय सभा अध्यक्षमा तिमिल्सिनाको मात्र उम्मेदवारी परेपछि उनी निर्विरोध भएका हुन्। निर्वाचित भएको औपराधिक घोषण भने भएको छैन्। बुधबार बस्ने राष्ट्रिय सभा बैठकले मात्रै औपचारिक घोषणा गर्ने संसद सचिवालयले जनाएको छ। तिमिल्सिनाको प्रस्तावकमा एमालेका खिमलाल भट्टराई र समर्थकमा माओवादीका दीनानाथ शर्मा र एमालेका सुमनराज प्याकुरेल छन्। उनीहरु तीनै जना राष्ट्रिय सभा अध्यक्षका दाबेदार थिए। पर्वत जिल्लामा तिमिल्सिना प्रदेश ४ बाट राष्ट्रिय सभा सदस्यमा निर्वाचित भएका हुन्। तिमल्सिना एमाले पोलिटब्यूरो सदस्य एवं प्रदेश ४ का सहसंयोजक हुन्।
"आज एक बजे राष्ट्रिय सभा अध्यक्षको मनोनयन, एमालेले ११ बजे उम्मेदवार टुंगो लगाउने","काठमाडौं : सोमबार दिउँसो एक बजे राष्ट्रिय सभा अध्यक्षका लागि मनोनयन दर्ताको समय तोकिएको छ । अध्यक्षको उम्मेदवारका लागि बिहान ११ बजे नेकपा एमालेको बैठक बसी उम्मेदवार तय गर्ने भएको छ । एमालेका नेता एवम् एमाले केन्द्रीय कार्यालय सचिव कृष्णगोपाल श्रेष्ठले ११ बजे सिंहदरबारमा बस्ने शीर्ष नेताहरुको बैठकले उम्मेदवार टुंगो लगाउने जानकारी दिए । राष्ट्रिय सभा अध्यक्षका लागि एमालेका पोलिट व्यूरो सदस्य पर्शुराम मेघी गुरुङ र गणेशप्रसाद तिमिल्सेनाको नाम चर्चामा आएको छ । सुमन प्याकुरेल, बलराम बास्कोटा, खिमलाल भट्टराई, शेरबहादुर कुँवरलगायत आकांक्षी भएपनि गुरुङ र तिमिल्सेना मध्ये एक जना राष्ट्रिय सभाको अध्यक्ष उम्मेदवार बन्ने पक्का रहेको बुझिएको छ । अध्यक्ष पदको निर्वाचन भने बुधबार हुनेछ ।"
दुई दिनमै नियम निलम्बन,"पोखरा : प्रदेश ४ को प्रदेशसभा नियमावली पारित भएको २ दिनमै यसको एउटा नियम निलम्बन भएको छ। प्रदेशसभा सञ्चालन नियमावली २५ गते मात्रै पारित भएको थियो। सरकारी विधेयक टेबुल गर्न पाँच दिनअघि सूचना दिनुपर्ने नियम प्रदेशसभाले निलम्बन गरेको हो। प्रदेशसभाको आइतबारको बैठकले सर्वसम्मत रुपमा उक्त नियम निलम्बनको प्रस्ताव पारित गरेको हो। उक्त नियम निलम्बन भएपछि आर्थिक मामिला तथा योजना मन्त्रालयको जिम्मेवारीसमेत लिएका मुख्यमन्त्री पृथ्वीसुब्बा गुरुङले प्रदेशसभा बैठकमा आर्थिक कार्यविधि विधेयक टेबुल गरे। प्रदेश सञ्चितिकोष सञ्चालन गर्ने तथा बजेट तर्जुमा निकासा तथा खर्च गर्ने, लेखा राख्ने, आन्तरिक लेखापरीक्षण गर्ने गराउनेलगायतमा मार्गदर्शन गरी कानुन निर्माण आवश्यक भएको हुँदा प्रदेश आर्थिक कार्यविधि नियमित गर्न बनेको विधेयक टेबुल गरेको मुख्यमन्त्री गुरुङले बताए। आर्थिक कार्यविधि विधेयक टेबुल गर्न समय अभाव भएका कारण ५ दिनअघि सूचना दिनुपर्ने नियम निलम्बनको प्रस्ताव एमाले सांसद कृष्ण थापाले राखेका थिए। प्रदेशसभा नियमावलीको नियम ९९ मा सरकारी विधेयक टेबुल गर्न ५ दिनअघि सूचना दिनुपर्ने हुने उल्लेख छ। नियम २१२ मा भने कुनै नियम निलम्बन गर्न सकिने व्यवस्था छ। सोही व्यवस्थाअनुसार आइतबार प्रदेशसभाले आर्थिक कार्यविधि विधेयक पेस गर्न बाटो खोलेको हो। २४ फागुनमा आर्थिक मामिला तथा योजना मन्त्रालयले आर्थिक कार्यविधि टेबुल गर्न प्रदेशसभा सचिवालयलाई जानकारी गराएको थियो। त्यस हिसाबले संसद्को कार्यसूचीमा राख्न ५ दिन पुगेको थिएन। मुख्यमन्त्रीले टेबुल गरेको कार्यविधिको मस्यौदा आइतबारै बसेको प्रदेशसभाको अर्को बैठकले विधायन समितिमा पठाएको छ। दफाबार छलफल गरी संसद्बाट पारित गरेपछि प्रदेश सरकारले बजेट ल्याउन सक्नेछ। प्रदेशसभाले आइतबार नै विधायन समिति गठन गरेको छ। ११ सदस्य हुने समितिमा अहिलेलाई सबै दलबाट ११ जनामात्रै राखिएको छ। एमालेका मोहन रेग्मी, कांग्रेसका विष्णुप्रसाद लामिछाने, माओवादीकी आशा खनाल, जनमोर्चाका टेकबहादुर घर्ती, नयाँशक्तिकी धनमाया पोखरेल लामा समिति सदस्य छन्। यहाँको प्रदेशसभा नियमावलीले ४ वटा संसदीय समितिको कल्पना गरेको छ। पहिलोपटक विधायन समिति गठन भएको हो। आन्तरिक मामिला तथा कानुन मन्त्रालयको कानुन तथा न्यायसम्बन्धी विषय, विधेयकउपर दफावार छलफल र प्रत्यायोजित व्यवस्थापनसम्बन्धी क्षेत्राधिकार विधायन समितिको हुने नियमावलीमा उल्लेख छ।"
"ओलीलाई तीन चौथाइ मत : पक्षमा २०८ मत, विपक्षमा ६०","काठमाडौं : प्रधानमन्त्री केपी ओलीलाई प्रतिनिधिसभाको तीन चौथाइ बढी मत प्राप्त भएको छ। प्रधानमन्त्री नियुक्त भएको झन्डै एक महिनापछि ओलीले आइतबार प्रतिनिधिसभामा विश्वासको मत लिएका हुन्। ०१५ सालमा बीपी नेतृत्वको कांग्रेस सरकारपछि ५९ वर्षमा पहिलोपटक मुलुकले बलियो सरकार पाएको छ। ०६२६३ को जनआन्दोलनपछि तत्कालीन प्रधानमन्त्री गिरिजाप्रसाद कोइराला सहमतीय आधारमा प्रतिपक्षबिनाको प्रधानमन्त्री बनेका थिए। तर, चुनावी प्रतिस्पर्धापछिको पहिलो बलियो सरकारको नेतृत्व गर्ने मौका ओलीले पाएका छन्। राष्ट्रपतिबाट मंसिर ३ मा नियुक्त ओलीले आइतबार संसद्मा विश्वासको मतका लागि प्रस्ताव गरेका थिए। संसद्मा मतविभाजन प्रक्रियाबाट गरिएको मतदानमा ओलीले ७५६३ प्रतिशत मत पाएका हुन्। २ सय ७५ सदस्यीय प्रतिनिधिसभामा ओलीका पक्षमा २ सय ८ मत परेको छ भने विपक्षमा जम्मा ६० मत परेको छ। सभामुख कृष्णबहादुर महराले प्रधानमन्त्रीलाई विश्वासको मत प्राप्त भएको घोषणा गरेका थिए। प्रमुख विपक्षी कांग्रेसले मात्रै ओलीको विपक्षमा मत हालेको थियो। नेमकिपाका प्रेम सुवाल भने तटस्थ बसे। वाम गठबन्धनका तर्फबाट प्रधानमन्त्री नियुक्त ओलीलाई मधेसकेन्द्रित राजपा नेपाल र संघीय समाजवादी फोरमले पनि समर्थन गरेका थिए। एमालेका १ सय २१, माओवादी केन्द्रका ५२ (एक जना सभामुखले मतदान नगरेको), राजपा १६ (रेशम चौधरी शपथ बाँकी), संघीय समाजवादी फोरम १६, राप्रपाका राजेन्द्र लिङदेन, राष्ट्रिय जनमोर्चाकी दुर्गा पौडेल र स्वतन्त्र सांसद छक्कबहादुर मल्लले ओलीका पक्षमा मतदान गरेका थिए। ६३ जना सांसद रहेको प्रमुख विपक्षी कांग्रेसकै तीन जना सांसद मतदानमा अनुपस्थित थिए। नयाँ शक्तिका डाबाबुराम भट्टराई पनि विदेशमा रहेकाले मतदानमा अनुपस्थित रहे। त्यसअघि विश्वासको मतका लागि आग्रह गर्दै प्रधानमन्त्री ओलीले राजनीतिक स्थायित्व, समृद्धि र विकासका लागि आफूले कुनै पनि क्षमा (एक्स्क्युज) नमाग्ने गरी काम गर्ने प्रतिबद्धता जनाए। म कुनै पनि एक्स्क्युज खोज्दिनँ, उत्तरदायी भएर काम गर्छु, उनले भने, मेरो इमानदारी देश र जनताप्रति तथा विकास र समृद्धिप्रति हो। जनतासमक्ष आफूले गरेका प्रतिबद्धता र वाम गठबन्धनको साझा चुनावी घोषणाअनुसार अघि बढ्ने उल्लेख गर्दै ओलीले सिंगो देशलाई एक बनाउने दाबी गरे। म एमालेको होइन, नेपालको प्रधानमन्त्री हुँ, त्यसैअनुसार अघि बढ्छु, उनले भने। सरकार हुँ भनेर आफूले दम्भ नदेखाउने भन्दै ओलीले भने, प्रतिपक्षले जसरी पनि विरोध गर्छु भन्ने सुविधा छैन। प्रतिपक्षी पनि सहयोगी बन्नुपर्छ। म कुनै पनि एस्क्युज खोज्दिनँ : ओली भाषण होइन, एक्सनमा जानुहोस् : दाहाल गुण र दोषका आधारमा समर्थन : गच्छदार ओलीको बोलीलाई विश्वास गरेका छौं : राजपा प्रदेशमा हामीलाई काँध दिनुभयो, यहाँ हामी दिन्छौं : फोरम भ्रष्टाचार नियन्त्रण गरी समृद्धितर्फको यात्रा सुरु भएको उल्लेख गर्दै ओलीले भने, यो यात्राको अगुवाइ सत्तापक्षले गर्ला तर यो अभियान हामी सबैको हो। प्रधानमन्त्री बन्नका लागि मात्र आफू प्रधानमन्त्री नभएको उल्लेख गर्दै ओलीले भने, देशमा परिवर्तन गर्ने हो। भ्रष्टाचार गर्दिनँ, हुन दिन्नँ। आफ्नो पक्षमा दुईतिहाइ पुगे पनि आफू दमनकारी शासक नभई सेवक बन्ने उनले प्रतिबद्धता जनाए। व्यक्तिगत रूपमा लोकतन्त्रका लागि आधा शताब्दी लडेको उल्लेख गर्दै ओलीले भने, लोकतन्त्र मास्ला कि भन्ने चिन्ता कसैले नलिए हुन्छ। एमालेकै वरिष्ठ नेता माधव नेपालले द्वन्द्व र विवादले देश थिलथिलो भएको भन्दै सहमतीय आधारमा देशलाई समृद्धिको बाटोमा लैजानुपर्ने बताए। कांग्रेस संसदीय दलका उपनेता विजय गच्छदारले गुण र दोषको आधारमा सरकारको समर्थन गर्ने भन्दै कांग्रेस वाचडग को भूमिकामा रहने बताए। हामी सय दिनसम्म हेर्छाैं, हनिमुन पिरियडसम्म सरकार कसरी जान्छ, उनले भने। संसदीय प्रणालीका लागि कांग्रेसले लामो संघर्ष गरेको भन्दै उनले कांग्रेसले संसद्मा प्रतिपक्षको भूमिका निर्वाह गर्ने बताए। माओवादी केन्द्रका अध्यक्ष पुष्पकमल दाहालले विकासको नयाँ युगका लागि जनताले वाम गठबन्धनलाई स्पष्ट बहुमत दिएको बताए। अब मार्मिक उपदेश होइन, एक्सनद्वारा जनताको मनोकांक्षा पूरा गर्ने काम सरकारले गर्नुपर्छ, उनले भने, जनताले भाषण होइन, सीधै परिणाम खोजेका छन्। भ्रष्टाचार नियन्त्रण, विकृति र विसंगति, ढिलासुस्ती अन्त्य गर्न सरकारले दृढ कदम चाल्नुपर्ने उनले बताए। योभन्दा अर्को बलियो सरकार बन्ने अवस्था नरहेको तर्क गर्दैै उनले भने, सरकार यति बलियो छ। जनताको यत्रो समर्थन छ। सरकारको हात माथि छ। अब सुशासन, स्थिरता, शान्ति र समृद्धिका पक्षमा एक्सन गरोस्। कुनै पनि दलले परम्परागत संसदीय अभ्यासमै रुमल्लिनुको अर्थ नरहेको दाहालले बताए। राजपाका महेन्द्र रायले प्रधानमन्त्री ओलीको बोलीमा विश्वास गरेर सरकारलाई समर्थन गर्न लागेको बताए। विगतमा जेजति सहमति भए, पालना भएनन्। त्यसैले यसपटक प्रधानमन्त्रीको बोलीमा विश्वास गरेर समर्थन गर्छौं, उनले भने। सरकारलाई समर्थन गरेर हातमा हात मिलाउन आफूहरू तयार रहेको भन्दै उनले भने, हामीलाई सँगै लैजाने कि नलैजाने ? संविधान संशोधनपछि मात्र राजपा सरकारमा सहभागी हुने उनले स्पष्ट गरे। संघीय फोरमकी सरिता गिरीले सरकारलाई दिएको विश्वासको मतको कदर गर्न प्रधानमन्त्रीको ध्यानाकर्षण गरिन्। राप्रपाका राजेन्द्र लिङदेन र राजमोकी दुर्गा पौडेलले पनि सरकारलाई समर्थन जनाएका थिए। नेमकिपाका प्रेम सुवालले जनताकै बीचमा रहने भन्दै सरकारलाई समर्थन जनाउन नसक्ने घुमाउरो जवाफ दिए। दाहालको रेकर्ड र ओलीगगन दोहोरी ओलीलाई प्रधानमन्त्रीमा समर्थन जनाउने क्रममा माओवादी केन्द्रका अध्यक्ष पुष्पकमल दाहालले आठ वटा प्रधानमन्त्रीको समर्थक आफू बसेको स्मरण गराए। १० वर्षमा १० प्रधानमन्त्री भयौं। आठ वटा प्रधानमन्त्री बनाउने प्रस्तावक मै भएछु, उनले भने, भविष्यमा कति प्रधानमन्त्री बनाएपछि गिनिज बुकमा मेरो नाम लेखिने रहेछ ? दाहालले यस्तो धारणा राख्दा संसद्मा हाँसो छाएको थियो। कांग्रेसका तर्फबाट संसदीय दलका उपनेता विजय गच्छदारले आधिकारिक धारणा राखिसकेपछि कांग्रेसकै अरू तीन सांसदले प्रधानमन्त्रीको प्रस्तावको पक्षमा बोल्ने मौका पाएका थिए। सांसद गगन थापाले संविधान संशोधनको कुरा गर्नु मात्र पनि राष्ट्रघात भन्ने एमालेले अहिले संशोधनको कुरा गरेको भन्दै व्यंग्य गरे। स्पष्ट बहुमत हुँदाहुँदै दुईतिहाइको समर्थन खोज्नुले ओली तानाशाही बन्ने खतरा रहेको थापाले आरोप लगाए। वाम गठबन्धनको घोषणापत्र कार्यान्वयनका लागि अब दिनगन्ती सुरु भएको भन्दै उनले थपे, घोषणापत्रको प्रतिबद्धता अब नगदमा चाहिन्छ, खनखन पैसा गनेजस्तो। जवाफमा ओलीले कटाक्ष गरे। कांग्रेसका युवा नेता गगनको उमेरजति आफूले लोकतन्त्रका लागि लडेको भन्दै लोकतन्त्र मास्ने कुनै पनि आशंका नगर्न आग्रह गरे। कार्यान्वयन गर्न नै चुनावी घोषणापत्र बनेको उनले बताए। बिहानबिहान पाठ पढेर पारि तर्नका लागि होइन, देश बनाउनका लागि हो। कार्यान्वयन हुन्छ, उनले भने। एकलव्यले गुरु नपाएजस्तो आफूले गुरु नपाए पनि काम गरेर देखाउने ओलीले बताए। दलीय आधारमा नमिले पनि यो बैठकबाट बाहिर निस्केपछि ड्राइभर, गार्डले केपी ओलीलाई किन भोट दिनुभएन भनेर सोध्लान्, उनले ठट्यौली शैलीमा कांग्रेसलाई लक्ष्य गर्दै भने, फर्कीफर्की आफ्नै मनले पनि सोध्ला, जवाफ दिने काम तपाईंहरूको ! याे पनि पढ्नुहाेस् । गगनले भनेः दुईतिहाइको नाममा केपी ओली तानाशाही प्रचण्डको प्रश्न : कतिजना प्रधानमन्त्री बनाए गिनिज बुकमा नाम लेखिन्छ ? राजपाले ओलीलाई भन्योः हातेमालो गर्छौँ, लाने कि नलाने ? ओली सरकारको वाच डग कांग्रेस"
"मुख्यमन्त्री पोखरेल भन्छन् : नाममा विवाद छैन, सहमतिमा राजधानी","बुटवल : प्रदेश नम्बर ५ का मुख्यमन्त्री शंकर पोखरेलले प्रदेशको नामाकारणको विषयमा कुनै विवाद नहुने बताएका छन्। मुख्यमन्त्री पोखरेलले स्थायी राजधानी तोक्ने काम भने सहमतिका आधारमा हुने स्पष्ट पारे। विश्वासको मत पाएपछि पहिलो पटक पत्रकारसँग अन्र्तक्रिया गरेका मुख्यमन्त्री पोखरेलले सरकारले काम अघि बढाउनमा भएका ढिलाइबारे फेहरिस्त प्रस्तुत गरे। उनले संघीय सरकारबाट प्रदेशलाई अधिकार प्रत्यायोजन नहुँदा देखिने गरी काम गर्न नसकिएको बताएका छन्। मन्त्रीमण्डल गठन र प्रदेश सभा सञ्चालन बाहेक अन्य अधिकार प्रदेश सरकारलाई नभएकाले थप काम कारबाहीमा जटिलता आएको उनको भनाई छ। साेमबार बिहान बुटवलमा पत्रकार सम्मेलन गरी मुख्यमन्त्री पोखरेलले भौतिक पूर्वाधारको व्यवस्थापन र कर्मचारी समायोजन हुन ढिलाइ हुँदा संघीयता कार्यान्वयनमा ढिलाई भइरहेको बताए। अस्थायी मुकाम बुटवलमा मन्त्रालय र विभागका लागि प्रयाप्त भवन व्यवस्थापन जटिल भएको भन्दै मुख्यमन्त्री पोखरेलले पूर्वाधार व्यवस्थापनसँगै मन्त्रिपरिषद् विस्तार हुने बताए। प्रदेश सरकारमा एमाले र माओवादी बाहेक अन्य दललाई सहभागी बनाउने विषयमा पनि छलफल चलिरहेको उनको भनाई छ। मुख्यमन्त्री पोखरेलले हाल आएको सात मन्त्रालयको संरचना नमिलेको भन्दै त्यसलाई मिलाउनका लागि पनि केही मन्त्रालय प्रदेश ५ मा थप हुने बताए। सरकार गठनपछि कानुन निर्माणको काम सुरु भइसकेको भन्दै कानुन निर्माणपछि जनअपपेक्षा अनुरुप प्रदेश सरकारले काम अघि बढाउने उनले बताए। प्रादेशिक योजना निर्धारणका लागि प्रादेशिक योजना आयोग गठनको क्रममा सरकार रहेको उनले जानकारी दिए। असारमा बजेट ल्याउने तयारी सुरु भएको भन्दैै त्यसमा पर्यटन, कृषि, उद्योग र पूर्वाधार तथा सामाजिक विकास प्राथमिकतमा पर्ने उनले बताए।"
