शीर्षक,विवरण
अख्तियार र राजस्व,"अख्तियार दुरुपयोग अनुसन्धान आयोगले एउटा असामान्य काम गरेको छ हालै । तत्कालीन अर्थमन्त्री (डा रामशरण महत) ले गठन गरेको कर फर्स्योट आयोगका अध्यक्ष लुम्बध्वज महत र सदस्य उमेशप्रसाद ढकाललाई फरार घोषित गर्दै उनीहरू कहाँ छन्, त्यसबारे जानकारी दिनेलाई इनाम दिने प्रतिबद्धता पनि व्यक्त गरेको छ, सरकारी स्वामित्वमा रहेको गोरखापत्रमा एउटा विज्ञापनमार्फत । उनीहरूलाई गिरफ्तार गर्न मद्दत गरी भ्रष्टाचारसम्बन्धी छानबिनमा सहयोग पुर्याउन आगह गरिएको छ, उक्त विज्ञापनमार्फत । यो घटनाले दुइटा फरकफरक प्रश्न उठाएको छ । पहिलो, कुनै व्यक्तिबारे निश्चित नकारात्मक निष्कर्ष निकाली विज्ञापनमार्फत 'प्रचारप्रसार' गर्न पाइन्छ कि पाइन्न ? यो व्यक्तिको मान, सम्मान र प्रतिष्ठासँगै उसको अपमानित नहुने अधिकारविरुद्धको कदम मानिन्छ सामान्यतया । त्यससम्बन्धी कानुनी उपचार खोज्ने सर्वाधिकार सम्बन्धित नागरिक या अख्तियारद्वारा आरोपितहरूमा सुरक्षित छ । तर यो विषयको अर्को पाटो पनि छ । सरकारलाई आर्थिक संकट पर्दा या ठूलो आकारमा कर छली भएको देखिएमा आंशिक रूपमै भए पनि कर असुली गर्न सरकारले 'सम्पत्ति घोषणा' गर्न र घोषित रकममा लाग्ने कर दिएबापत त्यस्ता सम्पत्तिवालालाई उन्मुक्ति दिने गरेको पाइन्छ । भारतसँगै दक्षिण एसियाका अन्य मुलुकमा यस्ता अभ्यासमार्फत सरकारले कर असुली गरेको पाइन्छ, सम्बन्धित सम्पत्ति घोषणाकर्तालाई उन्मुक्तिसहित । पहिलोपटक नेपालमा अर्थमन्त्रीका रूपमा डा महतले त्यस्तो उन्मुक्ति योजना घोषणा गरेका थिए । त्यसबेला पनि अख्तियारका तत्कालीन प्रमुख आयुक्त सूर्यनाथ उपाध्यायले त्यस्तो उन्मुक्ति पाउनेहरूलाई अख्तियारले छानबिन गर्न सक्ने अभिव्यक्ति दिएपछि सरकारले आयोगको भनाइप्रति आपत्ति जनाएको थियो । संयोगले अहिले दीप बस्न्यातको नेतृत्वको अख्तियारले अर्थमन्त्रीको हैसियत डा महतद्वारा गठित कर फर्स्योट आयोगका प्रमुख महत र अर्का सदस्य ढकालमाथि कारबाही सुरु गरेको हो । अख्तियारसँग निश्चित ऐन र कार्यकारीद्वारा गठित यस्ता आयोगका गतिविधिमाथि छानबिन गर्ने अधिकार कति छ, त्यो अर्को प्रसंग हो । सिद्धान्ततः आयोगले सरकारी कामकाजमा भएका अनियमितता र अधिकारको दुरुपयोगसँगै भ्रष्टाचारका मुद्दा हेर्न पाउँछ नै, यद्यपि 'नीतिगत' विषयमा जान पाउने उसको पूर्वको अधिकारलाई ०६३ यता बन्देज गरिएको छ । 'नीतिगत' विषयअन्तर्गत के र कस्ता प्रकारका निर्णय पर्छन्, त्यसबारे भने कानुनी क्षेत्र विभाजित छ । राजस्व विभाग प्रमुख तथा कर फस्र्योट आयोगका सदस्यसचिव चूडामणि शर्मालाई अख्तियारले पहिल्यै गिरफ्तार गरिसकेको छ र महत तथा ढकालको खोजीको सन्दर्भ बुझ्न कठिन छैन । तर यहाँ केही नीतिगत विषयबारे राजनीतिक दल र सरकार पनि स्पष्ट हुनु जरुरी छ । कर फस्र्योट आयोगको 'म्यान्डेट' के हो ? उसलाई कस्तो आधार र अवस्थामा कर छुट दिने अधिकार हुन्छ ? यो मामिलामा सरकारसमेत एउटा पक्षका रूपमा प्रस्तुत हुनैपर्छ अदालतमा । अन्यथा भोलि उन्मुक्तिसम्बन्धी यस्ता विषयमा सरकारले गरेका निर्णयको विश्वसनीयता शून्य हुनेछ ।"
अख्तियारले भ्रष्टाचार नदेखेको फाइलमा ७६ करोड अनियमितता !,"काठमाडौँ : अख्तियार दुरुपयोग अनुसन्धान आयोगले अनियमितता भएको छैन भनी बन्द गरेको फाइलमा राष्ट्रिय सतर्कता केन्द्रले ७६ करोड अनियमितता भएको पाएको छ। नेपाल औद्योगिक विकास निगम (एनआइडिसी) डेभलपमेन्ट बैंक लिमा अनियमितता भएको उजुरी परेपछि आयोगले छानबिन गरी केही नभएको भनी अनुसन्धान बन्द गरेकामा सोसम्बन्धी उजुरी केन्द्रमा परेर छानबिन गर्दा अनियमितता भएको निचोड निकालिएको छ। आयोगमा बैंकमा कर्मचारी भर्ना गर्दा भएको अनियमितता, बैठक भत्तालगायत अन्य भत्ता भुक्तानीमा अनियमितता, उपदान कोषबाट अनियमित रुपमा रकम भुक्तानी, शेर्पा आउटडोर गुड इन्डस्ट्रिज (काजी शेर्पासमेत), होटल एभरेस्ट इन्टरनेसनल लि, भृकुटी पल्प एन्ड पेपर लि, पुष्पा बानियाँ र राजाराम बानियाँ (हाउजिङ लोन), हिमशिखर कार्पेट उद्योग प्रालि, श्रीराम सुगर मिललगायत संस्थामा गैरकानुनी रुपमा ऋण लगानी गरेको, मिनाहा दिइएको, ऋण पुनःसंरचना गरेको, कम्पनी रजिस्ट्रारको कार्यालयलाई कानुनबमोजिम बुझाउनुपर्ने विवरण निर्धारित समयमा नबुझाएबापत तिरेको जरिवाना संस्थाबाट तिरेर नोक्सान पुर्याएको, व्यवस्थापक वा सञ्चालकको नियुक्ति मापदण्ड विपरीत भएको फाइल बन्द गरिएको थियो। त्यस्तै कार्यकारी प्रमुख शिवजी राय यादवले गैरकानुनी रुपमा अधिकारको प्रयोग गरेको, भगिनी संस्था एनआइडिसी क्यापिटल मार्केटको सञ्चालकमा सञ्चालक समितिको निर्णयबिना नै पाण्डुकुमार प्रसाईं, रवीन्द्रराज पन्त, शेखर भट्टराई आदिलाई कार्यकारी प्रमुख यादवले नियुक्त गरेको आदि विषयमा विभिन्न मितिमा परेका उजुरीको फाइल बन्द गरिएको थियो। आयोगले फाइल बन्द गरेपछि राष्ट्रिय सतर्कता केन्द्रमा ती विषयमा पटक पटक उजुरी परेको केन्द्रका प्रवक्ता विष्णुराज लामिछानेले बताउनुभयो। केन्द्रले २०७२ फागुन ११ मा बैंकका विषयमा परेका उजुरी अनुसन्धान गरी प्रतिवेदन पेस गर्न प्रहरी उपरीक्षक कमलप्रसाद अधिकारीको संयोजकत्वमा चार सदस्यीय समिति गठन गर्ने निर्णय गरेको थियो। समितिमा अर्थ मन्त्रालयका उपसचिव शान्तिराम निरौला तथा केन्द्रका प्रहरी निरीक्षकद्वय बुद्धिराम खनाल र राजेन्द्रकुमार पोखरेल सदस्य हुनुहुन्थ्यो। समितिले दुई महिना लगाएर गरेको अनुसन्धानबाट अनियमितता भएको प्रतिवेदन २०७३ साउन ५ गते आयोगमा बुझाएको बताइएको छ। यो प्रतिवेदन २०७३ साउन ११ गते नेपाल राष्ट्र बैंकमा पनि बुझाएका छौँ, प्रतिवेदन बुझाएको एक वर्षसम्म कतैबाट यसमा कारबाही भएको जानकारी पाएका छैनौँ, प्रवक्ता लामिछानेले भन्नुभयो। केन्द्रको प्रतिवेदनमा कर्मचारी पदपूर्ति गर्दा गोरखापत्र दैनिकमा विज्ञापन प्रकाशन गर्ने भनी निर्णय गरिए पनि विज्ञापनको प्रति पाउन नसकिएको र कर्मचारीले मौखिक रुपमा प्रकाशन भएको भनेको प्रतिवेदनमा उल्लेख छ। बैंक पदपूर्ति समितिले २०७० असार १२ गते गोरखापत्रमा विज्ञापन प्रकाशन गर्ने निर्णय गरेको थियो। विसं २०७० साउन १ गते गोरखापत्रमा विज्ञापन प्रकाशन गरेको बैंकको दाबी थियो। बैठक भत्तालगायत भत्तामा भएको अनियमितताका सम्बन्धमा महाप्रबन्धक यादवले आफन्तलाई मासिक रु ४० हजारसम्म दिने गरेको भन्ने उजुरीका सम्बन्धमा बैंकसँग लेजर माग्दा नदिइएको प्रतिवेदनमा छ। निगमका कर्मचारीलाई प्रत्येक वर्ष विनियमावलीमा तोकिएबमोजिम उपदानबापतको रकम छुट्याई कोष खडा गर्ने व्यवस्था छ। निगम बैंकका नाममा खाता खोली राखिने सो रकम कर्मचारीले अनिवार्य वा स्वेच्छिक अवकाश पाएपछि नियमानुसार मात्र भुक्तानी गरिने व्यवस्था विनियमावलीमा छ। महाप्रबन्धक यादव बैंकमा नियुक्त भएपछि उपदान कोषको रकमबाट प्राप्त ब्याज आफूलगायत आफ्ना मातहातका कर्मचारीलाई दामासाहीले भाग लगाई क्यापिटल मार्केट लि कमलपोखरीमा कर्मचारीको मुद्दती रसिद ९खाता खोली० जम्मा गरी घुमाउरो पाराले लिने गरिएको प्रतिवेदनमा उल्लेख छ। सो ब्याज रकम संस्थाको आम्दानी हो, यसलाई कानुनी रुपमा बाँड्न पाइँदैन, यादवअघिका महाप्रबन्धक कृष्ण आचार्यले यो संस्थाको आम्दानी हो, दुरुपयोग गर्नुहुँदैन भनी रोक लगाउनुभएको थियो। संस्थाको आम्दानी भाग मिलाएर बाँडीचुँडी लिएको छानबिन गरिपाऊँ भन्ने व्यहोराको उजुरीमा छानबिन गर्दा केन्द्रको च नं ५७ मिति २०६९ पुस १ गतेको पत्रबाट वास्तविक सत्यतथ्य विवरण पठाइदिन नेपाल राष्ट्र बैंकलाई पत्राचार गरिएको, पुनः २०६९ चैत १६ गते सोही व्यहोराको उजुरी पर्न आएको र केन्द्रले च नं। ११३ को पत्र २०६९ चैत २० गते राष्ट्र बैंकलाई फेरि पठाएको थियो। कर्मचारीका नाममा एकवर्षे मुद्दती खाता खोली वार्षिक रकम जम्मा गर्ने र निर्धारित मितिमा फिर्ता लिने गरिएको छ। यसबाट बैंकलाई गैरकानुनी रुपमा साँवा रु एक करोड ८८ लाख ८४ हजार ६७६ र ब्याज रु १२ लाख ४७ हजार ८२८ नोक्सानी भएको प्रतिवेदनमा छ। बैंकमा व्यक्तिगत खाता खोली आफ्नै बैंकमा रकम जम्मा गर्न सक्ने व्यवस्था रहे पनि नेपाल इन्भेस्टमेन्ट बैंकमा खाता खोली रकम इन्भेस्टमेन्ट बैंकमार्फत भगिनी संस्था एनआइडिसी क्यापिटल मार्केटमा पठाई खाता खोल्ने आदेश दिइएको छ। अनियमितताको रकम कतैबाट पनि समाउन नसक्ने परिपन्च रचेर घुमाउरो पाराले संस्थालाई नोक्सान पुयाई व्यक्तिगत फाइदा लिएको देखिन्छ,, प्रतिवेदनमा छ। आयोगका प्रवक्ता जीवराज कोइराला केन्द्रबाट प्राप्त प्रतिवेदन सम्बन्धित महाशाखाले अध्ययन गरिरहेको बताउनुहुन्छ। केन्द्रले सोसम्बन्धी अनुसन्धान सकी प्रतिवेदन तयार गरेर बुझाउने तयारी गर्दा मुख्य सचिव एवम् सरकारका सचिवहरुले सो प्रतिवेदन पेस नगर्नू भनी दबाब दिएको समितिका एक सदस्यले नाम नछाप्ने सर्तमा बताए। बैंकका कम्पनी सचिव रवीन्द्रराज पन्त केन्द्रले प्रतिवेदन दिएपछि राष्ट्र बैंकको समूहले गरेको छानबिनले अनियमिततामा सफाइ दिएको जिकिर गर्नुहुन्छ। राष्ट्र बैंकको विकास बैंक सुपरीवेक्षण विभाग प्रमुख लक्ष्मी निरौलाले केन्द्रले दिएको प्रतिवेदन नीति निर्देशन समितिको निर्णयानुसार आन्तरिक रुपमा छानबिन गरी प्रतिवेदन एनआइडिसीमै पठाइएको बताउनुभयो। प्रतिवेदनमा उल्लेख गरिएका विषय आफूले बताउन नसक्ने आफ्नो बाध्यता उहाँले सुनाउनुभयो। रासस"
"माओवादीको चुनावी र्यालीमा बम विस्फोट : पाँच घाइते, दुई गम्भीर","नवलपरासी : नवलपरासीको सुनलल बजार नजिकैको सोमनाथ पुलमा नेकपा (माओवादी केन्द्र)को चुनावी र्यालीमा बम विस्फोट भएको छ। र्यालीमा सहभागी लु १ ख ६७७३ नम्बरको बसमा क्षति भएको छ भने पाँचजना घाइते भएका छन्। बम विस्फोटमा बसका चालकसहित पाँच जना घाइते भएका हुन् । सुनवल नगरपालिकाका बेलकुमारी कठरिया, मिना चौधरी, फूलकुमारी कठरिया र एक १४ वर्षीय बालक श्रीकान्त केवट घाइते छन् । बसका चालक बर्दघाट नगरापलिकाका २ का नरबहादुर विक समेत घाइते छन्। घाइते मध्ये दुई जनाको अवस्था गम्भीर रहेको प्रहरीले जानकारी दिएको छ। प्रहरीले नेत्रविक्रम चन्द 'विप्लव' नेतृत्वको नेपाल कम्युनिस्ट पार्टीका कार्यकर्ताले बम विस्फोट गराएको आशंका गरेको छ।"
पराजयको डरले २ नं प्रदेशको चुनाव सारियो: ओली,"बुटवल: नेकपा एमालेका अध्यक्ष केपी शर्मा ओलीले नेपाली कांग्रेसले चुनाव हार्ने डरले नै २ नं प्रदेशको निर्वाचन स्थगित गरेको आरोप लगाउनुभएको छ। आइतवार बुटवलमा आयोजित चुनावी सभालाई सम्बोधन गर्दै ओलीले सरकारले राष्ट्रिय जनता दललाई अगाडी सारेर चुनाव सारेको बताएपनि कांग्रेसले आफु हार्ने देखेपछि एकाएक निर्वाचन स्थगित गरेको जीकिर गर्नुभयो । उहाँले भन्नुभयो, खासमा सरकार चुनावको पक्षमा नै थिएन तर एमालेले घिसार्दै यहाँसम्म ल्याएको हो । २ नं प्रदेशमा पनि आफु हार्ने देखेपछि राजपालाई देखाएर चुनाव सारियो ।' उहाँले निर्वाचनमा सबै तहमा उम्मेदवारी दिन नसकेको कांग्रेससंग निर्वाचनमा एक्लै उत्रिने हैसियत सकिएको टिप्पणि गर्नुभयो । बुटवल उपमहानगरपालिकामा सत्तारुढ दल कांग्रेस र एमालेले प्रमुख पदमा संयुक्त उम्मेदवारी दिएको प्रति संकेत गर्दै ओलीले भन्नुभयो, माओवादी केन्द्रसंग चुनावी तालमेल गरे पनि एमालेसंग कसैले टक्कर लिन सक्दैन ।' कांग्रेस पहिला बलियो थियो, अहिले बैश सकियो, ओलीले कटाक्ष गर्दै भन्नुभयो  भकिम्लाको कुहिएको दाउराजस्तो माओवादीले कांग्रेसको बुढो रुखलाई धान्न सक्दैन ।' उहाँले प्रदेश नम्बर ५ का पहाडी जिल्ला टुक्र्याउने निर्णय त्यसै नभएको भन्दै उहाले मुलुकलाई विभाजन गर्ने पहिलो कदम रहेको दावि गर्नुभयो । एमालेले संसदमा विरोध गर्यो, जनताले बुटवलको सडकमा उत्रिएर बिरोध गरे, उहाले भन्नुभयो, पहाड र तराईको सम्बन्ध टुक्र्याउन खोज्ने लाज विना भोट माग्न आएका छन ।' एमाले उपमहासचिव विष्णु पौडेलले बुटवलमा कांग्रेसले पराजय स्वीकारीसकेको दावी गर्नुभयो । रुखमा भोट हाल्नु थियो भने १० वर्ष बन्दुक पड्काएर मान्छे किन मारियो ? हरेक नागरिकले उत्तर खोजेका छन', उहाले भन्नुभयो । अर्का उपमहासचिव घनश्याम भुसालले अंग्रेजहरुलाई हराउने जीतगढी किल्ला भएको स्थानमा कांग्रेस माओवादीलाई जित्न छुट नभएको बताउनुभयो ।"
स्थानीय तह निर्वाचन : धेरै ठाउँमा कांग्रेस र एमालेकै भिडन्त,"१४ असारमा हुने स्थानीय तहको दोस्रो चरणमा तीन प्रदेशका करिब तीन दर्जन जिल्लामा निर्वाचन हुँदैछ । तीन सय ३४ स्थानीय तहका १५ हजार जनप्रतिनिधिका लागि निर्वाचित हुँदैछन् । निर्वाचन बहिस्कार गरेको राष्ट्रिय जनता पार्टी (राजपा) र नेत्रविक्रम चन्द नेतृत्वको नेकपा नै छद्मभेषमा निर्वाचनमा सहभागी भएका छन् । निर्वाचन आयोगका प्रवक्ता सूर्यप्रसाद शर्मा निर्वाचनको सम्पूर्ण तयारी पूरा भइसकेको बताउँछन् । भन्छन्, सुरक्षा व्यवस्था पनि चुस्त बनाइएको छ । मतदातामा निकै उत्साह देखिएको छ । पहिलो चरणको निर्वाचनमा जस्तै दोस्रो चरणको निर्वाचनमा मुख्य प्रतिस्पर्धा संसद्का दुई ठूला दल एमाले र कांग्रेसबीच नै देखिएको छ । माओवादी केन्द्र, राप्रपा, संघीय समाजवादी फोरम, फोरम लोकतान्त्रिकलगायत दलहरू पनि प्रतिस्पर्धाको दौडमा पछिपछि छन् । निर्वाचन परिणाम आफ्नो पक्षमा पार्न दलहरूले यसपटक पनि चुनावी तालमेल गरेका छन् । महानगरमा त्रिपक्षीय भिडन्त प्रदेश नम्बर १ को सम्भावित राजधानीका रूपमा हेरिएको देशकै कान्छो महानगर विराटनगरमा तीन शक्तिबीच भिडन्त देखिएको छ । विराटनगर महानगरपालिकाभित्र मोरङको निर्वाचन क्षेत्र नम्बर ५, ६ र ७ पर्छन् । ०७० सालको दोस्रो संविधानसभा निर्वाचनमा यी तीन वटै क्षेत्रमा कांग्रेसले जितेको थियो । प्रतिद्वन्द्वीमा ५ र ६ मा फोरम नेपाल र ७ मा लोकतान्त्रिक फोरम थिए । एमाले तेस्रो र चौथो स्थानमा थियो । ०६४ को पहिलो संविधानसभाको तीनवटै क्षेत्रको परिणाम भने मधेसी जनअधिकार फोरमको पोल्टामा परेको थियो । विराटनगर कांगे्रसी गढ र कोइराला परिवारको विरासतको क्षेत्र हो । ०४८ र ०५६ को संसदीय, ०४९ को स्थानीय र ०७० को संविधानसभा चुनावमा विराटनगरमा कांग्रेस हाबी भएको थियो । कांग्रेसभित्र कोइराला परिवारको विरासत जोगाउनैपर्ने चुनौती छ । पकड क्षेत्र भन्दै कांग्रेस एक्लै चुनावी मैदानमा छ । कांग्रेसबाट पार्टीका नगर सभापति भीम पराजुलीले प्रमुख र इन्दिरा कार्की (इन्दु) ले उपप्रमुखमा उम्मेदवारी दिएका छन् । प्रमुखका उम्मेदवार पराजुलीले भने, विराटनगरमा कांग्रेसबाहेक अन्य दलले जितको कल्पना पनि गर्न सक्दैनन् । यद्यपि, कांग्रेसमा प्रमुख र उपप्रमुखमा धेरै आकांक्षी थिए । पराजुलीले टिकट पाउँदा अरू असन्तुष्ट छन् । ०५१ को संसदीय निर्वाचन जितेको एमालेले विराटगरमा ०५४ को स्थानीय निर्वाचनमा पनि बाजी मारेको थियो । जसलाई कांग्रेस आन्तरिक कलहसँग पनि जोडियो । कांग्रेसको गढ ढाल्न एमालेले संविधानसभाको दोस्रो शक्ति फोरम लोकतान्त्रिकसँग चुनावी तालमेल गरेको छ । एमालेबाट पार्टी जिल्ला अध्यक्ष विनोद ढकाल प्रमुख र लोकतान्त्रिक फोरमबाट सूची चौधरी उपप्रमुखका उम्मेदवार बनेका छन् । कांग्रेसले पटकपटक जितेर पनि विराटनगरमा केही गर्न सकेन, एमालेका प्रमुखका उम्मेदवार ढकालले भने, यसपटक जनताले हाम्रो गठबन्धनलाई जिताउने छन् । गठबन्धन बलियो देखिए जिल्ला तहमा मात्र होइन, पार्टीकै शीर्ष नेता ओली र माधवकुमार नेपालबीच यो तालमेलले फाटो ल्याएको छ । नेपाल पक्ष एक्लैले चुनाव जित्न सक्ने दाबी गर्दै तालमेल गर्न नहुने पक्षमा थियो । माओवादी केन्द्र, संघीय समाजवादी फोरम नेपाल र नयाँ शक्तिले तालमेल गरेर साझा उम्मेदवार उठाएका छन् । यो गठबन्धनबाट फोरम नेपालका पूर्वजिल्ला अध्यक्ष उमेश यादवले प्रमुख र माओवादी केन्द्रबाट नमिता न्यौपानेले उपप्रमुखमा उम्मेदवारी दर्ता गरेका छन् । जनताले परिवर्तन चाहेका छन्, यादवले भने, अब कांग्रेस एमालेका दिन गए । गठबन्धनबारे माओवादी केन्द्रमा पनि व्यापक असन्तुष्टि छ । माओवादीले प्रमुखमा प्रस्तावित गरेका भोगेन्द्र यादवले चुनावी तालमेल गर्दा टिकट पाएनन् । यादवलाई ब्याक गरेपछि माओवादीभित्र पनि खैलाबैला मच्चिएको छ । राप्रपाबाट प्रल्हाद साह प्रमुखका उम्मेदवार हुन् । उनी शाहीकालमा ०६२ सालमा भएको स्थानीय निर्वाचनमा यहाँका विजयी मेयर हुन् । ठूला पार्टीभित्र तालमेल र टिकटका कारण बढेको असन्तुष्टि छ । असन्तुष्टिको सम्बोधन गर्न नसक्दा फाइदा कसले लिन्छ, आकलन गर्न सकिँदैन । इटहरी र धरानमा एमाले अगाडि सुनसरी जिल्लामा दुई वटा उपमहानगरपालिका छन, इटहरी र धरान । ०५३ मा इटहरी नगरपालिका घोषणा भएको हो । २० वर्षपछि इटहरी उपमहानगर बनेर नक्सामात्र फेरिएको छैन, जनसंख्या र आवादी अनि विकासले पनि ठूलो फड्को मारिसकेको छ । यो उपमहानगरमा एमाले र कांग्रेसबीच मुख्य प्रतिपस्र्धा देखिन्छ । इटहरीमा कांग्रेसबाट रोहित प्रसार्इंले प्रमुखको टिकट पाए । उनी पार्टी सभापति देउवा पक्षधर हुन् । पौडेल पक्षका हेमकर्ण पौडेलले टिकट पाउने चर्चा थियो । पार्टीभित्र भागबण्डा मिलाउँदा उनी पछि परे । टिकट पाए पनि प्रसार्इं पार्टीभित्र सक्रिय नेता होइनन् । उद्योग वाणिज्य संघ इटहरीको दुई कार्यकाल अध्यक्ष चलाएका व्यवसायी हुन् । उनको उम्मेदवारीलाई लिएर पौडेल पक्षका कार्यकर्ताले नाराजुलुससमेत गरेका थिए । ०५३ मा इटहरी नगरपालिका भयो । ०५४ को स्थानीय निर्वाचनमा एमालेले जित्यो । राप्रपा दोस्रो शक्ति भयो । अहिले एमालेले जिल्ला पार्टी अध्यक्ष द्वारिकालाल चौधरीलाई प्रमुखको उम्मेदवार बनाएको छ । पहिलो र दोस्रो संविधानसभामा निर्वाचनको परिणाम एमालेको पक्षमा थियो । त्यसैले इटहरीमा एमाले पकड बलियो छ । एमालेका प्रमुखका उम्मेदवार चौधरी अपराजित इतिहास जारी राख्ने बताउँछन् । पहिलो संविधानसभा, ०६४ मा माओवादीले जितेको थियो । माओवादी केन्द्रले प्रमुखमा हरिमाया जिमी (वीरता किराँती)लाई अघि सारेको छ भने उपमेयरमा सागर सुवेदीलाई उम्मेदवार बनाएको छ । राप्रपाबाट रोहितबहादुर कार्की प्रमुखका उम्मेदवार बनेका छन् । राप्रपा इटहरीको हकमा बलियो पार्टी मानिन्छ ।सुनसरीको अर्को उपमहानगरपालिका धरानको मेयरमा नेकपा एमालेले तारा सुब्बा र नेपाली कांग्रेसले तिलक राईलाई अघि सारेको छ । एमालेका तारा सुनसरी युवा संघका संस्थापक अध्यक्ष हुन् । कांग्रेसका तिलक पार्टीका नगर सभापति हुन् । कांग्रेसी वृत्तमा शुरुमा किशोर राईको चर्चा थियो । तिलकले टिकट पाए । यसको प्रभाव निर्वाचनमा पर्ने देखिन्छ । माओवादी केन्द्रले धरानमा अइन्द्रविक्रम बेगालाई प्रमुखको उम्मेदवार बनाएको छ । उनी माओवादीका धरान नगर इन्चार्ज हुन् । यो नगरमा पनि एमाले र कांग्रेसबीच मुख्य प्रतिस्पर्धा छ । जित दोहोर्याउने दाउ प्रदेश नम्बर ५ को ठूलो उपमहानगरपालिका बुटवलमा एमाले र कांग्रेसमाओवादीको गठबन्धनबीच मुख्य प्रतिस्पर्धा देखिन्छ । एमालेको बलियो आधार क्षेत्र रहेको बुटवलमा कांग्रेसले २३ वर्षपछि जित निकाल्ने दाउमा छ । बुटवलमा एमाले पहिलो, कांग्रेस दोस्रो, माओवादी तेस्रो र जनमुक्ति चौथो स्थानमा मानिन्छ । बुटवल नगरमा ०४९ र ०५४ को स्थानीय निकायको निर्वाचनमा एमालेले जितेको थियो । पहिलो र दोस्रो संविधानसभाको निर्वाचनमा रूपन्देहीको बुटवल क्षेत्रबाट एमालेले जितेको थियो । यी दुवै निर्वाचनमा माओवादी दोस्रो र कांग्रेस तेस्रो स्थानमा थियो । यी दुवै दलले चुनावी तालमेल गरे एमाले किल्ला ढाल्ने प्रयासमा देखिन्छन् । गठबन्धनले एमालेलाई चुनौती थपेको छ । एमालेले पार्टीका जिल्ला अध्यक्ष शिवराज सुवेदीलाई प्रमुखको उम्मेदवार बनाएको छ । सुवेदी ०३६ सालदेखि विद्यार्थी राजनीतिमा सक्रिय हुँदै पार्टी जिल्ला अध्यक्षको नेतृत्वमा पुगेका छन् । कांग्रेसले भने नगर सभापति खेलराज पाण्डेलाई प्रमुखको उम्मेदवार बनाएको छ । ०४१ सालमा विद्यार्थी राजनीतिमा लागेका पाण्डे तरुण दल हुँदै पार्टी नगर सभापति भएका हुन् । कांग्रेसका उम्मेदवार पाण्डेले पनि नमुना बुटवल, लालपुर्जा वितरणलगायत योजना लिएर मतदातामाझ पुगेका छन् । बुटवलमा गठबन्धन बनाएका कांग्रेसमाओवादीबाट उपमेयरमा माओवादीले जगतबहादुर पोखरेललाई उम्मेदवार बनाएको छ । नेपाल जेसिजको अध्यक्ष रहेका उनी दुई वटा जन्ममिति भएको नागरिकता विवादमा परेका व्यक्ति हुन् । दाङमा कांग्रेस बलियो राप्ती अञ्चलको दाङ पनि दुई वटा उपमहानगर (घोराही र तुलसीपुर) भएको भाग्यमानी जिल्ला हो । जहाँ १० वटा स्थानीय तह रहेका छन् । कांग्रेसी गढ मानिने दाङमा ४८ संसद् चुनाव, ५१ को मध्यावधि निर्वाचन र ०७० को संविधानसभा निर्वाचनमा जिल्लामा कांग्रेसले जितेको थियो । यद्यपि, ०५१ सालको मध्यावधि निर्वाचनमा भने एमालेका नेता शंकर पोखरेलले क्षेत्र नं ३ बाट जितेका थिए । ०६४ सालको संविधानसभाको पहिलो निर्वाचनमा माओवादीले दाङका सबै ५ वटै निर्वाचन क्षेत्रमा कब्जा जमायो । ०४९ सालको स्थानीय निर्वाचनमा घोराहीमा कांग्रेसले बहुमतसहित जित्यो । तर, ०५४ सालको स्थानीय निर्वाचनमा दुई तिहाइ बहुमतका साथ एमालेले जित्यो । तुलसीपुर उपमहानगरमा कांग्रेसले जिल्ला पार्टी सभापति तथा पूर्वसांसद गेहेन्द्र गिरीलाई प्रमुखको उम्मेदवार बनाएको छ । उपप्रमुखमा देविका नेपाली हुन् । घोराही उपमहानगरमा कांग्रेसले क्षेत्रीय सभापति भुपबहादुर डाँगीलाई प्रमुख बनाएको छ । उपप्रमुखमा पुष्पा श्रेष्ठ उम्मेदवार हुन् । तुलसीपुरमा एमालेले पूर्वउपप्रमुख घनश्याम पाण्डेलाई प्रमुख बनाएको छ । पाण्डे सामुदायिक वन उपभोक्ता महासंघका पूर्वअध्यक्ष पनि हुन् । उनी एमालेनिकट किसान महासंघका केन्द्रीय सदस्य पनि हुन् । उपप्रमुखको उम्मेदवार भने माया आचार्य बनेकी छिन् । एमालेबाट घोराही उपमहानगरमा नरुलाल चौधरी र उपप्रमुखमा सीता न्यौपाने उम्मेदवार बनेका छन् । दुवै उपमहानगरमा कांग्रेस र एमालेबीच नै प्रतिस्पर्धा छ । माओवादी केन्द्रबाट घोराहीमा जीवन गौतम र तुलसीपुरमा सेसुराम भण्डारी प्रमुखको उम्मेदवार बनेका छन् । उपप्रमुखमा भने घोराहीमा सीता चौधरी र तुलसीपुरमा सीता ओली उपप्रमुखका उम्मेदवार हुन् । दुवै उपमहानगरमा राप्रपा र राष्ट्रिय जनमोर्चाले पनि उम्मेदवारी दिएको छ । जिल्लामा एमाले ०५४ को अवस्था दोहोर्याउने रणनीतिमा छ भने कांग्रेस साख जोगाउने प्रयत्नमा रहनेछ । माओवादी केन्द्र ०६४ सालको संविधानसभामा पाएको जनमतको रक्षा गर्न खोजिरहेको छ । नेपालगन्ज : कांग्रेसराप्रपा टक्कर मध्य र सुदूरपश्चिमको प्रमुख व्यापारिक केन्द्र नेपालगन्जमा कांग्रेस, एमाले, माओवादी केन्द्र र राप्रपाको चुनावी रौनक छ तर मुख्य प्रतिस्पर्धा कांग्रेस र राप्रपाबीच देखिन्छ । कांग्रेसबाट नगर प्रमुखमा डा सुरेश कनोडिया उम्मेदवार बनेका छन् । उनी नेपालगन्ज मेडिकल कलेजका कार्यकारी निर्देशक हुन् । कनोडिया भन्छन्, राजनीतिमा रुचि त पहिलादेखि नै हो अब म पूर्ण रूपले राजनीतिमा होमिन्छु भनेर यो मेयरको लागि तयारी गरेको छु । ०४८ को स्थानीय निकायमा कांग्रेसले नगरमा जितेको थियो । ०७० सालको संविधानसभाको निर्वाचनमा तत्कालीन प्रधानमन्त्री तथा कांग्रेसका सभापति सुशील कोइरालालाई टक्कर दिने राप्रपा महामन्त्री डाधवलशम्शेर राणाले यसपटक पनि टक्कर दिने आकलन गरिएको छ । उनी ०५४ मा एमालेबाट नगर प्रमुख बनेका थिए । राणासँगै उपप्रमुख जितेका एमालेका समसुद्दिन सिद्दिकीले एमालेबाट अहिले प्रमुखमा उम्मेदवारी दिएका छन् । मुस्लिम बाहुल्य भएकाले उनी पनि बलिया उम्मेदवार हुन् ।नेकपा माओवादी केन्द्रले प्रमुखमा दामोदर आचार्यलाई अघि सारेको छ । उनी व्यापारी पनि हुन् । ०७० सालको संविधानसभा निर्वाचनमा बाँकेको क्षेत्र नम्बर ३ मा उनी तेस्रो स्थानमा आएका थिए । धनगढीमा चौपक्षीय प्रतिस्पर्धा प्रदेश नम्बर ७ को एक मात्र उपमहानगरपालिका धनगढीमा प्रमुख तीन दल र स्वतन्त्र गरी चौपक्षीय प्रतिस्पर्धा छ । धनगढी क्षेत्रबाट ०४८ को संसदीय निर्वाचन कांग्रेसले जित्यो । तर, ०५१ को मध्यावधि निर्वाचनमा एमालेले उछिन्यो । ०५६ को आम निर्वाचनमा फेरि धनगढीमा कांग्रेसले कब्जा जमायो । ०४९ को स्थानीय निकायमा कांग्रेस र ०५४ मा एमालेले बाजी मायो । त्यसैले विगतका मत परिणामका आधारमा धनगढीको चुनावी परिणाम आकलन गर्न गाह्रो छ । कांग्रेसले धनगढीका नगरसभापति नृपबहादुर बडलाई प्रमुख र सुशीला मिश्र भट्टलाई उम्मेदवार बनाएको छ । एमालेले राजनीतिमा त्यति खुलेर नलागेका दुर्गाप्रसाद जोशीलाई प्रमुखमा र कैलाली उद्योग वाणिज्य संघकी उपाध्यक्ष रुक्मिणि देवकोटालाई उपप्रमुखको टिकट दिएको छ । माओवादी केन्द्रबाट भने राना समुदायबाट रामसमझ रानालाई प्रमुख र शान्ति अधिकारी क्षेत्रीले उपप्रमुखको उम्मेदवारी दिएका छन् । ०७० सालको संविधानसभाको दोस्रो निर्वाचनमा नेपाली कांग्रेसका नेता शेरबहादुर देउवाले धनगढीबाट बाजी मारे । ०७१ को उपनिर्वाचनमा पनि कांग्रेसले नै जित्यो । त्यसैले कांग्रेस बलियो देखिन्छ । कांग्रेसभित्र टिकटको किचलो अझै साम्य भएको छैन । एमालेमा राजनीतिमा धेरै सक्रिय भएका व्यक्ति नहुनु र कांग्रेसमा आन्तरिक विवाद छ । जुन चुनावी नतिजा प्रभाव पार्ने कारण हुन सक्छन् । ठूला दलमा देखिएको विवादको फाइदा भने स्वतन्त्र उम्मेदवार गोपाल हमालले लिन सक्छन् । उनी सुन्दर सुदूरपश्चिम अभियान, गेटा विमानस्थल पक्की बनाउन भूमिका खेलेको र सिन्डीकेटको आन्दोलनमा देशभरिकै नेतृत्व गरेका कारण लोकप्रिय छन् । मनोनयनका दिन गरिएको शक्ति प्रदर्शनमा उनले ठूला दलहरूलाई चुनौती दिइसकेका छन् । अखण्ड सुदूरपश्चिम र थरूहटको आन्दोलनपछि मतदाताको सोचमा आएको परिवर्तनले पनि धनगढीका नतिजालाई प्रभावित पार्ने देखिन्छ । (साथमा किशोर बुढाथोकीविराटनगर, हिमाल दाहालसुनसरी, लक्ष्मण पोखरेलबुटवल, गोपाल शर्मा भट्टराईदाङ, गजेन्द्र बोहरानेपालगञ्ज, शिवराज भट्टधनगढी) राजपा : बाहिर आन्दोलन भित्र उम्मेदवारी मनमोहन चौधरी आन्दोलन धेरै गरियो, केही भएन । त्यसैले अब आन्दोलन नगर्ने चुनाव लड्ने सोच बनाएर भोट माग्न आएका छौँ सिद्धार्थनगर नगरपालिकामा राजपाको तर्फबाट स्वतन्त्र उम्मेदवारी दिएका रामअवध गुप्ताले कार्यकर्तालाई सम्बोधन गर्दै भनेका थिए, बुलेट र आन्दोलनबाट मधेशमा परिवर्तन भएन । अब जे गर्छ, जनताको भोटले गर्छ । स्थानीय तहको निर्वाचन बहिस्कार गरेको राष्ट्रिय जनता पार्टी (राजपा) ले रूपन्देही र कपिलवस्तु जिल्लाका एक दर्जनभन्दा बढी नगरपालिका र गाउँपालिकामा उम्मेदवारी दर्ता गरेको छ । जिल्ला र गाउँ पार्टीका समितिबाट निर्णय गरेरै रूपन्देहीमा मात्र जिल्लाका १६ स्थानीय तहमध्ये राजपाले १० तहमा उम्मेदवारी दिएको छ । रूपन्देहीको सिद्धार्थनगर नगरपालिकामा रामअवध गुप्ताले र लुम्बिनी सांकृतिक नगरपालिकामा मनमोहन चौधरीले प्यानलैसहित उम्मेदवारी दिएका छन् । नगर प्रमुख, उपप्रमुख, गाउँपालिका अध्यक्ष, उपाध्यक्षसहित अध्यक्ष र वडा अध्यक्ष र सदस्य पदमा उम्मेदवारी दिएर चुनावी प्रचारमा जुटेका छन् । रूपन्देहीमा राजपा सांसद सर्वेन्द्रनाथ शुक्लाको निर्देशनमा नै उम्मेदवारी दर्ता गराइएको हो । शुक्ला उम्मेदवारी मनोनयन दर्ता गर्न गराउन आफैं सरिक भएनन्, तर उनले सम्भावित आकांक्षी उम्मेदवारहरूलाई घरमै भेला गरी चुनावमा अगाडि बढ्न निर्देशन दिएको स्रोतले जनाएको छ । कपिलवस्तुको कपिलवस्तु नगरपालिकामा रामदास गुप्ताले पनि प्यानलैसहित प्रमुखमा स्वतन्त्र उम्मेदवारी दिएका छन् । गुप्ता राजपा केन्द्रीय नेता बृज्रेशकुमार गुप्ताका काका हुन् । जिल्लामा अन्य दुई गाउँपालिकामा पनि राजपाको स्वतन्त्र उम्मेदवारी परेको छ । नगर र गाउँका वडाअध्यक्ष र सदस्यमा पनि उम्मेदवारी परेको छ । राजपा उपाध्यक्ष सर्वेन्द्रनाथ शुक्लाले भने कोही इच्छाले पार्टी निर्णयमा विद्रोह गर्छ भने त्यसलाई पार्टीका निर्णय भन्न नहुने भनेर प्रतिक्रिया दिएका छन् । सरकारले २ नम्बर प्रदेशको निर्वाचनको मिति सार्दा राजपाले प्रदेश ५ का रूपन्देही, कपिलवस्तु र नवलपरासीको पनि मिति सार्न आग्रह गरेको थियो । राजपाले उपेन्द्र यादवको पार्टी संघीय समाजवादी फोरमको जित हुने डरले यी जिल्लामा पार्टी नीतिविपरीत भए पनि आन्तरिक रूपमै उम्मेदवारी दिएको टिप्पणी हुन थालेको छ । कृष्णप्रसाद ढकाल, रूपन्देहीगाेपाल भण्डारी,कपिलवस्तु विप्लव निर्वाचनमा अमित घर्तीमगर,खेम बुढामगर, रोल्पा कम्युनिस्ट गढ थवाङले पञ्चायतकालदेखि बहुदलीय व्यवस्था हुँदै गणतन्त्रकालसम्म जहिले पनि चुनाव बहिस्कार को परिचय बनायो । ०७० सालको संविधानसभा दोस्रो निर्वाचनमा जहाँ शून्य मतदान भयो । नेत्रविक्रम चन्द विप्लव नेतृत्वको नेपाल कम्युनिस्ट पार्टीको प्रभाव क्षेत्र दाबी गरिने थबाङमा स्थानीय चुनाव बहिष्कारको प्रभाव आकलन गरिएको थियो । तर, नेकपाकै स्थानीय नेताकार्यकर्ताले स्वतन्त्रबाट चुनावको उपयोग गर्ने भएपछि यहाँको माहोल बदलिएको छ । जिल्लाका नगरपालिका र नौ गाउँपालिकामध्येको थबाङ सबैभन्दा सानो र कम जनसंख्या भएको गाउँपालिका हो । विप्लव माओवादीका कार्यकर्ता अमित घर्तीमगरले कांग्रेससँग तालमेल गरेर अध्यक्षमा उम्मेदवारी दिएका छन् । उनी पार्टीको जनस्वंसेवक दल अध्यक्ष र अखिल क्रान्तिकारीका केन्द्रीय सदस्य हुन् । उनी भन्छन्, निर्वाचनमा सहभागी हुने पार्टी नीति होइन । थबाङको विशिष्ट र बाध्यात्मक परिस्थितिमा स्वतन्त्र उम्मेदवारी दिएको हुँ । कांग्रेसबाट श्रीकुमारी रोकाले उपप्रखुममा उम्मेदवारी दिएकी छन् । विप्लव माओवादीले भने पार्टीबाट कुनै उम्मेदवारी नदिएको दाबी गरेको छ । त्यसो त थबाङमा एमालेबाट हितबहादुर रोकामगर (अध्यक्ष) र जान रोकामगर (उपाध्यक्ष), माओवादी केन्द्रबाट वीरबहादुर घर्ती (अध्यक्ष) र रामकिरणी रोका (उपाध्यक्ष), राप्रपाबाट तेजबहादुर थापा (अध्यक्ष) र बमकुमारी शाह (उपाध्यक्ष), राष्ट्रिय जनमोर्चाबाट कर्णबहादुर गिरी (अध्यक्ष) र चन्द्रा शाह (उपाध्यक्ष)ले उम्मेदवारी दर्ता गरेका छन् । स्वतन्त्रकांग्रेस प्यानल र माओवादी केन्द्रबीच नै मुख्य प्रतिस्पर्धा हुने देखिन्छ ।"
"कांग्रेसएमाले हात्ती, माओवादी माउते : अध्यक्ष प्रचण्ड","खोटाङ : पूर्व प्रधानमन्त्री तथा नेकपा (माओवादी केन्द्र) का अध्यक्ष पुष्पकमल दाहाल प्रचण्डले नेपाली कांग्रेस र एमाले हात्ती र माओवादी केन्द्र माउतेको भूमिकामा रहेको बताउनु भएको छ। आइतबार दिउँसो खोटाङको सिम्पानीमा आयोजित चुनावी सभालाई सम्बोधन गर्दै अध्यक्ष प्रचण्डले भन्नुभयो, संविधान बनाउने बेला मैले नै सुशील कोइरालालाई राष्ट्रपति र केपी ओलीलाई प्रधानमन्त्री भनेर घोषणा गरेपछि संविधान बन्यो। स्थानीय तहको निर्धारण र स्थानीय तहको निर्वाचन घोषणामा पनि माओवादीकै निर्णायक भूमिका रह्यो। हेर्दा हात्ती माउतेभन्दा ठूलो र बलवान् पनि देखिन्छ। तर, हात्तीलाई माउतेले तह लगाउँछ। अहिले कांग्रेस र एमाले हात्तीको भूमिका छन्, माओवादीले माउतेको भूमिकामा उनीलाई गणतन्त्र, संघीयता, स्थानीय तह र परिवर्तनको बाटोमा हिडाइरहेको छ। सभामा प्रचण्डले माओवादी केन्द्र सत्ताका लागि लुछाचुडी नगर्ने पार्टी भएको बताउनु भयो। कांग्रेसएमालेलाई देश र जनताको हितभन्दा सत्ताको लुछाचुडी नै राम्रो लाग्छ। उनीहरु सहमति गर्छन्। तर, पालना गर्दैनन्। एउटाले अर्कालाई धोका दिनु, छलछाम गर्नु र सत्ताका लागि देशलाई नै बन्धक बनाउनुलाई राजनीति ठान्छन्, उहाँले भन्नुभयो तर, माओवादी त्यस्तो गर्न सक्दैन। बेइमानी माओवादीको चरित्र र संस्कारभित्र पर्दैन, माओवादी इमान र निष्ठाको राजनीति गर्छ। सभामा माओवादी केन्द्र खोटेहाङ गाउँपालिकाका अध्यक्षका उम्मेदवार राजनप्रसाद ढकाल र उपमेयरकी उम्मेदवार सुशील बान्तवा राईले गाउँपालिकाको विकासबारे आफ्नो प्रतिवद्धता राख्नुभएको थियो। त्यसैगरी सिम्पानीको जनसभापछि अध्यक्ष प्रचण्डले दिक्तेलमा आयोजित चुनावी सभालाई सम्बोधन गर्नुभयो। सभालाई सम्बोधन गर्दै भन्नुभयो, जन्म कालदेखि नै कांग्रेस गणतन्त्रवादी पार्टी होइन, ऊ राजतन्त्रकै पक्षमा थियो। १२ बुँदे समझदारीका बेला मैले गीरिजाबाबूलाई भनेको थिए, हामीलाई गणतन्त्रभन्दा तलको सम्झौता मान्य छैन। गीरिजाबाबूले जाने त गणतन्त्रमै हो। तर, मैले पार्टीलाई मनाउन समय लाग्छ भनेको कुरा अहिले पनि स्मरण हुन्छ। माओवादी र सडकको जनलहरले मात्रै कांग्रेस गणतन्त्रमा आएको हो। एमाले त गणतन्त्रलाई बयलगाडा चढेर अमेरिका जानुजस्तै भन्थ्यो। एमाले त गणतन्त्र विरोधी पार्टी नै हो। गणतन्त्र, संघीयता, स्थानीय तह, आर्थिक समृद्धि र राजनीतिक इमानको प्रतीक माओवादी भएको बताउँदै प्रचण्डले माओवादीले नजिते देश फेरि अप्ठ्यारोमा पर्नसक्ने बताउनु भयो। परिवर्तन र देशको समृद्धिको योजना हाम्रो हो, हामीले नै यो देशलाई यहाँ ल्याएका छौं। तर, फेरि पनि चुनाव कांग्रेसएमालेले जिते भने देश अप्ठ्यारोमा पर्न सक्छ, उहाँले भन्नुभयो, अहिलेको स्थानीय तह स्थानीय जनसरकार हो, जनताको सरकार हो। तर, कांग्रेसएमालेले जिते भने यसलाई गाउँ पञ्चायत र नगर पञ्चायत बनाउनेछन्। त्यो प्रतिगामी बाटो रोक्न पनि माओवादीले जित्नुपर्छ। सभामा माओवादी नेता टंक राई, विश्लेषक हरि रोका, रुपाकोट मझुवागढी नगरपालिकाका मेयरका उम्मेदवार दुर्गाजयन्ती राई लगायतका वक्ताहरुले माओवादीको नेतृत्वमा मात्रै समृद्ध नगरपालिका बन्नेमा जोड दिनुभएको थियो।"
उच्च अदालत जनकपुर अगाडि राजपाको प्रदर्शन,वीरगन्ज: आफ्ना कार्यकर्ता रिहाइको माग राख्दै राष्ट्रिय जनता पार्टीका नेता कार्यकर्ताहरुले वीरगन्जमा रहेको उच्च अदालत जनकपुरको अस्थायी ईजलास अगाडि आइतवार नाराबाजी गर्दै प्रदर्शन गरेका छन् । राजपाको युवा संगठन बाराका अध्यक्ष पन्नालाल पटेललाई प्रहरीले बिना कारण पक्राउ गरी थुनामा राखेको भन्दै राजपाले रिहाईको माग गर्दै उच्च अदालत अगाडि प्रदर्शन गरेको हो । अदालत अगाडि रहेको सडक अवरुद्ध गरेर प्रदर्शन गरेपछि प्रहरीले हस्तक्षेप गरेर बाटो खुलाएको थियो । गत जेठ २९ गते कलैयाको रामराजा मोहन विक्रम शाह क्याम्पसमा निर्वाचन कार्यालयले आयोजना गरेको मतदान अधिकृतहरुको प्रशिक्षण कार्यक्रममा सहभागी सरकारी कर्मचारीमाथि हातपात गरेको आरोपमा प्रहरीले पटेललाई पक्राउ गरी सार्बजनिक अपराधमा मुद्धा दर्ता गरेको थियो । आइतवार उच्च अदालत जनकपुरको अस्थायी ईजलाश वीरगन्जमा पटेलको मुद्धामाथि बहस भईरहेका बेला राजपाका नेता कार्यकर्ताहरुले अदालत अगाडि प्रदर्शन गरेका हुन् । अदालतको फैसला नआए सम्म राजपाका नेता कार्यकर्ताहरु अदालत अगाडिकै सडकमा आइतवार दिनभर प्रदर्शन गर्दै बसेका थिए । यसैबिच पटेललाइ उच्च अदालत जनकपुरको अस्थायी इजलाश वीरगन्जले साधारण तारेखमा रिहा गरेको छ । चार नम्बर बेन्चका न्यायाधीशद्वय हेमराज ढकाल र विष्णु प्रसाद कोइारालाको संयुक्त इजलाशले पटेललाइ साधरण तारेखमा रिहा गर्न आदेश दिएपछि बारा प्रहरीले पटेललाइ रिहा गरेको हो ।
बुटवलको ट्राफिक चोक र कांग्रेस मेयर उम्मेदवारको घरमा बम,"बुटवल : बुटवलको ट्राफिकचोकमा बम फेला परेको छ। नेपाली सेनाको टोलीले बम डिस्पोज गरेको प्रहरीले जनाएको छ। एमालेको सभा चलिरहेको स्थान नजिकै बम भेटिएको हो। कालो प्लाष्टिकमा रहेको बम सेनाले पड्काएर डिस्पोजल गरेको हो। एउटा पोकोमा रहेको बम दुई पटकसम्म पड्किएको छ भने अर्को प्लाष्टिकको पोको पनि सेनाले डिस्पोज गरेको छ। एमालेको सभामा एमाले अध्यक्ष केपी शर्मा ओलीले सम्बोधन गर्नुभएको थियो। सभा सकिएलगत्तै सेनाको टोली बम डिस्पोजल गर्न लागेको थियो। बुटवलको राजमार्ग चौराहामा कांग्रेस माओवादीको सभा चलिरहेको छ। बम भएको आशंकाले सर्बसधारणहरु त्रसित बनेका छन्। कांग्रेसका मेयर उम्मेदवारको घरमा बम अज्ञात समूहले नेपाली कांग्रेसका मेयर पदका उम्मेदवारको घरमा बम राखेका छन्। वाणगंगा नगरपालिकाका मेयर पदका उम्मेदवार मंगल प्रसाद थारुको घर अगाडी पार्किङ्ग गरी राखेको गाडीको तल बम राखिएको पाइएको छ। विहान चुनावी प्रचार प्रसारमा निस्कन लाग्दा गाडी तल बमदेखेपछि प्रहरीलाई खबर भएको थियो। नेपाली सेनाको वम डिस्फोजल टिमले सो बम निष्क्रिय पारेको थियो। आफ्नो उम्मेदवारलाई ज्यानै मार्ने मनसायले बम राखिएको प्रति नेपाली कांग्रेसले विरोध जनाएको छ। नेपाली कांग्रेसका सभापति तथा सांसद सुरेन्द्रराज आचार्यले स्थानीय प्रशासनलाई घटनाप्रति अति संवेदनशील भई दोषी पत्ता लगाउन आग्रह गर्नु भएको छ। यस अघि जिल्लाको वाणगंगा नगरपालिका गजेहडामा उम्मेदवारी दर्ता गर्न गएको मौका छोपी अज्ञात समूहबाट गरिएको बम विस्फोटमा नेपाली कांग्रेसका कार्यकर्ता घाइते भएका थिए। सभापति आचार्यले भन्नुभयो, नेपाली कांग्रेसका उम्मेदवारको विजयबाट डराएर कांग्रेसप्रति लक्षित गरी यस्ता घटना भएका छन्। यस्ता घटनाप्रति हाम्रो गम्भीर ध्यान आकर्षण भएको छ। यस अघिको बम विष्फोटको घटनामा संलग्न भएको आशंकामा प्रहरीले एक जनालाई नियन्त्रणमा लिएर थप अनुसन्धान गरिरहेको प्रहरी नायब उपरीक्षक प्रह्लाद अधिकारीले बताउनु भयो। वाणगंगा नगरपालिकामा नेपाली कांग्रेस र नेकपा माओवादी केन्द्रको गठवन्धनमा नेपाली कांग्रेसका मंगलप्रसाद थारु मेयर पदमा र माओवादी केन्द्रका टोप नारायण बेलवासेको उपमेयरमा उम्मेदवारी रहेको छ। यसैगरी एमालेका तर्फबाट मेयर पदमा विमला घिमिरे र उपमेयर पदमा चक्र अर्यालको उम्मेदवारी छ। वाणगंगा नगरपालिकामा नेपाली कांग्रेस र माओवादी केन्द्रको गठवन्धन र नेकपा एमालेको उम्मेदवारबीच कडा प्रतिस्पर्धा देखिएको छ।"
स्थानीय तहमा कांग्रेसले हारे लोकतन्त्र कमजोर हुन्छ : कोइराला,"विराटनगर : नेपाली कांग्रेसकी नेत्री सुजाता कोइरालाले स्थानीय तहको निर्वाचनमा कांग्रेसले निर्वाचन हारे लोकतन्त्र कमजोर हुने बताउनुभएको छ । विराटनगर आफ्नै निवासमा आज सञ्चारकर्मीसँग कुरा गर्दै नेत्री कोइरालले शान्ति, संमृद्धि, लोकतन्त्र र प्रजातन्त्रको विकासका लागि काँग्रेसले स्थानीय तहको निर्वाचन जित्नुपर्ने बताउनुभयो । उहाँले भन्नुभभयो, काँग्रेसले निर्वाचन हारे लोकतन्त्र कमजोर हुन्छ, संविधान कार्यान्वयन हुन सक्दैन ।' नेत्री कोइरालाले संविधानको कार्यान्वयन र लोकतन्त्रको सुढृढीकरणका लागि भएपनि कांग्रेस एकढिक्का भएर निर्वाचनमा लाग्नुपर्ने बताउनुभयो ।उहाँले स्थानीय तह पाँच वर्षका लागि स्थायी रुपको सरकार भएकाले कसैले हल्लाउन नसक्ने भन्दै स्थानीय तहको विकासका लागि नेपाली काँग्रेसका प्रतिनिधिलाई जिताउन कार्यकर्तालाई निर्देशन दिनुभयो । पूर्व उपप्रधानमन्त्री समेत रहनुभएकी नेत्री कोइरालाले तीन तहकै निर्वाचन काँग्रेसको नेतृत्वमा हुने हुँदा अरु निर्वाचनलाई पनि स्थानीय तहको निर्वाचनले असर गर्ने भएकाले स्थानीय तहमा काँग्रेसलाई जिताउनुपर्ने बताउनुभयो ।"
बजेट ल्याउन पाएको भए बृद्धभत्ता दोब्बर बनाइदिन्थेँ : प्रधानमन्त्री,"डडेल्धुरा : प्रधानमन्त्री शेरबहादुर देउवाले स्थानीय तहको निर्वाचनपछि जनता नै शासक बन्ने बताउनुभएको छ । उहाँले स्थानीय तह अधिकार सम्पन्न निकाय भएकाले अब जनताले घरदैलोमा सरकारको अनुभूति गर्ने दाबी गर्नुभयो । स्थानीय तहको निर्वाचनको शिलशिलामा गृह जिल्ला डडेल्धुरा पुग्नुभएका प्रधानमन्त्री देउवाले आइतबार अमरगढी नगरपालिकाले आयोजना गरेको चुनावी आमसभालाई सम्बोधन गर्दै अब अधिकारका लागि सिंहदरबार धाउने दिनको अन्त भएको बताउनुभयो । नेपाली कांग्रेसका सभापति समेत रहनुभएका प्रधानमन्त्री देउवाले असन्तुष्ट दललाई सहमतिमा ल्याउन सरकारले २ नं प्रदेशको चुनाव सारेको स्पष्ट पार्नुभयो । चुनावमा सबैको सहभागिता सुनिश्चित होस् भन्ने सरकारको चाहना हो, त्यसका लागि हामीले केही समय पर सारेर भएपनि असन्तुष्ट दलहरुलाई सहमतिमा ल्याउन खोजेका छौं, प्रधानमन्त्री देउवाले भन्नुभयो। चुनावको प्रचारप्रसारका क्रममा एमालेले झुटको खेती रहेको भन्दै देउवाले बृद्धभत्ताका नाममा एमालेले जनतालाई भ्रम फैलाइरहेको आरोप लगाउनुभयो । देउवाले भन्नुभयो, यसपटक मैले आचारसंहिताका कारण बजेट ल्याउन पाएन, नत्र बृद्धभत्ता दोब्बर बनाइदिन्थेँ। देउवापत्नी सांसद आरजु राणा देउवाले महिलाको अधिकार र हितमा आफूले आजसम्मको काम गरिरहेको उल्लेख गर्दै सुदूरपश्चिमको विकासका लागि आगामी दिनमा पनि सक्रिय रहने बताउनुभयो।"
थवाङबाट कांग्रेस नेता राणाले भन्नुभयो: रोल्पाले थप द्वन्द थेग्न सक्दैन,"रोल्पा: नेपाली कांग्रेसका युवा नेता उदय शमशेर राणाले नेपाली कांग्रेसको नेतृत्वमा मात्र समृद्धि सम्भव हुने बताउनुभएको छ । स्थानीय तहको निर्वाचनको चुनावी अभियानमा रोल्पा पुग्नुभएका कांग्रेस नेता एवम सांसद राणाले आर्थिक समृद्धिका लागि कांग्रेसको विकल्प नरहेको बताउनुभएको हो । माओवादी सशस्त्र युद्धको उद्गम थलोका रुपमा चिनिने थवाङमा आईतवार चुनावी अभियानका क्रममा कार्यकर्तासंगको भेटघाटमा राणाले थवाङबाट नै कांगे्रसको विजयी यात्रा आरम्भ हुने दावी गर्नुभयो । उहाँले भन्नुभयो, थवाङका जनता अब शान्ति चाहन्छन् । शान्तिको नेतृत्व गर्ने कांग्रेसको चारतारा झण्डा अब थवाङबाट फहराउने छ । थवाङमा कांग्रेस र विप्लव माओवादीबीच चुनाव गठबन्धन छ । कांग्रेस नेता राणाले अब रोल्पाले थप द्वन्द सहन नसक्ने भन्दै शान्ति र समृद्धिका लागि कांग्रेसलाई विजयी गराउन अपील गर्नुभयो । आईतवार नै रोल्पाको दुईखोली गाउँपालिकामा आयोजित कार्यक्रममा कांग्रेस नेताहरुले रोल्पाको विकासका लागि कांग्रेसलाई विजयी गराउन आग्रह गरेका थिए । पूर्वसहायकमन्त्री भीमकुमारी बुढा, पार्टी सभापति अमरसिंह पुन, पूर्व सभापति कृष्णबहादुर घर्तिमगर, नेविसंघका पूर्व महामन्त्री मनोजमणि आचार्य लगायतका नेताहरु सहभागि हुनुभएको थियो ।"
ठूला दलको घमण्डले देश संकटमा : कमल थापा,"बैतडी : राष्ट्रिय प्रजातन्त्र पार्टी (राप्रपा) का अध्यक्ष कमल थापाले ठूला राजनीतिक दलका कारण लामो समयसम्म स्थानीय तहको निर्वाचन नभएको आरोप लगाउनुभएको छ। राप्रपाले आइतबार बैतडीको गोठलापानीमा आयोजना गरेको चुनावी सभालाई सम्बोधन गर्दै अध्यक्ष थापाले ठूला दलको घमण्डले देशमा समस्या आएको दाबी गर्नुभयो। थापाले भन्नुभयो, ठूला दलहरुको घमण्ड अहिले पनि देशले निकास पाउन सकेको छैन्। उनीहरुमा देशको समस्या समाधान गर्ने इच्छाशक्ति नै छैन्। अहिले देशलाई टुक्र्याउनका लागि मधेसमा एकशक्ति क्रियाशील रहेको भन्दै थापाले राष्ट्रिय अखण्डता, एकता र सार्वभौमिकता इतिहासकै कमजोर अवस्थामा पुगेको दाबी गर्नुभयो। उहाँले भन्नुभयो, अहिले देश इतिहासकै कूटनीतिक कमजोरीको अवस्थामा छ। यस्तो अवस्था देशले कहिले भोगेको थिएन। यो अवस्था ल्याउनुमा ठूला दल नै जिम्मेवार छन्। प्रजातन्त्र स्थापनाको ७ दशकमा पनि प्रजातन्त्रको संस्थागत विकास हुन नसकेको बताउँदै अध्यक्ष थापाले प्रजातन्त्रको फाइदा केही सीमिति व्यक्तिले लिएको बताउनुभयो। ठूला दलका पनि केही सीमिति व्यक्तिले लोकतन्त्र प्रजातन्त्रको नाममा फाइदा उठाएका छन्। जनताका सामू प्रजातन्त्र अझै पुगेको छैन्, उहाँले भन्नुभयो।"
लुम्बिनीका तीन सय ४६ मतदानस्थल अति संवेदनशील,"पोखरा : आउँदो १४ गते हुने दोस्रो चरणको स्थानीय तह निर्वाचनमा प्रदेश नम्बर ५ मा पर्ने लुम्बिनी अञ्चलका ६ जिल्लामा ३४६ मतदानस्थल अतिसंवेदनशील रहेको प्रहरीले जनाएको छ । पश्चिमाञ्चल क्षेत्रीय प्रहरी कार्यालय पोखराले नवलपरासी, गुल्मी, अर्घाखाँची, रुपन्देही, कपिलवस्तु र पाल्पामा मतदानस्थलको स्थिति र संवेदनशीलता पहिचान गरेको हो । ६९ स्थानीय तह रहेको लुम्बिनीमा ९ सय १० मतदानस्थल छन् । १ उपमहानगर, २१ नगर र ३९ गाउँपालिकाका ती मतदानस्थलमा सुरक्षा संवेदनशीलता अनुसार चुनावका लागि प्रत्येकस्थलमा ७ देखि २३ सुरक्षाकर्मी परिचालित हुने जानकारी एसएसपी वसन्तबहादुर कुँवर दिनुभयो । उहाँका अनुसार संविधान संशोधनको मागसहित आन्दोलित राष्ट्रिय जनता पार्टीका नेता कार्यकर्ता स्वतन्त्र हैसियतमा उम्मेदवार बने पनि सुरक्षा चुनौती पूरै समाप्त भएको छ । राजपाकै असन्तुष्ट एवं कांग्रेस, एमाले र माओवादी केन्द्र लगायत प्रमुख पार्टीहरुको कडा प्रतिस्पर्धा पनि सुरक्षा चुनौती हुने विश्लेषणसहित प्रहरी चुनावमा खटिएको हो । निर्वाचन विरोधी गतिविधिमा संलग्न राजपाका ८६ जनालाई पक्राउ गरी १४ जनामाथि मुद्दा चलाइएको र ७२ जनालाई जमानीमा छाडिएको जानकारी पनि एसएसपी कुँवरले दिनुभयो । विप्लव माओवादीका १५ जना पक्राउ गरिएको थियो, उहाँले आइतबार पत्रकारहरुसँग भन्नुभयो, १० जनालाई तारेखमा छाडिएको छ भने ३ जनालाई अनुसन्धानका लागि अदालतको अनुमति लिएर हिरासतमा राखिएको छ । अरु २ जनालाई सोधपुछपछि छाडिएको पनि उहाँले बताउनुभयो । भारतसँग जोडिएका तराई मधेशका नाकाहरुमा पनि प्रहरीले कडाइ गरेको छ । कुकुरसमेत परिचालित गरी जाँच भइरहेको छ । सबै प्रकारका सुरक्षा उपाय अपनाएका छौं, कुँवरले भन्नुभयो, निर्वाचन आयोगले पठाएका सबै समाग्रीको पनि सुरक्षा गरेका छौं । सीमापारिबाट हुनसक्ने निर्वाचन विरोधी गतिविधि नियन्त्रणका लागि भारततर्फका समकक्षीहरुसँग प्रहरी उच्च अधिकारीले समन्वयसमेत गरेका छन् । प्रहरीका अनुसार लुम्बिनीमा ३४६ अतिसंवेदनशीलसहित ३९१ सामान्य, २४५ संवेदनशील मतदानस्थल पहिचान गरिएको छ । संवेदनशीलताको आधारमा इन्स्पेक्टर, सब इन्स्पेक्टरसहितको कमान्डमा प्रहरी टोली खटाएको छ, एसएसपी कुँवरले भन्नुभयो, आवश्यकता अनुसार मोबाइल, रिजर्भ फोर्स तयार छ । सुरक्षा उच्चअधिकारीले संवेदनशील मतदानस्थलमध्ये कतिपयको स्थलगत निरीक्षण र अनुगमन पनि गरेका छन् । कुँवरका अनुसार सबै मतदानस्थलमा प्रहरी टोली यसअघि नै पुगिसकेको थियो र आइतबार निर्वाचन सामग्रीहरु पनि पुगेको छ । निर्वाचनपूर्व, निर्वाचनको समयमा र पछि गर्नुपर्ने सुरक्षा रणनीति सबै तय गरिएको प्रहरीको भनाइ छ । लुम्बिनीका ६ जिल्लामा २ हजार ९ सय २२ पदका लागि १३ हजार २ सय ४२ उम्मेदवार प्रतिस्पर्धामा छन् । नवलपरासीमा ४ उम्मेदवार भने निर्विरोध भइसके ।"
सरकारलाई सेना परिचालनका लागि बाटो खुल्यो,"काठमाडौं : राष्ट्रपति विद्यादेवी भण्डारीले असार १४ गते हुने दोस्रो चरणको स्थानीय तहको निर्वाचनमा नेपाली सेना परिचालन गर्न स्वीकृति प्रदान गर्नुभएको छ । नेपालको संविधानको धारा ६६ को उपधारा (२) बमोजिम मन्त्रिपरिषद्को यही असार ८ गतेको निर्णय र सोही दिनको प्रधानमन्त्रीको सिफारिसअनुसार राष्ट्रपतिले सेना परिचालनको स्वीकृति दिनुभएको हो। उक्त निर्वाचन स्वतन्त्र, निष्पक्ष र भयरहित वातावरणमा सम्पन्न गर्न स्थानीय तह निर्वाचन सुरक्षा योजना, २०७३ मा व्यवस्था भएअनुसार सुरक्षा निकायहरु एकीकृत तथा समयन्वयात्मक रुपमा परिचालन गर्न नेपाली सेना परिचालनका लागि राष्ट्रिय सुरक्षा परिषद्ले असार ७ गते सिफारिस गरेको राष्ट्रपतिको कार्यालयले जनाएको छ । रासस"
विप्लवको निशानामा माओवादी केन्द्र,"नवलपरासी : चार दिनको अवधिमा नवलपरासीको परासी क्षेत्रमा पाँच वटा आगजनी र विष्फोटका घटना भएका छन् । चुनाव विरोधीका ति घटनामध्ये चार वटा माओवादी केन्द्र लक्षित छन् । पछिल्लो पटक आईतबार मानविय क्षति हुने गरी सुनवलमा बम विष्फोट भएको छ । सबै घटना नेत्रविक्रम चन्द विप्लव समूहले गराएको आशंका प्रहरीले गरेको छ । सबै घटना राजमार्गको सुनवल र बर्दघाट नगरपालिकामा भएका हुन् । प्रदेश नम्बर ५ को परासी क्षेत्रका तीन नगरपालिकार चार गाउँपालिकामा असार १४ गते निर्वाचन हुँदै छ । बर्दघाट र सुनवल नगरपालिकाबाहेक अन्य स्थानीय तह दक्षिण क्षेत्रमा छन् । चार दिनअघि चुनाव प्रचारका लागि राखिएको माओवादी केन्द्रको जिप माथि सुनवल नगरपालिकाको बडेरामा आगजनी गरिएको थियो । आगजनीबाट जिप क्षतिग्रस्त भएको छ । शुक्रबार बर्दघाट नगरपालिकाको पञ्चनगरमा पनि जिप माथि आगजनी गरिएको भएको छ । त्यसैगरी आईतबार बर्दघाट नगरपालिकाका माओवादी केन्द्रका मेयर रुद्रप्रकाश उपाध्यायको घर अगाडी राखिएको बम सेनाको डिस्पोजल टोलीले निष्कृय पारेको छ । उपाध्याको घर कमाउण्ड छेउमा राखेको बमबारे अवेरसम्म कसैले जानकारी पाएका थिएनन् । बिहान करिब ११ बजे अज्ञात नम्बरबाट उपाध्यायलाई फोन गरेर बम राखेको जानकारी दिइएको थियो । पाँचवटा घटनामध्ये एउटा घटना एमाले विरुद्ध गरिएको छ । शुक्रबार बर्दघाट नगरपालिकामा एमालेबाट मेयर पदमा उम्मेदवार दिएका धिरज शर्माको घरमा बम राखिएको थियो । उक्त बमलाई सेनाको टोलीले निष्कृय बनाएको थियो । पछिल्लो पटक आईतबार दिउँसो माओवादी केन्द्रको चुनावी जुलुसलाई लक्षित गरेर बम विष्फोट गराउँदा एक बालकसहित ६ घाईते भएका छन् । नवलपरासीको सुनवल नजिक रहेको सोमनाथ पुलमा बम विष्फोट भएको हो । शुन्य समय सुरु हुनु एक दिनअघि सुनवल नगरपालिकामा उम्मेदवारी दिएका विभिन्न राजनीतिक दलहरुले दिउँसो चुनावी जुलुस र सभाको आयोजना गरेका थिए । सोही जुलुसमा भूमहीबाट सुनवलतर्फ माओवादी कार्यकर्तालाई लिएर जाँदै गरेको बसलाई लक्षित गरेर विष्फोट गराइएको थियो । बम पुलको छेउमा राखिएको बताइएको छ । विभिन्न दलहरुले शक्ति प्रदर्शनका लागि गरेको जुलुसमध्ये माओवादी केन्द्रको जुलस पछाडी एमालेको जुलुस आउँदै थियो । माओवादी केन्द्रका कार्यकर्ता बोकेको लु १ ख ६७७३ नम्बरको बस सोमनाथ पुलमा पुग्ने बित्तिकै विष्फोट भएको जिल्ला प्रहरी उपरीक्षक राजेन्द्र प्रसाद चौधरीले बताउनुभयो । विष्फोटको प्रकृती हेर्दा पुलमा टाईम बम जडान गरिएको हुन सक्ने प्रहरी उपरीक्षक चौधरीले बताउनुभयो । विष्फोटबाट बसका झ्यालका सीसा र सिट क्षतिग्रसत भएका छन् घटना स्थल इलाका प्रहरी कार्यालय सुनवलबाट करिब २ सय मिटर पूर्व राजमार्ग छ । विष्फोटमा परी बस चालक बर्दघाट नगरपालिका चिसापानीका नरबहादुर विक घाइते भएका छन् । विष्फोटमा परी घाईते हुने अन्यमा फुलकुमारी कठरिया, मिना चौधरी, १४ वर्षिया श्रीकान्त केवट, लेखनाथ सुवेदी र बेलकुमारी कठरिया रहेका छन् । उनीहरु सबै सुनवल नगरपालिका भतौडी गाउँका हुन । घाईते मध्ये लेखनाथ सुबेदी र बेलकुमारीको अवस्था गंभिर रहेको छ । सुवेदीको बुटवलमा उपचार हुन नसकेपछि काठमाण्डौं पठाइएको छ । अर्की गंभिर बेलकुमारीको लुम्बिनी अञ्चल अस्पताल बुटवलमा उपचार भइरहेको प्रहरीले जनाएको छ । अन्यको अवस्था सामान्य छ । पूर्वपश्चिम राजमार्गमा भएको घटनाका कारण एक घण्टा सवारी आगमन ठप्प बनेको थियो ।"
मतपत्र च्यात्ने र समर्थन गर्नेसँग सचेत रहन कार्यकर्ताहरुलाई निर्देशन,"धरान : नेकपा एमालेका बरिष्ठ नेता माधवकुमार नेपालले निर्वाचनमा मतपत्र च्यात्ने माओवादी र समर्थन गर्ने कांग्रेससंग सचेत रहन कार्यकर्ताहरुलाई निर्देशन दिनुभएको छ । आईतवार धरानको भानुचोकमा आयोजित चुनावी सभालाई सम्बोधन गर्दै उहाँले एमालेले दास्रो चरणको निर्वाचनको जनलहर देखेर कांग्रेस र माओवादी चुनाव भाड्नलाई षड्यन्त्र गरिरहेको आरोप लगाउनु भयो । भरतपुरमा एमाले उमेद्वारले विजयी हासिल गर्न लागेपछि माओवादीले मतपत्र च्यातेको आरोप लगाउदै उक्त घटना पुनः दोहोरिन सक्ने भन्दै चनाखो हुन कार्यकर्ताहरुलाई आग्रह गर्नु भएको छ । भरतपुरमा मतपत्र त्यातिएपछि माओवादी केन्द्रका अध्यक्ष पुष्पकमल दाहालले खुसीले ताली पड्काएको र कांग्रेस सभापति शेरबहादुर देउवाले टाउको हल्लाएर समर्थन गरेको पनि नेता नेपालले आरोप लगाउनु भयो । कांग्रेस र माओवादीका कारण देशमा झन संकट उत्पन्न भएको भन्दै नेपालले एमालेले मात्र देशलाई सहि निकास दिन सक्ने बताउनु भएको छ । उहाँले दुइ नम्बर प्रदेशको निर्वाचन सार्नु अत्यन्तै गलत भएको पनि बताउनु भएको छ । नेपालले कांग्रेसले पटक पटक गरी दश पटकसम्म सरकारको नेतृत्व गरेपनि देशको विकासमा कुनै योगदान नगरी कोसी र गण्डकी सम्झौता गरी कांग्रेस सरकार भारत परस्त भएको उहाँको आरोप थियो । उहाँले एमालेको लोकप्रियता देखेर कांग्रेस र माओवादी गठबन्धन बनेको भन्दै आगामी स्थानिय निर्वाचनबाट देशभर बहुमत हासिल गरी देश निर्माणमा एमालेले आमुल परिवर्तन गर्ने बताउनु भएको छ । कार्यक्रममा एमालेका तर्फबाट धरान उपमहानगरपालीकाका मेयर उपमेयरका प्रत्यासी तारा सुब्बा र मञ्जु भण्डारीले एमालेको लाल किल्लालाई कसैले तोड्न नसक्ने दावी गर्नु भयो । उहाँहरुले धराने जनताहरुले फेरी पनि एमालेका उमेद्वारलाई भोट दिएर जिताउने र निर्वाचित भएपछि आफुहरुले धरानको भौतिक पूर्वाधार, विकास निर्माण, शिक्षा, स्वास्थय, कृषि, पर्यटनको विकास गरी अव्यवस्थित सुकुम्वासी बस्तीहरुको उचित व्यबस्थापन गर्ने प्रतिबद्धता जनाउनु भएको छ । एमालेको चुनावी सभामा धरानका २० वटै वार्डबाट हजारौको संख्यामा कार्यकर्ताहरु नाराजुलुस हित भानु चोकमा उपस्थित भएका थिए । कार्यक्रममा कांग्रेस धरानका पूर्व उपसभापति धनबहादुर राई सहित एक सय ५० जना कार्यकर्ताहरु कांग्रेस परित्याग गरी एमालेमा प्रबेश गरेका थिए ।"
अबको निर्वाचनमा माओवादी पहिलो पार्टी बन्छ : पम्फा भुषाल,"काठमाडौं : सत्तारुढ दल नेकपा (माओवादी केन्द्र) की प्रवक्ता पम्फा भुषालले दोस्रो चरणको निर्वाचनमा आफ्नो पार्टी पहिलो बन्ने दाबी गर्नु भएको छ। आइतबार रिपोर्टर्स क्लब नेपालले गरेको साक्षात्कारमा बोल्दै नेतृ भुषालले आफ्नो पार्टीले जनताको पक्षमा काम गरेकाले दोस्रो चरणको निर्वाचनमा माओवादी केन्द्र पहिलो पार्टी बन्ने दाबी गर्नु भएको हो। पहिलो चरणको निर्वाचनमा पनि हाम्रो त अपेक्षा धेरै नै थियो। तर, सोचेजस्तो भएन, अब दोस्रो चरणको निर्वाचनमा हामी पहिलो बन्छौं, धेरै सकारात्मक भोट ल्याउँछौं, भुसालले भन्नुभयो, केन्द्रीय सांसदको चुनाव हुँदासम्म आफ्नो पार्टी पहिलो बन्छ। प्रवक्ता भुसालले चुनावप्रति जनताको आर्कषण बढ्दो भएकाले दोस्रो चरणको निर्वाचनमा पहिलो चरणको भन्दा मतदातामा बढी उत्साह भएको विश्वास व्यक्त गर्नुभयो। हाम्रो पार्टीका अध्यक्ष पुष्पकमल दाहाल प्रचण्डजी अहिले आफँै चुनावी अभियान लिएर देश दौडाहमा हुनुहुन्छ, आज मात्रै पनि उहाँ खोटाङ्, भोजपुरलगायतका पहाडी जिल्लामा पुग्नुभएको छ, हाम्रो संगठन सुदृढ छ, हामी दोस्रो चरणको निर्वाचनमा धेरै राम्रो गर्छौँ, प्रवक्ता भुसालले भन्नुभयो। भुसालले प्रदेश नम्बर २ मा हुने निर्वाचनमा समेत आफ्नै पार्टी पहिलो बन्ने दाबी गर्नु भएको छ। राजपाले चुनावमा भाग नलिए पनि राजपाका नेता तथा कार्यकर्ताले स्वतन्त्र उम्मेद्वारी दिनुभएको छ, यो निर्वाचन प्रतिको उत्साह हो, भुषालले भन्नुभयो, मतको हिसाबले तीनै पार्टी उस्तै अवस्थामा छन्, मधेसमा पनि हाम्रो अवस्था राम्रो छ, मधेसलाई अधिकारसम्पन्न बनाउने एजेन्डा हाम्रो पार्टीसँग मात्र छन्। त्यसैले तेस्रो चरणमा हुने प्रदेश नम्बर २ को निर्वाचनमा पनि हाम्रै पार्टी पहिलो बन्छ।"
निर्वाचनमा सहभागि भई मतदान गर्न कांग्रेसको आह्वान,"काठमाडौँ: प्रमुख सत्तारुढ दल नेपाली कांग्रेसले स्थानीय तहको दोस्रो चरणको निर्वाचनमा सहभागी भई आफ्नो अमूल्य मतदान गर्न आमनागरिकलाई आह्वान गरेको छ । कांग्रेसले आईतवार एक विज्ञप्तिमार्फत सङ्घीय लोकतान्त्रिक गणतन्त्र नेपालको संविधान कार्यान्वयनका क्रममा स्थानीय तहको निर्वाचन हुन गइरहेको उल्लेख गर्दै निर्वाचनमार्फत् आर्थिक सामाजिक रुपान्तरण गर्दै सुशासन र स्थानीय समृद्धि प्राप्त हुने विश्वास व्यक्त गरेको छ । कांग्रेसले देशलाई शान्ति र समृद्धिको बाटोमा अगाडि बढाउन, सामाजिक सद्भाव र जनताको एकता सुदृढ बनाउन आफ्ना उम्मेदवारलाई विजयी गराउन अपिल पनि गरेको छ । स्थानीय तहको दोस्रो चरणको निर्वाचन असार १४ गते प्रदेश नं १, ५ र ७ मा हुँदैछ । अत्यन्त कठिन साधना र समर्पणबाट प्राप्त उपलब्धिलाई जगैदेखि संस्थागत र सुदृढ गर्ने अवसर स्थानीय तहको यस निर्वाचनबाट प्राप्त भएको छ, पार्टी कार्यालयका मुख्य सचिव कृष्णप्रसाद पौडेलद्वारा जारी विज्ञप्तिमा जनाइएको छ । स्थानीय तहलाई लोकतन्त्रको मजबुत आधारशीला बनाउने महायज्ञमा कांग्रेसकै नेतृत्वदायी भूमिकाको अपरिहार्यता आम नेपाली जनताले महसुस गरेकै छन् । काँग्रेसको नेतृत्वमा नयाँ संविधान कांग्रेसकै नेतृत्वमा समृद्धिको अभियान को नारा लिएर कांग्रेस जनताको चाहना र भावनालाई आत्मसात् गर्दै चुनावी मैदानमा उत्रिएको छ,  विज्ञप्तिमा उल्लेख छ । रासस"
एमाले नेता महिम लिम्बुको निधन,"काठमाडौं : नेकपा एमालेका नेता महिन लिम्बुको निधन भएको छ । क्यान्सरका कारण थला पर्नुभएकी लिम्बुको उपचारका क्रममा निधन भएको हो । नेकपा (एमाले) केन्द्रीय कमिटी सदस्य, अखिल नेपाल महिला संघ केन्द्रीय कमिटीको सचिवसमेत रहेकी लिम्बु व्यवस्थापिका संसदको सदस्य समेत हुनुहुन्थ्यो । उहाँ २०७० सालको संविधानसभामा निर्वाचित हुनुभएको थियो । गाविस राष्ट्रिय महासंघका अध्यक्ष समेत रहनु भएकी लिम्बु धनकुटा जिल्लाको लोकप्रिय नेता पनि हुनुहुन्थ्यो । नेकपा एमालेका नेता शंकर पोखरेलले महिमको निधनवाट मुलुकले स्थानीय तहको निर्वाचनको संघारमा कुशल जनप्रतिनिधि र स्वायत्त शासनको सुयोग्य अभियन्ता गुमाएको बताउनुभयो ।"
