शीर्षक,विवरण
अनेरास्ववियु र क्रान्तिकारीको संयुक्त चुनावी सभा,"काभ्रे : वाम गठबन्धनका दुई प्रमुख घटक एमाले र माओवादी निकट विद्यार्थी संगठनले संयुक्त चुनावी सभा सुरु गरेका छन् । संयुक्त चुनावी सभालाई सम्बोधन गर्दै अनेरास्वियु अध्यक्ष नविना लामाले इतिहासदेखि कम्युनिस्ट लडाएर राज गर्दै आएको कांग्रेस आगामीनिर्वाचनमा समाप्त भएर जाने घोषणा गरेकी छन् । उनले कांग्रेस नेतृत्वको गठबन्धन हत्या, बेथिती र भ्रष्टाचार जारी राख्न बनेको दाबी गरिन्। कार्यक्रमलाई सम्बोधन गर्दै अखिल (क्रान्तकारी) का महासचिव उत्तम अधिकारीले इतिहासमा एउटै रहेको र बीचमा विभिन्न ढंगले विभाजित भएपनि समयको माग अनुसार फेरि एक ठाउँमा आएको उल्लेख गरे ।अधिकारीले गठबन्धनले मुलुकको समृद्धि र विकाशका निम्ति दुई तिहाई बहुमत ल्याउनु आवश्यक रहेको भन्दै कार्यकर्तालाई उत्साहित भएर फिल्डमा जान निर्देशन दिए । अखिल (क्रान्तकारी)का उपमहासचिव जीपी मैनाली, अनेरास्ववियु पूर्वउपाध्यक्ष दीपक गौतम र समिक बडाललगायतले प्रशिक्षण मन्तव्य राखेको उक्त बैठकमा विद्यार्थी नेताहरु नरेश रेग्मी, सुन्दर खड्का, उपेन्द्र शर्मालगायत उपस्थित थिए । भेलाले जेनिश लामा संयोजक र गोकुल डोटेल सहसंयोजक रहने गरी पाँच सय १ सदस्य रहेको परिचालन समिति पनि घोषणा गरेको छ ।"
बागी उम्मेदवारले उपेन्द्र यादव अप्ठ्यारोमा,"राजविराज : फोरमराजपा गठबन्धनको सहमती विपरित उम्मेदवारी परेपछि मधेस आन्दोलनको केन्द्र रहेको सप्तरीको निर्वाचन आम चासोको विषय बनेको छ। सदरमुकाम राजविराजसहितको महत्वपूर्ण क्षेत्र भएको प्रतिनिधिसभा२ बाट फोरम अध्यक्ष उपेन्द्र यादवविरुद्ध गठबन्धन गरेकै राजपाका सह महामन्त्री जयप्रकाश ठाकुरले विद्रोह गरेपछि चासोको विषय बनेको हो । सुरक्षित क्षेत्र खोज्दै मोरङ र सुनसरी छाडेर सप्तरी रोजेका यादवकै विरोधमा ठाकुरले उम्मेदवारी दिएपछि सप्तरी मात्र नभई प्रदेश नम्बर दुईमै निर्वाचन परिणामको अडकलबाजी सुरु भएको छ। राजपाका कार्यकर्ताको जुलुसका साथ प्रदेश सभामा दुई जनासहित ठाकुरले मनोनयन दर्ता गरेपछि सबैको उत्कुसताको विषय सप्तरीको निर्वाचन बनेको छ । यस क्षेत्रबाट वाम गठबन्धनका तर्फबाट निर्वतमान सांसद एवम् पूर्वसिँचाई मन्त्री उमेश यादवको उम्मेदवारीले यहाँको प्रतिस्पर्धा र चुनावी समीकरण झनै रोमाञ्चक बनेको छ। मधेसवादी दलका दुई हेभीवेट उम्मेदवारको पक्षमा मत बाडियो भने वाम गठबन्धनका उम्मेदवार उमेश यादवलाई लाभ पुग्ने अडकल एकातिर छ भने ठूलो संख्यामा रहेको यादव समुदायको मत बाँडिए स्वतन्त्र उम्मेदवार ठाकुरले बाजी मार्ने तर्क अर्कोतिर छ। अहिले यहि विषय र विश्लेषण आम मतदाताका बीच बहसको विषय बनेको छ । कार्यकर्ता आआफ्नो ढंगले जोड घटाउ र यस क्षेत्रको निर्वाचन परिणामबारे फरक अडकलबाजी गर्दै बहसमा उत्रिएका छन्। यसै क्षेत्रबाट कांग्रेसका सकलदेव सुतिहार र नेसपा (गजेन्द्रवाजी)का अध्यक्ष विकास तिवारी समेत मेहनत गरिरहेका छन्। राप्रपा, नयाँ शक्ति, नेकपा (माले), नेमकिपा, देशभक्त लोकतान्त्रिक पार्टी, बहुजन शक्ति पार्टी, राष्ट्रिय शिवसेना पार्टी, एकीकृत राष्ट्रिय प्रजातन्त्र पार्टी (राष्ट्रवादी) र अन्य स्वतन्त्र गरी १८ जनाले उम्मेदवारी दर्ता गराएका छन्। गठबन्धनको सहमतिका आधारमा पहिलो पटक जन्मथलो सप्तरीलाई रोज्दै उम्मेदवारी दिएका फोरम अध्यक्ष यादवले मधेसको समृद्धि, विकास र संरक्षण गर्न उम्मेदवारी दिएको जनाए । केन्द्रले मनोमानी ढंगले गरेको गठबन्धन जनभावना विपरित भएकाले जनताको चाहनाबमोजिम उम्मेदवारी दिएको ठाकुरको भनाइ छ। उनले आफ्नो क्षेत्रको प्रदेशसभामा राजपाकै दुई स्थापित नेताहरुको टिमसहित स्वतन्त्रबाट उम्मेदवारी दिएपछि फोरम अध्यक्ष यादव अप्ठ्यारोमा परेका छन्। ठाकुरले स्वतन्त्रबाट उम्मेदवारी दिएपछि फोरमका नेताहरुले राजपालाई छुट्याएको सबै प्रतिनिधि र प्रदेशसभामा स्वतन्त्र भएर उम्मेदवारी दिएका छन् । सर्वाधिक मतदाता रहेको राजविराज नगरपालिकाको हालै सम्पन्न स्थानीय तहको निर्वाचनमा राजपाका उम्मेदवार ३९ मत अन्तरले फोरम उम्मेदवारलाई पराजित गरी प्रमुख भएका हुन्। गठबन्धन गरेका यी दुई पार्टीको मत जोड्दा अन्य पार्टीहरु टाढासम्म प्रतिस्पर्धामा नरहने देखिएपछि नै फोरम अध्यक्ष यादवले यो क्षेत्र रोजेका हुन्। चुनावी तयारी गरिरहेका र सप्तरीको मधेस आन्दोलनमा सक्रिय भूमिका निर्वाह गरेका ठाकुरले पनि चुनाव जित्न सहज हुने अपेक्षा गरेर नै स्वतन्त्र उम्मेदवार बनेका हुन्। वाम गठबन्धनका उम्मेदवार उमेश यादवले सिँचाई मन्त्री हुँदा कृषि र सिंचाइका क्षेत्रमा गरेको विकास निर्माण कार्य र स्थानीयको सुखदुःखमा दिएको साथको जनताले उचित मूल्यांकन गरी विजयी बनाउनेमा विश्वास व्यक्त गर्छन् ।"
काठमाडौं४ मा गगन र राजनको टक्कर : सुरु भयो वाकयुद्ध,"काठमाडौं : काठमाडौं ४ मा शनिबार आयोजित चुनावी कार्यक्रमलाई सम्बोधन गर्दै कांग्रेस नेता गगनकुमार थापाले संसदमासँगै चार वर्षसम्म बसेको एक साथीले अर्को साथीका बिषयमा प्रश्न उठाउन नमिल्ने बताएका छन्।एमालेका नेता राजन भट्टराईप्रति लक्षित गर्दै सांसद बनेर बसेको व्यक्तिले विकास किन भएन भनेर प्रश्न गर्न उचित नहुने दाबी गरेका हुन्। एमालेका एकजना साथी जो मेरो प्रतिस्पर्धी हुनुहुन्छ। उहाँ मसँगै चार वर्ष संसदमा बस्नुभयो। अहिले आएर गगनले यो गरेन, त्यो गरेन, उ गरेन भन्नु सुहाउँदैन। यदि मैले गर्न नसकेको भए काठमाडौं क्षेत्र ४ मा भएको विकास कसले गर्यो ? त्यसको जवाफ दिनु पर्यो थापाले भने। थापाले जोडदारका साथ भने,मलाई मतदान गर्ने मतदाताहरू आरोप लगाएकै भरमा कसैको पछाडि लाग्ने व्यक्ति होइनन्। मेरो क्षेत्र मैले जति बुझेको छु। जति चिनेको छु बाहिर बस्ने व्यक्तिले चिन्दैन। गीत गाएर, मुठ्ठी कसेर विकास हुँदैन साथीहरू हो। विकास गर्न काम गर्नुपर्छ। हाउजिङमा घर बनाएर बस्ने सांसद म होइन। म यही बस्छु, स्थानीय बासीका साथ बस्छु। नेता थापाले आफूलाई वामपन्थीहरूले भ्रष्टाचार गरेको भनेर लगाएको आरोपको कडा शब्दमा खण्डन गरे। आफूलाई कृषि गर्ने नाममा १४ करोड खायो, चार वटा घडेरी किन्यो लगायतका आरोप लगाएकोमा आपत्ति जनाउदै मैले आफनो सम्पत्ति जनताबीच राखेकै छु भन्ने दाबी थापाले गरे। आफ्ना प्रतिस्पर्धीलाई कमरेड भन्दै कांग्रेस उम्मेदवार गगनले भने, यो क्षेत्र नम्बर ४ हो, यहाँका मतदातालाई न राजाले झुक्याउन सक्यो न माओवादीले। अरु ठाउँमा हल्लाको अर्थ रहला। मेरो ठाउँमा आएर नचाहिले हल्ला नगर्नु तपाईको स्वार्थको हितकर हुन्छ। प्रदेशसभाका उम्मेदवारद्वय नरोत्तम वैद्य र साधुराम खड्कासहित थापाले चाबहिलबाट चुनावी अभियान थालेका हुन्। चार वर्षमा अन्य सांसदको तुलाना आफूले कार्यालय नै खडा गरेर काम गरेको भन्दै उनले फेहरिस्ता सुनाए। यद्यपि धेरै गर्न सकिन्थ्यो भन्दै जनतासँग क्षमा मादै भने, अझ राम्रो गर्न सकेको भए मलाई जति आनन्द कसलाई लाग्थ्यो होला तर सबै मेरो बसमा छैन। उनले आफू हाउजिङमा बसेर बेलाबेला घुम्म आउन सांसद नभएको भन्दै जनताको सुखदुःखप्रति जानकारी रहेको बताए। चुनावी प्रतिपर्धामा रहेका एमाले नेता भट्टराईलाई सालिन युवा भन्दै गगनले आफ्ना कुरा राख्न आग्रह गरे।"
कांग्रेसलाई वाम गठबन्धनले असर गर्दैन : महत,"नुवाकोट : नेपाली कांग्रेसका नेता, पूर्वअर्थमन्त्री नुवाकोट प्रतिनिधिसभा १ का उमेदवार डारामशरण महतले जस्तोसुकै गठबन्धन बनाए पनि आफूलाई कुनै फरक नपर्ने बताएका छन्। नुवाकोटको चौघडामा शिक्षक संघको स्थानीय अधिवेशनलाई सम्बोधन गर्दै कांग्रेस नेता महतले कम्युनिजम मृत दर्शनको रुपमा मात्र रहेको बताउँदै संसारबाट अवशान भइसकेको दर्शनलाई मूल दर्शन मानेर बनाइएको गठवन्धन लोकतन्त्रका लागि खतरा हुन सक्ने दाबी गरे। नेपाली जनताको लामो संघर्षबाट स्थापित लोकतान्त्रिक मान्यता समाप्त पार्ने र आफ्नो सत्ता स्वार्थ पूरा गर्ने कुत्सित नियतका साथ वाम गठबन्धन भएको बताउँदै नेता महतले नेपालमा साम्यवादी हावा मडारिन नदिन सबै लोकतान्त्रिक शक्ति एक हुनुको विकल्प नरहेको समेत बताए। त्यसक्रममा कांग्रेसका प्रभावशाली नेता महतले नुवाकोटको समग्र विकासमा कम्युनिष्टको कुनै योगदान नरहेकाले आगामी निर्वाचनमा पनि नुवाकोटको विकासको सारथी नेपाली कांग्रेसले सबै क्षेत्रमा गर्विलो जित हासिल गर्ने बताए। विपक्षीहरु अझै पनि कांग्रेस भित्र विवाद भए जितिएला भन्ने मृगतृष्णा पालिरहेका छन्। तर, नुवाकोटको कांग्रेस सम्पूर्णरुपमा एकताबद्ध रहेकाले उनीहरुको सपना सपनामै सीमित हुनेछ, नेता महतको थप भनाइ थियो।"
समानुपातिक सूची सार्वजनिक : नेतादेखि उद्योगीसम्म उम्मेदवार (सूचिसहित),"काठमाडौं : निर्वाचन आयोगले प्रतिनिधिसभा तथा प्रदेशसभाका लागि दलहरूले समानुपातिकतर्फ पेस गरेको बन्दसूची सार्वजनिक गरेको छ। मंसिर १० र २१ गते दुई चरणमा हुने प्रतिनिधिसभा सदस्य तथा प्रदेशसभा सदस्य निर्वाचनका लागि समानुपातिक निर्वाचन प्रणालीतर्फ दलहरूले पेस गरेको बन्दसूची आयोगले कार्यतालिकाअनुसार निर्वाचन हुन २३ दिनअगाडि सार्वजनिक गरेको हो। दलहरूको समानुपातिक सूचीमा नातेदार, उद्योगी व्यापारी र पूर्वमन्त्रीसमेत अटाएका छन्। कांग्रेसबाट समानुपातिकतर्फको उम्मेदवारमा सुजाता कोइराला, पूर्वशिक्षामन्त्री दिलेन्द्र बडू, नेपाल बार एसोसिएसनका पूर्वअध्यक्ष तथा वरिष्ठ अधिवक्ता प्रेमबहादुर खड्का, पत्रकार तथा लेखक हरि अधिकारी, विद्यालय सञ्चालक उमेश श्रेष्ठ र उद्योगपति विनोद चौधरीलगायत परेका छन्। एमालेबाट उद्योगी मोतीलाल दुगड, पूर्वमन्त्री एकनाथ ढकाल, पूर्वउपसभामुख गंगाप्रसाद यादव, विद्यार्थी नेत्री रामकुमारी झाँक्री र नवीना लामा, रेडियो सञ्चालक मीनबहादुर शाही, गैरसरकारी संस्था महासंघकी शर्मिला कार्की, पूर्वसांसद शान्ता चौधरी, राष्ट्रिय योजना आयोगका पूर्वअध्यक्ष दिनेशचन्द्र देवकोटालगायत समानुपातिक सूचीमा परेका छन्। त्यस्तै, माओवादीबाट पूर्वमन्त्री रेखा शर्मा, हितराज पाण्डे, प्रेमबहादुर सिंह, पूर्वसभामुख ओनसरी घर्तीमगर, उपसभामुख पूर्णकुमारी सुवेदी, पूर्वसांसद रेणु चन्द, पार्टी अध्यक्ष पुष्पकमल दाहालका भाइ नारायण दाहाल पनि समानुपातिक सूचीमा अटाएका छन्। राप्रपाबाट पूर्वप्रधानमन्त्री लोकेन्द्रबहादुर चन्दका छोरा जयन्त चन्द, पूर्वमन्त्री बुद्धिमान तामाङ, दिलनाथ गिरीलगायतले समानुपातिकमा ठाउँ पाएका छन्। त्यस्तै, राजपाबाट नेता अनिल झाकी श्रीमती डिम्पल कुमारी पनि समानुपातिक सूचीमा परेकी छन्। समानुपातिक उम्मेदवारविरुद्ध दाबीविरोधको उजुरी गर्न सात दिनको म्याद। समानुपातिक निर्वाचन प्रणालीतर्फका निर्वाचन अधिकृत एवं निर्वाचन आयोगका सचिव बेगेन्द्रराज शर्मा पौड्यालले बन्दसूची सार्वजनिक गरेका हुन्। प्रतिनिधिसभातर्फ ११० र प्रदेशसभातर्फ २२० सिटका लागि दलले बन्दसूची बुझाएका थिए। उम्मेदवारको बन्दसूची तयार गर्दा पिछडिएको क्षेत्र तथा अपांगता भएका व्यक्तिको समेत प्रतिनिधित्व हुने गरी गर्नुपर्ने बाध्यताका कारण असोज २९ गते दलहरूले खेस्रा मात्रै बुझाएका दलहरूले कात्तिक १२ मा मात्रै संशोधित बन्दसूची पेस गरेका हुन्। त्यो सूचीमाथि पनि आयोगमा उम्मेदवारी फिर्ताका लागि १५ वटा निवेदन आएकोमा जम्मा ८ जना उम्मेदवारको मात्रै नाम फिर्ता भएको आयोगले जनाएको छ। सार्वजनिक गरिएको बन्दसूचीअनुसार आदिवासी पुरुष ७८३, महिला ९३१ र अन्य १, खस आर्य पुरुष ८६७ र महिला ९९७, थारू पुरुष १५८ र महिला २६२, दलित पुरुष ३४२ र महिला ४९६, मधेसी पुरुष ४५५ र महिला ५६३, मुस्लिम पुरुष ८१ र महिला १५७ उम्मेदवार छन्। यसैगरी, अपांगता भएका पुरुष १५८, महिला ११५ र अन्य १ तथा पिछडिएका क्षेत्रका पुरुष १०७ र महिला १२२ जना समावेश छन्। प्रतिनिधिसभा तथा प्रदेशसभा निर्वाचनका लागि आयोगमा दर्ता भएका ८८ दलमध्ये समानुपातिक निर्वाचन प्रणालीतर्फ प्रतिनिधिसभा सदस्यका लागि ४९ र प्रदेशसभा सदस्य निर्वाचनसमेतका चार गरी ५३ दलले बन्दसूची बुझाएका थिए। आयोगले उम्मेदवारविरुद्ध सात दिनभित्र दाबीविरोधमा उजुरी गर्नसक्ने जनाएको छ। समानुपातिकतर्फको निर्वाचन कार्यक्रमअनुसार कात्तिक १८ देखि कात्तिक २४ गतेसम्म बन्दसूचीमा नाम समावेश भएका उम्मेदवारको योग्यता सम्बन्धमा दाबीविरोधको निवेदन दिन सकिने, कात्तिक २५ देखि मंसिर १ गतेसम्म त्यस्ता निवेदनमाथि जाँचबुझ तथा निर्णय गर्ने र मंसिर ३ मा उम्मेदवारको अन्तिम नामावली प्रकाशन गर्ने कार्यक्रम छ।"
यी हुन् वाम एकताका सम्भावना र चुनौती,"देशमा हाल नेकपा एमाले र नेकपा माओवादी केन्द्रबीच चुनावी तालमेल र पार्टी एकता गर्ने गरी पार्टीका विभिन्न तहमा त्यस किसिमका प्रयास भइरहेका छन् । उम्मेदवारी पनि दुई दलकै सहमतिमा टुङ्गो लागिसकेको अवस्था छ । दुई ठूला राजनीतक दलबीच एकीकरण भइरहँदा संविधान पूर्ण रुपमा कार्यान्वयनमा जानेछ भने स्थायी सरकार बनाउन, कार्यकारी शासन प्रणालीको सुनिश्चितता गर्न र विश्वमा नेपाल कम्युनिष्टहरुद्धारा शासित एक उत्कृष्ट देशको रुपमा स्थापित हुन वाम गठबन्धन एक कोसेढुङ्गा सावित हुनेछ । अन्यथा यो वाम एकता विश्वमा कम्युनिष्टहरुको पतनको एक अर्को शृंंखला बन्नेछ । २००६ सालमा स्थापना भएको नेपाल कम्युनिष्ट पार्टी अहिले आएर एक हुन नजिक भइरहँदा नेपाली राजनीतिमा सम्भावना र भय उत्तिकै रुपमा विकास भएको छ । विश्व कम्युनिष्टहरुको चरित्रलाई चित्रण गर्ने यो सम्भावित एकतालाई नेपालमा कम्युनिष्टहरुको अवसान हो भनी व्याख्या गर्न सकिन्छ । अहिले नेपालको राजनीतिक, सामाजिक भविश्य अन्योलतिर सोझिदै गएको र यसले आसन्न संघीय र प्रादेशिक निर्वाचनलाई असम्भव बनाउने भन्दै यसका विरुद्धमा आवाज उठिरहेका छन् तर नेपाली जनता यो एकताले परिवर्तनलाई सुनिश्चित गर्नेमा विश्वस्त छन् । नेपाली जनताको भविश्य मात्र नभएर विश्व राजनीतिलाई नै एक उदाहरण बन्ने स्वरुपको नेपाली वाम एकता सम्भावनाको आँखाबाट हेर्न सकिन्छ तर यसले जटिल चुनौती पनि सामना गर्न तयार रहनु पर्दछ । सम्भावना संविधान कार्यान्वयन वाम एकतापछिको सबैभन्दा महत्वपूर्ण संम्भावना भनेको संविधान सभाबाट निर्मित संविधानलाई कार्यान्वयन गर्नु हो । यदी वाम एकता निश्चित भएमा सविधान पूर्ण रुपमा कार्यान्वयन हुनेछ । विश्वकै प्रगतिशील र परिवर्तित संविधान भएकाले यसले नेपालमा मात्र नभएर विश्वमै शान्तिपूर्ण रुपमा जनताका अधिकार, समानता र उत्पीडित वर्गको हक अधिकारलाई सुनिश्चित गर्न मद्दत गर्नेछ । साथै संघीयता, धर्म निरपेक्षता, लोकतन्त्र, गणतन्त्रलाई सुनिश्चित गर्नेछ र अव उप्रान्त नेपाली जनताले राजनीतिक अधिकार प्राप्तीका लागि कुनै आन्दोलन गर्नु पर्ने छैन । स्थायी सरकारप्रत्यक्ष कार्यकारी सम्बन्धी व्यवस्था नेपालको शासन प्रणाली वेष्ट मिनिस्टरियल सिस्टममा आधारित छ । नेपालमा प्रजातन्त्रका स्थापनादेखि नै यस किसिमको अभ्यास भइरहेको छ । नेपाली जनताको चेतना, भूराजनीतिक परिस्थिति, पारिवारिक राजनीतिक विरासताको कारण यो सिस्टम नेपालको हकमा फेलियर सिस्टम हो । जसले नेपाललाई ७ दशकको बीचमा ७ वटा संविधान बनाउन बाध्य बनाएको छ । वाम एकताले अवको निर्वाचनमा दुई तिहाइ बहुमत प्राप्त गर्नेमा नेपाली कांग्रेसदेखि छिमेकी राष्ट्रहरु र युरोपियन युनियन अमेरिका समेतले विश्वास गरेका छन् । जसले हाल संविधानको धारा ७४ को व्यवस्थालाई परिवर्तन गरी नेपालमा प्रत्यक्ष कार्यकारीको व्यवस्था गर्नेछ । जुन नेपालको स्थायी सरकारको प्रमुख आधार हो । जसले देशमा विकास र दीगो शान्तिलाई स्थापित गर्ने छ । सीमित दलीय प्रणाली नेपालमा वाम प्रमुख दलबीच चुनावी तालमेल र वाम एकता गर्ने भनेपछि प्रजातान्त्रिक दलहरु पनि एकता अभियानमा जुटेका हुन् । अव नेपालमा प्रमुख ४, ५ दल मात्र हुनेछन् र ती निर्णायक दल हुनेछन् । साथै ससाना दल स्थापना गरी राजनीतिको नाममा देशलाई सधैं अस्वस्थ धरातलमा उभ्याउने र लाभको पदका लागि जतिबेला पनि जो सुकैसँग सरकारमा जाने पद्धतिको अन्त्य हुनेछ । साना दल नामका झुन्डहरु अव की त ठूला दलको शरणमा जानुपर्नेछ अन्यथा राजनीतिबाट विश्राम लिनुपर्नेछ । त्यसैले वाम एकताले एकातिर सैद्धान्तिक समायोजनलाई प्राथमिकता दिनेछ भने अर्काेतिर राजनीतिक दलको नाममा हुने जनताका स्वतन्त्र अधिकारका नामको विकृतिलाई नियन्त्रण गर्नेछ जुन देश र जनताको पक्षमा हुनेछ । साम्यवादको संस्थागत थालनी वा बिसर्जन वाम एकतापछि अव नेपालमा वामपन्थीहरुको शासन सत्ता हुने निश्चित प्राय छ । नेपालमा सात दशक लामो वामपन्थी आन्दोलन विभिन्न कोणबाट घरायसी बन्दै आएको छ । त्यसको एक कारण वाम घटकहरु मनोरोगबाट ग्रसित छन् साथै सबल ढंगबाट राज्य शक्तिको पं्रयोग र उपयोग गर्न पाएका छैनन् । अव निर्वाचनपछि सम्भवत वामपन्थीहरुको शक्ति प्राप्ति निश्चित छ । साथै जानी नजानी, स्वेच्छाले वा बाध्य रुपमा बहुमत नेपालीहरु कम्निष्ट विचारधारासँग सहमत छन् । शत्ता र जनता दुवै प्राप्तिपछि नेपाली कम्युनिष्ट नेताहरुले साम्यवादलाई संस्थागत गर्ने अवसरको रुपमा उपभोग गर्ने छन् वा अहिले नेताहरुमा देखिएको चरित्रलाई शत्ता प्राप्तिले थप मलजल गरेमा उनीहरुको आचरण व्यवहार नाम मात्रमै सिमित हुनेछ । जुन यो पुस्ताका नेताहरुको साम्यवादी विचारको बिर्सजन हो । दुई दलबीच भएको गठवन्धनलाई नेपाली कांग्रेस र केही विष्लेषकहरुले नकरात्मक रुपमा लिएका छन् । त्यसमा विपक्षी हुनुको नाताले त्यस कोणबाट भएका विश्लेषणलाई एकपक्षीय मान्न सकिन्छ तर दुई ठूला वामपन्थीबीच हुने चुनावी तालमेल साथै सम्भावित एकता भन्ने विषय अत्यन्त कठोर, गहन र चुनौतीपूर्ण छ । तमाम चुनौतीहरुकाबीच पनि केही चुनौतीहरुसँग दुई दल सामना गर्न सक्षम भए निश्चित रुपमा नेपाली जनताका अधिकार पुरा हुनेछन् । चुनौतीहरु नेता व्यवस्थापन र अन्य दलसँग एकता वाम एकताको सम्भावनालाई नेताहरुको व्यवस्थापनसँग जोडेर हेर्न सकिन्छ । यदी हाल भएका नेताहरुको व्यवस्थापन राइट म्या इन राइट प्लेस को आधारमा गर्न नसक्ने हो भने एकता प्राय असम्भव छ । साथै दुई दलका प्रमुख नेताहरुबीच पार्टी र सरकारको नेतृत्व कसले कसरी गर्ने भन्नेमा फरक मत रहेको छ । त्यसैगरी दोश्रो दर्जाका नेताहरुको व्यवस्थापन महत्वपूर्ण रुपमा लिनुपर्दछ । पार्टीमा सिद्धान्त, विचार, नैतिकता, निष्ठा भन्दा पनि गुट उपगुटले बढी प्रश्रय पाएको हुनाले यो व्यवस्था गर्न अत्यन्तै कठिन छ । अवको २।४ वर्षमै पार्टी अध्यक्ष, महासचिव र सरकारमा कार्यकारी प्रमुख आदी हुने सम्भावना रहेका नेताहरु परिवर्तनको लागि आफ्नो स्वार्थ त्याग सजिलै गर्लान भन्नेमा विश्वास गर्न कठिन छ । त्यसै विषयले पार्टी एकता गर्ने नगर्ने विषयलाई निर्धारण गर्दछ । अहिलेको टिकट वितरणले पनि पार्टीका राम्रा मान्छेलाई वाम एकताको नाममा ओझेलमा पारेको छ । तिनीहरुको उचित मूल्यांकन र जिम्मेवारी पनि एकताको अर्को आधार हो । यसबाहेक अहिले दुई दलको एकताको मात्र छलफल भएको हो त्यसबाहेक कम्युनिष्टको नाममा राजनीति गर्ने दर्जनौं दलहरु स्थापित छन् । तिनीहरुलाई समेटेर लैजानु वाम एकताको चुनौती अर्को महत्वपुर्ण पाटो हो । व्यापारिक र वैदेशिक राजनीतिक हस्तक्षेप नेपालमा वाम राजनीतिक दलहरुबीच एकता हालसम्म हुन नसक्नुको महत्वपूर्ण कारणहरुमध्ये निष्ठाहीन राजनीति, वैचारिक अस्पष्टता, ढुलमुलेपन, आर्थिक प्रलोभन र सत्तामुखी आचरण नै हुन् । जसलाई प्रत्यक्ष रुपमा वा परोक्ष रुपमा वैदेशिक राजनीतिक शक्ति र आन्तरिक व्यापारिक हस्तक्षेपले प्रभाव पार्दछ । एकातिर अन्तर्राष्ट्रिय राजनीतिक शक्तिहरुले आफ्नो प्रत्यक्ष प्रभाव देखाउन आफैं वा विभिन्न एनजीओ, आइएनजीओ र बहुराष्ट्रिय कम्पनीमार्फत राजनीतिक दलका नेताहरुलाई आर्थिक राजनीतिक सहयोग गर्दछ भने अर्कोतिर राजनीतिमा प्रभाव पार्दै हस्तक्षेप गर्दै आएका छन् । तीनका गोटी वाम गठबन्धनकै नेताहरु पनि बन्न सक्छन् । अर्कातिर हाल व्यापारीहरु आर्थिक रुपमा दलका नेताहरुलाई प्रभाव पारी राजनीतिमा आफ्नो स्थान सुरक्षित गर्दै गैरकानुनी बाटोबाट आर्जन गरेका सम्पत्तिहरु सुरक्षित गर्न राजनीतिमा हस्तक्षेप गरेको पाइन्छ । बाटो के हो ? नेतृत्वमा एकताको इच्छा, एक अर्काप्रति विश्वास र दृढ संकल्प सम्भावित पार्टी एकताको प्रमुख आधार हो । यदी ओली, प्रचण्डले चाहेमा असन्तुष्टीकाबीच पनि कार्यकर्ता एकताबद्ध हुन बाध्य हुनेछन् र दोश्रो स्तरका नेताहरु आफ्नो व्यक्तिगत स्वार्थलाई त्याग गर्दै देश र पार्टी भविष्य निर्माणमा जुट्नेछन् । अव पार्टी एकता नहुँदासम्म नेतृत्व तहमा नै भयानक कमिटी बनाउनु पर्नेछ र पछि त्यसलाई सैद्धान्तिक रुपमा व्यवस्थापन गर्न नसके पार्टीमा आफै भूइचालो जाने निश्चित छ । अब नेपाली कम्युनिष्टहरुलाई विश्वको उदयमान शक्तिको रुपमा स्थापित गर्ने पार्टीमा उमेर हदको सिस्टमबाट व्यवस्थापन गरिनुपर्दछ । पार्टीमा ६५ वर्षे सिस्टम राखिने हो भने त्यसले करिब ७० समस्याको हल गर्नेछ बाँकी रहेका समस्या नेतृत्वको आपसी सहमतिबाट टुंग्याउन सकिनेछ । त्यसैगरी कार्यकर्तालाई संयुक्त प्रशिक्षणमार्फत एक गराउन सकिन्छ त्यो पनि नेतृत्वको चाहनामा भर पर्नेछ । अन्तमा पार्टी एकताका सम्भावना र चुनौतीलाई वैज्ञानिक रुपमा औंल्याउँदै त्यसका सम्भावित खतराहरुसँग जुट्न नेतृत्व पद्धतिलाई दोश्रो दर्जाका नेता, अहिलेको प्रदेश र संघमा संसद टिकट नपाएका दुवै पार्टीका नेता र आम कार्यकर्ताबाट प्रेसर दिन जरुरी छ । संविधान प्राप्तिपछिको जनताका समृद्धि प्राप्तिका लागि र संविधानको सफल कार्यान्वनय गर्न बाम शक्तिबीच मात्र नभएर प्रजातान्त्रिक शक्तिहरुबीच पनि एकता हुन जरुरी छ जसले नयाँ संविधानमार्फत स्थापित भएका जनताका अधिकारलाई सुरक्षित गर्दै आगामी १० वर्षभित्र नेपाल विकासोन्मुख, पराधिन राष्ट्रबाट एक विकसित राष्ट्रमा परिणत गर्न सफल हुनेछ । त्यसका लागि बाम एकता मात्रै अवको विकल्प हो । लेखक नेपाल अधिवक्ता हुन्"
किन केबी गुरुङ कांग्रेसको समानुपातिक सूचीमा पनि परेनन् ?,"काठमाडौं : कांग्रेस केन्द्रीय सदस्य एवं पूर्वमहामन्त्री कुलबहादुर गुरुङ (केबी गुरुङ) को नाम समानुपातिक उम्मेदवारको सूचीमा परेको छैन। निर्वाचन आयोगले सार्वजनिक गरेको समानुपातिक उम्मेदवारको बन्दसूचीमा प्रतिनिधिसभातर्फ कांग्रेसबाट ११० जनाको नाम रहे पनि अग्रज नेता गुरुङ नसमेटिएका हुन्। सूचीको पहिलो नम्बरमा कोषाध्यक्ष सीतादेवीय यादवदेखि ९१ औं नम्बरमाउद्योगपति विनोद कुमार चौधरीसम्मको नाम छ। प्रधानमन्त्री शेरबहादुर देउवाले आफूलाई पार्टी सभापति बनाउन प्रस्ताव गर्ने गुरुङलाई नै नसमेटेपछि कांग्रेसमा असन्तुष्टि देखिन थालेको छ। पार्टीको १३औं महाधिवेशनमा देउवा सभापति बन्दा गुरुङ प्रस्तावक र खुमबहादुर खड्का समर्थक थिए। देउवाले खड्कालाई प्रदेशसभा र प्रतिनिधिसभा निर्वाचनमा टिकट वितरण गर्ने संसदीय समितिमा राखेका थिए। उनै खड्काकी पत्नी शिला शर्मा खड्का बन्द सूचीको २९औं नम्बरमा परेकी छन्। यादवसहित संसदीय समितिकी सदस्य चित्रलेखा यादव, बालकृष्ण खाँड बन्दसूचीमा प्राथमिकताका साथ परेका छन्। समितिमा यी तीन नेतासहित देउवा, वरिष्ठ नेता रामचन्द्र पौडेल, महामन्त्री डा शशांक कोइराला, प्रकाशमान सिंह, कृष्णप्रसाद सिटौला, विमलेन्द्र निधि, गोपालमान श्रेष्ठ, डा रामशरण महत, अर्जुननरसिंह केसी, पूर्णबहादुर खड्का, महेश आचार्य, ज्ञानेन्द्रबहादुर कार्की र डा प्रकाशशरण महत सदस्य थिए। अधिकांश नेता प्रतिनिधिसभातर्फ प्रत्यक्षमा उम्मेदवार बनेका छन्। इलामबाट प्रतिनिधित्व गर्दै आएका गुरुङ दोस्रो संविधानसभामा समानुपातिक सभासद् बनेका थिए। त्यस क्रममा उनलाई पार्टीले राष्ट्रपति निर्वाचनमा उम्मेदवार समेत बनाएको थियो। हार्ने अवस्था सिर्जना भएपछि पार्टीले राष्ट्रपति उम्मेदवार बनाएको भन्दै उनले पार्टीमा आफूलाई जिउँदो सहिदबनाउँदै आएको गुनासो गरेकाथिए। २००५ सालदेखि नै राजनीतिक गतिविधिमा लागेका गुरुङ ०७ सालदेखि निरन्तर कांग्रेसमा रहँदै आएको सहयोगी विमल गुरुङले जानकारी दिए। उनका अनुसार बीपी कोइरालाले राष्ट्रिय मेलमिलाप नीति अंगीकार गरेपछि २०३३ सालमा पहिलो पटक केबी गुरुङसहित तीन नेतालाई नेपाल पठाएका थिए, जुन बेला नेपाल फर्कनु आत्महत्या गर्नु सरह मानिन्थ्यो। पहिलो संविधानसभा निर्वाचनमा इलाम क्षेत्र नम्बर ३ बाट निर्वाचित गुरुङले ज्येष्ठ सदस्य (७३ वर्ष)को हैसियतमा संविधानसभाको पहिलो बैठकबाट राजतन्त्रको अन्त्यभई गणतन्त्रको घोषणा गरेका थिए। संविधानसभा अध्यक्षमा सुवास नेम्बाङ निर्वाचित हुनुअघिसम्म उनले कार्यभार सम्हालेका थिए। उनी पछिल्लो समय संसदीय सुनुवाइ विशेष समितिका सभापति थिए। २०४८ सालको निर्वाचनमा इलाम क्षेत्र नम्बर १ मा आफ्नै शिष्य झलनाथ खनालसँग पराजय बेहोरेका उनी ०५१ सालको निर्वाचनमा क्षेत्र नम्बर २ बाट निर्वाचित भएका थिए। ०५६ सालको निर्वाचनमा अर्का शिष्य सुवास नेम्बाङसँग पराजय भोगेका उनी एकपटक मन्त्री बनिसकेका छन्। कांग्रेसबाट उनी मात्र होइन, धनराज गुरुङ, लक्ष्मण घिमिरे, विनयध्वजचन्द, बद्री पाण्डेलगायत नेता पनि न बन्दसूची न त प्रत्यक्षमै समेटिएका छन्। पछिल्ला दिनमा कांग्रेसभित्रै सक्कली कांग्रेसमाथि न्याय हुन नसकेको टिप्पणी गर्दै आएका गुरुङ आफू कांग्रेस भित्रै कांग्रेस खोजिरहेको बताउछन्।"
बागी फकाउँदै वाम गठबन्धन,"तुलसीपुर : उम्मेदवारी दर्तासँगै दलहरू निर्वाचन अभियानतर्फ लागेका छन्। दाङमा एमाले माओवादी केन्द्रसँग गठबन्धन बनाएर चुनावी मैदानमा छ भने कांग्रेस एक्लै प्रतिस्पर्धामा छ। अन्य ६ दलले पनि उम्मेदवारी दर्ता गराएका छन्। निर्वाचनको चटारो सुरु भएसँगै वाम गठबन्धनलाई बागीले सकसमा पारेको छ। धमाधम बागी परेपछि अहिले एमाले र माओवादी केन्द्र नेतृत्वलाई बागी फकाउन भ्याइनभ्याइ छ। बागी उम्मेदवारहरू सम्पर्कमा आउन नमाने पनि उनीहरूलाई पछ्याउने काम भइरहेको छ। एमाले जिल्ला अध्यक्ष टीकाराम खड्काले बागी उम्मेदवारहरूलाई फकाउन लागिपरेको जानकारी दिए। पार्टीका साथीहरूले असन्तुष्टि कायम गरेर स्वतन्त्र रूपमा उम्मेदवारी दिनुभएको छ, हामीले उहाँहरूलाई उम्मेदवारी फिर्ता गरेर आधिकारिक उम्मेदवारलाई सहयोग गर्नुहोस् भनिरहेका छौं', अध्यक्ष खड्काले भने, छलफल जारी छ, कसलाई कहाँ सेटल गर्ने भन्ने तयारी गर्दै छौं।' एमाले सचिव हीराचन्द्र केसीले क्षेत्र नम्बर ३ मा बागी बनेकी गायिका कोमल वलीलाई पार्टीको जिम्मेवारी दिने र सरकार गठनपछि जिम्मेवार पदमा नियुक्त गर्ने विषयमा छलफल भइरहेको बताए। माओवादी केन्द्रका जिल्ला सहइन्चार्ज निर्मल आचार्यले जिल्लामा पार्टीका संस्थापक नै स्वतन्त्र उम्मेदवार बनेकाले यस विषयमा छलफल भइरहेको बताए। बिहीबारदेखि नै बागी उम्मेदवारसँग छलफल भइरहेको जानकारी उनले दिए। कुनै पनि हालतमा आधिकारिकबाहेकका उम्मेदवारी फिर्ता हुने उनको दाबी छ। उहाँ पार्टीको संस्थापक नै हो', उनले भने, केही अन्याय भएको छ, अन्याय हुन नदिने गरी मिलाउँदै छु।' स्वतन्त्र उम्मेदवारी दिएकाहरूले भने उधारो सम्झौता नगर्ने र उम्मेदवारी पनि फिर्ता नलिने अडान लिएका छन्। क्षेत्र नम्बर ३ (१) मा बागी उम्मेदवारी दिएका माओवादी केन्द्रका पूर्वजिल्ला अध्यक्ष कुवेर ओलीले पार्टीले अन्याय गरेकाले उम्मेदवार बनेका कारण फिर्ता नलिने बताए। उम्मेदवारी फिर्ताका लागि विभिन्न अफर आइरहेको सुनाउँदै उनले उधारो सम्झौतामा पछि नहट्ने ठोकुवा गरे। उनलाई राष्ट्रिय सभामा लैजाने प्रस्ताव आएको छ। कोमल वलीलाई चलचित्र विकास बोर्डको अध्यक्ष बनाउने र पार्टीको प्रदेश नेतृत्वमा लैजाने प्रस्ताव। क्षेत्र नम्बर ३ बाट प्रतिनिधिसभा सदस्यमा बागी बनेकी कोमल ओलीले एमालेले धोका दिएका कारण न्यायका लागि जनतामाझ गएको बताइन्। उम्मेदवारी फिर्ता नगर्ने उनको भनाइ छ। उनलाई चलचित्र बोर्डको अध्यक्ष र पार्टीको प्रदेश नेतृत्वमा लैजाने प्रस्ताव आएको छ। कांग्रेस भने चुनावी रणनीति बनाउन व्यस्त देखिएको छ। स्थानीय तहमा बागी सामना गरेको कांग्रेस अहिले पार्टी निर्णयअनुसार नै उम्मेदवारी परेपछि चुनावी रणनीतिमा जुटेको हो। पार्टी सचिव शंकरप्रसाद डाँगीले कांग्रेसको विरासत कायम राख्ने गरी चुनावी रणनीति तय हुन लागेको बताए। सबै क्षेत्रमा जित हात पार्ने रणनीति रहेको उनको भनाइ छ। बागीको बिगबिगी उम्मेदवारी दर्तासँगै राप्तीका केही जिल्लामा केही दललाई आफ्नै कार्यकर्ताबाट सकस देखिएको छ। दाङ र सल्यानमा वाम गठबन्धनलाई बागीको बिगबिगीले समस्यामा पारेको हो। सल्यानमा टिकट वितरणमा असन्तुष्टि जनाउँदै माओवादी केन्द्रका नेताहरूले सेटै बनाएर बागी उम्मेदवारी दिएका छन्। दाङमा पनि वाम गठबन्धनविरुद्ध एमाले र माओवादी केन्द्रका नेताहरूको बागी परेको छ। प्रतिनिधिसभा सदस्यमा हीराचन्द्र केसीको बागी कोमल वली छन्। प्रदेशसभातर्फ जगप्रसाद शर्माका बागी कुवेर ओली र उत्तर ओलीका बागी वाईसीएलका जिल्ला सचिव गेदबहादुर भण्डारी (गोविन्द) छन्। सल्यानमा प्रतिनिधिसभा सदस्यतर्फ टेकबहादुर बस्नेतका बागी माओवादी केन्द्रकै पूर्वसांसद उमाकान्त शर्मा र ज्ञानबहादुर वली छन्। प्रदेशसभातर्फ एमालेका गुलाबजंग शाहका बागी भीमप्रकाश शर्मा अनि एमालेकै प्रकाश ज्वालाका बागी जितबहादुर पुन छन्।"
जनार्दन शर्माको घरमा विप्लवको कालो झण्डा,रुकुम: विना विभागीय मन्त्री जनार्दन शर्माको घरमा विप्लव नेतृत्वको नेपाल कम्युनिष्ट पार्टीले कालो झण्डा राखेको छ। आसन्न प्रदेश र प्रतिनिधि सभा निर्वाचन बहिस्कार गरेको उक्त पार्टीले माओवादी केन्द्रका नेता शर्माको घरमा विरोध स्वरुप कालो व्यानर राखेको जनाएको छ। शर्मा बामगठबन्धनका तर्फबाट रुकुम पश्चिमको प्रतिनिधि सभाका उम्मेदवार हुन्। मुसिकोट नगरपालिका ५ सेरिगाउँमा रहेको शर्माको घरमा गएराति कालो झण्डा राखिएको छ। नेपाल कम्युनिष्ट पार्टीको नाममा रहेको झण्डामा 'दलाल संसदीय व्यवस्था मुर्दावाद' लेखिएको छ। माओवादी केन्द्रका जिल्ला अध्यक्ष गोपाल शर्माले भने कसैले पनि कालो झण्डा नराखिएको दावी गरे। यता जिल्ला प्रहरी कार्यालय रुकुमका प्रहरी निरीक्षक थम्मन रजालीले पनि घटनाका बारेमा प्रहरी प्रशासनलार्इ जानकारी नभएको समेत बताएका छन्।
घोषणापत्रमा प्रतिबद्धता : ३३ प्रतिशत कार्यान्वयन भने न्यून,"काठमाडौं : घोषणापत्रमा ३३ प्रतिशत महिला सहभागिताको प्रतिबद्धता दोहोर्याएका प्रमुख तीन दलले केन्द्रमा १० प्रतिशत महिलालाई प्रत्यक्षमा उम्मेदवार बनाएपछि संविधानले दिएको अधिकार उपहास भएको छ। कांग्रेस घोषणापत्रमा राज्यका प्रत्येक संरचनामा महिला प्रतिनिधित्व न्यूनतम ३३ प्रतिशत नघटाउन पहल गर्ने उल्लेख छ भने वाम गठबन्धनको घोषणापत्रमा समावेशी विकासअन्तर्गत सबै जनप्रतिनिधित्व क्षेत्रमा कम्तीमा ३३ प्रतिशत महिला सहभागिता सुनिश्चित गर्ने उल्लेख छ। वाम गठबन्धनले घोषणापत्रमा महिलाविरुद्धका सबै किसिमका हिंसा र विभेद अन्त्य गर्ने प्रतिबद्धता जनाएको छ। बालविवाह र बहुविवाहलाई पूर्णत निषेध गरिने, महिलालाई रोजगारीमा विशेष प्राथमिकता दिइने, गरिबीको रेखामुनि रहेका दलित परिवारका एक महिलालाई रोजगारीको व्यवस्था गरिने र तराईवासी महिलाको उत्थानका लागि एक घर एक महिला रोजगारी कार्यक्रम तत्काल लागू गरिने उल्लेख छ। सामाजिक विभेद, छुवाछुत, अन्धविश्वास, घरेलु हिंसा, दाइजो, तिलक प्रथा छाउपडी, बोक्सी प्रथाजस्ता कुसंस्कारविरुद्ध सामाजिक अभियान सञ्चालन गरी यससम्बन्धी कानुनलाई कडाइसाथ लागू गरिने वाम गठबन्धनको घोषणापत्रमा छ। बलात्कार, यौनशोषण, मानव ओसारपसार तथा बेचबिखनलाई नियन्त्रण तथा उन्मूलन गरी अपराधीमाथि कडा कानुनी कारबाही गर्ने र पीडितलाई उचित क्षतिपूर्ति दिनुपर्ने कानुनी व्यवस्था गर्ने प्रतिबद्धता वाम गठबन्धनको छ। कांग्रेसले महिलाको स्वास्थ्य, शिक्षा, आर्थिक तथा सामाजिक संशक्तीकरणका लागि विशेष कार्यक्रम सञ्चालन गर्ने जनाएको छ। गरिबसँग विश्वेश्वर, महिला जागृति आयआर्जनलगायत कार्यक्रमलाई महिलाकेन्द्रित आयोजनाका रूपमा निरन्तरता दिने भएको छ। महिलाविरुद्ध हुने सबै प्रकारका हिंसा, शोषण, विभेद, दमन र बहिष्करणको रोकथाम एवं नियन्त्रणका लागि सहज पहुँचसहितको कानुनी निरूपणको व्यवस्था गरिने उल्लेख छ। आयमूलक कार्यमा संलग्न हुन असमर्थ ज्येष्ठनागरिक, एकल र अशक्त महिला, अपांगता भएका व्यक्ति, असहाय र बालबालिकालाई सामाजिक सुरक्षाको व्यवस्था गर्न कांग्रेस प्रतिबद्ध रहेको घोषणापत्रमा उल्लेख छ। एकल महिला भत्ता, केटाकेटीलाई विद्यालय पठाउने महिलालाई खाजा भत्तालगायत सामाजिक सुरक्षाका कार्यक्रम पनि पार्टीले समावेश गरेको छ। महिलालाई आर्थिक रूपले आत्मनिर्भर बनाउन सम्पत्ति र पैतृक सम्पत्तिमाथि हक सुनिश्चित गरिने कांगे्रसको घोषणापत्रले जोड दिएको छ। महिला उद्यमीलाई प्रोत्साहन गर्ने उद्देश्यले महिलालाई रोजगारीको अवसर सिर्जना गर्नुका साथै उनीहरूले उत्पादन गरेका वस्तुका लागि उचित बजार तथा पुँजीगत सहयोगको व्यवस्था गर्ने घोषणापत्रमा उल्लेख छ। त्यसैगरी, महिलाद्वारा सञ्चालित उद्योग दर्ता दस्तुर मिनाहा गरिने र यस्ता उद्योगका लागि आवश्यक वित्तीय सुविधाका साथै सहुलियत ऋण उपलब्ध गराइने प्रतिबद्धता पनि कांग्रेसको छ। वैदेशिक रोजगारीमा जाने महिलालाई थप जोखिमबाट बचाउन उनीहरूको आप्रवासनमाथि लगाइएका बन्देज अन्त्य गरिने र उनीहरूसँग सम्बन्धित प्रक्रियालाई सुधार र व्यवस्थित गरिने घोषणापत्रमा उल्लेख छ।"
कांग्रेसबाट असन्तुष्ट पौडेलले उम्मेदवारी फिर्ता लिए,परासी : नेपाली कांग्रेसबाट असन्तुष्ट जनाउँदै उम्मेदवारी दिएका ऋषिराम पौडेलले उम्मेदवारी फिर्ता लिएका छन् । नवलपरासीको बर्दघाटसुस्ता पश्चिम निर्वाचन क्षेत्र नं२ प्रतिनिधिसभाबाट नेपाली कांग्रेस( वीपी) पार्टीबाट पौडेलले उम्मदेवारी दिएका थिए । शनिबार विज्ञप्ती प्रकाशित गर्दै पौडेलले पछिल्लो पटक नेपाली कांग्रेसले निष्ठावान र संघर्षरत कार्यकर्ताको भावना नबुझी केही नेताको दबाबमा टिकट वितरण गरेकोले त्यसतर्फ ध्यान आकर्षण गराउँन आफ्नो उम्मेदवारी दिएको उल्लेख गरेका छन् । नेतृत्वकै कारण स्थानीय तह निर्वाचनमा पार्टी दोस्रो स्थानमा पुग्नु परेको जनाउँदै विज्ञप्तीमा कार्यकर्ताहरुको भावनालाई बुझेर अघि बढ्न पार्टीलाई आग्रह गर्दै आफ्नो समर्थन कांग्रेसका उमेदवारहरुलाई रहने उल्लेख छ । कांग्रेसका क्षेत्रीय प्रतिनिधि एंव नेपाल लोकतान्त्रिक खेलकुद संघका केन्द्रीय सदस्यसमेत रहेका पौडेलले पार्टीको आधिकारिक उम्मेदवार देबेन्द्रराज कँडेलविरुद्ध भन्दै उम्मेदवारी दर्ता गरेका थिए ।
बागीको मारमा शीर्ष नेता,"काठमाडौं : प्रजातन्त्र पुनःस्थापनायताको २६ वर्षमा प्रतिनिधिसभा, संविधानसभा, स्थानीय निकाय, स्थानीय तह हुँदै पुनः प्रतिनिधिसभा र प्रदेशसभासम्मका चुनावमा आइपुग्दा बागी उम्मेदवारी' ऐंजेरुका रूपमा देखिएको छ। बागीको मारमा सबैभन्दा बढी पर्ने गरेको कांग्रेसले यसपटक पनि थुप्रै त्यस्ता उम्मेदवारीको सामना गर्नुपरेको छ। कांग्रेस मात्रै होइन, एमाले, माओवादी केन्द्रमा, संघीय फोरम, राजपालगायत दलमा समेत बागीको संख्या उल्लेख्य देखिएको छ। उम्मेदवारसँगभन्दा पनि पार्टीका शीर्ष नेतासँगको असन्तुष्टिका कारण बागी उम्मेदवार बढेको नेताहरू बताउँछन्। लोकतन्त्रका लागि बलिदान दिएका र दलका शीर्ष नेताहरूविरुद्ध नै यसपटक बागी उम्मेदवारी परेको छ। कांग्रेस वरिष्ठ नेता रामचन्द्र पौडेल, एमाले वरिष्ठ नेता माधवकुमार नेपाल, राजपा अध्यक्ष महन्थ ठाकुर, संघीय समाजवादी फोरमका अध्यक्ष उपेन्द्र यादव, राजपा अध्यक्षमडण्लका सदस्य अनिल झा, माओवादी नेता हरिबोल गजुरेललगायतविरुद्ध बागी उम्मेदवार खडा भएका छन्। कांग्रेसले बागी उम्मेदवारविरुद्ध कडा कारबाही गर्ने जनाएको छ। इतिहासदेखि जरो गाडेको बागी र अन्तर्घाती आगामी चुनावपछि स्वतः पाखा लाग्ने कांग्रेस नेता एवं अनुशासन समिति संयोजक रमेश रिजाल बताउँछन्। विगतमा धेरै दादा र दिदीलाई मुक्ति मिले पनि अब अनुशासन समितिले बागी, घाती र अन्तर्घातीलाई छाड्दैन', उनले भने। बागीलाई तह लगाउन कांग्रेसले रिजालको संयोजकत्वमा केन्द्रीय सदस्यहरू सुरेन्द्र पाण्डे, उमाकान्त चौधरी, हृदयराम थानी र कमलादेवी पन्त रहेको पाँच सदस्यीय समिति नै गठन गरेको छ। एमाले सचिव प्रदीप ज्ञवालीले बागी उम्मेदवारी फिर्ता नभए र कसैले आधिकारिक उम्मेदवारविरुद्ध घातअन्तर्घात गरे कडाभन्दा कडा कारबाही हुने बताए। उम्मेदवार, उसका समर्थक, प्रस्तावक र उक्साउनेसम्मलाई पार्टीको साधारण सदस्यबाट हटाउने, सार्वजनिक रूपमा त्यस्ता व्यक्तिलाई दण्डित गर्नेसम्मका कारबाही हुने उनले जानकारी दिए। माओवादी केन्द्रकी नेत्री रेखा शर्माले आफ्नो पार्टी अनुशासनमा प्रतिबद्ध रहेकाले अनुशासनविरोधी जोकोहीलाई पनि दोषका आधारमा कारबाही हुने बताइन्। पार्टीभित्र अहिलेसम्म बागी, घाती र अन्तर्घातीको रोग नभए पनि कहीँ, कतै त्यस्तो देखिए कडा कारबाही हुने जानकारी उनले दिइन्। माओवादी केन्द्रले तत्कालीन सांसद योगेन्द्र घिसिङलाई पार्टी नीतिविपरीत काम गरेको भन्दै कारबाहीसमेत गरेको थियो। उम्मेदवारसँगभन्दा पनि पार्टीका शीर्ष नेतासँगको असन्तुष्टिका कारण बागी उम्मेदवार बढेको देखिन्छ। राजपा नेता लक्ष्मणलाल कर्णले मधेस र मधेसीका लागि लडेको पार्टी र त्यसका नेताकार्यकर्ताविरुद्ध बागी उम्मेदवारी दिने जोकोही दण्डको भागी हुने बताए। उनले भने, पार्टीका जिम्मेवार नेता र कार्यकर्ताको कामकारबाहीविरुद्ध कसैलाई असन्तुष्टि हुन्छ भने पार्टीभित्रै त्यस्ता कुरालाई सल्ट्याउने हो। आमजनता र अन्य दल एवं नेताबीच गैरजिम्मेवार काम गर्ने होइन।' प्रमुख नेताका बागी काठमाडौं २ माधवकुमार नेपालविरुद्ध एलपी श्रेष्ठ तनहुँ १ रामचन्द्र पौडेलविरुद्ध गोविन्दराज जोशी महोत्तरी ३ महन्थ ठाकुरविरुद्ध चन्द्रेश्वर झा सप्तरी २ उपेन्द्र यादवविरुद्ध जयप्रकाश ठाकुर दैलेख १ दीपक शाहीविरुद्ध गणेशबहादुर खड्का कैलाली ५ डा आरजु राणाविरूद्ध क्षितिज भण्डारी सल्यान टेकबहादुर बस्नेतविरुद्ध उमाकान्त शर्मा सिन्धुली २ हरिबोल गजुरेलविरुद्ध रामकुमार पौडेल सिन्धुली १ गणेश पहाडीविरुद्ध कुमारबहादुर कार्की बारा ३ ज्वालाकुमारी साहविरुद्ध भरत खड्का रुपन्देही ५ क भूमिश्वर ढकालविरुद्ध मीनप्रसाद घिमिरे रौतहट १ अनिल झाविरुद्ध बबन सिंह"
चितवनको माडीमा सुरुङमार्ग र रिङरोड बनाउने प्रचण्डको घोषणा,"चितवन : माओवादी केन्द्रका अध्यक्ष पुष्पकमल दाहाल प्रचण्डले चितवनको माडी क्षेत्रको विकासका लागि चितवन राष्ट्रिय निकुञ्ज क्षेत्रमा सुरुङमार्ग र राप्ती र नारायणी नदीमा पुल बनाएर रिङरोड बनाउने घोषणा गरेका छन्। प्रचण्डले कम्युनिस्ट नेतृत्वको सरकार बनेपछि यी योजना पाँच वर्षभित्र सम्पन्न हुने दाबी समेत गरेका छन्। माडीमा निकुञ्जको क्षेत्र भएकाले यहाँका जनताले दुःख पाएका छन्। निकुञ्ज राष्ट्रको सम्पत्ति हो, प्रचण्डले भने, सुरुङमार्ग वा आकाशेपुल बनाएर यहाँका जनताको समस्यालाई स्थायी समाधान गर्नुपर्छ। तपाईंहरुले भोगेका समस्याको समाधान पाँच वर्षभित्र गर्ने विश्वास दिलाउन चाहन्छु। सँगै प्रचण्डले माडी क्षेत्रको विकासका निम्ति रिङरोड बनाउने घोषणा समेत गरेका छन्। नारायणी र राप्ती नदीमा पुल राखेर रिङरोड बनाएर यहाँको विकास गर्न सकिन्छ तर, यसका लागि पनि स्थिर सरकार चाहिन्छ, प्रचण्डले भने। सँगै माडीको विकासका निम्ति धार्मिक पर्यटन र अन्य विभिन्न पर्यटकीय सम्भावना भएको समेत प्रचण्डको भनाइ छ। पर्यटनको विकासका प्रशस्त आधार छन्। चिडियाखाना स्थापना गरेर पर्यटनको विस्तार गर्न सक्छौँ, प्रचण्डले भने। दिवाकर तीर्थकुमारी भुसाल स्मृति खुला भलिवल प्रतियोगिताको उद्घाटन समारोह भए पनि कार्यक्रममा वाम गठबन्धनका चितवनका सबै उम्मेदवार सहभागी थिए । भलिबल प्रतियोगिताको उद्घाटन भनिए पनि कार्यक्रमम वाम गठबन्धनको संयुक्त चुनावी सभाको बनेको थियो ।"
"कांग्रेस बागी फकाउनमै व्यस्त, बाम प्रचारमा !","कपिलवस्तु : भारतीय राजदुतबाट राजीनामा दिएर कपिलवस्तु प्रतिनिधिसभा १ बाट बिहीबार मनोनयन दर्ता गराएका दीपकुमार उपाध्याय अहिले बागी उम्मेदवार फकाउन व्यस्त छन्। विहिबार मनोनयन दर्ता गर्दा बिहानसम्म उपाध्यायविरुद्ध बागी उठ्ने कसैको चर्चा थिएन तर एकाएक कांग्रेसका महासमिति सदस्य समेत रहेका दुर्गा सेनले उनीविरुद्ध बागी उम्मेद्वारी दिए। यहि क्षेत्रको प्रदेशसभा १ मा चुनाव लड्ने तयारीमा रहेका सेन एकाएक उपाध्याय विरुद्ध खनिएका छन्। आफूले पाउने टिकट उपाध्यायले काटेको भन्दै उनीविरुद्ध सेनले बागी उम्मेद्वारी दिएका हुन्। निर्वाचन कार्यसूची अनुसार आइतबार उम्मेद्वारी फिर्ता गर्ने समय हो। सेनको उम्मेदवारी फिर्ता गराउन अहिले उपाध्याय व्यस्त छन्। बामपन्थी गठबन्धनका उम्मेदवार चुनाव केन्द्रित अभियानमा लागिसके पनि कांग्रेस कपिलवस्तुलाई भने बागी उम्मेदवार फकाउनमै समय बितेको छ। सेन जस्तै जिल्लाबाट बिहीबार कांग्रेसका ७ जना नेताले बागी उम्मेद्धवारी दिएका छन्। मंसिर २१ गते हुन गइरहेको प्रतिनिधि तथा प्रदेशसभा निर्वाचनमा टिकट वितरणमा असन्तुष्ट कांग्रेस नेताले बागी उम्मेद्धवारी मनोनयन दर्ता गराएका हुन्। बागी उम्मेद्वारी दिने देउवा र रामचन्द्र दुवै गुटका छन्। शिर्ष नेताले आफू चुनाव जित्नकै लागि इमान्दार कार्यकर्तालाई पाखा लगाई धन, डन र जातीलाई उचालेर टिकट दिएको बागी उम्मेदवारको आरोप छ। अन्तिम समयमा आफ्नो नाम प्रदेशसभा उम्मेद्धवारबाट हटाइएपछि आक्रोशित बनेका क्षेत्र नं ३ का सभापति अकिल मियाँले ३ को (१) मा स्वतन्त्रबाट प्रदेश उम्मेद्धवारी दिएका छन्। त्यहाँ एक महिनाअघि मात्र राप्रपाबाट कांग्रेस पसेका अजय थापालाई कांग्रेसले टिकट दिएको छ। प्रदेश ३ को (२) मा टिकट पाउने ग्यारेन्टी सहित कांग्रेस प्रवेश गरेका जानकी यादवले पनि टिकट नपाएपछि ३ को (२) मा बागी उम्मेद्धवारी दिएका छन्। नेपाली कांग्रेसका पूर्व उपसभापति तथा महासमिति सदस्य राजु प्रसाद अर्यालले पनि २ को (२) बाट प्रदेशसभामा स्वतन्त्र उम्मेद्धवारी मनोनयन दर्ता गराएका छन्। पटकपटक उम्मेद्धवार बनेर पराजित सुधारक पाण्डेलाई उम्मेद्धवार बनाएको भन्दै असन्तुष्ट बनेका अर्यालले बागी उम्मेद्धवारी दिएका हुन। पाण्डेलाई कांग्रेस सभापति सुरेन्द्रराज आचार्यले जर्बजस्ती टिकट दिएपछि आफूले कार्यकर्ताको माग र दबाब अनुसार उम्मेद्धवारी दिएको हुँ' उनले भने। यसै गरि २ को प्रतिनिधिसभामा तरुण दलका केन्द्रीय सदस्य लोकन्द्र खाँडले पनि स्वतन्त्र उम्मेद्धवारी मनोनयन दर्ता गराएका छन्। अन्तिम समयमा प्रतिनिधिसभा २ को (१) प्रदेशसभा टिकट जवाहर थारुलाई दिएपछि असन्तुष्ट बनेका खाँडले त्यहाका कांग्रेस उम्मेद्धवार तथा सभापति सुरेन्द्र आचार्यविरुद्ध दलबलका साथ उम्मेद्धवारी मनोनयन दर्ता गराएका हुन्। प्रदेशसभा १ को २ मा पनि कांग्रेसले देउवा पक्षका राजेश आचार्यलाई उम्मेद्धवार बनाएपछि त्यस क्षेत्रका युवा नेता अमित पाण्डेले स्वतन्त्र उम्मेद्धवारी मनोनयन गराएका छन्। कांग्रेसमा ७ जना विरुद्ध बागी उम्मेद्धवारी परेपछि कपिलवस्तु कांग्रेसका उम्मेद्धवार तथा कार्यकर्ताहरु चिन्तित बनेका छन्। बाम गठबन्धनले चुनौती थपेको अवस्थामा टिकट नपाएर असन्तुष्ट बनेकाहरुले धमाधम उम्मेद्धवारी दिएपछि कांग्रेस कपिलवस्तुका सबै क्षेत्रमा जित हात पार्न सकस देखिएको छ। नेविसंघका सहमहामन्त्री तथा कांग्रेस कपिलवस्तुका सदस्य प्रकाश घिमिरेले लोकतन्त्रनै धरापमा परेको बेला पार्टी एक ढिक्का भएर अगाडी जानुपर्ने बताउँछन। पार्टीमा सबैको त्याग, तपस्या र बलिदान भएको भन्दै असन्तुष्टलाई मिलाएर उम्मेद्धवारी फिर्ता लिन आवश्यक पहल भइरहेको घिमिरेले बताए। आइतबारसम्म स्वतन्त्र उम्मेदवारी दिएका नेताहरुलाई सहमतिमा ल्याइने उनले दाबी गरे। एमालेको एउटा प्रदेशसभामा बागी एमालेको तर्फवाट क्षेत्र नं १ को प्रदेश सभा २ मा उम्मेदवार बनेका फैजल खाको विरुद्ध एमालेका जिल्ला नेता अजिजुर रहमान शेष र हालै एमाले प्रबेश गरेका इशरार अहमद खाँ ले विद्रोह गर्दै स्वतन्त्र उम्मेदवारी दिएका छन्। उनीहरुलाई पनि आइतबारसम्म मनाउने गरी एमाले जिल्ला नेता लागिपरेका छन। जिल्ला अध्यक्ष झविलाल पोख्रेलले उनीहरुलाई पार्टीले चिक्त बुझाएर समस्या सुल्झाउने बताए।"
सबै सेवा सुविधा स्वास्थ्य सेवामा खर्च गर्ने घोषणा,सन्धिखकः अर्घाखाचीबाट प्रतिनिधि सभाको लागि नेपाली कांग्रेसबाट उम्मेदवारी दिएका डा राम बहादुर बिसीले आफूले पाउने तलव र सेवा सुविधा स्वास्थ्य क्षेत्रमा खर्च गर्ने घोषणा गरेका छन्। सरकारले दिने १ लाखले क्यान्सरको उपचार सम्भव नभएर धेरैको ज्यान गएको कारण आफूले जिते सबै सेवा सुविधा क्यान्सर रोगीहरुको उपचारमा खर्च गर्ने बताएका हुन्। सन्धिखर्कमा सञ्चारकर्मीहरुसंग कुराकानी गर्दै डा बिसीले सम्पति कमाउन नभई जनताको सेवाका लागि राजनीतिमा आएको बताए। चिकित्सा क्षेत्रमा सक्रिय उनले स्वास्थ्य क्षेत्रमा सबै जनताको सहज पहुँच पुर्याउन आफू सक्रिय भएर लाग्ने समेत बताए। उनले अर्घाखाँचीलाई नमुना जिल्ला बनाउने दावी समेत गरे। बामगठबन्धन गणितीय रुपमा अगाडि देखिएपनि जनताले विकास र समृद्धिकालागि आफूलाई मतदान गर्ने उनको विश्वास छ।
कम्युनिष्ट शासन भएका देश कंगाल छन् : प्रदिप गिरी,"सिरहा : नेपाली काँग्रेसका नेता प्रदिप गिरीले कम्युनिष्ट शासन भएका देशहरु आर्थिक रुपमा तन्नम भएको भन्दै प्रजातान्त्रिक विचारधारा बोकेका उम्मेदवारलाई भोट हाल्न मतदाता समक्ष आग्रह गरेका छन् । आसन्न प्रतिनिधिसभा निर्वाचनका लागि सिरहा क्षेत्र नम्बर १ बाट उम्मेदवारी दिएका नेता गिरीले भने, कम्युनिष्ट शासन भएका उत्तर कोरिया र चीनका जनता निस्सासिएर बाँचेका छन् । भेनेजुयला, क्युवा र कम्बोडिया आर्थिक रुपमा तन्नम भएका छन् । त्यसैले नेपालका लागि प्रजातान्त्रिक विचारधारा नै उत्तम हो । नेपाल प्रेस युनियन सिरहाले शनिबार लहानमा आयोजना गरेको पत्रकार सम्मेलनमा उनले दशनङ्ग्रा खियाएर काम गर्ने मजदुर र प्रधानमन्त्री दुवैको महत्व बराबर हुने विचारधारा प्रजातान्त्रिक विचारधारा भएको प्रष्ट पारे । कुनैपनि वाद अन्तिम सत्य होइन्, कम्युनिष्ट विचारधारा अधिनायकवादी विचारधारा हो, उनले भने, यो बहस चुनावको माहौलमा जनताको चेतना उचालिएको बेला व्यापक हुन जरुरी छ । नेता गिरीले वाम र प्रजातान्त्रिक पक्षको तीब्र ध्रुवीकरण्म भइरहेको बेला कुन विचारधारा नेपालका लागि उपयुक्त हुन्छ भन्ने बहस लहानबाटै प्रारम्भ गरेको दावी गरेका छन् । यो बहसलाई सञ्चार माध्यमहरुमा स्थान दिन पनि उनले पटकपटक आग्रह गरे । मधेस मुद्धा सम्बोधन गराउन आफूले संसदमा खेलेको भूमिका सबैलाई राम्रोसँग थाहा भएकोले मधेसी जनता आफूलाई मतदान गर्ने विश्वास व्यक्त गरे । उनले भने, मधेसवादी दलले अस्वीकार गरेको संविधान मैले पनि स्वीकार गरेको छैन् । संविधानमा हस्ताक्षर पनि गरेको छैन् । संसद बहिस्कारसम्म गरेको छु । त्यसैले मलाई विश्वास छ कि मधेसका जनताले मलाई जिताउँछन् । एक प्रश्नको उत्तरमा उनले स्थानीय स्तरमा फोरम र राजपासँग तालमेल हुने सम्भावना जीवितै रहेको दावी गरे । उनले भने, तालमेलका लागि अझै छलफल जारी छ । भोलीसम्म उम्मेदवारी फिर्ता लिने समय रहेकाले फोरमराजपा गठबन्धनबीच छलफल चलिरहेका छन् ।"
टिकट वितरणमा आफन्तलाई प्राथमिकता,"काठमाडौं : प्रमुख तीन दल काग्रेस, एमाले र माओवादीभित्र टिकट वितरणमा चरम परिवारवाद हावी भएको छ। प्रत्यक्ष तथा समानुपातिक तर्फका उम्मेदवार चयन गर्दा मुख्य तीनै दलले आफनै नातागोता आफन्तलाई नै पहिलो रोजाई वनाएका छन्। काग्रेस एमालेको तुलनामा माओवादी केन्द्रमा भने परिवारवाद वढी नै हावी भएको छ। अध्यक्ष पुष्पकमल दाहाल कै परिवारभित्रैवाट चार जना उम्मेदवार वनेका छन्। दाहालका काकाका छोरा भाई नारायण दाहाल प्रतिनिधीसभाको समानुपातिक तर्फको उम्मेदवार वनेका छन् भने उनी आफै चितवन ३, वुहारी विना मगर कञ्चनपुर १ र कान्छो ज्वई जीवन आचार्य मोरङ क्षेत्र नम्वर ६ को प्रदेश सभा क मा प्रत्यक्ष तर्फका उम्मेदवार वनेका छन्। उनी मात्रै होइन, प्रधानमन्त्री तथा काग्रेस सभापति शेरवहादुर देउवा समेत आफनो परिवारलाई टिकट दिलाएका छन्। दो श्रो संविधानसभामा पत्नी डा आरजु देउवालाई समानुपातिकतर्फवाट संसद वनाएका देउवाले यसपटक कैलाली ५ मा प्रत्यक्ष उम्मेदवार वनाएका छन्। एमाले अध्यक्ष केपी ओलीले पनि आफनो परिवारका सदस्यलाई उम्मेदवार वनाएका छन्। ललितपुर क्षेत्र नम्वर २ को प्रदेश सभा ख वाट ओलीले आफनै सालो ज्ञानेन्द्र शाक्यलाई टिकट दिएका छन्। पूर्व मन्त्री तथा काग्रेसका केन्द्रीय सदस्य डा रामशरण महतको परिवारका पनि तीन जनाले टिकट पाएका छन्। डा महत आफै नुवाकोट क्षेत्र नम्वर १ वाट प्रतिनिधीसभा उम्मेदवार वनेका छन् भने् भतिजा रमेश महतलाई आफनै निर्वाच्न क्षेत्र अन्र्तगतको प्रदेश सभा ख मा प्रत्यक्ष तर्फको उम्मेदवार वनाएका छन्। भाई डा प्रकशशरण महत काठमाडौं ५ मा प्रतिनिधीसभा तर्फको प्रत्यक्षका उम्मेदवार वनेका छन्। अर्का काग्रेस नेता अर्जुन नरसिंह केसीकै परिवारका पनि तीन जना प्रत्यक्ष तर्फकै उम्मेदवार छन्। केसी नुवाकोट क्षेत्र नम्वर २ वाट उठेका छन् भने उनले पनि भाई जगदिश नरसिंह केसीलाई आफनै निर्वाचन क्षेत्र अन्र्तगतको प्रदेश सभा क मा उम्मेदवार वनाएका छन्। केसीका ज्वाई तथा काग्रेसका युवा नेता गगनकुमार थापा काठमाडौं ४ मा उम्मेदवार वनेका छन्। परिवारभित्रै टिकट पाउनेमा माओवादी नेताहरु जर्नादन शर्मा र वर्षमान पुन पनि अग्रपङक्तिमै छन्। पश्चिम रुकुमवाट प्रतिनिधीसभा तर्फ उम्ेदवार वनेका जर्नादन शर्माका भाई अनिल शर्मा काठमाडौं क्षेत्र नम्वर १ वाट उम्मेदवार वनेका छन्। शर्माका मामाका छोरा भाई गोपाल शर्मा पश्चिम ुरुकमको प्रदेश सभामा प्रत्यक्ष तर्फका उम्मेदवार छन्। वर्षमान पुन पनि आफनै परिवारलाई टिकट दिलाउन सफल नेतामा गनिन्छन्। उनी आफै रोल्पावाट प्रत्यक्ष तर्फका उम्मेदवार वनेका छन भन् उनले आफनै पत्नी तथा पूर्व सभामुख ओनसरी घर्तीलाई समानुपातिक तर्फ उम्मेदवार वनाएका छन्। पुनले आफनी वहिनी शुसिला पुनलाई ललितपुर निर्वाचन क्षेत्र नम्वर १ को प्रदेश सभा क मा उम्मेदवार वनाएका छन्। अर्का नेता शक्ति वस्नेत जाजरकोटवाट प्रतिनिधी सभा तर्फ प्रत्यक्ष उम्मेदवार वनेका छन भने उनकी श्रीमति तथा पूर्व मन्त्री सत्या पाहाडी र वहिनी ज्ञानु वस्नेत सुवेदी समानुपातिक तर्फकी उम्मेदवार वनेकी छिन्। माओवादीमा जोडाजोडी नै उम्मेदवार वनेका धेरै देखिएका छन्। नेता देव गुरुङ लमजुङमा प्रतिनिधीसभा तर्फ प्रत्यक्षका उम्मेदवार छन भने श्रीमति यसोदा सुवेदी गुरुङ समानुपातिक तर्फका उम्मेदवार छन्। हितमान शाक्य काठमाडौं १० वाट प्रत्यक्षमा उठेका छन भने उनीकी श्रीमति अमृता थापा समानुपतिकका छन्। प्यूठानवाट प्रदेश सभा उम्मेदवार वनेका कृष्णध्वज खड्काकी श्रीमति तथा पूर्व मन्त्री रेखा शर्मा प्रतिनिधीसभाको समानुपातिक तर्फ पहिलो नम्वरमा परेकी छिन्। माओवादी नेतृ देवी खडकाकै परिवारका पनि तीन जना उम्मेदवार वनेका छन्। उनी र श्रीमान राजकुमार श्रेष्ठ दुवै समानुपातिक उम्मेदवार छन भने भाई विशाल खड्का दोलखावाट प्रदेश सभाको प्रत्यक्ष तर्फका उम्मेदवार वनेका छन्। त्यस्तै, रोल्पाको प्रदेश सभा तर्फ प्रत्यक्षका उम्मेदवार रहेका सचिवालय सदस्य कुलबहादुर केसी का पनि जोडाजोडी नै उम्मेदवार वनेका छन्। उनकी श्रीमति , तारा घर्ती समानुपातिक तर्फका उम्मेदवार छन्। नेता देवेन्द्र पौडेल वाग्लुङवाट प्रत्यक्षमा उम्मेदवार छन भने श्रीमति वलावती शर्मा समानुपतिक तर्फ उम्मेदवार छिन्। हरिवोल गजुरेलका पनि वुढावुढी नै उम्मेदवार वनेका छन्। उनी आफु सिन्धुलीमा प्रत्यक्ष तर्फका उम्मेदवार छन भने श्रीमति सावित्रिकुमारी पाण्डे समानुपातिकमा छन्। नेताहरु पूर्ण घर्ती, तेजवहादुर ओली, दावा तामाङ का पनि वुढावुढी नै उम्मेदवार वनेका छन्। घर्तीकी श्रीमति सीता आचार्य, ओलीका श्रीमति जुनकुमारी रोका र तामाङकी श्रीमति कुमारी मोक्तान दुवै उम्मेदवार वनेका छन्। दावा र कुमारी भने दुवै प्रदेश सभा तर्फका प्रत्यक्षका उम्मेदवार छन्। काग्रेसमा पनि अवस्था उस्तै छ। नेता वालकृष्ण खाणको वुढावुढी नै उम्मेदवार छन्। खाण र श्रीमति मन्जु खाँण दुवै समानुपातिक तर्फका उम्मेदवार हुन्। नेता महेश आर्चाय आफै प्रतिनिधीसभासभाको प्रत्यक्ष तर्फका उम्मेदवार वनेका छन भने उनका आफनै सम्धि विश्वनाथ रिजाल प्रदेश सभा तर्फका उम्मेद्वार छन्।"
प्रचण्ड बाँदरमुढे घटना क्षेत्र चितवनको माडीमा,चितवन : माओवादी केन्द्रका अध्यक्ष एवम् पूर्वप्रधानमन्त्री पुष्पकमल दाहाल प्रचण्ड चितवनको बाँदरमुढे घटना भएको क्षेत्र माडीमा पुगेका छन्। प्रतिनिधिसभाको चुनाव प्रचारमा सक्रिय भएका प्रचण्ड एउटा कार्यक्रम उद्घाटनका लागि बाँदरमुढे घटना भएको क्षेत्र माडीमा पुगेका हुन्। त्यहाँ उनले भलिबल प्रतियोगिता उद्घाटन गर्ने कार्यक्रम रहेको छ। चितवनको माडी क्षेत्र बाँदरमुडे घटनाले चर्चित छ। के हो बाँदरमुढे घटना ? चितवनको माडीस्थित बाँदरमुढेमा बसमा यात्रारत ३८ जनाको मृत्यु र ७५ जना घाइते हुने गरी भएको बम बिस्फोट भएको क्षेत्र हो। माडीको अयोध्यापुरी गाविसको बगईबाट भरतपुरका लागि छुटेको ना १ ख ३२४५ नम्बरको बस २०६२ साल जेठ २३ गते विहान पौने ८ बजे बाँदरमुढे खोलामा विद्युतिय धरापमा पर्दा ठूलो संख्यामा सर्वसाधारणले ज्यान गुमाएका थिए। यो घटनाका कारण तत्कालिन समयमा प्रचण्ड र माओवादीको चर्को आलोचना भएको थियो।
