शीर्षक,विवरण
द्वन्द्वोत्तर पुनर्निर्माणको मुद्दा,"सरकारले जति नै पुनर्निर्माणको मुद्दालाई आफ्नो मुख्य प्राथामिकता बताउँदै आए पनि धेरै ध्वस्त संरचना अलपत्रै छन् । महाभूकम्प र बाढीपीडितमा परेका जनताले मात्रै पुनर्निर्माण र पुनस्र्थापनाको अनुभूति गर्न नपाएका होइनन्, द्वन्द्वोत्तर पुनर्निर्माणले समेत ओेझेलमा परेको छ । माओवादी द्वन्द्वका समयमा द्वन्द्व संरचना बनाउन र शान्ति प्रक्रियालाई व्यवस्थित ढंगले अघि बढाउन शान्ति तथा पुनर्निर्माण मन्त्रालय नै गठन गरे पनि अहिले बजेटेको अभावमा द्वन्द्वोत्तर पुनर्निर्माण ओझेलमा परेको हो । अहिले पाँच हजार पाँच सय ५७ संरचना पुनर्निर्माणको काम बाँकी छ । १० वर्षको अवधिमा चार हजार दुई सय ६९ सरकारी संरचनाका पुनर्निर्माण भएको छ । ५ मंसिर २०६५ मा सरकार र एक दशकभन्दा बढी सशस्त्र संघर्ष गरेको तत्कालीन नेकपा (माओवादी) बीच विस्तृत शान्ति सम्झौता भएको थियो । यो सम्झौताले एक दशकभन्दा बढी चलेकोे सशस्त्र संघर्ष रोकेर नेपालमा दिगो शान्ति स्थापनाको लक्ष्य राखेको थियो । तत्पश्चात् सशस्त्र द्वन्द्वका कारण मुलुकको जीवनको विविध क्षेत्रमा पर्ने नकारात्मक असर न्यूनीकरण गर्न र दिगो शान्ति स्थापनाको लागि चाहिने आर्थिक, भौतिक, सामाजिक आधार तयार गर्न विभिन्न प्रयास भए । पुनर्निर्माण तथा पुनस्र्थापन कार्यक्रम, भौतिक पूर्वाधार पुनर्निर्माण, राहत तथा पुनस्र्थापन, शान्ति प्रक्रिया सहयोग आयोजना, स्थानीय शान्ति समिति, द्वन्द्वप्रभावित क्षेत्रमा विशेष कार्यक्रम, शान्तिका लागि विकास कार्यक्रम र माओवादी लडाकुहरूको पुनस्र्थापनजस्ता कार्यक्रम पनि लागू भए । लडाकुहरूको पुनस्र्थापनालगायतका केही काम सम्पन्न भए पनि शान्ति स्थापनाका अन्य कार्यक्रम अझै पनि कार्यान्वयनकै चरणमा छन् । राज्य र माओवादीबीच भएको सशस्त्र संघर्षका बेला अर्बौं रुपैयाँबराबरका भौतिक संरचना क्षति भएका थिए । ती संरचनाको पुनर्निर्माणको लागि चालू आर्थिक वर्षको लागि १७ अर्ब रुपैयाँ आवश्यक पर्ने अनुमान गरिए पनि सरकारले यो प्रयोजनको लागि जम्मा ७४ करोड रुपैयाँ विनियोजन गरेको छ । यसले गर्दा द्वन्द्वोत्तर पुनर्निर्माण बन्द हुने अवस्थामा पुगेको छ । विस्तृत शान्ति सम्झौता सम्पन्न भएको १० वर्षको अवधिमा सरकारले चार हजार दुई सय ६९ सरकारी संरचनाको पुनर्निर्र्माण सकेको छ भने पाँच हजार पाँच सय ५७ संरचनाको पुनर्निर्माण बाँकी छ । अझै पनि द्वन्द्वमा भत्काइएका आधाभन्दा बढी भौतिक संरचनाको पुनर्निर्माण हुन सकेको छैन । शान्ति सम्झौतापछि सरकारले श्रीकान्त रेग्मीको अध्यक्षतामा बनाएको कार्यदलले क्षति भएका सरकारी भौतिक संरचना पुनर्निर्माण गर्न १० अर्ब रुपैयाँ लाग्ने जनाएको थियो । अहिले लागत बढेर २५ अर्ब पुगेको छ । यस्तै गतिमा काम हुने हो भने अझै वर्षौंसम्म पुनर्निर्माणको काम सकिँदैन । मुलुक संघीयतामा गएसँगै र स्थानीय निकायलाई स्थानीय सरकारको रूपमा स्वीकार गरिएसँगै यस्ता क्षति पुगेका भौतिक संरचना निर्माणको जिम्मा शान्तिका लागि विकास कार्यक्रम मार्फत स्थानीय निकायमार्फत गर्ने सरकारको कार्यक्रमपछि थप अन्योल उत्पन्न भएको छ । अझ यसमा नागरिकका व्यक्तिगत भौतिक संरचनामा भएका क्षति समेटिएका छैनन्, जुन राज्यले बेवास्ता गर्न पाउँदैन । शान्ति स्थापनाका अन्य गतिविधिमा पनि सरकारी समय र राज्यकोषको लगानी भएको छ, तर भौतिक संरचनाको पुनर्निर्माणजस्तो आधारभूत कामको आधा हिस्सा पनि नसकिनु राम्रो होइन । सरकारले अध्ययन गरी पुनर्निर्माण गरिनुपर्छ भनेका संरचना बन्न नसक्दा राज्यको प्रतिबद्धतामा विश्वास गर्न नसकिने परिस्थिति बन्छ । यसमा सरकारले गम्भीरतापूर्वक सोच्नुपर्छ । शान्ति प्रक्रियाको पूर्ण कार्यान्वयनसँग जोडिएको ध्वस्त भौतिक संरचना पुनर्निर्माणको मुद्दालाई बेवास्ता गरिनु हँदैन । द्वन्द्वोत्तर पुनर्निर्माणले पूर्णता पाउन सके मात्रै शान्ति प्रक्रिया तार्किक निष्कर्षमा पुगेको अनुभूति हुनेछ।"
माओवादीलाई ब्यालेटको लडाईं हार्ने छुट छैन : प्रचण्ड,"सुर्खेत : पूर्व प्रधानमन्त्री एवं माओवादी केन्द्रका अध्यक्ष पुष्पकमल दाहाल प्रचण्डले माओवादी केन्द्रलाई ब्यालेटको लडाईं हार्ने छुट नभएको बताएका छन्। माओवादी केन्द्रका प्रदेश ६ का अगुवा कार्यकर्तालाई सुर्खेतमा प्रशिक्षण दिँदै अध्यक्ष प्रचण्डले भने, वर्गसङ्घर्ष अहिले ब्यालेटमा छ, त्यसको मुख्य केन्द्रबिन्दु ६ नम्बर प्रदेश नै हो। यो प्रदेश र हाम्रा जनप्रतिनिधिले जितेका गाउँपालिका र नगरपालिकालाई नमूना बनाउनुहोस्। संगठन बाहेक क्रान्तिकारी पार्टीको अर्को कुनै हतियार छैन। संगठन नै हाम्रो मुख्य शक्ति हो, यसले बुर्जुवा वर्गलाई परास्त गर्न सकिन्छ, संगठनको बलले नै ब्यालेटको लडाईं जितिन्छ, यो लडाई हार्ने छुट माओवादीलाई छैन। प्रचण्डले मधेस माओवादीमय बन्दै गएको दाबी गर्दै मधेसको पक्षमा लड्ने शक्ति माओवादी नै भएको बताए। विकास र समृद्धिमा माओवादी नै अब्बल छ। १० महिनामा मैले सम्पूर्ण शक्ति देशका लागि खर्च गरें। त्यो बेला देशले ठूलै परिणाम पायो, लोडसेडिङ हट्यो, आर्थिक विकास ह्वात्तै बढ्यो, संविधान कार्यान्वयन भयो, स्थानीय तह बन्यो, छिमेकीसँग सन्तुलित सम्बन्ध बन्यो, स्थानीय चुनाव भयो, यो सबै सामान्य मेहेनतले भएको कुरा होइन, प्रचण्डले भने। अध्यक्ष प्रचण्डले सामाजिक काम र जनताका अपेक्षामा केन्द्रित हुन कार्यकर्तालाई निर्देशन दिए। उनले भने, माओवादी नेता, कार्यकर्तामा सामाजिक चरित्र हुन सकेन, बिहेमा जन्त जाँदैनन्, मर्दा मलामी जाँदैनन्, अप्ठ्यारो पर्दा भेट्दैनन्, जनताका गुनासा सुन्दैनन् भन्ने गुनासो छ। यसलाई हामीले सच्चाउनै पर्छ। सामाजिक छवि र चरित्र बनाउनु पर्छ। राजनीतिक मुद्धा माओवादीसँगै भएको प्रचण्डले बताए। उनले भने, देशका अहिलेका सबै एजेण्डा माओवादीकै हुन्। कांग्रेस एमालेलाई यो सबै मन परेको छैन। महिला, दलित, जनजाति नेता भएको कांग्रेस एमालेलाई मन परेको छैन। उनीहरु महिला, दलित, जनजाति, मधेसी, मुस्लिमलाई मान्छे नै ठान्दैनन्। हामीले एकात्मक सत्ता ढलायौं, कांग्रेस एमालेले दोस्रो दर्जाका नागरिक ठानेका जनतालाई नेता बनायौं, मन्त्री र सांसद बनायौं, यो उनीहरुलाई मन पर्ने कुरै होइन, त्यसैले उनीहरु पहिचान र अधिकारको विरोधमा छन्। प्रशिक्षणमा अध्यक्ष प्रचण्डले माओवादीहरुको एकतामा जोड लिए । उनले भने, सबै माओवादी एक हुनुको विकल्प छैन । वैद्यजी पनि कुनै लाज नमानी माओवादी केन्द्रमै आउनुपर्छ, विप्लवजी पनि अन्त जाने ठाउँ छैन । बाबुरामजी पनि भौतारिनु पर्दैन, दक्षिणपन्थीसँग एकताको गुहार गर्नुभन्दा माओवादीमै आउनु राम्रो हुन्छ, सबै आउनैपर्छ ।"
'एमालेलाई कसैले पनि घेराबन्दी गर्न सक्दैन',"काठमाडौँ: प्रमुख प्रतिपक्षी दल नेकपा (एमाले)ले आगामी प्रतिनिधिसभा र प्रदेशसभा निर्वाचन प्रयोजनका लागि निर्वाचन आयोगमा शुक्रबार दल दर्ता गराएको छ। दल दर्ताका लागि चाहिने आवश्यक कागजातसहित पार्टीका उपाध्यक्ष वामदेव गौतमको नेतृत्वमा गएको टोलीले आयोगमा पुगेर दल दर्ता गराएको हो। राजनीतिक दलले हरेक निर्वाचनका लागि दल दर्ता गर्नुपर्ने कानूनी व्यवस्था छ। निर्वाचन आयोगले दल दर्ताका लागि यही भदौ ११ गतेसम्मको समयसीमा दिएको छ। हालसम्म आयोगमा ४४ राजनीतिक दलले दल दर्ता गराइसकेको आयोगले जनाएको छ। सो क्रममा उपाध्यक्ष गौतमको टोलीले प्रमुख निर्वाचन आयुक्त र आयुक्तसँग प्रदेश नं २ मा आउँदो असोज २ गते हुने स्थानीय तह र आगामी मंसिर १० गते हुने प्रदेशसभा र प्रतिनिधिसभा निर्वाचन विषयमा पनि छलफल गर्यो। छलफलपछि सञ्चारकर्मीसँग कुरा गर्दै नेता गौतमले भने, 'निर्वाचनका लागि आवश्यक विधेयक पारित गर्न पूर्णरुपमा सहयोग गर्न तयार छौं।' सरकारलाई छिटोभन्दा निर्वाचनसम्बन्धी विधेयक सदनमा प्रस्तुत गर्न सुझाव दिँदै उनले भने, नेकपा(एमाले)आगामी असोज २ र मंसिरमा हुने दुवै निर्वाचनका लागि तयारी रुपमा छ, पार्टीको सम्पूर्ण शक्ति निर्वाचनमा केन्द्रित हुने निर्णय भइसकेको छ । सञ्चारकर्मीको प्रश्नको जवाफमा उनले एमालेलाई कसैले पनि घेराबन्दी गर्न नसक्ने र त्यसो गर्नेहरु जनताबाट तिरस्कृत भएकाहरु मात्र हुने बताए। टोलीमा संसदीय दलका उपनेता सुवास नेम्वाङ, सचिव प्रदीपकुमार ज्ञवली, पार्टी निर्वाचन फाँटका प्रमुख राजेन्द्रप्रसाद पाण्डे, पूर्वमन्त्री अग्निप्रसाद खरेललगायत सहभागी थिए। रासस"
बाढीपीडितका लागि कांग्रेसद्वारा एक करोड संकलन,काठमाडौँ: नेपाली कांग्रेसले बाढीपहिरो पीडित जनताको सहयोगका लागि रु एक करोड छ लाख ९० हजार ६४० संकलन गरेको छ। केही दिन अगाडि मुलुकका विभिन्न भागमा परेको अविरल वर्षा र पहिराका कारण पीडामा परेका जनतालाई सहयोगस्वरुप पार्टीका सांसदको एक महिनाको तलबबाट उक्त रकम संकलन गरेको हो। सो रकम आज पार्टी केन्द्रीय कार्यालय सानेपामा कांग्रेस संसदीय दलका सचिव धुव्र वाग्लेले पार्टीका कावा सभापति विमलेन्द्र निधिलाई हस्तान्तरण गरे। उक्त रकम कांग्रेस बाढीपीडित कोषको खाता नं ०१३५११००१००७५ मा जम्मा गरिने नेता निधिले जानकारी दिए। रासस
दस्तखत गर्नेको नमूना हस्ताक्षर बुझाउन सूचित,"काठमाडौँ: निर्वाचन आयोगले असोज २ गते हुने स्थानीय तहको निर्वाचनमा सम्बन्धित दलको पदाधिकारीको दस्तखतको नमूना पेस गर्न आग्रह गरेको छ। प्रमुख निर्वाचन आयुक्त डा अयोधीप्रसाद यादवको अध्यक्षतामा बिहीबार बसेको बैठकले यस्तो निर्णय गरेको हो। आयोगले उम्मेदवारको मनोनयनको औपचारिक पत्र प्रदान गर्न अधिकार पाएको सम्बन्धित दलको पदाधिकारीको नाम, थर र निजको दस्तखतको नमूना आयोगको केन्द्रीय कार्यालय कान्तिपथ काठमाडौँमा भदौ १३ गतेसम्म बुझाउन दलहरुलाई सूचितसमेत गरिएको आयोगका प्रवक्ता सूर्यप्रसाद शर्माले जानकारी दिए। दस्तखतको नमूना बुझाउँदा राजनीतिक दलको केन्द्रीय कार्यकारिणी समिति वा सो सरहको समितिको निर्णय संलग्न गराउनुपर्ने आयोगले जनाएको छ। रासस"
वीरगन्जमा राजपा कार्यकर्ताबीच झडप,"वीरगन्ज : पार्टी नेतृत्वले निर्वाचनमा भाग लिने निर्णय गरेसँगै राष्ट्रिय जनता पार्टी नेपाल (राजपा) मा वीरगन्ज महानगरको मेयर पदको टिकटको विषयमा विवाद हुँदा झडप भएको छ । पार्टीले स्थानीय तह, प्रदेश र प्रतिनिधिसभाको निर्वाचनमा सहभागी हुने औपचारिक निर्णय गरेको दोस्रो दिन शुक्रबार वीरगन्जमा मेयरको उम्मेदवारको विषयमा विवाद हुँदा राजपाका कार्यकर्ताबीच झडप भएको हो। वीरगन्जको मेयर उम्मेदवार छनोटका लागि केन्द्रीय पर्यवेक्षकको उपस्थितिमा शुक्रबार स्थानीय कुमु प्यालेश होटलमा राजपाको बैठक बस्ने कार्यक्रम तय भएको थियो । तर, वीरगन्ज महानगरको मेयर पदका आकांक्षी नेता विमल श्रीवास्तव र राजेशमान सिंहका समर्थक कार्यकर्ताबीच बैठक सुरु नहुदै झडप भएको हो । कार्यकर्ताको झडपले बैठक नै स्थगीत भएको छ। बैठकमा केन्द्रीय पर्यवेक्षक विजय गुप्ता, जिल्लामा रहेका केन्द्रीय पदाधिकारी, केन्द्रीय सदस्य, जिल्ला अध्यक्ष मण्डलका सदस्य र मेयरका आकांक्षी नेतालाई मात्रै बोलाइएको थियो । तर, मेयरका आकांक्षी श्रीवास्तव र सिंहका समर्थक कार्यकर्ता बैठक सुरु नहुँदै झण्डा र ब्यनार बोकेर दलबलसहित बैठकमा नाराबाजी गर्दै पुगेका थिए। बैठक स्थलमा कार्यकर्ता र समर्थक ठूलो संख्यामा आएपछि बैठक केही समयका लागि स्थगित गर्नु परेको राजपाका केन्द्रीय महासचिव शिव पटेलले जानकारी दिए। वीरगञ्ज माहानगरपालिका, पोखरीयासहितका तीन नगरपालिका र ११ गाउँपालिकाको उम्मेदवारीका लागि आकांक्षीको पहिचानका निम्ति बैठक बोलाइएको थियो। राजपाले निर्वाचनमा भाग लिने औपचारिक निर्णय गर्नु भन्दा पहिलेदेखि नै वीरगन्ज महानगरको मेयरका आकांक्षी श्रीवास्तव र सिंहबीच टिकटका लागि द्वन्द्व चल्दै आएको छ। उनीहरुका समर्थकले सामाजिक सन्जालमा आआफना नेतालाई मेयरको उम्मेदवार बनाएर भोट माग्न थालिकेका छन्। राजपा गठन गर्नु अघि श्रीवास्तव, तत्कालीन तराइ मधेस लोकतान्त्रिक पार्टी (तमलोपा) का केन्द्रीय कोषाध्यक्ष एंव प्रवक्ता थिए। मेयरका अर्का मुख्य आकांक्षी सिंह भने शरदसिंह भण्डारी नेतृत्वको तत्कालीन राष्ट्रिय मधेस समाजवादी पार्टी (रामसपा)का केन्द्रीय महामन्त्री थिए।"
देउवाको अभिव्यक्तिप्रति प्रचण्डको आक्रोश,"सुर्खेत : सत्ता साझेदार दल माओवादी केन्द्रले प्रधानमन्त्री शेरबहादुर देउवाले भारत भ्रमणको क्रममा संविधान संशोधनको विषयमा दिएको भिव्यक्तिप्रति असन्तुष्टी जनाएको छ । संसदबाट टुंगिसकेको मुद्दामा प्रधानमन्त्रीले छिमेकी देशमा गएर पुनः संशोधन प्रस्ताव पेश गर्ने अभिव्यक्ति दिनु गलत भएको माओवादीको भनाइ छ । वीरेन्द्रनगरमा प्रेस सेन्टरले शुक्रवार गरेको पत्रकार सम्मेलनमा माओवादी अध्यक्ष प्रचण्डले भने, संशोधनको मुद्दा संसदबाट टुंगिसकेको छ, अब कुनै पनि हालतमा यसमा पुनर्विचार हुँदैन । संसदबाटै फेल भइसक्यो, अब यो विषयमा कसैले बोल्नु पनि उचित हुँदैन । सार्वभौम संसदले गरेको फैसला सबैले स्वीकार गर्नुपर्ने भन्दै प्रचण्डले अब राजपा पनि पूर्व सहमति अनुसार चुनावमा आउने जनाए । संविधान नै असफल बनाउने खेल जारी रहेको भन्दै उनले यसका लागि तोकिएको मितिमै निर्वाचन सम्पन्न हुनुपर्ने बताए । प्रत्यक्ष निर्वाचित कार्यकारी राष्ट्रपतिको मुद्दालाई अब आफ्नो पार्टीले चुनावमा मुख्य एजेण्डा बनाउने माओवादीले जनाएको छ । साथै विभाजित अवस्थामा रहेका सबै माओवादीलाई एकिकरण गरेर आउँदो चुनावमा पहिलो शक्ति बन्ने रणनीति अनुसार काम भइरहेको प्रचण्डले बताए । मोहन वैद्य, बाबुराम भट्टराई र नेत्रबिक्रम चन्दको पार्टीसँग एकताको प्रयास भइरहेको उनले उल्लेख गरे । माओवादीहरु विभाजित हुँदा आन्दोलनका उपलब्धीहरु नै खतरामा परेको उनको भनाइ छ । प्रदेश नम्बर ६ माओवादीको उद्गमस्थल भएकाले पनि प्रदेश सरकार आफूहरुकै नेतृत्वमा गठन हुने माओवादी नेताहरुले दाबी गरे । प्रशिक्षणमा सहभागि हुन अध्यक्ष प्रचण्ड, नेताहरु रामबहादुर थापा, नारायणकाजी श्रेष्ठ, शक्तिबहादुर बस्नेतलगायत केन्द्रीय नेताहरु सुर्खेत आएका छन् ।"
पार्टीभित्र चर्को आर्थिक अराजकता भएको विप्लवद्वारा स्वीकार,"काठमाडौं : नेपाल कम्युनिस्ट पार्टीका महासचिव नेत्रविक्रम चन्दले पार्टीभित्र व्यापक आर्थिक अराजकता रहेको बताएका छन् । नेताकार्यकर्ता चन्दामुखी भएको आरोप लागिरहेका बेला चन्द स्वयंले पार्टीभित्र अराजकता मौलाएको स्विकारेका हुन् ।केन्द्रीय समिति बैठकमा पेस गरेको दस्ताबेजमा चन्दले आर्थिक अराजकताको कुरा महत्वका साथ उल्लेख गरेका छन् । उनको दस्ताबेजलाई बैठकले अनुमोदन गरेको थियो । ग्रामीण क्षेत्रको जिम्मेवारी दिइएका नेताकार्यकर्ता सहरमै केन्द्रित भएको, विवादास्पद मुद्दामामिलामा मात्र कार्यकर्ता सक्रिय भएको र पार्टीको माथिल्लो कमिटीको निर्देशन र अनुमतिविनै समात्ने, दुःख दिनेजस्ता काममा पार्टी प्रयोग भएको चन्दले खुलासा गरेका छन् । अन्नपूर्णलाई प्राप्त चन्दको उक्त गोप्य प्रतिवेदनमा नेताकार्यकर्ताकै बीचमा रकम असुली गर्न असम्बन्धित क्षेत्रमा हात हाल्ने अस्वाभाविक प्रतिस्पर्धा चलेको उल्लेख छ ।पार्टी पंक्ति बढी सहरकेन्द्रित हुनु, पार्टीमा पूर्णकालीन कार्यकर्ता र व्यवस्थापनको नीति स्पष्ट नहुनु, पार्टी कमिटी र जनवर्गीय संगठनको आर्थिक व्यवस्थापन चुस्त नहुँदा अर्थ संकलन गर्न असम्बन्धित क्षेत्रमा हात हाल्ने, पार्टीको अनुमतिबेगर नै मुद्दा हेर्ने, पार्टीको उपल्लो कमिटीको अनुमतिविना गिरफ्तार गर्नेजस्ता क्रियाकलाप पार्टीमा बढेको छ, चन्दले स्विकारेका छन् । विद्यार्थी, स्वयंसेवक र मजदुर संगठनमा आर्थिक अराजकता चर्काे रुपमा देखा परेको नेताहरूको भनाइ । काठमाडौं, चितवनलगायत क्षेत्रमा खटिएका पार्टी तथा जनवर्गीय संगठनका नेता मुद्दामामिला खोजी गर्दै हिँड्ने र न्यायका नाममा असुली गर्न थालेपछि चन्दको पार्टी आलोचित बन्दै गएको छ । प्रचण्डसँग हुँदा कमाउन नपाएका वा यता आएर अरूसँग बार्गेनिङ गर्ने प्रवृत्ति पनि पार्टीमा देखिएको छ, चन्दले प्रतिवेदनमा उल्लेख गरेका छन्, कतै पार्टीमा आर्थिक फाइदाका लागि अस्वाभाविक सक्रिय हुने र क्रान्तिको चाप बढ्दा धोका दिने अवस्था त आउँदैन भन्ने प्रश्न पनि उठ्न थालेको छ। खासगरी विद्यार्थी, स्वयंसेवक र मजदुर संगठनमा आर्थिक अराजकता चर्को रुपमा देखा परेको नेताहरूको भनाइ छ । ती संगठनका केन्द्रीय जिम्मेवारीमै रहेका नेताहरूले जनअदालत का नाममा मुद्दा मिलाइदिने बहानामा चर्को रकम असुली गर्दै आइरहेका छन् । तीन महिनाअगाडि मात्रै जडीबुटीमा त्यस्तै मुद्दा मिलाउने नाममा भएको अपहरणमा नेकपाका केन्द्रीय नेता सुदीप मल्ल जोडिएका थिए । उनलाई अहिले स्पष्टीकरणसमेत सोधिएको नेकपाका नेताहरूले बताएका छन् । उनले आफ्नो इच्छाअनुसार योजना बनाउने र घुमफिरमा रमाउने नेताहरूको प्रवृत्ति पार्टीमा आत्मघाती कदमका रूपमा देखापरेको पनि बताएका छन् । नेकपाले प्रवक्ता खडकबहादुर विश्वकर्माको नेतृत्वमा केन्द्रीय अर्थ विभाग बनाए पनि विभागभित्रै अराजकता देखिएको छ ।"
भारतको 'पोजिसन' यथावत,"टिप्पणी काठमाडौं : प्रधानमन्त्री शेरबहादुर देउवा बुधबारदेखि भारतको पाँचदिने राजकीय भ्रमणमा छन् । प्रधानमन्त्री बनेपछि पहिलो विदेश भ्रमण दक्षिणी छिमेकमै गर्ने परिपाटीलाई देउवाले पनि निरन्तरता दिएका हुन् ।दिल्ली पुगेकै साँझ भारतीय समकक्षी नरेन्द्र मोदीले प्रधानमन्त्री देउवासँग आकस्मिक एकल भेटवार्ता गरे । भेटवार्तामा केके विषयमा कुराकानी भयो भन्ने दुवै तर्फबाट सार्वजनिक भएको छैन । देउवाले बिहीबार समकक्षी मोदीदेखि राष्ट्रपति रामनाथ कोविन्द, उपराष्ट्रपति बैन्कैया नायडू, विदेशमन्त्री सुषमा स्वराज र प्रतिपक्षी दलका नेतासम्म भेटे । उनले सरकारी प्रतिनिधिसहित मोदी नेतृत्वको भारतीय प्रतिनिधिमण्डलसँग हैदरावाद हाउसमा मध्याह्न वार्ता गरे । उक्त वार्तामा दुई देशबीच विगतमा सहमति भएका तर कार्यान्वयन हुन नसकेका भारतीय लगानीका नेपालस्थित परियोजनालाई अघि बढाउनेबारे छलफल भयो। २० वर्षअघि प्रधानमन्त्री भएका बेला देउवा भारत भ्रमणमा जाँदा सुरक्षालगायत जुन द्विपक्षीय मुद्दा र परियोजना छलफलका विषय थिए, अहिले फेरि तिनै विषयले प्राथमिकता पाएका छन् । त्यति बेला पनि पञ्चेश्वरलगायत परियोजना चाँडो टुंग्याउने भनिएको थियो, अहिले त्यही कुरा दोहोरिएको छ। थाती रहेका परियोजना अगाडि बढाउने विषयमा ब्रेक थु्र हुन सकेन । महाकाली सन्धिमा हस्ताक्षर भएको ६ महिनाभित्र डीपीआर तयार गर्ने सहमति भए पनि त्यसको टुंगो अझै लागेको छैन । मूलतः भारतले पञ्चेश्वरको पानी सिँचाइ र विद्युत् उत्पादनपछि समान रूपमा बाँडफाँट गर्न नचाहेका कारण यो विशाल परियोजना अघि बढ्न सकेको छैन । नेपालसँग हुने जुनसुकै सहमति र सम्झौतामा भारत आफू माथि पर्न चाहन्छ । पञ्चेश्वर मुद्दामा पनि यही लागू भएको छ । सरकारी अधिकारी पञ्चेश्वरबारे दुई देशको विवाद सन् १९९२ मा जे थियो आज पनि त्यही स्थितिमा रहेको स्वीकार गर्छन् । देउवालाई राजकीय सम्मानसहित दिल्लीले रातो कार्पेट ओछ्याए पनि छिमेकमा नयाँ संविधान जारी भएको ऐतिहासिक विषयलाई अझै स्वागत गरेको छैन । प्रधानमन्त्रीस्तरीय वार्तापछि आयोजित पत्रकार सम्मेलनमा देउवा र मोदीले पञ्चेश्वरको विस्तृत परियोजना प्रतिवेदन (डीपीआर) एक वर्षभित्रै टुंगो लगाउने सहमति भएको जोडदार ढंगले उल्लेख गरे । यही विषयको टुंगो लगाउन दुई दिनअघि नेपालमा भएको सचिवस्तरीय वार्ता असफल भएको थियो। देउवाको भ्रमणमा नेपालसँग चार स्थानमा सीमापार रेलवे जोड्न काम अघि बढाउने, हुलाकी राजमार्ग निर्माण सम्पन्न गर्ने र एकीकृत सुरक्षा जाँच चौकी निर्माण चाँडो सक्नेजस्ता विषयमा छलफल भए । भारतका लागि रणनीतिक तथा सुरक्षाका लागि बढी महत्वपूर्ण मानिएका यी परियोजना सम्पन्न गर्न नेपालका तर्फबाट भन्दा भारतबाट समस्या बढी रहेको तथ्य भारतले ढिलै भए पनि महसुस गरेको देखिन्छ । भारतलाई यति बेला यी परियोजना अघि बढाउन तातो लाग्नुका पछाडि चीन र नेपालबीच बेल्ट एन्ड रोड अवधारणाअनुसार कनेक्टिभिटी र विकास परियोजनामा सहकार्य अघि बढ्नु मुख्य कारण हो । चीनसँग नेपालको सम्बन्धलाई भारतले सधैं संशयकै दृष्टिले हेर्दै आएको छ । भारत नेपाललाई आफ्नो प्रभावमा राखिरहन चाहन्छ । संविधान जारी भएसँगै नेपालमा भारतले गरेको नाकाबन्दी र त्यसले सिर्जना गरेको भारतविरोधी भावनाबीच सफ्ट पावरका माध्यमबाट उत्तरी छिमेकी चीन नेपालमा अझ बढी सक्रिय बनेको महसुस भारतीय नीतिनिर्मातामा देखिन्छ । भारतले सीमापार रेल, सडक विस्तार, प्रसारण लाइनजस्ता कनेक्टिभिटीका परियोजनामा बढी जोड दिनुको मुख्य कारण यही हो । तर, पञ्चेश्वरकै शैलीमा परियोजना ओगट्ने तर नेपाल र भारतबीच विनविन सिचुएसन हुने गरी काम गर्न नचाहने प्रवृत्ति जारी राखे भारतलाई नै राजनीतिक तथा भूरणनीतिक हिसाबले घाटा हुनेछ । तसर्थ भारतले परियोजना कार्यान्वयनका लागि नेपालसँगै इमानदार र लचिलो हुन आवश्यक छ । देउवालाई राजकीय सम्मानसहित दिल्लीले रातो कार्पेट ओछ्याए पनि छिमेकमा नयाँ संविधान जारी भएको ऐतिहासिक विषयलाई अझै स्वागत गरेको छैन । देउवाको भ्रमणमा मोदीले स्थानीय निर्वाचन दुईपटक भएकोमा बधाई तथा शुभकामना दिए । उनले भारतले विगतमा भन्दै आएको सबै पक्षलाई मान्य हुने गरी संविधान संशोधन गर्न दबाबसमेत दिए । देउवाले संयुक्त पत्रकार सम्मेलनमा मोदी अघिल्तिर भने हालै संविधान संशोधन विधेयक संसद्बाट अस्वीकृत भए पनि कुनै एक दिन दुईतिहाइ पुर्याएर संशोधन गर्ने मेरो प्रयास हुनेछ । उनले समाजका सबै पक्षलाई समेटेर लैजाने भन्दै मधेसकेन्द्रित दलका माग सम्बोधन गर्ने प्रतिबद्धता जनाए । जबकि नयाँ संविधान सार्वभौम मुलुक नेपालको नितान्त आन्तरिक मामिला हो । यसमा दिल्ली पुगेर प्रतिबद्धता जनाइरहन आवश्यक थिएन । परराष्ट्र मामिलाका जानकारले देउवाले संविधानजस्तो नेपालको आन्तरिक मामिलालाई भारतसँग द्विपक्षीय मुद्दा बनाएकोमा असन्तुष्टि जनाएका छन् । पूर्वपरराष्ट्रसचिव मधुरमण आचार्यले संविधानजस्तो आन्तरिक मामिलालाई नेपालभारत सम्बन्धको द्विपक्षीय मुद्दा बनाउनु दुर्भाग्यपूर्ण रहेको प्रतिक्रिया दिए । पूर्वपरराष्ट्रमन्त्री नारायणकाजी श्रेष्ठले देउवाको भनाइप्रति आपत्ति जनाउँदै फेसबुकमा लेखेका छन्, देउवाले मोदीसँगको पत्रकार सम्मेलनमा हाम्रो संविधानका बारेमा बोल्नुभएको कुराले नेपाल र नेपालीको अपमान गरेको छ । प्रमलाई थाहा छ के बोल्नुभयो ? संयुक्त वक्तव्यमा पनि नेपालको नयाँ संविधानबारे उल्लेख छ । नेपालका सबै पक्षलाई संविधान कार्यान्वयनमा समेट्ने भनी देउवाले गरेको प्रशंसाको मोदीले स्वागत गरेको वक्तव्यमा उल्लेख छ । देउवाले भारत भ्रमणमा सीमावर्ती भारतीय तटबन्धका लागि तराई डुबानमा परेको विषय सकारात्मक छ । डोक्लाम विवादबारे छलफल नभएको भारतीय विदेशसचिव एस जयशंकरको भनाइलाई आधार मान्ने हो भने त्यो सकारात्मक छ । मोदीसँग देउवाले एक्लै भेट्दा पनि डोक्लामबारे कुरा नभएको जयशंकरले बताए । चीन र भुटानबीचको डोक्लाममा विवादमा भारतको भूमिकाबारे नेपालले बोल्नु र भारतसँग कुरा राख्नु नेपालको तटस्थ नीतिविपरीत हुनेछ। डोक्लाम मामिलामा तटस्थ रहनु नै नेपालको हितमा छ । यसबारे संयुक्त वक्तव्यमा उल्लेख गरेको भए त्यसले अर्को छिमेकी चीन चिढिने सम्भावना थियो ।"
माओवादी बुर्जुवा समावेशी लोकतन्त्रलाई टेकेर अघि बढ्न चाहन्छ : नारायणकाजी,"सुर्खेत : प्रदेश नम्बर ६ को प्रशिक्षण कार्यक्रममा बोल्दै माओवादी नेता नारायणकाजी श्रेष्ठले माओवादी बुर्जुवा समावेशी लोकतन्त्रलाई टेकेर अगाडि बढ्नुपर्ने बताएका छन् । माओवादीले सामन्तवादको अन्त्य र पूँजीवादी संघीय लोकतन्त्र स्थापित गर्यौ। यो बुर्जुवा समावेशी लोकतन्त्र नै हो। यसमा टेकेर माओवादी अघि बढ्न चाहन्छ, श्रेष्ठले भने, हामी गर्व गरेर भन्न सक्छौँ, गणतन्त्र, समावेशी लोकतन्त्र, संघीयता, संविधान माओवादीले ल्याएको हो। अध्यक्ष प्रचण्ड प्रधानमन्त्री भएपछि संविधान कार्यान्वयनले गति लियो, स्थानीय तह बन्यो र स्थानीय तहको चुनाव सम्पन्न भयो। श्रेष्ठले संविधान कार्यान्वयका लागि तिनै तहको निर्वाचन हुनैपर्नै बताएका छन् । संविधान कार्यान्वयनका लागि तिनै तहका चुनाव हुनैपर्छ साथै परिवर्तनका उपलब्धि जोगाउन माओवादीले जित्नैपर्छ। अहिले हाम्रो मुख्य कार्यभार चुनाव गर्नु र जित्नु नै हो, नेता श्रेष्ठले भने, संसदवाद र शान्तिपूर्ण प्रतिस्पर्धा एउटै कुरा होइन। हामी संसदवादको विरुद्धमा छौँ। तर, शान्तिपूर्ण प्रतिस्पर्धालाई कार्यनीति बनाएका छौँ ।"
अध्यागमन विभागमा गृहराज्यमन्त्री श्यामकुमार श्रेष्ठ,काठमाडौं : गृहराज्यमन्त्री श्यामकुमार श्रेष्ठले अध्यागमन विभागका कर्मचारीलाई समस्या देखाउने भन्दा पनि समाधान गर्ने गरी काम गर्न निर्देशन दिएका छन्। अध्यागमन विभागमा रहेका नीतिगत समस्या समाधान गर्न सरकार तयार रहेको बताउदै उनले भएका नीतिलाई प्रभावकारी रुपमा कार्यान्वय गरेर अगाडि बढ्न निर्देशन दिएका हुन्। अध्यागमन विभागको अनुगमन गर्दै मन्त्री श्रेष्ठले विभागमा रहेका त्रुटी सच्याउन सरकार तयार रहेको प्रष्ट पार्दै समाधान गर्न सरकार गम्भीर रहेको बताए। अध्यागमन विभागको दायरा फराकिलो भएकाले विभागले परम्परागत ढंगबाट भन्दा पनि विज्ञान र प्रविधिको प्रयोग गरेर सहज रुपमा सेवा सुविधा उपलब्ध गराउन उनले निर्देशन दिए।
प्रधानमन्त्रीको अभिव्यक्तिले राष्ट्रको स्वाभिमानमा आँच पुग्यो: ओली,"काठमाडौँ: नेकपा (एमाले)का अध्यक्ष केपी शर्मा ओलीले प्रधानमन्त्री शेरबहादुर देउवाले भारत भ्रमणका क्रममा दिएको अभिव्यक्तिले राष्ट्रको स्वाभिमानमा आँच पुगेको आरोप लगाएका छन्। नियमित स्वास्थ्य परीक्षणका लागि शुक्रबार बैंकक प्रस्थान गर्नुअघि त्रिभुवन अन्तर्राष्ट्रिय विमानस्थलमा पत्रकारहरुसँग कुरा गर्दै उनले भने प्रधानमन्त्री देउवाले भारत भ्रमणका क्रममा नेपालको संविधान संशोधन प्रक्रियालगायतका विषयमा दिएको अभिव्यक्तिले नेपालको स्वाभिमानमा आँच पुर्याएको छ। बिहीबार भारतीय प्रधानमन्त्री मोदीसँग भेटवार्तापछि आयोजित संयुक्त पत्रकार सम्मेलनमा प्रधानमन्त्री देउवाले तत्काल संविधान संशोधन हुन नसके पनि संविधानको स्वीकार्यता बढाउन आफू लागिपर्ने प्रतिबद्धता व्यक्त गरेको कुरा आपत्तिजनक भएको अध्यक्ष ओलीले बताए। उनले बाढी पहिरो र डुबानपीडितको राहत, उद्धार र पुनःस्थापनाको कामलाई अझै प्रभावकारी बनाउन सरकारको पुनः ध्यानाकर्षण गराउँदै पीडितलाई राहत दिने काममा पार्टीले सरकारलाई सक्दो सहयोग गरिरहेको पनि स्मरण गराए। एमालेले बाढीपहिरो र डुबानपीडितलाई राहत दिन पार्टीका सांसदहरुको एक महिनाको तलबबापत जम्मा भएको करिब रु एक करोड रकम सरकारलाई हस्तान्तरण गरिसकेको जानकारीसमेत अध्यक्ष ओलीले दिए। अध्यक्ष ओलीलाई बिदाइ गर्न उपाध्यक्ष वामदेव गौतम, एमाले संसदीय दलका उपनेता सुवास नेम्वाङलगायतका नेताहरु त्रिभुवन अन्तर्राष्ट्रिय विमानस्थल पुग्नुभएको थियो । अध्यक्ष ओली स्वास्थ्य परीक्षण गरी यही भदौ १४ गते स्वदेश फर्किनेछन। उनको साथमा धर्मपत्नी राधिका शाक्य र स्वकीय सचिव राजेश बज्राचार्य गएका छन्। रासस"
लोकतन्त्रको विकासका लागि प्रेसको भूमिका: महामन्त्री कोइराला,"काठमाडौँ: नेपाली कांग्रेसका महामन्त्री डा शंशाङ्क कोइरालाले लोकतन्त्रको संस्थागत विकासका लागि सञ्चार क्षेत्रको भूमिका महत्वपूर्ण हुने बताएका छन्। नेपाल पत्रकार महासंघका नवनिर्वाचित पदाधिकारी र सदस्यलाई शुक्रबार आफ्नै निवास महाराजगञ्जमा बधाई तथा शुभकामना दिन आयोजित कार्यक्रममा उनले साे कुरा बताएका हुन्। लोकन्त्रमाथि आइपर्ने खतराका सम्बन्धमा सञ्चार क्षेत्र सदैव सतर्क रहनुपर्ने धारणा व्यक्त गर्दै महामन्त्री डा कोइरालाले भने, राज्यको चाैथो अंग प्रेसको स्वतन्त्रतामाथि कहिल्यै हस्तक्षेप हुनुहुँदैन। सञ्चार जगत सदैव स्वतन्त्र र निष्पक्ष हुनुपर्ने बताउँदै उनले लोकतन्त्रको सुदृढीकरणका लागि सञ्चार क्षेत्रको भूमिका महत्वपूर्ण हुनेमा जोड दिए। कार्यक्रममा महासंघका नवनिर्वाचित अध्यक्ष गोविन्द आचार्यले प्रेस स्वतन्त्रताका सम्बन्धमा कहिल्यै कसैसँग सम्झौता नहुने दृढता व्यक्त गर्दै पत्रकार हकहितका लागि काम गर्ने प्रतिबद्धता दोहोर्याए। नेपाल प्रेस युनियनका अध्यक्ष बद्री सिग्देलले महासंघले अब सबैलाई समेटेर आफ्नो साझा चरित्र कायम राख्नुपर्ने सुझाव दिए। महासंघका पूर्व महासचिव पोषण केसीले महासंघको नयाँ नेतृत्वले श्रमजीवी पत्रकारका आर्थिक र भौतिक सुरक्षाका सम्बन्धमा काम गर्नुपर्ने बताए। कार्यक्रममा कांग्रेसनेता डा शेखर कोइराला, पूर्व उपप्रधानमन्त्री एवं कांग्रेसनेतृ सुजाता कोइराला, पूर्व परराष्ट्रमन्त्री डा प्रकाशशरण महत, मन्त्री रामकृष्ण यादव, राज्यमन्त्री, कांग्रेसका नेता, महासंघका पूर्व अध्यक्ष, वरिष्ठ पत्रकारलगायतको उपस्थिति थियो। रासस"
"राजपा सबै निर्वाचनमा जाने, चुनाव चिह्न साइकल","काठमाडौं : लामो अन्योल चिर्दै राष्ट्रिय जनता पार्टी नेपालले अब सबै निर्वाचनमा सहभागी हुने निर्णय गरेको छ । राजपा अध्यक्षमण्डलका नेताहरूले बिहीबार राजधानीमा पत्रकार सम्मेलन गरी असोज २ गतेका लागि निर्धारित तेस्रो चरणको स्थानीय निर्वाचनदेखि प्रदेशसभा र केन्द्रीय संसद्सम्मको निर्वाचनमा सहभागी हुने जानकारी दिए । संविधान संशोधन विधेयक संसद्बाट अस्वीकृत भएपछिको परिस्थितिबारे छलफल गर्न मंगलबारदेखि दुई दिन बसेको पदाधिकारी बैठकले निर्वाचनमा जाने निर्णय गरेको हो । पत्रकार सम्मेलनमा पदाधिकारी बैठक र त्यसपछि बसेको अध्यक्षमण्डल बैठकको निर्णय सुनाउँदै नेता राजेन्द्र महतोले स्थानीय तहदेखि केन्द्रसम्म जोडदार उपस्थिति दर्ज गराउन निर्वाचनमा जाने निर्णय गरेको जानकारी दिए । संशोधन विधेयक अस्वीकृत हुनुमा सरकार र प्रमुख प्रतिपक्षी एमाले दुवैको कमजोरी औंल्याउँदै नेता महतोले संशोधनका लागि शान्तिपूर्ण आन्दोलन जारी राख्ने बताए । संशोधन असफल भएको विरोधमा राजपाले यही भदौ ९ देखि २१ गतेसम्म हातमा कालोपट्टी बाँधेर विरोध जनाउने निर्णय गरेको छ । राजपाले उम्मेदवारी मनोनयनदेखि निर्वाचनका लागि पर्यवेक्षक खटाउने जिम्मेवारी तोकेको छ । भदौ ९ देखि १३ गतेसम्म स्थानीय तहमा उम्मेदवार छनोट गर्ने अनि घोषणापत्र मस्यौदा समितिसमेत चाँडै बनाउने उक्त पार्टीले जनाएको छ । राजपाले उम्मेदवारी मनोयनका लागि केन्द्रबाटै प्रदेश नम्बर २ का आठ जिल्लामा पर्यवेक्षक खटाएको छ । सप्तरीमा नरसिंह चौधरी, सिरहामा गजाधर यादव, धनुषामा अरुण सिंह, महोत्तरीमा गोविन्द चौधरी, सर्लाहीमा शेखर सिंह, रौतहटमा सत्यनारायण मण्डल, बारामा मालामती राना थारू र पर्सामा विजय गुप्ता पर्यवेक्षक तोकिएका हुन् ।  स्थानीय तहदेखि केन्द्रसम्म जोडदार उपस्थिति दर्ज गराउन निर्वाचनमा जाने निर्णय  संविधान संशोधन असफल हुनुमा सरकार र एमाले दोषी राजपा संयोजक महन्थ ठाकुरले दुई चरणको स्थानीय निर्वाचनमा सहभागी नभएकै कारण सरकारले मधेस आन्दोलनका क्रममा मारिएका सबैलाई सहिद घोषणा गरेको, मुद्दा फिर्ता लिएको र स्थानीय तहको संख्या बढाएको दाबी गरे । यी सबै हाम्रै आन्दोलनको उपलब्धि हुन्', संयोजक ठाकुरले भने । उनले साइकल चिह्न लिएर निर्वाचनमा जान लागेको जानकारी दिए । मैले आजै निर्वाचन आयोगसँग यसबारे छलफल गरेको छु, साइकल चिह्न लिने अनौपचारिक जानकारी आयोगलाई गराएका छौं', उनले भने । साइकल चिह्न शरदसिंह भण्डारी नेतृत्वको तत्कालीन राष्ट्रिय मधेस समाजवादी पार्टीले प्रयोग गरेको थियो । अध्यक्षमण्डलका सदस्य अनिल झाले भने निर्वाचनमा जाने निर्णयप्रति असहमति जनाएको स्रोतले जनाएको छ । उनी पत्रकार सम्मेलनमा सहभागीसमेत भएनन् ।"
"हार्नुपर्ने चुनाव हारिसक्यौं, अब जित्दै जान्छौं : प्रचण्ड","सुर्खेत: नेकपा (माओवादी केन्द्र)का अध्यक्ष पुष्पकमल दहाल प्रचण्ड'ले माओवादी केन्द्रले अब हार्ने ठाउँ नभएको बताएका छन्। संगठन परिचालनमा कमजोरी र नेता गाउँ नपुग्दा हालैको स्थानीय तह निर्वाचनमा हारिएको उनले स्वीकार गरे। पार्टीको प्रदेश नं ६ को प्रशिक्षण कार्यक्रममा सहभागी हुन सुर्खेत आइपुगेका अध्यक्ष प्रचण्डले पत्रकारसँगको भेटमा माओवादी केन्द्रले हार्नुपर्ने जति हारिसकेको तर, अब नहार्ने दाबी गरे। पूर्वप्रधानमन्त्री प्रचण्डले भने, माओवादी एकता र ध्रुवीकरणको प्रक्रियामा छ। हेर्दै जानुहोला, अब माओवादीले जित्दै जान्छ। उनले जनताबाट प्रत्यक्ष निर्वाचित कार्यकारी राष्ट्रपतिले मात्र देशमा राजनीतिक स्थिरता दिनसक्ने दाबी गरे। संविधान संशोधन विधेयक निर्णयार्थ पेश भइसकेकाले तत्काल संविधान संशोधनको प्रस्ताव नलगिने अध्यक्ष प्रचण्डको भनाइ थियो। भारत भ्रमणमा रहनुभएका प्रधानमन्त्री शेरबहादुर देउवाको चुनावपछि संविधान संशोधनको प्रस्ताव लगिने भन्ने भनाइप्रति इङ्गित गर्दै अध्यक्ष प्रचण्डले भने, भर्खरै संविधान संशोधन विधेयक संसद्बाट अस्वीकृत भएको छ। अब तत्काल संविधान संशोधन हुँदैन। संविधान संशोधन नेपालको आन्तरिक विषय हो। यसबारे अरु कसैसँग कुरा गर्न आवश्यक पनि छैन। परिवर्तनलाई स्वीकार गर्न नसक्नेहरु प्रदेश र केन्द्रको चुनाव हुन नदिन लागिपरेको समेत उनले बताए। प्रदेश नं ६ माओवादीको किल्ला भएको उनको दाबी छ। सुर्खेतको वीरेन्द्रनगरमा शुरु भएको प्रशिक्षण कार्यक्रममा पार्टीका राष्ट्रिय महाधिवेशन आयोजक समितिका करिब ५०० सदस्य सहभागी भएका छन्। प्रशिक्षणमा अध्यक्ष प्रचण्ड, नेता नारायणकाजी श्रेष्ठ, रामबहादुर थापा बादल, शक्तिबहादुर बस्नेत, मायाप्रसाद शर्मा, टेकबहादुर बस्नेत, कालीबहादुर मल्ल, महेश्वर गहतराजलगायत सहभागी छन्। रासस"
