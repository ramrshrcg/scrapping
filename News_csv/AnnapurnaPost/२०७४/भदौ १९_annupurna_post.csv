शीर्षक,विवरण
त्रुटि सच्याउने संकेत,"ढिलै भए पनि त्रिभुवन विश्वविद्यालय, कार्यकारी परिषद्ले काठमाडौं नेसनल मेडिकल कलेजलाई सम्बन्धन दिने निर्णयबाट पछि हटेको छ । काठमाडौं उपत्यकाभित्र १० वर्षसम्म मेडिकल कलेजलाई सम्बन्धन दिन नहुने माथेमा प्रतिवेदनको सुझाव र डा गोविन्द केसीसँग सरकारले गरेको पछिल्लो सम्झौताविपरीत त्रिवि कार्यकारी परिषद्ले गत साउन १२ गते उक्त कलेजलाई सम्बन्धन दिने 'गोप्य' निर्णय गरेको थियो । सर्वोच्च अदालतको आदेशको आधारमा सम्बन्धन दिएको बचाउ त्रिवि कार्यकारी परिषद्ले गरे पनि अन्ततः आफ्नो निर्णयबाट पछि हट्नुले त्रिविका अधिकारीहरूको नियतमा प्रश्न उठेको छ । सम्बन्ध उचित छछैन भन्ने कुरा प्रारम्भमै विचार नगरी सञ्चारमाध्यमबाट निरन्तर दबाबपछि मात्रै पछि हट्नुले शंकाको प्रशस्त आधार दिएको छ । त्रिवि कार्यकारी परिषद्ले त्रुटि सच्याउनेतर्फ उन्मुख हुनु सकारात्मक छ । यद्यपि, यस सम्बन्धन प्रकरणले उठाएको संशयमाथि थप छानबिन आवश्यक छ। सम्बन्धन प्रकरणले त्रिवि कार्यकारी परिषद्का पदाधिकारी र कलेज सञ्चालकबीचको मिलेमतोमाथि मात्रै प्रश्न खडा गरेन, यसले कलेजको अनुगमन प्रतिवेदन तयार पार्ने नेपाल मेडिकल काउन्सिलका पदाधिकारीमाथि पनि औंला उठेको छ । कलेज सञ्चालनका लागि सक्षम भइनसकेको र अस्पतालसमेत स्वास्थ्य मन्त्रालयको स्वीकृतिविना चलाइरहेको नेसनल कलेजलाई सम्बन्धन दिलाउन काउन्सिलले फर्जी प्रतिवेदन तयार पारेको आरोप छ । जुन प्रतिवेदन सम्बन्धन दिने आधार बनेको थियो । त्यसर्थ छानबिनको दायरामा मेडिकल काउन्सिलको प्रतिवेदन तयार पार्ने पदाधिकारीहरूलाई पनि ल्याइनुपर्छ । नेसनल मेडिकल कलेजको सम्बन्धन प्रकरणले नेपालका विभिन्न संस्थाको विश्वसनीयतामाथि एकैचोटि प्रश्न उठाइदिएको छ । नेपाल मेडिकल काउन्सिल, स्वास्थ्य मन्त्रालय, त्रिभुवन विश्वविद्यालय मात्र होइन, सबैले न्यायको अन्तिम आशाका रूपमा हेर्ने न्यायालयसमेत विवादमा तानिएको छ । यसले अदालतलगायत नेपालको सामाजिक जीवनका विभिन्न निकाय भ्रष्टीकरणतर्फ उन्मुख हुँदै गएको नजिरलाई थप बल दिएको छ । एकातिर डा गोविन्द केसी चिकित्सा क्षेत्रमा भएका विकृति विसंगति अन्त्य गर्न भन्दै पटकपटक अनसन बस्दै आएका छन् । सरकार आफैं पटकपटक केसीको दबाबसामु झुक्न बाध्य भएको छ । त्रिविका पूर्वउपकुलपति डा केदारभक्त माथेमाको संयोजकत्वमा बनाइएको उच्चस्तरीय कार्यदलले तयार पारेको प्रतिवेदन कार्यान्वयनका लागि सरकार सहमत भएको पनि हो । तर, सहमतिअनुरूप कार्यान्वयन हुन नसकेपछि केसी पटकपटक अनशन बस्दै आएका छन् । माथेमा प्रतिवेदनले दिएको शतप्रतिशत सुझाव समेटेर राष्ट्रिय चिकित्सा शिक्षा विधेयक सरकारले पारित गर्नुपर्ने मुख्य माग राखेर केसी ११ औं अनशन बसिरहेका बेला त्रिवि कार्यकारी परिषद्ले कलेजलाई अपारदर्शी ढंगले सम्बन्धन दिने गोप्य निर्णय गर्नुले समस्या थप बल्झिएको छ । त्रिविले उक्त त्रुटि सुधार्ने संकेतस्वरूप तत्कालका लागि सम्बन्धनलाई स्थगन गरेको छ । सरकार आफैंले गरेको निर्णयलाई कार्यान्वयन गर्ने हो भने स्थगन गरेर पुग्दैन, खारेज नै गर्नुपर्ने देखिन्छ । किनभने, सरकार आफैंले माथेमा प्रतिवेदन कार्यान्वयन गर्ने सहमति गरिसकेको छ । उक्त प्रतिवेदनले उपत्यकाभित्र धेरै मेडिकल कलेज हुँदा चिकित्सा शिक्षाको गुणस्तर खस्कने र दूरदराजमा चिकित्सा सेवा विस्तार नहुने भन्दै आगामी १० वर्षसम्म उपत्यकामा मेडिकल कलेजको सम्बन्धन दिन नहुने सुझाव दिएको छ । त्यो सुझावलाई सरकारले कार्यान्वयन गर्ने निर्णय गरिसकेको सन्दर्भमा त्रिवि परिषद्बाट भएको नेसनल कलेजलाई सम्बन्धन दिने निर्णय स्थगित मात्र होइन, सधँैका लागि खारेज गरिनुपर्छ । त्यसो भएमा मात्रै नेपालमा चिकित्सा शिक्षा क्षेत्रको सुधारका लागि भएका पहल सार्थक हुनेछन् ।"
कांग्रेसंग हाम्रो सहकार्य हुन सक्छः राणा,"जनकपुरधाम: नवगठित राष्ट्रिय प्रजातन्त्र पार्टी (प्रजातान्त्रिक)का अध्यक्ष पशुपति शम्शेर राणाले मधेसलाई मुलुकको मूलधारमा ल्याउन आफ्नो पार्टी निरन्तर संघर्षरत रहने बताएका छन्। प्रदेश नम्बर २ को स्थानीय तहको निर्वाचन तयारीका लागि जनकपुर आएका अध्यक्ष राणाले सोमबार पार्टीद्वारा आयोजित पत्रकार भेटघाट कार्यक्रममा भने, मधेसको समस्या समाधान गराई यसलाई देशको मूलधारमा ल्याएमात्र राजनीतिक निकास सम्भव हुने छ।' उनले मधेसको एजेन्डा निकै बलियो भएको हुनाले एकपटक संविधान संशोधन विफल हुँदैमा मुद्धा कमजोर नहुने बताए। उनले भने, स्थानीय तह संगै प्रदेश र प्रतिनिधि सभाको निर्वाचन सम्पन्न भएपछि पुनः सम्पूर्ण राजनीतिक दलले मधेसको मुद्दा समाधानका लागि संशोधन विधेयक पारित गराउन अग्रसर हुनु पर्दछ।' अन्य कुनै पार्टी यसतर्फ अग्रसर नभएपनि राप्रपा (प्रजातान्त्रिक) दुई तिहाईका लागि सदैव प्रयत्नरत रहने उनको भनाई थियो । अध्यक्ष राणाले तत्कालिन नेतृत्वले कमल थापासंगको एकीकरण गरेपनि नेपाली जनताले त्यसलाई अस्वीकार गरेको दावी गरे। पहिलो र दोस्रो चरणको निर्वाचनमा पार्टीले ब्यहोर्नु परेको पराजय त्यसको उदाहरण रहेको उनको भनाई थियो। तेस्रो चरणको स्थानीय तहको निर्वाचनमा आफ्नो पार्टीले नेपाली कांग्रेससँग सहकार्य गर्न सक्ने सम्भावना भएपनि अहिले यस विषयमा निधो नभएको उनले जानकारी गराए। मधेसलाई मात्र सत्तामा पुग्ने भर्याङ्गको रुपमा प्रयोग गरेका कमल थापाबाट अलग भएर मधेसको अधिकारका लागि आफूहरुले छुट्टै पार्टी गठन गरेको हुनाले मधेसी जनताले सो भावनालाई बुझ्नुपर्ने राणाको भनाई थियो।"
ग्वाङझाओमा नेपाली महावाणिज्य दूतावास उद्घाटन हुने,काठमाडौँ: उपप्रधान एवं परराष्ट्रमन्त्री कृष्णबहादुर महरा चिनियाँ विदेशमन्त्री वाङ यीको निमन्त्रणमा आगामी बुधबार चीन जाने भएका छन्। भ्रमण टोलीमा नेपालका लागि चिनियाँ राजदूत र चीनका लागि नेपाली राजदूत तथा परराष्ट्र मन्त्रालय र दूतावासका उच्च अधिकारी पनि सहभागी हुने परराष्ट्र मन्त्रालयले जनाएको छ। चीनमा रहँदा उपप्रधानमन्त्री महराले चिनियाँ विदेशमन्त्रीसँग प्रतिनिधिमण्डलस्तरीय भेटवार्ता गर्नाका साथै वरिष्ठ चिनियाँ नेताहरुसँग भेटघाट गर्ने र बेइजिङस्थित चिनियाँ विदेश मन्त्रालय विश्वविद्यालयमा हुने विचारगोष्ठीमा सहभागी हुनेछन्। उनले ग्वाङझाओमा स्थापित नेपालको महावाणिज्य दूतावासको यही भदौ २५ गते उद्घाटन गर्नाका साथै उद्योगी व्यवसायी समुदायलाई सम्बोधन गर्नाका साथै ग्वाङझाओका प्रान्तीय नेताहरुसँग भेट्ने कार्यक्रम छ। उपप्रधानमन्त्री महरा यही भदौ २६ गते स्वदेश फर्कने कार्यक्रम छ। रासस
चुनावी रणनीति : जनकपुर र वीरगन्ज निशाना,"काठमाडौं : स्थानीय तहको तेस्रो चरणको आसन्न निर्वाचनमा दलहरू उम्मेदवार छनोटसहित प्रचारप्रसारमा व्यस्त छन् । पर्सादेखि सप्तरीसम्मका आठ जिल्लाका १३६ स्थानीय तहमा प्रतिनिधि छनोटका लागि असोज २ मा मतदान हुने निर्वाचनमा दलहरूको मुख्य निशानामा जनकपुर र वीरगन्ज परेका छन् । दुई नम्बर प्रदेशमा एक महानगरपालिका, जनकपुरसहित तीन उपमहानगरपालिका, ७३ नगरपालिका र ५९ गाउँपालिका छन् । प्रमुख दलका शीर्ष नेताको दौडाहा जनकपुर र वीरगन्जमा बढी देखिन्छ । सत्तारुढ कांग्रेस, माओवादी केन्द्र, एमाले तथा मधेसवादी सबै दलले दुई नम्बर प्रदेश निर्वाचनका लागि जनकपुरमा समन्वय कार्यालय खोल्ने उद्घोष गरेका छन् । माओवादी केन्द्रका अध्यक्ष पुष्पकमल दाहालले अघिल्लो साता जनकपुरमा मर्निङ वाकदेखि चिया पसलसम्म पुगेर स्थानीयसँग चुनावी छलफल गर्न भ्याए । उनै दाहालले वीरगन्जमा उम्मेदवार छानेटदेखि चुनावी रणनीति तय गर्न पार्टी सचिवालय बैठक नै राखे । त्यस्तै, अघिल्लो साता एमाले शीर्ष नेताको टोली वीरगन्ज पुगेर दुई नम्बर प्रदेशको रणनीति बनाउन बैठक नै गरे । वीरगन्ज बैठकलगत्तै एमाले शीर्ष नेताहरू सिधै जनकपुर लागे । साउन तेस्रो साता कांग्रेस सभापति तथा प्रधानमन्त्री शेरबहादुर देउवा वरिष्ठ नेता रामचन्द्र पौडेलसहितका नेता जनकपुरमा दुई दिन बसेर स्थानीय नेतासँग निर्वाचनकेन्द्रित मन्थन गरे । जनकपुरका एकजना नागरिक अगुवा प्राध्यापक भोगेन्द्र झा भन्छन्, दलहरूले जनकपुर र वीरगन्जलाई प्राथमिकतामा राखेर निर्वाचनमा मत तान्न खोजेका छन् ।' दलहरूले जनकपुर र वीरगन्जलाई लक्ष्य गरी निर्वाचनकेन्द्रित नारासमेत सार्वजनिक गरेका छन् । कांग्रेसले जनकपुरलाई दुई नम्बर प्रदेशको राजधानी बनाउने घोषणा गरेको छ भने माओवादी केन्द्रले जनकपुरदेखि भारतको अयोध्यालाई जोडेर रामायण सर्किट बनाउने घोषणा गरेको छ । माओवादी केन्द्र र एमाले दुवैले जनकपुरलाई महानगरपालिका बनाउने आश्वासन पनि बाँडेका छन् । कांग्रेसले दुई नम्बर प्रदेशको राजधानी जनकपुरलाई बनाउन प्रस्ताव राख्नै वीरगन्जलाई औद्योगिक नगरी बनाउने नारा दिएको छ ।वीरगन्जका एकजना बुद्धजीवी विनोद गुप्ता भन्छन्, मधेस आन्दोलनका प्रमुख दुई स्थानलाई प्रयोग गरी प्रमुख दलहरूमा मधेसमैत्री भएको देखाउन होडवाजी नै चलेको देखिन्छ ।' गुप्ता भन्छन्, पछिल्लो मधेस आन्दोलनताका नाकाबन्दीका कारण वीरगन्ज एउटा केन्द्र देखिएको थियो भने आन्दोलनमा जनकपुर पनि सुरुदेखि नै अग्रस्थानमा रह्यो।' उनी भन्छन्, दलहरूले जनकपुर र वीरगन्जलाई प्राथमिकतामा राखेर मधेस आन्दोलनको मनोविज्ञानलाई रणनीतिक रूपमा आफूतिर तान्न खोजेको देखिन्छ ।' अर्को महत्ववपूर्ण पक्ष दुई नम्बर प्रदेशको राजधानीसँग जोडेर मतदाताको मनोविज्ञान बुझ्ने प्रयासमा दलहरू रहेको जानकारहरूको बुझाइ छ । अघिल्लो साताको मन्त्रिपरिषद् बैठकले प्रदेश प्रमुख चयन गर्ने प्रक्रिया अघि बढाउनेदेखि प्रदेश राजधानीसमेत तोक्नेबारे निर्णय गरेको थियो । गृह मन्त्रालयले प्रदेश तहमा प्रमुखहरूको नियुक्ति प्रक्रिया अघि बढाइसकेको छ ।  एक दशकयता बन्द जनकपुर चुरोट कारखानाको सम्पत्ति स्वामित्व उद्योगबाट गृह मन्त्रालय सारियो ।  ३३ बिघा क्षेत्रफलको उक्त जग्गामा दुई नम्बर प्रदेश संसद् भवनदेखि मुख्यमन्त्रीसहितका प्रादेशिक कार्यालय बनाउने योजना । जनकपुरधामस्थित जनकपुर चुरोट कारखानाको सम्पत्ति सरकारले उद्योग मन्त्रालयबाट गृह मन्त्रालय मातहात सारेको छ । एक दशकयता बन्द जनकपुर चुरोट कारखानाको सम्पत्तिको स्वामित्व सार्ने निर्णय पूर्ववर्ती पुष्पकमल दाहाल नेतृत्वको सरकारले गरेको हो । अघिल्लो साता जिल्ला प्रशासन कार्यालय धनुषाको मातहतमा उक्त सम्पत्तिको स्वामित्व हस्तान्तरण हुँदा सञ्चारमाध्यमले उक्त ठाउँमा दुई नम्बर प्रदेशको मुख्यमन्त्री कार्यालयदेखि प्रादेशिक सांसद बन्न सक्ने आकलनसहितका समाचार प्रकाशन गरेका थिए । कांग्रेस नेता विमलेन्द्र निधिलाई उद्धृत गर्दै आएका ती समाचारमा ३३ बिघा क्षेत्रफलको उक्त ठाउँमा दुई नम्बर प्रदेश संसद् भवनदेखि मुख्यमन्त्रीसहितका प्रदेशिक स्तरका कार्यालय बनाउने योजनाको तयारी भइरहेको उल्लेख थियो । प्रदेशहरूको राजधानी बनाउने कुरामा आफैंमा विवादको विषय देखिएको छ', जनकपुरका नागरिक अगुवा तथा प्राध्यापक झा भन्छन्, दलहरूले यस्तो बेला जनकपुर र वीरगन्ज दुवैलाई उचाल्ने काम गर्नु हुँदैन ।' पूर्वी मधेसको राजधानी जनकपुर र वीरगन्जमध्ये कसलाई केन्द्र बनाउने विषयमा त्यहाँ फरकफरक धारणा देखिन्छ । मधेसी पार्टी यो विषयमा मौन छन् । यद्यपि, नयाँ संविधान जारी भएपछि प्रादेशिक स्तरमा भएको केही निर्णय कार्यान्वयनको जिम्मा जनकपुरले पाएको देखिन्छ । कांग्रेसले चुनावी नारामै जनकपुरलाई राजधानी बनाउने घोषणा गरेको छ । यद्यपि, प्रमुख दलसहित मधेसी पार्टीको चुनावी गतिविधि जनकपुर र वीरगन्ज दुवै ठाउँमा समान तहमा समानान्तर रूपमा चलिरहेको देखिन्छ । दलहरूको चुनावी रणनीति कांग्रेस :  जनकपुरलाई दुई नम्बर प्रदेश राजधानी  वीरगन्ज औद्योगिक नगरी माओवादी केन्द्र : जनकपुरभारतको अयोध्या जोडेर रामायण सर्किट माओवादी केन्द्र र एमाले :  जनकपुरलाई महानगरपालिका ।"
यी हुन् धनुषामा कांग्रेसका उम्मेदवारहरू,"महेन्द्रनगर (धनुषा): असोज २ गते प्रदेश नं २ मा हुने स्थानीय तहको निर्वाचनका लागि नेपाली कांग्रेसले वटा १८ मध्ये १२ वटा स्थानीय तहमा उम्मेदवारको टुंगो लगाएको छ। एक उपमहानगरपालिकासहित १८ वटा स्थानीय तह रहेको धनुषामा १२ वटामा टुंगो लगाइसकेको र सोमबार दिउँसोसम्म जिल्लाको सबै स्थानीय तहको टुंगो लागिसक्ने जिल्ला सभापति रामसरोज यादवले जानकारी दिए। सभापति यादवका अनुसार जनकपुर उपमहानगरपालिकाको प्रमुखमा मनोज साह र उपप्रमुखमा निलम कर्ण, क्षिरेश्वरनाथ नगरपालिकाको प्रमुखमा योगेन्द्र पजियार (जोगी) र उपप्रमुखमा रचना माथेमा, नगराईन नगरपालिकाको प्रमुखमा प्रमेश्वर यादव र उपप्रमुखमा रञ्जुदेवी साह, विदेह नगरपालिकाको प्रमुखमा प्रेमचन्द्र झा र उपप्रमुखमा हीरादेवी सहनी, धनुषाधाम नगरपालिकाको प्रमुखमा बालेश्वर मण्डल र उपप्रमुखमा विद्यादेवी भुजेल, सबैला नगरपालिकाको प्रमुखमा विजयशंकर साह र उपप्रमुखमा बबितादेवी साह उम्मेदवार चयन भएका छन्। त्यस्तै धनौजी गाउँपालिकाको अध्यक्षमा बद्री सिंह र उपाध्यक्षमा रामवती मण्डल, लक्ष्मीनिया गाउँपालिकाको अध्यक्षमा कुमरकान्त झा र उपाध्यक्षमा रामराजी यादव, बटेश्वर गाउँपालिका अध्यक्षमा रामअशिष महतो र उपाध्यक्षमा अनारशीदेवी यादव, औरही गाउँपालिकाको अध्यक्षमा ब्रह्मदेव यादव र उपाध्यक्षमा शशीकला मण्डललाई उम्मेदवार बनाएको छ। यस्तै मुखियापट्टीमुसहरनिया गाउँपालिकाको अध्यक्षमा रामबाबु यादव उम्मेदवार बनेका छन भने उपाध्यक्षको टुंगो लगाउन बाँकी छ। यता कांग्रेस र नेकपा माओवादीले तालमेल गर्ने धनुषा जिल्लाको एक स्थानीय तह मिथिला नगरपालिकाको प्रमुखमा राजकुमार महतोलाई कांग्रेसले उम्मेदवार बनाएको छ भने माओवादीबाट उपप्रमुखको उम्मेदवार टुंगो लगाउन बाँकी छ। रासस"
सेवा नदिने र मुण्टो बटार्ने प्रवृत्तिको अन्त्य गर्नुसः प्रधानन्यायाधिश,"नुवाकोट : प्रधानन्यायाधिश गोपाल पराजुलीले अदालतबाट जनतालाई सेवा नदिने र मुण्टो बटार्ने प्रवृत्तिको तत्काल अन्त्य गर्न निर्देशन एिका छन् विनासकारी भुकम्पपछि ध्वस्त नुवाकोट जिल्ला अदालत परिसर विदुरमा सोमवार शिलन्यास गर्दै प्रधानन्यायाधिश पराजुलीले अब न्यालयलयमा न्याय छिटोछरितो र दोषीलाई सजाय दिलाउने विषयमा प्रतिस्पर्धा गर्नुपर्ने समय आएको बताए । उनले आइटीको वर्तमान युगमा अब सुचना प्रविधिको साथ लिएर सेवाग्राहीले पाउने सेवा र सूचना प्रणाली व्यवस्थित गरिने दावी गरे । न्यायालयमा ढिलासुस्तीको अन्त्य गरी मुस्कानसहित कसरी राम्रो सेवा सेवा दिन सकिन्छ भन्ने विषयमा न्यायाधिश तथा न्यायकर्मीहरु सजग हुनुहोस्' पराजुलीले भने । जनताको अन्तिम न्याय भनेकै अदालत भएका कारण मुद्धालाई सत्यतथ्यरुपमा न्याय दिलाउने कार्य छिटो र पारदर्शी गर्न उनले निर्देशन दिएका हुन् । उनले भूकम्पले पीडित जनता आफैं पीडामा रहेका कारण मुद्धामामिलालगायतका कार्य सम्बन्धित अदालतबाट छिटो र पारदर्शी रुपमा पाएमा थप न्यायको महसुस गर्न पाउने बताए । उनले न्याय क्षेत्रमा आमनागरिकको उच्च विश्वास तथा भरोसा रहेका कारण यसलाई कसैले पनि हुनै हालतमा डग्मगाउन दिन नहुने उनको भनाई थियो । कानुनका आधारमा न्याय निशाफ गर्ने हक अदालतलाई भएकाले सदुपयोग गर्नुपर्ने उनले बताए । मुद्धामामिलाको फैसलालगायतका अदालती कामकारवाही ढिलो भएमा जनताले राहतको बदला आहत पाउने भएका कारण यसतर्फ सावधानी अपनाउन नुवाकोटमा न्यायिक क्षेत्रका अधिकारीहरुलाई निर्देशन दिए । नुवाकोटको न्यायलयबाट गुनासो होइन, राम्रो र गुणस्तरीय काम भएको गुणगान सुन्न पाउँ ।' उनले भने । २०७२ साल वैशाख १२ गतेको विनासकारी भूकम्पले भत्केको नुवाकोट अदालत भवन २०७२ साल असोजदेखि अस्थायी प्रिफेव भवनवाट दैनिक कामकारवाही भइरहेकोमा समस्या परेको प्रधानन्यायाधिश गोपाल पराजुलीलाई नुवाकोट जिल्ला न्यायाधिश लोकजंग शाहले जानकारी गरए । छिटो भन्दा छिटो भूकम्प प्रतिरोधी नयाँ भवन बनाउन सम्वन्धित निकायलाई निर्देशन दिइएको जिल्ला न्यायाधिश शाहले बताए । अदालतको भवन कुल १४ करोड ६५ लाख २४ हजार आठसय ८७ रुपैयाँको लागतमा निर्माण हुने छ । जसमा नेपाल सरकारको १२ प्रतिशत र बाँकी एशियाली विकास बैंको ऋण लगानीबाट निर्माण गरिने जनाइएको छ । नुवाकोट हुँदै चीनतर्फको उत्तरी नाका रसुवागढी र रसुवा जिल्ला समेत रहेको कारण नुवाकोटमा अब तीन वटा पुर्ण इजलाश र एक वाल इजलाश रहने भएका कारण सोही अनुसार भवन निर्माण गर्न निर्माण कम्पनीलाई प्रधानन्यायाधिश गोपाल पराजुलीले निर्देशन दिए । साँढे तीन तल्ला रहने जिल्ला अदालत भवन निर्माण गरिने योजना नेपाल सरकारले भूकम्प पुर्ननिर्माण अभियान अन्र्तगत निर्माण सुरु गरेको हो । अदालतको कार्यालय भवनको भुइतलामा प्रशासनिक कक्ष, पहिलो तल्लामा तीन वटा पुर्ण इजलास र एक वाल इजलासहित न्यायाधिशको च्याम्वर, दोश्रो तल्लामा छुट्टै इजलाससहित बैठक कक्ष र पुस्तालय, तेश्रो तल्लामा पाहुना आवास निर्माण गरिने शहरी तथा भवन निर्माण कार्यालय नुवाकोटले जनाएको छ । सो कार्यालयका प्रमुख विदुर खड्काले भवनमा झगडियासँग न्यायाधिशको भेट नहोस् भन्नका लागि न्यायाधिश र सेवाग्राहीको छुट्टाछुट्टै पैदलमार्ग र भर्याङ निर्माण गरिने योजना रहेको बताए । सो भवन नुवाकोट र रसुवाकै नमूना भवनको रुपमा निर्माण गरिन लागेको खड्काले बताए ।"
भ्रष्टाचारीले चुनावमा भाग लिन नपाउने,"काठमाडौं : भ्रष्टाचार, बलात्कारजस्ता मुद्दामा दोषी ठहरिएका व्यक्तिले प्रदेश र केन्द्रको चुनावमा भाग लिन नपाउने भएका छन् । कांग्रेसले संशोधन विधेयक फिर्ता लिएपछि भ्रष्टाचार ठहर भएका व्यक्तिले चुनावमा भाग लिन नपाउने भएका हुन् । कांग्रेसका सांसद आनन्दप्रसाद ढुंगाना, राधेश्याम अधिकारी, पद्मनारायण चौधरी, भरतबहादुर खड्का, पुष्कर आचार्य, मीनाक्षी झा, किरण यादव, अमृतलाल राजवंशी, नरबहादुर चन्दलगायत १९ सांसदले छुट्टाछुट्टै संशोधन दर्ता गरी नैतिक पतन प्रमाणित भई सजाय पाएकालाई ३ वर्षपछि उम्मेदवारी दिन पाउने संशोधन प्रस्ताव दर्ता गराएका थिए । व्यवस्थापिका संसदको राज्य व्यवस्था समितिले त्यस्ता व्यक्तिले मतदानमा भाग लिन नपाउने विधयेक पारित गरेको सांसद गंगालाल तुलाधरले बताए । कांग्रेसले संशोधन प्रस्ताव फिर्ता लिएपछि उक्त विधेयक पारित भएको हो । प्रतिनिधि सभा र प्रदेश सभा निर्वाचनसम्बन्धी उक्त विधेयक सोमबार नै संसदमा पेस गर्ने तयारी भएको छ । डेढ महिनादेखि अड्केर बसेको उक्त विधेयकका कारण निर्वाचन आयोगलाई निर्वाचन प्रक्रिया अघि बढाउन अफ्ठारो परेको थियो । विधेयक पारित भएसँगै चुनाव गराउन आयोगलाई सजिलो भएको छ। प्रतिनिधिसभा विधेयकको दफा १३ को (ङ) मा भ्रष्टाचार, जबरजस्ती करणी, मानव बेचबिखन तथा ओसारपसार, लागुऔषध बिक्रीवितरण तथा निकासी वा पैठारी, सम्पत्ति शुद्धीकरण, राहदानी दुरुपयोग, अपहरणसम्बन्धी कसुर वा नैतिक पतन देखिने अन्य फौजदारी कसुरमा सजाय पाई वा कुनै पनि कसुरमा जन्मकैद वा २० वर्ष वा सोभन्दा बढी कैद सजाय पाई त्यस्तो फैसला अन्तिम भएको, व्यक्ति उम्मेदवार बन्न नपाउने प्रावधान गरिएको छ ।"
व्यवस्थापिका संसद बैठक सुरु,काठमाडौ : व्यवस्थापिका संसद बैठक केहीबेरअघिदेखि सुरु भएको छ । नियमित कार्यसूचीमा रहेको संसदको बैठकपछि हुने दोस्रो बैठकमा आजै बिहान राज्य व्यवस्था समितिले पारित गरेको प्रतिनिधि तथा प्रदेश सभा विधयेक पेश हुने भएको छ । दोस्रो बैठकमा राज्य व्यवस्था समितिका सभापति दिलबहादुर घर्तीले उक्त विधेयक पेश गर्ने सभामुख ओनसरी घर्तीका प्रेस सल्लाहकार बबिन शर्माले जानकारी दिए । शर्माका अनुसार उक्त विधयेक आजै हुन सक्ने अर्को बैठकमा छलफल हुने छ ।
कांग्रेसको भ्रष्टचारी मोहले निर्वाचन विधेयक अन्योलमा,"काठमाडौं : सत्ता नेतृत्वको दल कांग्रेसको भ्रष्टाचारमा सजाय पाएकालाई संसद् र प्रदेश तहमा उम्मेदवार बन्न दिनुपर्ने अडानले प्रतिनिधिसभा निर्वाचनसम्बन्धी विधेयक अन्योलमा परेको छ । प्रधानमन्त्री शेरबहादुर देउवाको प्रत्यक्ष निर्देशनमा संसद्को राज्यव्यवस्था समितिबाट विधेयक अघि बढ्न सकेको छैन । निर्वाचन आयोगले निर्वाचनसम्बन्धी विधेयक यथाशक्य शीघ्र पारित गरिदिन निरन्तर आग्रह गर्दै आए पनि सत्तासीन दलकै उदासीनताका कारण विधेयक रोकिएको हो ।कांग्रेसका १९ सांसदले भ्रष्टाचार, नैतिक पतनमा सजाय पाएकाहरूलाई ३ वर्षपछि उम्मेदवारी दिन पाउने संशोधन दर्ता गराएकाले संसद्को सोमबार बस्ने बैठकमा विधेयक पेस हुनेमा अझै अन्योल छ। समितिको सोमबार बिहानको बैठकका लागि कांग्रेसभित्र जारी गृहकार्य ठोस निष्कर्षमा पुगिनसकेको स्रोतले बताएको छ । विधेयक संसद्बाट पारित नहुँदा आयोगले आवश्यक नियम, निर्देशिका निर्माण गरी अघि बढ्न सकेको छैन । आयोगले विधेयक यथाशीघ्र पारित गरी मंसिर १० गते हुने प्रतिनिधिसभा र प्रदेशसभाको निर्वाचन गराउन सहयोग गर्न सरकार, प्रमुख तीन दल, संसद, राज्यव्यवस्था समितिमा निरन्तरजस्तै ताकेता गरिरहेको छ । यसबीच, समितिको सोमबार बस्ने बैठकमा प्रतिनिधिसभा र प्रदेशसभासम्बन्धी विधेयक पारित हुन कठिन भए र कांग्रेसभित्र सहमति नभए मतदान प्रक्रियाबाट भए पनि संसद्मा विधेयक प्रस्तुत गर्ने जानकारी सम्बद्ध स्रोतले दिएको छ । कांग्रेसभित्र दुई विधेयकमा परेको संशोधन प्रस्तावमा एकमत गराउन आइतबार पनि ठूलै कसरत भएको छ । सोमबार बस्ने संसद् बैठकमा समितिको निर्णयसहितको प्रतिवेदन जान्छजाँदैन अन्योलमै रहेको सहभागी एक वरिष्ठ नेताले बताए । वरिष्ठ अधिवक्तासमेत रहेका कांग्रेस सांसद राधेश्याम अधिकारीले एकै व्यक्तिलाई दुई पटक कारबाही गर्न नमिल्ने भन्दै सार्वजनिक गरेको धारणाको कानुनी आधार र प्रक्रियामा नपर्ने भन्दै कतिपय वरिष्ठ अधिवक्ताले असहमति जनाएका छन् । सरकार मातहत रहने कुनै पनि निकायका पदाधिकारीदेखि सामान्य कर्मचारीले एकपटक अयोग्य प्रमाणित भइसकेपछि पुनर्बहाली हुन सक्दैन भने कानुन निर्माण हुने संसद्मा त हुनै नसक्ने धारणा उनीहरू राख्छन् । नैतिक पतन भएकालाई स्थानीय तहदेखि केन्द्रीय संसद्सम्म कुनै पनि निकायमा ल्याउने प्रयासले संघीय लोकतान्त्रिक गणतान्त्रिक शासन व्यवस्थाको उपहास हुने कानुनवेत्ता बताउँछन् । संशोधनका प्रस्तावकहरूले संशोधनमा आएको ६ वर्ष किन र केका लागि हो स्पष्ट गर्न ३ वर्षमा घटाउन प्रस्ताव ल्याएको बताउँछन् । संशोधन प्रस्ताव आफूले ल्याए पनि फिर्ता लिने काम भने पार्टीका केही वरिष्ठ नेताको निर्णयमा भर पर्ने उनीहरू बताउँछन् । कांग्रेसले राखेको संशोधन टुंगो लगाउन कांग्रेस नेता कृष्णप्रसाद सिटौला, विमलेन्द्र निधि र पूर्णबहादुर खड्काले गृहकार्य गरिरहेका छन् । संशोधन किन ? सार्वजनिक लेखा समितिका सदस्य अमृतलाल राजवंशीले आफूले संशोधन प्रस्ताव राख्नुको अभिप्राय अनैतिकलाई उठाउने नभएर अपराधमुक्त भइसकेपछि सामान्य नागरिकझंै उसको पनि संवैधानिक अधिकार हुनुपर्छ भन्ने मान्यता स्थापित गर्नु रहेको बताए । संशोधन विधेयक सोमबार समितिबाट पारित हुन्छ भन्ने जिज्ञासामा उनले भने, त्यो पार्टीको हाइकमान्डलाई थाहा छ । हामीलाई जे निर्देशन आउँछ, त्यही गर्ने हो । वरिष्ठ नेताहरूको बैठक जारी छ । अर्का संशोधन प्रस्तावक अन्तर्राष्ट्रिय सम्बन्ध तथा श्रम समितिका सदस्य भरतबहादुर खड्काले भ्रष्टाचारीले ५ वर्षपछि किन उम्मेदवार हुन पाउने भन्दै ३ वर्ष राखेको बताए । भ्रष्ट र अनैतिकविरुद्ध लाग्नकै लागि कुनै पनि अनैतिकले संसद्मा प्रतिनिधित्व गर्न पाउनु नहुनेमा आफू दृढ रहेको उनले दाबी गरे । तोकिएका, चिनिएका भ्रष्टभन्दा नचिनिएका तर राज्यका प्रत्येक अंग र निकायका भ्रष्टलाई रोक्नुपर्छ भन्नेमा आफू रहेको उनले बताए । कृषि तथा जलस्रोत समितिका सदस्य अर्का संशोधनकर्ता किरण यादवले कांग्रेस संसदीय दलका प्रमुख सचेतक चीनकाजी श्रेष्ठको निर्देशनअनुसार संशोधन राखेको बताइन् । उनले भनिन्, संसदीय दलको निर्देशन भए पनि पार्टीको छैन, त्यसैले सोमबार बिहानसम्म कुरा मिल्न सक्छ । ६ वर्षपछि उठ्न पाउने ३ वर्षमा किन नपाउने ? उनले प्रतिप्रश्न गरिन् । संसद्मा भ्रष्टाचारीलाई प्रवेश दिनुहुन्न सत्ताको दोस्रो घटक माओवादी केन्द्रका सांसद रामनारायण विडारीले फौजदारी मात्र नभएर नैतिक पतन देखिने कुनै पनि अपराधीले दण्ड सजाय माफी पाएको भन्दै संसद्मा प्रतिनिधित्व गराउन संविधान, गणतन्त्रको उपलब्धि र जनचाहनाअनुकूल हुन नसक्ने बताए । कांग्रेसको सोच र अवधारणाअनुसार आएको यस्तो संशोधनका पक्षमा आफू हुन नसक्ने वरिष्ठ अधिवक्तासमेत रहेका विडारीले बताए । अधिवक्ता टीकाराम भट्टराईले भने, राज्य सञ्चालनका कुनै पनि अंग र निकायले वरिष्ठदेखि कनिष्ठसम्म जोकोही कर्मचारीलाई एकपटक अयोग्य भनेपछि पुनः योग्य भन्दै ल्याउने गरेको छैन । राजनीतिमा पनि त्यसै गर्नुपर्छ । प्रतिनिधिसभा विधेयकको दफा १३ को (ङ) मा भ्रष्टाचार, जबरजस्ती करणी, मानव बेचबिखन तथा ओसारपसार, लागुऔषध बिक्रीवितरण तथा निकासी वा पैठारी, सम्पत्ति शुद्धीकरण, राहदानी दुरुपयोग, अपहरणसम्बन्धी कसुर वा नैतिक पतन देखिने अन्य फौजदारी कसुरमा सजाय पाई वा कुनै पनि कसुरमा जन्मकैद वा २० वर्ष वा सोभन्दा बढी कैद सजाय पाई त्यस्तो फैसला अन्तिम भएको, व्यक्ति उम्मेदवार बन्न नपाउने प्रावधान गरिएको छ । सत्तारुढ गठबन्धनको नेतृत्व गरिरहेको कांग्रेसका सांसद आनन्दप्रसाद ढुंगाना, राधेश्याम अधिकारी, पद्मनारायण चौधरी, भरतबहादुर खड्का, पुष्कर आचार्य, मीनाक्षी झा, किरण यादव, अमृतलाल राजवंशी, नरबहादुर चन्दलगायतले छुट्टाछुट्टै संशोधन दर्ता गरी नैतिक पतन प्रमाणित भई सजाय पाएकालाई ३ वर्षपछि उम्मेदवारी दिन पाउने संशोधन प्रस्ताव दर्ता गराएका हुन् ।"
नौ वटा मुद्दा लागेका व्यक्ति चुनावमा उम्मेदवार बन्न नपाउने बिधेयक संसदमा पेश,"काठमाडौ : प्रतिनिधिसभामा उम्मेदवार हुनका लागि नौ वटा मुद्दा नलागेका व्यक्ति मात्र योग्य हुने प्रावधान राखिएको छ । त्यस्तो प्रावधान राखिएको प्रतिनिधिसभा बिधेयक संसदमा पेश भएको छ । सो बिधेयक पारित भएपछि नौ वटा मध्ये कुनै पनि एउटा मुद्दा लागेका व्यक्तिले प्रतिनिधिसभामा उम्मेदवार बन्न पाउनेछैनन् । प्रतिनिधिसभा विधेयकको दफा १३ को (ङ) मा भ्रष्टाचार, जबरजस्ती करणी, मानव बेचबिखन तथा ओसारपसार, लागुऔषध बिक्री(वितरण तथा निकासी वा पैठारी, सम्पत्ति शुद्धीकरण, राहदानी दुरुपयोग, अपहरणसम्बन्धी कसुर वा नैतिक पतन देखिने अन्य फौजदारी कसुरमा सजाय पाई वा कुनै पनि कसुरमा जन्मकैद वा २० वर्ष वा सोभन्दा बढी कैद सजाय पाई त्यस्तो फैसला अन्तिम भएको, व्यक्ति उम्मेदवार बन्न नपाउने प्रावधान गरिएको छ । व्यवस्थापिका संसदमा प्रतिनिधिसभा र प्रदेशसभा सम्बन्धी बिधेयक पेश भएको छ । संसदको राज्य व्यवस्था समितिका सभापति दिलबहादुर घर्तीले सोमबार बसेको संसदको दोस्रो बैठकमा ती बिधेयक पेश गरेका हुन । बिधेयक पेश गरेपछि आधा घण्टाका लागि स्थगित भएको संसदको तेस्रो बैठकमा सो बिधेयक माथि छलफल हुने सभामुख ओनसरी घर्तीले जानकारी दिइन । प्रतिनिधिसभा र प्रदेश सभाको निर्वाचन आगामी मंसिर १० र २१ गतेका लागि तोकिएको छ । ती दुवै बिधेयक राज्य व्यवस्था समितिको सोमबार बिहान बसेको बैठकले पारित गरेको थियो । निर्वाचन प्रक्रिया अगाडि बढाउन ती दुवै बिधेयक छिटो पारित गरिदिन निर्वाचन आयोगले सरकारलाई दबाब दिदै आएको थियो । ती बिधेयक संसदबाट पारित भएपछि निर्वाचन आयोगलाई प्रतिनिधिसभा र प्रदेशसभाको निर्वाचन प्रक्रिया अगाडि बढाउन सहज हुनेछ ।"
'आचारसंहिता नमान्नेलाई मत नदिनोस्',"पर्सा: निर्वाचन आयुक्त ईश्वरीप्रसाद पौडेलले नेकपा (एमाले)का एक वरिष्ठ नेताले निर्वाचन आचारसंहिता उल्लङ्घन गरेको स्वीकार गरेको जानकारी दिएका छन। वीरगञ्जमा चुनाव प्रचारका क्रममा आचारसंहिता उल्लङ्घन भयो भनेर आयोगले मागेको स्पष्टीकरणको जवाफमा ती नेताले गल्ती स्वीकारेर पत्र नै आयोगमा पठाएको पौडेलले बताए। जिल्ला निर्वाचन कार्यालय पर्साले सोमबार वीरगञ्जमा आयोजना गरेको पत्रकार सम्मेलनमा आयुक्त पौडेलले दलहरुकै सहमतिमा तयार भएको निर्वाचन आचार संहितालाई नमान्ने दलका उम्मेदवारलाई मत नदिन सर्वसाधारणसँग अपिल गरे। उनले भने रक्सी, मासु खुवाएर रकमको भरमा निर्वाचन जित्न खोज्ने उम्मेदवार राष्ट्रका लागि घातक भाइरस हुन्। त्यस्ता उम्मेदवारलाई बहिष्कार गरे राष्ट्र निर्माणमा ठूलो टेवा पुग्नेछ। उनका अनुसार तेस्रो चरणको स्थानीय तह निर्वाचनमा आचारसंहिता उल्लङ्घन भए नभएको अनुगमन गर्न केन्द्रबाटै २ नम्बर प्रदेशको आठवटै जिल्लामा दुई जना विशेष प्रतिनिधि खटाइएको छ । यसैबीच, जिल्ला निर्वाचन कार्यालय पर्साले वीरगञ्जमा आयोजना गरेको राजनीतिक दल सम्बद्ध युवा नेतृत्वका लागि निर्वाचन व्यवस्थापन प्रशिक्षण' कार्यक्रमको उद्घाटन सत्रलाई सम्बोधन गर्दै आयुक्त पौडेलले राजनीतिक दलमा आबद्ध रहेका युवालाई निर्वाचन अचारसहिंता र मतपत्रबारे जानकारी गराए शान्तिपूर्ण र भयरहित वातावरणमा निर्वाचन सम्पन्न गर्न मद्दत पुग्ने र बदर मतको संख्यासमेत कम हुने बताए। पर्साका निमित्त प्रमुख जिल्ला अधिकारी दुर्गादत्त पौडेलले तेस्रो चरणको स्थानीय तह निर्वाचनलाई शान्तिपूर्ण रुपमा सम्पन्न गर्न आउँदो भदौ २० गतेदेखि पर्सा जिल्लामा मदिराको बिक्री वितरणमा रोक लगाउने निर्णय गरिएको जानकारी दिए। रासस"
रेणु यादवलाई घरभित्रै बन्धक बनाए कार्यकर्ताले,"राजविराजः संघीय समाजवादी फोरम नेपालकी केन्द्रीय उपाध्यक्ष एवं पूर्व मन्त्री रेणुकुमारी यादवलाई उनकै कार्यकर्ताले घरभित्र बन्धक बनाएका छन्। प्रदेश नं २ मा आगामी असोज २ गते हुन लागेको स्थानीय तहको निर्वाचनको उम्मेदवार छनौटमा टुंगो लागिसकेका उम्मेदवारको नाम परिवर्तन गरेर अर्कैलाई टिक दिएको भन्दै आक्रोशित कार्यकर्ताहरुले यादवको राजविराजस्थित घरअगाडि टायर बालेर प्रदर्शन गर्नुका साथै मुलढोकामा तालाबन्दी गरेका छन्। बेल्ही चपेना गाउँपालिकाको अध्यक्ष उम्मेदवार सुरेन्द्र यादवको नाम हटाई नवप्रवेशी चितरञ्जन यादवलाई टिकट दिलाएको भन्दै यादवको घर अगाडि कार्यकर्ताहरुले बिहानैदेखि नाराबाजी गरेका हुन्। उपाध्यक्ष यादवको घरको मूल ढोकामा ताला लगाउनु अघि कार्यकर्ताहरुले राजविराज ३ स्थित जिल्ला पार्टी कार्यालयमा तोडफोड गरेका थिए। पार्टी कार्यालयमा तोडफोड गरेपछि मधेस प्रदेश संयोजक समेत रहेका यादवको घरमा चितरञ्जन यादवलाई देखेपछि उनिहरुले चर्को नाराबाजी गर्दै दुव्यर्वहार समेत गरे। घरमा रहेका कुर्सीहरु तोडफोड गरी आफूसँग रहेका कार्यकर्ताहरुलाई हातपात गरेको उपाध्यक्ष रेणु यादवले बताइन्। बिरोधका लागि पार्टी कार्यालय जानु पर्नेमा व्यक्तिगत घरमा गएर प्रदर्शन गर्नु अनुचित रहेको उनले बताइन्। उनले अगाडि भनिनअन्य पार्टीहरुले पनि व्यक्तित्व हेरेर नवप्रवेशीहरुलाई दिएको छ, पार्टीको आधिकारिक निर्णय आइसकेको छैन् । यादवको घरबाहिर व्यापक प्रहरी परिचालन गरिएको छ। सप्तरीको बोदे बसाईन नगरपालिकामा आफ्ना छोरा अभिषेककुमार यादवलाई मेयर पदको टिकट दिलाउन असफल भएपछि रेणु यादवले बेल्ही चपेना गाउँपालिकामा उम्मेदवार परिवर्तन गरेको बेल्ही चपेना १ का धर्मनारायण यादवले बताए। बोदे बर्साइन नगरपालिकामा रेणुको छोराको साटो पार्टी केन्द्रीय सदस्य तथा सप्तरी जिल्ला इन्चार्ज अनिरुद्धप्रसाद सिंह यादवका छोरा आतेशकुमार सिंह यादवले टिकट पाएका छन्।"
सिन्धुलीका बालबालिकालाई तरुण दलको सहयोग,सिन्धुलीः नेपाल तरुण दलले सिन्धुलीका बाढीपीडित बालबालिकाहरुलाई आर्थिक सहयोग गरेको छ। तरुण दलका केन्द्रीय अध्यक्ष जित जंग बस्नेतले सिन्धुली पुगेर सहयोग गरेका हुन्। निर्वाचन आचारसंहिताका कारण बाढीपहिरो पीडित बालबालिकालाई प्रत्यक्ष भेटेर सहयोग दिन नमिल्ने भएकाले तरुण दल सिन्धुलीलाई सहयोग रकम हस्तान्तरण गरिएको केन्द्रीय अध्यक्ष बस्नेतले बताए। सोमबार नेपाली कांग्रेस सिन्धुलीको पार्टी कार्यालयमा आयोजित एक कार्यक्रमका बीच बस्नेतले पचास हजार रुपैयाँ हस्तान्तरण गरेका हुन्। यसैगरी तरुण दलले महोत्तरीका बाढीपीडितलाई २ लाख नगद सहयोग गरेको छ। केही साता अघि देशका विभिन्न क्षेत्रमा गएको बाढी र पहिरोबाट प्रभावित क्षेत्रका बासिन्दाका लागि तरुण दलले राहत संकलन गरेको थियो। उक्त संकलित राहत वितरण गर्न तरुण दल अध्यक्ष बस्नेतसहितको केन्द्रीय टोली यतिबेला तराईका विभिन्न जिल्लाहरुमा पुगेको छ। तरुण दलले राहत सहयोग गर्ने व्यक्तिहरुको नामसमेत सार्वजनिक गरेको छ।
