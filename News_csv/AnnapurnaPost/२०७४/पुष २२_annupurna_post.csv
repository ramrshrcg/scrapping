शीर्षक,विवरण
अब मुलुकमुखी राजनीति',"भरतपुर : माओवादी केन्द्रका अध्यक्ष पुष्पकमल दाहालले अब प्रो नेपाल' राजनीतिमा केन्द्रित रहने बताएका छन्। दुई छिमेकी मुलुकको राजनीतिसँग जोडेर नेपालका दलीय शक्ति विभाजित हुने गरेको भन्दै उनले प्रो नेपाल'को राजनीतिबाट देशको समृद्धि एवं सुशासन कायम गर्नुपर्नेमा उनले जोड दिए। विगतमा राजसंस्थाले आफ्नो शासन जोगाउन चीन र भारतपरस्त भनेर दलीय शक्तिलाई विभाजन गरेको आरोप लगाउँदै दाहालले त्यसको अन्त्य गरेर प्रो नेपाल'को राजनीति मात्र सम्भव भएको धारणा राखे। शुक्रबार भरतपुर महानगरपालिकाको प्रथम नगरसभा उद्घाटनका क्रममा पूर्वप्रधानमन्त्री दाहालले दुवै छिमकी मुलुकसँग समन्वय गरेर नेपालको विकास गर्नुपर्ने बताए। हिजो लामो समयदेखि राजामहाराजाले कुनै दललाई प्रो भारत' र कुनै दललाई प्रो चीन' भनेर खेल्ने गरेका थिए', उनले भने, अब दुवै छिमेकीसँग राम्रो सम्बन्ध कायम गरेर प्रो नेपाल'को राजनीति गर्ने बेला आएको छ।' छिमेकी मुलुकको सम्बन्ध सुधारेर समृद्धि ल्याउने विदेश नीति बनाउन आफू लागिपरेको उनको भनाइ छ। हामी नेपालको राष्ट्रिय हितको पक्षमा भारत र चीनसँगको सम्बन्ध सुदृढ बनाएर समृद्धि ल्याउने विदेश नीतिको पक्षमा छौं', उनले भने। राष्ट्रिय राजनीति अझै खतरामुक्त नभएको र मुख्य दलबीच सहमति एवं सहकार्य आवश्यक भएको उनले बताए। विकासका मुद्दामा सहमति नभए मुलुक दुर्घटनामा पर्ने खतरा रहेको उनको भनाइ छ। राष्ट्रिय मुद्दामा मुख्य दलबीच सहमतिको विकल्प नभएकोसमेत उनले बताए। हामी अझै सुरक्षित छैनौं, विकासका मुद्दामा प्रमुख दलबीच सहमति एवं सहकार्य भएन भने दुर्घटनाको खतरा छ', दाहालले भने। विगतमा राजसंस्थाले आफ्नो शासन जोगाउन चीन र भारतपरस्त भनेर दलीय शक्ति विभाजन गरेको दाहालको आरोप छ। स्थानीय, प्रदेश र केन्द्रको निर्वाचन भिन्न राजनीतिक प्रणालीबाट गरिएको उनको भनाइ छ। साथै जनतालाई सार्वभौम सत्तासम्पन्न बनाउने ऐतिहासिक प्रक्रियाअन्तर्गत निर्वाचन सफल भएको उनको दाबी छ। तीन अर्ब रुपैयाँको बजेट प्रस्ताव गरेको भरतपुर महानगर सभाले पूर्वाधार निर्माण, कृषि तथा पर्यटन क्षेत्रलाई प्राथमिकता दिएको छ। विनियोजित बजेटमा पूर्वाधार विकास क्षेत्रतर्फ एक अर्ब ३४ करोड चार लाख ६८ हजार, वातावरण तथा विपद् व्यवस्थापनतर्फ १३ करोड ८७ लाख ५० हजार, सामाजिक विकासतर्फ ६० करोड २७ लाख २५ हजार, आर्थिक विकासतर्फ पाँच करोड ८१ लाख १६ हजार, प्रशासनिक क्षेत्रतर्फ ४१ करोड ४९ लाख ४१ हजार र सामाजिक सुरक्षा भत्तातर्फ ४५ करोड रुपैयाँ बजेट विनियोजन गरिएको छ। एक सहर एक पहिचान एवं एकीकृत सहरी विकास योजनासमेत नीति तथा कार्यक्रमको प्राथमिकतामा छन्। योसँगै वातावरण तथा सरसफाइ र सामाजिक क्रियाकलापमा समेत महानगरले ध्यान केन्द्रित गरेको छ। कार्यक्रममा नीति तथा कार्यक्रम प्रस्तुत गर्दै भरतपुर महानगरकी प्रमुख रेणु दाहालले कसैलाई विभेदका दृष्टिले नहेरी नीति तथा कार्यक्रम प्रस्तुत गरिएको दाबी गरिन्। भरतपुर महानगरको शुक्रबार आयोजित प्रथम नगरसभामा पूर्वप्रधानमन्त्री एवं माओवादी केन्द्रका अध्यक्ष पुष्पकमल दाहाल, महानगर प्रमुख रेणु दाहाललगायत।"
विप्लवले भाग खोजेपछि ठेक्का लागेन,"भोजपुर : विप्लव समूहको दबाबमा ट्याम्केमैयुङ गाउँपालिकामा एउटा पनि ठेक्का परेको छैन। विप्लव समूहले ठेक्काको आधा हिस्सा मागेपछि उक्त प्रस्तावअनुरूप गाउँपालिकामा एउटा पनि आवेदन नपरेको हो। गाउँपालिकाले मंसिर २० गते सूचना प्रकाशन गरी सडक निर्माण अनि त्यसको स्तरोन्नतिका लागि बोलपत्र आह्वान गरेको थियो। पुस २१ गतेको म्यादभित्र एउटा पनि आवदेन नपरेको गाउँपालिका अध्यक्ष धुव्रराज राईले बताए। उहाँहरूले सडक र त्यसको स्तरोन्नतिको ठेक्कामा आधा हिस्सा माग्नुभयो, अध्यक्ष राईले भने, हामीले एक महिना अवधि राखी बोलपत्र माग गरेका थियौं तर कुनै बोलपत्र पेस भएन। जिल्लाभित्र र बाहिरका ३२ वटा फर्मले आवेदन फारम खरिद गरेर लगेका थिए। बोलपत्र पेस गर्ने क्रममा विप्लवका तर्फबाट आधा काम माग्दै प्रस्ताव गाउँपालिकामा आएको र व्यवसायीले प्रस्तावमा सहमति जनाउन नसकेको निर्माण व्यवसायी संघ भोजपुरका अध्यक्ष धर्मराज राईले बताए। उक्त प्रस्तावअनुसार समूहको ठेक्कामा अधिकार पनि नहुने भएकाले बोलपत्र पेस नगरेको राईको भनाइ छ। प्रक्रियागत प्रतिस्पर्धामार्फत विकास निर्माणमा सहभागिताका लागि काम गर्ने वातावरण बनाउन संघले सरोकारवाला निकायलाई आग्रह गरेको छ।"
एकता खाका काेर्दै ओलीदाहाल : दुवै पार्टीलाई सहमत गराउने रणनीति,"काठमाडौं : अस्वस्थताका बाबजुद एमाले अध्यक्ष केपी ओलीले माओवादी केन्द्रसँग पार्टी एकता र सरकार नेतृत्वका विषयमा आन्तरिक छलफल तीव्र बनाएका छन्। आफूनिकट नेताहरूसँग एकताका विभिन्न खाकाबारे मंगलबार र बुधबार छलफल गरेका ओलीले शुक्रबार बिहान वरिष्ठ नेता माधव नेपालसँग एक्लै छलफल गरेका थिए। एकता प्रक्रियामा सबैलाई सहभागी गराउँदा जटिलता देखिने भएपछि माओवादी अध्यक्ष दाहाल र ओलीले मात्र छलफल गरी खाका बनाउने र त्यसमा दुवै पार्टीलाई सहमति गराउने रणनीति लिएका हुन्। दुई नेताबीच गम्भीर छलफल गरेर एकताको खाका आउँछ,' एमाले नेता शंकर पोखरेलले अन्नपूर्णसँग भने, ६ बुँदे सहमति गर्दा नै शीर्ष नेताले एकताको पहल गर्ने उल्लेख थियो।' पार्टीको नेतृत्व र संरचनाबारे टुंगो लागेपछि मात्र एकतालाई तल्लो तहसम्म लैजाने नेताहरू बताउँछन्। फुड पोइजन' का कारण अस्वस्थ ओलीले एकताका अनेक खाकाबारे पार्टी नेताहरूसँग आन्तरिक छलफल तीव्र पारेका छन्। नियमित स्वास्थ्य जाँचका लागि पुस २६ गते बैंकक जान लागेका ओलीले त्यसअगावै एमाले नेताहरूको सुझावका आधारमा दाहालसँग पार्टी एकताका लागि लामो छलफल गर्ने तयारी भइरहेको उनको सचिवालयले जनाएको छ। चुनावपछि बधाई दिने र कार्यक्रमको निम्तो दिनेहरूको भीड बढेपछि धपेडी र बाहिरको खानाका कारण ओली बिरामी परेका थिए। उनको सचिवालयका अनुसार बिरामी भएका कारण भेटघाटलाई पूर्णरूपमा बन्द गरिएकाले ओलीले तीन दिनयता पार्टीका केही नेतासँग मात्र बसेर एकताका अनेक सूत्रबारे छलफल गरेका छन्। राति अबेर मात्र सुत्ने गरेका ओली माओवादी अध्यक्ष दाहालसँग नियमित सम्पर्कमा छन्। दुई नेता बसेर एकताको मोडालिटी तयार पारेपछि एकता प्रक्रिया सुरु हुन्छ,' नेता पोखरेलले भने। एमालेको तर्क :  सरकारको नेतृत्व ओलीले गर्ने।  ओली र दाहाल सहअध्यक्ष रहने, महाधिवेशनबाट नेतृत्व चयन गर्ने। माओवादी तर्क :  एकले सरकार र अर्कोले पार्टी नेतृत्व लिने  दुवै नेताको सम्मानजनक नेतृत्व स्थापित हुनुपर्ने। एमाले नेताहरूले सरकारको नेतृत्व ओलीले गर्ने भएकाले दाहाल र ओलीले पार्टीको संयुक्त नेतृत्व लिने गरी मोडालिटी तयार पार्न ओलीलाई सुझाएका छन्। एकता अधिवेशनसम्म संयुक्त नेतृत्व हुने गरी अघि बढ्छ होला,' नेता पोखरेलले भने। ओलीनिकट नेताहरूले ओली र दाहाल सहअध्यक्ष हुने गरी पार्टी नेतृत्व सञ्चालन गर्नुपर्ने र महाधिवेशनपछि सहमतिका आधारमा मात्र एकल नेतृत्व हुनुपर्ने तर्क गर्दै आएका छन्। दुवै नेतासहित एकता संयोजन समितिलाई स्थायी कमिटी' का रूपमा पनि अघि बढाउन सकिने, दुवै नेता पार्टीको संयुक्त नेतृत्वमा रहँदा महासचिव पद राख्ने कि नराख्नेलगायत अनेक विकल्पमा छलफल केन्द्रित भइरहेको ओली निकट नेताहरू बताउँछन्। माओवादी केन्द्रका नेता भने एकले सरकारको नेतृत्व र अर्कोले पार्टीको नेतृत्व लिने गरी सहमतिको खाका खोजिनुपर्ने बताउँछन्। दुवै नेताको सम्मानजनक नेतृत्व स्थापित हुने गरी एकताको खाका बन्नुपर्छ,' माओवादी केन्द्रका एक नेताले भने, दुवै नेता खाका बनाउन लागेकाले सबैलाई स्वीकार्य हुने प्रस्ताव आउने विश्वास गरेका छौं।' एकता प्रक्रियामा खाका बनाइरहेका ओली र दाहाल दुवै जना दोस्रो तहका नेताहरूका सार्वजनिक अभिव्यक्ति बन्द गराउने पक्षमा छन्। दुई नेता बसेर मोडालिटी तयार पारेपछि एकता प्रक्रिया सुरु हुन्छ।'  शंकर पोखरेल, नेता, एमाले एकताका विषयमा दुई नेताबीच गम्भीर र सकारात्मक कुराकानी भइरहेको भन्दै माओवादी अध्यक्ष दाहाल आफ्नो पार्टीका दोस्रो तहका नेतालाई सार्वजनिक रूपमा बोल्न बन्द गराउने र एमालेले पनि यसतर्फ ध्यान दिनुपर्ने' सुझाव दिएर बिहीबार चितवन लागेका थिए। दाहाल चितवनबाट फर्केलगत्तै लामो छलफल गरी मोटो रूपमा एकताको खाका तयार गर्ने पक्षमा ओली रहेको उनीनिकट नेताहरू बताउँछन्। अबको छलफल एकदुई घन्टाका लागि मात्र हुँदैन,' ओलीनिकट नेता विष्णु रिमालले भने, लामै र गहन छलफल गर्ने तयारी भइरहेको छ।' राष्ट्रियसभाको निर्वाचन माघ २४ गते तोकिएपछि तत्काल नयाँ सरकार गठन प्रक्रिया सुरु नहुने भएपछि नेताहरू एकताका विषयमा केन्द्रित भएका हुन्।"
ओली थाइल्यान्ड जानुअघि एकता संयोजन समिति बैठक,"गोरखा: नेकपा माओवादी केन्द्रका बरिष्ठ नेता नारायणकाजी श्रेष्ठले अबको पाँचबर्षसम्म बामपन्थीबाहेकको सरकार असम्भव रहेको दाबी गरेका छन् । गृहजिल्ला गोरखाका पत्रकारहरुसँगको भेटमा श्रेष्ठले बामबाहेकको मिलिजुली सरकार हल्लामात्रै को संज्ञा दिएका छन् । तपाईँहरुमार्फत म प्रष्ट भन्न चाहन्छु बामपन्थी गठबन्धनको सरकारबाहेक पाँचबर्ष नेपालमा अरु कसैको सरकार बन्दैन, श्रेष्ठले भने यहाँ दुई प्रकारका जो प्रचारहरु भए, एकातिर अरु दुई पार्टीको सहयोग लिएर हाम्रो पार्टीको नेतृत्वमा सरकार बन्ने भन्ने कुरा वा एमालेले माओवादीलाई अगल गरेर संघीय समाजवादी फोरमलाई लिएर सरकार बनाउने भन्ने कुरा । यी दुइटै गलत कुरा हुन् । अबस्तुवादी कुरा हुन् । यस्तो कुनै सम्भावनै छैन । वामपन्थी एकताका लागि चुनावमा जनताले बाम गठनबन्धनलाई म्याण्डेट दिएको भन्दै श्रेष्ठले जनादेशभन्दा बाहिर जानेकुरा कल्पना पनि गर्न नसकिने दाबी गरे । पार्टी एकताका लागि आइतबार बैठक बसेर थप अघि बढ्ने उनले जानकारी दिए । एमाले अध्यक्ष केपी शर्मा ओली उपचारका लागि विदेश नजाँदै सुझाव लिएर सोही अनुसार अघि बढ्ने उनले बताए । उहाँ यहाँ रहेकै अवस्थामा पार्टी एकता संयोजक समितिबाट आवश्यक केही निर्णय लिन्छौं । त्यसपछि केही गृहकार्य अगाडि बढ्ला, श्रेष्ठले भने अहिले वैचारिक, राजनीतिक लाइनका सम्बन्धमा छलफल भइरहेको छ । नेतृत्व निर्माण र संगठनात्मक एकीकरणको आधार के बनाउने भन्नेबारेमा पनि छलफल गरिरहेका छौं । एमाले अध्यक्ष ओलीको अस्वस्थताका कारण पनि केही लम्बिरहेको उनले बताए ।"
छिटै प्रदेश प्रमुख र प्रादेशिक राजधानी तोकिने छ : अर्थमन्त्री कार्की,"काठमाडौं : अर्थमन्त्री एवम् नेपाली कांग्रेसका नेता ज्ञानेन्द्रबहादुर कार्कीले छिटै प्रदेश प्रमुख र प्रादेशिक राजधानी तोकिने बताए। रिपोर्टर्स क्लब नेपालमा नेपाली कांग्रेस काठमाडौंधनकुटा सम्पर्क समितिले आयोजना गरेको बधाई तथा शुभकामना कार्यक्रममा बोल्दै मन्त्री कार्कीले संविधानको व्यवस्था अनुसार प्रदेशको राजधानी तोकिने भएकाले आधारभूत कुरा र सम्भावना भएको स्थानलाई प्रदेशको राजधानी तोक्ने गृहकार्यमा सरकारले गरिरहेको बताए। उनले भने , 'छिट्टै प्रदेश प्रमुख र प्रदेश अस्थायी राजधानी प्रक्रिया अनुसार तोकिने छ।' उनले संक्रमणकालको अन्त्य भएको र मुलुक समृद्धिको बाटोतर्फ उन्मुख भएको बताए। कार्कीले भने,'लामो समय देखिको संक्रमणकालको अन्त्य भएको छ, कांग्रेसले त्यसको नेतृत्व लियो, कांग्रेस चुनाव हारेर पनि मुलुकले जितेको छ, यसले पनि कांग्रेस र लोकतन्त्रको भविष्य उज्जवल छ भन्ने संकेत गर्दछ, त्यसैले कांग्रेसलाई नयाँ तरिकाले जनताको बीचमा जानुको विकल्प छैन।' पूर्व सांसद मोनहरनारायण श्रेष्ठले प्रदेश नम्बर १ को राजधानी धनकुटालाई तोक्न सरकारसँग माग गरेका छन्। उनले भने,'प्रदेश नम्बर १ को उपयूक्त राजधानी धनकुटा हुन्छ, भौगोलिक हिसावमा सेन्टरमा पर्छ, पूर्वाभार, सामथ्र्य, हावापानी, सुन्दरता र अन्तराष्ट्रिय सिमानाको देष्टिकोणले पनि त्यत्तिकै उचित छ।' कार्यक्रममा विजयीसन्तोषी राईले आधारपत्र प्रस्तुत गरेका थिए। धनकुटा जिल्ला कार्य समितिका पूर्व सभापति हरि अधिकारी, समानुपातिक प्रदेश सभा सदस्य लिला शुब्बाले प्रदेश नम्बर १ को प्रादेशिक राजधानी धनकुटालाई तोक्न सरकारसँग माग गरेका छन्। कार्यक्रममा सुनसरीबाट प्रतिनिधि सभा सदस्यमा निर्वाचित सांसद एवम् अर्थमन्त्री ज्ञानेन्द्र बहादुर कार्की र प्रदेश सांसद लिला शुब्बालाई अभिनन्दन गरिएको छ।"
राप्रपा पराजयका नौ कारण,"काठमाडौं : प्रतिनिधिसभा र प्रदेशसभा निर्वाचनमा लज्जास्पद पराजय हुनुमा राप्रपाले नौ वटा कारण औंल्याएको छ। तीन दिनसम्म राजधानीमा चलेको केन्द्रीय समिति बैठकले पार्टी विभाजनदेखि कांग्रेससँगको तालमेलसम्मलाई पराजयको मुख्य कारण भनेको छ। कांग्रेससँग मिलेर बनाएको लोकतान्त्रिक गठबन्धन प्रभावकारी नभएकाले पराजित हुनुपरेको राप्रपाको निष्कर्ष छ। शुक्रबार पार्टीका निर्णय सार्वजनिक गर्दै राप्रपाले प्रदेश र प्रतिनिधिसभा निर्वाचनमा कांग्रेससँग भएको लिखित सम्झौता कार्यान्वयन नभएको आरोप लगाएको छ। पार्टी निर्णय सुनाउँदै अध्यक्ष कमल थापाले भने, हामीलाई जति सिट दिने भनिएको थियो, त्यसमा कांग्रेस इमान्दार बनेन र स्थानीय तहमा पनि कांग्रेसले इमान्दारीपूर्वक सहकार्य गरेन।' यस्तै, राप्रपाले देशभर कम उम्मेदवारी दिनुलाई पनि पार्टी पराजयको अर्काे कारण भनेको छ। राप्रपाले भनेको छ, हामीले देशभर प्रतिनिधिसभा र प्रदेशसभामा न्यून उम्मेदवार उठाएका कारण अपेक्षाकृत मत ल्याउन सकेनौं।' राप्रपाले राष्ट्रिय तथा अन्तर्राष्ट्रिय शक्तिले पार्टी विभाजन गरेको आरोप लगाउँदै निर्वाचनको सम्मुखमा भएको विभाजनलाई पनि पराजयको कारण बताएको छ। संविधान संशोधनबारे पार्टीले स्पष्ट अडान र धारणा राख्न नसकेको उल्लेख गर्दै राप्रपाले सरकारमा सहभागिताबारे जनतालाई बुझाउन नसकिएको स्वीकार गरेको छ। यस्तै सिद्धान्तप्रति पार्टी नेतृत्व प्रतिबद्ध नरहेको भ्रम जनतामा गएको उसले जनाएको छ। राप्रपाद्वारा जारी विज्ञप्तिमा भनिएको छ, कमजोर संगठनका कारण जनमतलाई भोटमा रूपान्तरण गर्न सकेनौं।' मलाई चुनावअघि ज्योतिषीले तपाईं चुनाव नलड्नुस् भनेकै हुन् तर विश्वास नगरेर उम्मेदवारी दिएँ। ग्रहदशा बिग्रिएकाले हारेँ।'  कमल थापा, अध्यक्ष चुनावका बेला साधनस्रोत अभाव रहेका कारण पनि परिणाम अनपेक्षित आएको राप्रपाको ठहर छ। राप्रपाले पार्टी पराजयको अध्ययन गरी सुझावसहित प्रतिवेदन पेस गर्न डा विष्णु भण्डारीको संयोजकत्वमा समिति गठन गरेको छ। समितिमा गोविन्द खनियाँ, भक्ति सिटौला, चन्द्रेश्वर राय यादव, धनबहादुर बुढा, प्रकाश रिमाल, विजयलक्ष्मी सिंह र श्याम शाही सदस्य छन्। संसद्मा कमजोर उपस्थिति रहे पनि हिन्दूराष्ट्र र राजसंस्थाको मागबाट विचलित नभएको राप्रपाको दाबी छ। राप्रपाले समान विचार र समूहलाई एकताका लागि आह्वान गरेको छ। यस्तै, राप्रपाले पार्टीको वैचारिक एवं सांगठनिक कार्यदिशा, रणनीति र कार्यक्रम तय गर्न केन्द्रीय परिषद्को बैठक बोलाएको छ। ग्रहदशा बिग्रेकाले हारेँ : थापा काठमाडौं : राप्रपा अध्यक्ष कमल थापाले आफ्नो पराजयको कारण ग्रहदशा' रहेको बताएका छन्। तीन दिनसम्म राजधानीमा चलेको केन्द्रीय समिति बैठकलाई सम्बोधन गर्ने क्रममा अध्यक्ष थापाले आफ्नो ग्रहदशा ठीक नभएका कारण पराजय भोगेको सुनाए। उनले भने, मेरो ग्रहदशा ठीक थिएन। त्यसैले निर्वाचन हारेँ।' करिब डेढ सयभन्दा बढी सदस्य सहभागी हल खचाखच भरिएको थियो। पार्टी अध्यक्षले नै ग्रहदशा बिग्रेकाले चुनाव हारेको बताएपछि केन्द्रीय सदस्यहरू गलल हाँसे। पार्टी अध्यक्ष थापाले अगाडि भने, तपाईंहरू हाँस्नुभयो तर यो सत्य हो।' उनले आफ्नो भनाइ थप पुष्टि गर्दै भने, मलाई चुनावअघि ज्योतिषीले तपाईं चुनाव नलड्नुस् भनेकै हुन् तर मैले त्यसलाई विश्वास नगरेर उम्मेदवारी दिएँ।' आफूलाई सुरुमा ज्योतिषीको भनाइमा विश्वास नलागेको भन्दै उनले कांग्रेससँग गठबन्धन भएका कारण चुनाव जित्नेमा विश्वस्त रहेको सुनाए। ज्योतिषीको भनाइ गलत सावित गर्न चुनाव लडेँ तर पराजित भएँ', उनले बैठकमा भने, ग्रहदशा बिग्रेकै कारण चुनावमा हारियो।' बैठकलाई सम्बोधन गर्दै अध्यक्ष थापाले पराजयको नैतिक जिम्मेवारी आफूले लिने भन्दै नेतृत्व भने नछाड्ने बताए। उनले भने, पार्टी पराजित भएपछि केही समयका लागि पद छाड्ने मनसाय मैले बनाएको थिएँ तर केन्द्रीय सदस्यहरूले मेरै नेतृत्वको आवश्यकता खोजेपछि मैले त्यो मनसाय त्यागेको छु। यद्यपि, तपाईंहरूमध्ये अधिकांशले मेरो राजीनामा माग्नुभएको छ।'"
