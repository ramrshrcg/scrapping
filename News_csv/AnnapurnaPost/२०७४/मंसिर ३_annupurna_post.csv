शीर्षक,विवरण
खै सुरक्षा ?,"प्रतिनिधिसभा र प्रदेशसभाका पहिलो चरणको निर्वाचन नजिकिँदै गर्दा सुरक्षा जोखिम बढेको छ । दिनहुँ नेताका गाडीलक्षित विस्फोटका घटना हुन थालेका छन् । तनहुँमा कांग्रेस नेता रामचन्द्र पौडेल चढेको गाडीलाई लक्षित गरी शनिबार बम प्रहार गरिएको छ । गाडीमा सामान्य क्षति भएको छ भने मानवीय क्षति भएको छैन । त्यसैगरी रौतहट, रोल्पालगायत विभिन्न ठाउँमा बम विस्फोटका घटना भएका छन् । अघिल्लो दिन नुवाकोटमा पूर्वमन्त्री तथा कांग्रेस नेता रामशरण महतलाई लक्षित गरी गराइएको बम विस्फोटमा परेर ६ जना कांग्रेस कार्यकर्ता गम्भीर घाइते भए । कार्यकर्ता चढेको गाडी नै ध्वस्त हुने गरी भएको सो विस्फोटमा पूर्वमन्त्री महत भने संयोगवश जोगिए । सोही दिन रोल्पामा पूर्व सभामुख ओनसरी घर्ती, माओवादी केन्द्रका नेता वर्षमान पुन र उपप्रधानमन्त्री कृष्णबहादुर महरा चढेको गाडीलाई लक्ष्य गरी बम विस्फोट गराइयो । चुनावको मुखमा आतंक सिर्जना गर्ने नियतले गरिएका यी सिलसिलेवार घटना निन्दनीय छन् । नयाँ संविधानमा व्यवस्था भएअनुसारको राजनीतिक पद्धति र प्रणाली संस्थागत हुँदैछ । स्थानीय तह निर्वाचनपछि अब प्रतिनिधिसभा र प्रदेशसभा निर्वाचनको सफलतापूर्वक सम्पन्न भएपछि मुलुकले राजनीतिक स्थायित्वसँगै नयाँ पद्धति बलियो हुने अपेक्षा गर्न सकिन्छ । यद्यपि नयाँ संविधान नरुचाउने शक्ति विभिन्न बाहनामा चुनाव भाँड्ने प्रपञ्च गरिराखेको छ । पछिल्ला विस्फोटका घटनाको औपचारिक जिम्मेवारी कसैले नलिए पनि यी घटना मूलत: चुनावको मुखमा भय उत्पन्न गराई यसलाई भाँड्ने नियतबाट अभिप्रेरित छन् । विप्लव माओवादीले चुनाव भाँड्ने नीति लिएर यसको विरोध गरेको सन्दर्भमा यी सबै घटनाको जिम्मेवार सोही दल भएको सुरक्षा निकायको ठम्याइ छ । उसका केही कार्यकर्ता समातिएका पनि छन् । विप्लव माओवादीले आफूलाई राजनीतिक शक्ति दाबी गर्ने हो भने उसले चुनावविरोधी हिंसाका घटना तत्काल रोक्नुपर्छ । सम्पूर्ण मुलुक चुनावी उत्सवमा छ । चुनावपछि राजनीतिक संक्रमणको अन्त्य हुँदै मुलुकले स्थायित्वसँगै विकास र समृद्धिको बाटो हिँड्ने आम अपेक्षा छ । यो अवस्थामा विप्लव माओवादी वा अरू कुनै समूह मुलुकलाई अस्थिर र अशान्त बनाउने कुत्सित खेलमा संलग्न हुनु हुँदैन । चुनावको तिथि नजिकिँदै जाँदा थ्रेट बढ्दैछ । यो बेला सरकार र विपक्षी दलहरूबीच एकअर्काको उछितो काढ्नेभन्दा पनि चुनावविरोधी हिंसात्मक गतिविधिविरुद्ध एकै स्वरमा उभिनुपर्छ । शान्तिपूर्ण र भयरहित चुनाव सम्पन्न गर्ने दायित्व सरकारको हो । सरकारले एकपछि अर्को नेतामाथि बम आक्रमण हुँदा त्यसलाई जति गम्भीरता साथ लिइनुपर्थ्यो त्यो लिएको देखिँदैन । उसले आफ्ना सुरक्षा तयारीलाई अझ प्रभावकारी परिचालन गर्न आवश्यक छ । हुन त सरकारले प्रहरी, सशस्त्र प्रहरी, सेना र राष्ट्रिय अनुसन्धान विभाग सम्मिलित एकीकृत सुरक्षा योजना बनाएको छ । चुनावको मुखैमा सर्वसाधारणलाई आतंकित बनाउने थप घटना नहुने सुनिश्चितता सरकार र सुरक्षा निकायले गराउन सक्नुपर्छ । निर्वाचनलाई सफल बनाउन उम्मेदवार, उनीहरू सामेल हुने प्रचारप्रसारका कार्यक्रम र सर्वसाधारण मतदातालाई भरपर्दो सुरक्षा दिन कुनै कसर बाँकी राखिनु हुँदैन। सुरक्षा मजबुती गर्दै जुन कुनै सर्तमा चुनाव सम्पन्न गर्नु अहिलेको अनिवार्य सर्त हो । सत्तारुढ वा विपक्षी नेताहरूबीच आरोपप्रत्यारोप, भनाभन होइन, लोकतान्त्रिक र स्वस्थ प्रतिस्पर्धा हुनु आवश्यक छ । सुरक्षा चुनौतीको मिलेर सामना गर्दै सरकारलगायत सबै दलहरू चुनावमै केन्द्रित हुनुपर्छ । मुलुकमा विद्यमान लामो राजनीतिक संक्रमणलाई बिदा गर्दै नयाँ संविधानको पूर्ण र प्रभावकारी कार्यान्वयनमार्फत नयाँ राजनीतिक प्रणालीको संस्थागत विकास बढ्दै गर्दा भएका चुनावविरोधी र आतंक प्रेरित घटना कुनै पनि सर्तमा जायज हुन सक्दैनन् ।"
"प्रकाशलाई श्रद्धाञ्जली दिन कृष्णबहादुर, वर्षमान र ओनसरी हेलिकोप्टरबाट काठमाडौंमा","रोल्पा : प्रकाश दाहाललाई श्रद्धाञ्जली दिन रोल्पामा रहेका माओवादी केन्द्रका नेता वर्षमान पुन अनन्त, सभामुख ओनसरी घर्ती र दाङमा रहेका विना विभागीय मन्त्री कृष्णबहादुर महरा आइतबार बिहान हेलिकोप्टरबाट काठमाडौं पुगेका छन् । माआवादी केन्द्रका अध्यक्ष एवं पूर्वप्रधानमन्त्री पुष्पकमल दाहाल प्रचण्डका पुत्र प्रकाशको आइतबार बिहान आकस्मिक हृदयाघातबाट निधन भएको थियो । चुनाव प्रचार स्थगित गरेर रोल्पाबाट प्रतिनिधि सभाका उम्मेदवार समेत रहेका नेता अनन्त र समानुपातिक उम्मेदवार घर्ती बिहान ११ बजे एभरेष्ट हेलिकोप्टरबाट काठमाडौं पुगेको हुन् ।"
प्रचण्डका प्रतिस्पर्धी विक्रम पाण्डेको चुनावी कार्यक्रम स्थगित,चितवन : नेकपा माओवादी केन्द्रका अध्यक्ष तथा चितवन क्षेत्र नम्बर ३ का प्रतिनिधि सभाका उम्मेदवार पुष्पकमल दाहालका पुत्र प्रकाश दाहालको असामयिक निधन भएपछि उनको निर्वाचन क्षेत्रमा लोकतान्तिक गठबन्धनका आइतबारका सबै निर्वाचन कार्यक्रम स्थगित गरिएको छ । उनका मुख्य प्रतिस्पर्धी लोकतान्त्रिक गठबन्धनका उम्मेदवार विक्रम पाण्डेसहित गठबन्धनका सबै चुनावी कार्यक्रम स्थगित गरिएको नेपाली कांग्रेसका क्षेत्रीय सभापति तथा लोकतान्त्रिक गठबन्धनका चुनाव प्रचारप्रसार समितिका संयोजक लालबहादुर दवाडीले जानकारी दिएका छन्। आइतबारका लागि तोकिएका चुनावी सभा र घरदैलो लगायत सबै कार्यक्रम स्थगित गरिएको दवाडीले बताए । वाम गठबन्धनका चितवन जिल्लाभरिका सबै निर्वाचन कार्यक्रम स्थगित गरिएको छ । दाहालको मृत्युको खबरपछि चितवन क्षेत्र नं ३ मा कुनै पनि चुनावी गतिविधि देखिएको छैन् । यहाँको माहोल सुनसान देखिएको छ ।
राप्रपाका केन्द्रीय सदस्य थापा कांग्रेस प्रवेश,"ललितपुर: राष्ट्रिय प्रजातन्त्र पार्टी (राप्रपा)का केन्द्रीय सदस्य कपिल थापा नेपाली कांग्रेसमा प्रवेश गरेका छन्। वामगठबन्धनका कारण देशमा लोकतन्त्र संकट पर्न सक्ने भन्दै थापा दुर्इ दर्जन कार्यकर्तासहित आइतबार कांग्रेस प्रवेश गरेका हुन्। ललितपुर १ले आयोजना गरेको कार्यक्रममा कांग्रेसका केन्द्रीय सदस्य बालकृष्ण खाणले उनलार्इ पार्टीमा स्वागत गरे। थापा तत्कालीन राप्रपा नेपालको ललितपुर जिल्ला सभापतिसमेत हुन्। लोकतान्त्रिक शक्तिलार्इ बलियो बनाउन आफू कांग्रेसमा प्रवेश गरेको उनले बताए। उनले भने, 'लोकतन्त्रको भविष्यलार्इ लिएर चिन्ता उत्पन्न भएको छ लोकतन्त्रको स्थायित्वका लागि कांग्रेसको विकल्प छैन।' राप्रपा ललितपुरका पूर्व जिल्ला कोषाध्यक्ष चिनियाराम बिष्ट कांग्रेस प्रवेश गरेका छन्। यस्तै नेकपा माओवादी केन्द्रका जिल्ला सदस्य धनबहादुर केसी र नेकपा एमालेको भातृ संस्था यूवा संघ गोदावरी नगरपालिकाका अध्यक्ष सुरेश थापामगर पनि कांग्रेस प्रवेश गरेका छन्। राप्रपा एमाले र माओवादीबाट कांग्रेसमा प्रवेश गरेकाहरुलार्इ स्वागत गर्दै कांग्रेस नेता खाणले अधिनायकवादबाट देशलार्इ बचाउन एकतावद्ध हुने समय आएको दावी गरे। उनले भने, 'वामगठबन्धनका नाममा देशलार्इ फेरी अधिनायकवादमा लैजाने प्रपञ्च हुँदैछ, यसबाट बचाउन र देशलार्इ समृद्धितर्फ लैजान कांग्रेस बलियो हुनु आवश्यक छ।' उनले आसन्न निर्वाचन लोकतन्त्र पक्षधर र अधिनायकवादीहरुबीचको जनमतसंग्रह भएको टिप्पणी गरे। कार्यक्रममा अर्थराज्यमन्त्री एवम् कांग्रेसका तर्फबाट प्रतिनिधि सभा उम्मेदवार उदय शम्शेर राणाले शान्ति र संविधान कांग्रेसकै नेतृत्वमा सम्पन्न भएकाले संविधानको कार्यान्वयनका लागि कांग्रेसको विकल्प नरहेको दावी गरे। उनले वामगठबन्धन संविधानको खिलापमा रहेकाले संविधानको स्थायित्वका लागि कांग्रेसका पक्षमा उभिन आग्रह गरे।"
उम्मेदवार लक्षित आक्रमण नियन्त्रण गर्न प्रधानमन्त्रीको निर्देशन,"डडेल्धुरा: प्रधानमन्त्री शेरबहादुर देउवाले देशका विभिन्न ठाउँमा चुनावी गतिविधिलक्षित आक्रमण रोक्न सुरक्षानिकायलार्इ निर्देशन दिएका छन्। गृहजिल्लामा आयोजित पत्रकार सम्मेलनमा प्रधानमन्त्री देउवाले उम्मेदवारलाई लक्षित गर्दै युद्धकालिन झल्को दिने गरी भइरहेका आक्रमण राज्यका लागि सह्य नहुने बताए। उनले भने, 'उम्मेदवारालाई ताकेर बम हान्ने, बिद्युतीय धराप थाप्नेजस्ता आपराधिक कामहरु सह्य हुँदैनन्, यसलाई राज्यले नियन्त्रण गर्छ। अपराधिक गतिविधिबाट आसन्न निर्वाचनलाई प्रभावित पार्ने काम भइरहेपनि कुनै पनि हालतमा निर्वाचन तोकिएकै समयमा सम्पन्न हुने प्रधानमन्त्री देउवाले स्पष्ट पारे। नेपाली कांग्रेसका सभापतिसमेत रहेका देउवाले वामगठबन्धनका कारण लोकतन्त्रमाथि खतरा बढेको भन्दै आसन्न निर्वाचनमा कांग्रेसलाई मत दिन आग्रह गरे।"
"जिल्ला निर्वाचन कार्यालयमा बम, सेनाद्वारा निस्क्रिय",धादिङवेशी: अज्ञात समुहले जिल्ला निर्वाचन कार्यालय धादिङमा राखेको बम नेपाली सेनाले निष्क्रिय पारेको छ। बम राखेको हल्लापछि आइतबार बिहान सदरमुकाम धादिङवेशी आतङ्कित बनेको थियो। आसन्न प्रदेश तथा प्रतिनिधि सभाको निर्वाचनलाइ प्रभाव पार्न अज्ञात समुहले निर्वाचन कार्यालयमा बम राखेको हुन सक्ने जिल्ला प्रशासन कार्यलय धादिङले जनाएको छ। जिल्ला प्रहरी कार्यालयले सुरक्षाकर्मी परिचालन गरेको अवस्थामा निर्वाचन कार्यालय परिसरमै बम भेटिएपछि स्थानीयले सुरक्षा व्यवस्था भरपर्दाे नभएको भन्दै चिन्ता व्यक्त गरेका छन्। देविदत्त गणबाट आएको नेपाली सेनाको प्राविधिक टोलीले बमलार्इ निष्क्रिय पारेको थियो। जिल्ला निर्वाचन कार्यलयको आफ्नै भवन नभएपछि घर भाडामा लिएर कार्यालय संचालन गरिदै आएको छ। सुरक्षास्थितिलाई मध्यनजर गर्दै निर्वाचन कार्यालयलाई सुरक्षा निकायहरुको कार्यालय आसपास सार्ने तयारी गरिएको छ।
पुत्र शोकमा परेका प्रचण्ड झापाबाट काठमाडौंमा,काठमाडौं : चुनावी सभालाई सम्बोधन गर्न झापा पुगेका नेकपा (माओवादी केन्द्र) का अध्यक्ष पुष्पकमल दाहाल प्रचण्ड छोरा प्रकाशको निधनपछि काठमाडौं आइपुगेका छन् । प्रचण्ड झापाको बिर्तामोडमा रहेको बिएण्डसी अस्पतालको सातौँं तलाबाट काठमाडौं फर्किएका हुन् । प्रकाशको निधनको खबर लगत्तै सिम्रिक एयरको हेलिकोप्टर बिएण्डसी अस्पतालको छतमा ल्याण्ड भएको थियो । काठमाडौँ फर्कनुअघि पचण्डसँग एमालेका अध्यक्ष केपी शर्मा ओलीले बिएण्डबी अस्पताल परिसरमा पुगेर प्रकाशको निधनप्रति दुःख व्यक्त गरेका थिए ।
पेरिसडाँडामा प्रकाशलाई श्रद्धाञ्जली,"काठमाडौं : नेकपा (माओवादी केन्द्र) का अध्यक्ष पुष्पकमल दाहाल प्रचण्डका छोरा एवम् पार्टी केन्द्रीय सदस्य प्रकाश दाहालको पार्थिव शरीर अहिले श्रद्धाञ्जलिका लागि पार्टी मुख्यालय पेरिसडाँडामा राखिएको छ। पार्टी मुख्यालयमै पुगेका पार्टी अध्यक्ष प्रचण्डले छोराको पार्थिव शरीरमा श्रद्धाञ्जली अर्पण गरेका छन्। भावविह्वल अवस्थामा पार्टी मुख्यालय पुगेका प्रचण्डले छोरालाई श्रद्धाञ्जली दिएका हुन्। प्रकाशलाई श्रद्धाञ्जली दिन पार्टी मुख्यालयमा माओवादीका शीर्ष नेतासहित अन्य पार्टीका नेता, कार्यकर्ता र शुभेच्छुकको भिड लागेको छ। प्रकाशको आइतबार बिहान हृदयघातका कारण आकस्मिक निधन भएको हो। शनिबार राति सामान्य अस्वस्थ भएकै अवस्थामा सुतेका प्रकाश आइतबार बिहान अचेत अवस्थामा ओछ्यानमै भेटिएका थिए। सुरक्षाकर्मी र आफन्तले अस्पताल पुर्याउँदा उनको मृत्यु भइसकेको नर्भिक अस्पतालले जनाएको थियो। प्रकाशको निधन भएको पुष्टि भए लगत्तै कञ्चनपुरमा रहेकी श्रीमती बिना मगर काठमाडौं आएकी थिइन् भने झापामा रहेका बुबा पुष्पकमल दाहाल प्रचण्ड काठमाडौं फर्किएका थिए। माओवादी प्रवक्ता पम्फा भुसालका अनुसार प्रकाशको अन्तिम संस्कार साँझ ४ बजे पशुपति आर्यघाटमा हुँदै छ।"
प्रकाशको निधनप्रति स्वराजद्वारा दुख व्यक्त,"काठमाडौं : माओवादी केन्द्रका अध्यक्ष एवम् पूर्वप्रधानमन्त्री पुष्पकमल दाहालप्रचण्डका छोरा प्रकाश दाहालको निधनप्रति भारतीय विदेशमन्त्री शुष्मा स्वराजले दुख व्यक्त गरेकी छिन्। स्वराजले आइतबार दिउँसो ट्वीटमार्फत प्रकाशको निधनप्रति दुख व्यक्त गर्दै श्रद्धान्जली व्यक्त गरेकी हुन्। उनले ट्वीटमा भनेकी छिन्, नेपालका पूर्वप्रधानमन्त्री पुष्पकमल दाहाल प्रचण्डका छोरा प्रकाश दाहालको असामयिक निधनको खवरले दुखित छौं। उनले शोकाकुल परिवारजनप्रति समवेदना समेत प्रकट गरेकी छिन्।"
छोरा प्रकाशको शोकमा प्रचण्डका आँसु,"काठमाडौं : माओवादी केन्द्रका अध्यक्ष एवम् पूर्वप्रधानमन्त्री पुष्पकमल दाहाल प्रचण्ड आइतबार गहिरो शोकमा परे । एउटा छोरा प्रकाशको हृदयाघातका कारण ओछ्यानमै निधन भएपछि झापाबाट तत्काल काठमाडौं फर्किएका प्रचण्ड दिनभर आँसुमा डुबे । श्रीमती, बुहारी, नातीनातीनालाई सम्झाउँदै प्रचण्ड आफ्नो मनलाई दह्रो बनाइरहेका थिए । तर, उनका आँसु आँखामा अडिएनन् । नर्भिक अस्पताल, पेरिसडाँडा हुँदै आर्यघाट पुग्दा उनी साच्चिकै पीडामा देखिए । प्रचण्डको पीडालाई अन्नपूर्णका लागि फोटोपत्रकार उमा विष्ट, सुलभ श्रेष्ठ र सुनिता ढंगोलले आआफ्नो क्यामेरामा कैद गरेका तस्बिर : श्रीमती बिना र बुबा प्रचण्ड अस्पताल पुग्दा प्रचण्डले दिए छोरालार्इ दागबत्ती चिकित्सकको निष्कर्ष : प्रकाशलाई आकस्मिक हृदयाघात"
मधेसी नेतालाई सूर्यको भर',"काठमाडौं : एमालेसँग राजनीतिक गठबन्धन गरी चुनावी मैदानमा उत्रिएका तराई केन्द्रित स्वतन्त्र राजनीतिक समूहका चार नेताका लागि यो चुनाव प्रतिष्ठाको विषय बनेको छ। राष्ट्रिय जनता पार्टीबाट विद्रोह गरी एमालेको चुनाव चिह्न सूर्य लिएर मैदानमा उत्रिएका हृदयेश त्रिपाठी, बृजेशकुमार गुप्ता, ईश्वरदयाल मिश्र र पशुपतिदयाल मि श्रले यसपटकको चुनावमा मधेस आन्दोलनका सहयात्रीसँगै प्रतिस्पर्धा गर्नुलाई राजनीतिक अस्तित्वसँग जोडेर हेरिएको छ। उनीहरूले असोज १६ गते दुई बुँदे सम्झौता गरी एमालेसँग चुनावी गठबन्धन गरेका थिए। प्रतिनिधिसभा सदस्यका लागि नवलपरासी (बर्दघाट सुस्ता पश्चिम) क्षेत्र नं १ बाट उम्मेदवार बनेका त्रिपाठीका साथै अन्य नेताको प्रतिस्पर्धा विगतका सहयात्रीसँगै छ। त्रिपाठी, नेपाल सद्भावना पार्टीवाट संसदीय निर्वाचनमा तीनपटक विजयी भएका थिए। संविधानसभा निर्वाचनमा भने तमलोपाबाट कांग्रेसका देवकरण कलवारलाई झिनो मतान्तरले पराजित गरेका थिए। पूर्वमन्त्री त्रिपाठी यसपटक पनि पुरानै प्रतिद्वन्द्वी कांग्रेसका कलवारसँग प्रतिस्पर्धामा उत्रिएका छन्। भन्छन्, मेरो प्रतिस्पर्धा यसपटक पनि कांग्रेसका उम्मेदवारसँगै हुन्छ।' लगभग दुई लाख आठ हजार मतदातालाई आकर्षित गर्न त्रिपाठी र कलवारले अहिले चुनावी अभियानलाई तीव्र बनाएका छन्। अन्य तीन नेताको प्रतिस्पर्धा भने विगतमा आन्दोलनमा सँगै रहेकासँग हुने देखिएको छ। गुप्ता र मि श्रद्वयले प्रतिनिधिसभाका लागि नारायणी पश्चिमका तीन स्थानमा उम्मेदवारी दिएका छन्। एमालेको चुनाव चिह्न सूर्य लिएर प्रतिस्पर्धामा उत्रिए पनि छुट्टै प्रतिबद्धतासहित उनीहरू भोट मागिरहेका छन्। राष्ट्रिय जनता पार्टीमा अपमानपूर्ण व्यवहार भएकाले विद्रोह गर्न बाध्य हुनुपरेको उनीहरूको भनाइ छ। पूर्वप्रधानमन्त्री सुशील कोइरालाको गृहनगर बाँके, क्षेत्र नं २ बाट प्रतिनिधिसभाका लागि उम्मेदवारी दिएका पशुपति दयाल मि श्र दुई दशक लामो राजनीतिक यात्राको अग्निपरीक्षामा छन्। एमालेको चुनाव चिह्न सूर्य लिएर प्रतिस्पर्धामा उत्रिए पनि राजपाका विद्रोही नेताहरू त्रिपाठी, गुप्ता र मिश्रद्वय छुट्टै प्रतिबद्धतासहित भोट मागिरहेका छन्। घरदैलो अभियानमा व्यस्त मि श्र भन्छन्, एमाले र माओवादीका साथीको पनि साथ छ। त्यसैले यो हामी सबैको प्रतिष्ठाको विषय बनेको छ।' तराई आन्दोलनमा एकै ठाउँ भएका संघीय समाजवादी फोरमका मोहम्मद इस्तियाक राईसँग उनको प्रतिस्पर्धा छ। पूर्वमन्त्री राईले पनि डिजिटल प्रचार अभियान सुरु गरेका छन्। उनले सामाजिक सञ्जाल र फेसबुकको भरपुर प्रयोग गरेका छन्। मिश्र भन्छन्, आन्दोलनमा एकै ठाउँ भइयो, चुनावमा प्रतिस्पर्धी छौं।' झन्डै ८२ हजार मतदाताको घरदैलोमा पुग्न नभ्याए पनि सांगठनिक र व्यक्तिगत भोट आउने कुरामा उनी आशावादी छन्। कांग्रेससँग चुनावी तालमेल गरेर उम्मेदवार दिएका राष्ट्रिय प्रजातन्त्र पार्टीका ओमप्रकाश आजाद पनि बलिया प्रतिस्पर्धी मानिएका छन्। यस क्षेत्रबाट दोस्रो संविधानसभामा कांग्रेसका तत्कालीन सभापति कोइराला निर्वाचित भएका थिए। कपिलवस्तु क्षेत्र नं २ मा पूर्वकानुनमन्त्री बृजेशकुमार गुप्ता र कांग्रेसका जिल्ला सभापति सुरेन्द्रराज आचार्यबीच प्रतिस्पर्धा छ। संसदीय निर्वाचन र संविधानसभा निर्वाचनमा तराई मधेस लोकतान्त्रिक पार्टीबाट तीनपटक चुनाव जितेका उनी यसपटक वाम गठबन्धनबाट चुनावी मैदानमा छन्। उनी राजपाका पूर्वकेन्द्रीय महामन्त्री पनि हुन्। त्यस्तै, कपिलवस्तु क्षेत्र नं ३ मा राजपाका पूर्वकेन्द्रीय सदस्य ईश्वर दयाललाई समाजवादी फोरम परित्याग गरी कांग्रेसबाट उम्मेदवार बनेका अभिषेक प्रताप शाह र फोरमबाट दुई पटक निर्वाचित शाहले टक्कर दिँदै छन्। राजपा परित्याग गरी संघीय समाजवादी फोरमका तर्फबाट उम्मेदवार बनेका मंगलप्रसाद गुप्ता पनि बलिया उम्मेदवार मानिएका छन्। पूर्व भौतिक राज्यमन्त्री मि श्र भन्छन्, पहिला कुम जोडेर तराई मधेस आन्दोलन गर्यौं। अब चुनावी मैदानमा प्रतिस्पर्धामा छौं। तर, मेरो जित निश्चित छ।' अहिले स्वतन्त्र पहिचानका साथ क्रियाशील भए पनि चुनावपछि कुन दलमा प्रवेश गर्नेनगर्ने भन्नेबारे निर्णय गर्ने स्वतन्त्र राजनीतिक समूहका नेताको भनाइ छ।"
अमात्य र भुसालको आआफ्नै दाउ,"ललितपुर : कम्युनिस्ट पार्टी स्थापनाकालदेखि नै पाटनको सहरी क्षेत्रमा कम्युनिस्टको प्रभाव सुरु भएको हो। नरबहादुर कर्माचार्य (कम्युनिस्ट पार्टी संस्थापकमध्येका एक), तुलसीलाल अमात्य, देवेन्द्रलाल श्रेष्ठ पाटनकै थिए। कम्युनिस्ट पार्टीको प्रभाव कतिसम्म थियो भने २०१५ सालको संसदीय चुनाव दुई तिहाई बहुमतसहित कांग्रेसले जित्दा पनि पाटनमा कम्युनिस्ट पार्टीका उम्मेदवार तुलसीलाल अमात्यले कांग्रेसका आशाराम शाक्यलाई हराएका थिए। पञ्चायतमा राजनीतिक पार्टीहरू प्रतिबन्धित भए पनि पाटनमा कम्युनिस्ट पार्टीको संगठन विस्तार भइरह्यो। कम्युनिस्ट नेताले सेल्टरको लागि पुलिसगुप्तचरको नजर हत्तपत्त नपर्ने घना नेवार बस्ती रोजेका थिए। त्यसमा पाटन पहिलो रोजाइ हुन्थ्यो। झलनाथ खनाल, सुरेन्द्र पाण्डेलगायत एमाले नेताको लामै सूची बन्छ, जसले पाटनमा सेल्टर मात्र लिएनन्, ससुराली नै बनाए। मनमोहन अधिकारी पनि पाटनतिरै डेरा लिएर बस्थे। पञ्चायतमा सेल्टर र संगठन विस्तारको फल कम्युनिस्टले ०४६ सालको राजनीतिक परिवर्तनपछि पटकपटक पाए। ०४८ सालको आम चुनावमा ललितपुरका तीन वटै क्षेत्रमा वामपन्थीले जिते। ०४९ सालको स्थानीय चुनावमा ललितपुरको मेयरउपमेयर त कांग्रेसले जित्यो, जिल्ला विकास समिति एमालेको भागमा पर्यो। ०५१ सालको चुनावमा ललितपुरका सबै क्षेत्रमा एमालेले जित्यो। ०५६ सालमा एमाले फुटेर दुई पार्टी चुनावमा लड्दा पनि कांग्रेसलाई शून्य हात लाग्यो। तीन वटै क्षेत्र एमालेले जित्यो। ०६४ सालमा एमाले हार्यो तर कांग्रेसले पनि जितेन। तीन वटै सिटमा माओवादीले कब्जा जमायो। ललितपुर क्षेत्र नम्बर २ र ३ मा कांग्रेस जित दोहोर्याउने दाउमा छ भने वाम गठबन्धन उक्त नतिजा उल्ट्याउने प्रयासमा छ। कम्युनिस्टको बलियो किल्लामा दोस्रो संविधानसभा चुनावमा चमत्कार भयो, ललितपुरका सबै क्षेत्रमा कांग्रेस भारी मतान्तरले विजयी भयो। यसपालि ललितपुर २ र ३ मा कांग्रेस चार वर्षअघिकै नतिजा आउनेमा आशावादी छ भने वाम गठबन्धन उक्त नतिजा उल्टिने आसमा छ। ललितपुर २ ज्यापू बहुल क्षेत्र हो। यसपालि पनि कांग्रेसवाम गठबन्धन दुवैका उम्मेदवार महर्जन छन्। ललितपुर २ मा कांग्रेसले निवर्तमान सांसद चन्द्र महर्जनलाई उतारेको छ। ०५६ सालमा एमालेको टिकटमा निर्वाचित र ०७० सालको संविधानसभा चुनावमा तेस्रो स्थानमा पुगेका कृष्णलाल महर्जन वाम गठबन्धनबाट उम्मेदवार छन्। चार वर्षअघि माओवादीका उम्मेदवारलाई ११ हजारभन्दा बढी मतान्तरले चन्द्रले जितेका थिए। माओवादी केन्द्र र एमालेको मतभन्दा दुई हजार बढी भोट पाएका चन्द्र यसपटक पनि जित्ने दाबी गर्छन्। कांग्रेसको नेतृत्वमा संविधान बनेकाले मतदाताको प्रमुख अपेक्षा पूरा भएको उनको दाबी छ। यसबाहेक मतदातासँग जोडिएका र सकेसम्म विकास निर्माणका काममा सक्रियता देखाएकाले वाम गठबन्धनमाथि आफू हाबी हुने उनको विश्लेषण छ। वाम गठबन्धनका उम्मेदवार कृष्णलाल गठबन्धनको कारण वामपन्थीको किल्ला ललितपुरमा आफ्नो जित सुनिश्चित ठान्छन। फुटेर जनतामा गएकाले यसअघि हामीलाई दण्ड दिएका थिए', उनको दाबी छ, यसपटक मिलेका छौं, मतदाता कम्युनिस्ट पार्टीप्रति उत्साहित छन्।' पाटन यसै पनि खुला म्युजियम हो। यसको पुनःनिर्माण आफ्नो प्राथमिकतामा रहेको कृष्णलाल बताउँछन्। बढ्दो आवादीका कारण ट्राफिक जाम, प्रदूषणले पाटनबासीको जीवन कष्टकर बन्दै गएको छ। पानीको समस्याले पनि पाटनवासीलाई पिरोलेको छ। पानीको दीर्घकालीन समस्या समाधानमा सक्रिय हुनेछु', उनी भन्छन्। लुभुलामाटार हुँदै तराई पुग्ने सडक विस्तारको काम सुरु भइसकेको र त्यसलाई छिटो पूरा गर्न लागिपर्ने उनले सुनाए। सांसद भएपछि सडक निर्माणमा ठूलै बजेट पार्न सफल भएको चन्द्र दाबी गर्छन्। आर्थिक वर्ष ०७०७१ मा ८२ वटा र ०७१७२ मा एक सय दुई वटा सडकमा बजेट पारेको थिएँ। जनताको सम्पर्कमा रहिरहेकाले घरदैलोमा पुग्दा अरू त जितेपछि मुखै देख्न पाइन्नथ्यो, तिमी त आएका छौ, सक्ने गरेका छौ, भोट फरक पर्दैन भनेका छन', चन्द्र आशावादी छन्। क्षेत्रको प्रदेशसभा क' मा पवनविक्रम थापा र ख' मा प्रेमकृष्ण महर्जन कांग्रेसका उम्मेदवार छन्। वाम गठबन्धनले क' मा माधव पौडेल ख' मा ज्ञानेन्द्र शाक्यलाई उतारेको छ। ०४९ र ०५४ मा ललितपुर जिल्ला विकास समिति अध्यक्ष भइसकेका पौडेल प्रतिनिधिसभामा टिकट नपाएपछि प्रदेश राजनीतिमा जान खोजेका हुन्। ललितपुर २ मा पर्ने पुरानो पाटन सहरबाट ललितपुर महानगरपालिकाको चुनावमा विवेकशील साझाका उम्मेदवार रमेश महर्जनले उल्लेख्य भोट पाएका थिए। यहाँ विवेकशील साझाले अमीरराज महर्जनलाई उम्मेदवार बनाएको छ। रमेशको व्यक्तिगत सम्बन्ध, क्रियाशीलताका कारण भोट आएको ठान्ने कांग्रेस र वाम गठबन्धनका उम्मेदवार यो चुनावमा विवेकशील साझाले भोट नपाउने दाबी गर्छन्। कुपण्डोलबाट बुङमतीखोकनासम्म तन्किएको ललितपुर ३ मा निवर्तमान सांसद मदन अमात्य नै कांग्रेस उम्मेदवार छन्। पहिलो संविधानसभामा माओवादीबाट जितेकी पम्फा भुषाल वाम गठबन्धनको उम्मेदवार छिन्। चार वर्षअघि एमाले उम्मेदवारलाई हराएका अमात्य यसपालि पनि सजिलै जित्ने दाबी गर्छन्। खोइ मेरो त कम्पिटिसन नै नहोला जस्तो छ', उनी भन्छन, वाम गठबन्धनको उम्मेदवारप्रति वितृष्णा छ।' भुषालचाहिँ अमात्यले सिन्को नभाँचेकाले आफूलाई जित्न सजिलो भएको दाबी गर्छिन्। मेरो जितमा कुनै शंकै छैन', उनी भन्छिन्, मतान्तर कति भन्ने मात्र हो।' उनी पनि वाम गठबन्धनका कारण मतदातामा उत्साह भरिएको दाबी गर्छिन। अमात्यले सजिलै दाबी गरे पनि विकास निर्माणमा चासो नदेखाएको मतदाताको गुनासो छ। उनी ललितपुर कांग्रेसको सभापति पनि हुन्। उनले सहरको खानेपानी समस्या समाधान गर्ने, सडक कालोपत्रे गर्ने र सडक विस्तारमा परेका जग्गाधनीलाई मुआब्जा दिलाउने बाचा गरेका छन्। अमात्यको क्षेत्रमा चासो नदेखाएको गुनासो व्यापक छ, तैपनि ललितपुर महानगरपालिकाका चिरिबाबु महर्जन साथमा हुनुको फाइदा उनलाई छ। ललितपुर ३ को प्रदेशसभा क' मा नवराज महत र ख' मा शिवराम बानियाँ कांग्रेसका उम्मेदवार छन्। वाम गठबन्धनले क' मा राजकाजी महर्जन र ख' मा जीवन खड्कालाई उठाएको छ।"
"रौतहट, तनहुँ र भोजपुरमा बम विस्फोट : १५ घाइते, तीनको अवस्था गम्भीर","चन्द्रपुर दमौली भोजपुर : चुनाव लक्ष्य गरी सुरक्षा व्यवस्था कडा बनाइएको प्रशासनले बताउँदै गर्दा शनिबार तनहुँ, रौतहट र भोजपुरमा बम विस्फोट भएका छन्। तनहुँमा कांग्रेस वरिष्ठ नेता रामचन्द्र पौडेल सवार गाडीमा बम प्रहार भएको हो भने रौतहट र भोजपुरमा वाम गठबन्धनका सभालाई लक्ष्य गरी विस्फोट भएको हो। बम विस्फोटमा परी रौतहटमा ११ जना, भोजपुरमा तीन जना र तनहुँमा एक जना घाइते भएका छन्। घाइतेमध्ये तीन जनाको अवस्था गम्भीर रहेको बताइएको छ। रौतहटको चन्द्रपुरमा वाम गठबन्धनको वडास्तरीय भेला चलिरहेका बेला शक्तिशाली बम विस्फोट भएको हो। दिउँसो करिब ३ बजे भएको विस्फोटमा ११ जना घाइते भएका छन्। तीमध्ये चन्द्रपुर ५ का ३१ वर्षीया सरीता राई र उनका सात वर्षीय छोरा जैविकको अवस्था गम्भीर छ। उनीहरू बसेकै ठाउँमा गाडेर राखेको बम विस्फोट भएको हो। उनीहरूको पेट, खुट्टा, कम्मरमा गहिरो चोट लागेको छ। अवस्था चिन्ताजनक रहेको चिकित्सकले बताएका छन्। विस्फोटमा चन्द्रपुर५ की ४५ वर्षीया लक्ष्मी राई, ५५ वर्षीय रामबहादुर विक, ४८ वर्षीया कुन्ता खत्री, ३९ वर्षीय गोपाल विक, ४५ वर्षीया दिलमाया राई, ५० वर्षीया यमुना काफ्ले, चन्द्रनिगाहपुर सरकारी अस्पतालका पियन ४९ वर्षीय गजेन्द्र झा र परिचर लक्ष्मी राई घाइते भएका छन्। भेला सकेर बाहिर निस्कने क्रममा मन्दिरअगाडि बाटोछेउमा जमिनमुनि गाडेर राखेको बम विस्फोट भएको हो। मन्दिरको हलमा कम्युनिस्ट गठबन्धनले वडा भेला राखेको थियो। भेला सकेर कोही बाहिर खाजा खाने र कोही घर जाने क्रममा थिए। अचानक बम विस्फोट भयो', प्रत्यक्षदर्शी उद्धव रेग्मीले भने। एमाले चन्द्रपुर नगर इन्चार्ज विनोद घिमिरेले कार्यक्रम सकेर निस्कँदै गर्दा ठूलो आवाजसहित विस्फोट भएको बताए। घटना निन्दनीय भएको भन्दै गठबन्धनका नेताहरूले भत्र्सना गरेका छन्। मानवताविरोधी घटना गराउने दोषीलाई कारबाही गर्न माग गर्दै नेताहरूले विज्ञप्ति जारी गरेका छन्। एमाले केन्द्रीय सदस्य कल्याणी खड्का, माओवादी पोलिट्ब्युरो सदस्य युवराज भट्टराई, एकराज थापा, प्रदेश सदस्य उद्धव रेग्मी, निवर्तमान सांसद रामकुमार भट्टराईलगायत नेता भेलामा सहभागी थिए। केन्द्रीय नेतालाई लक्ष्य गरी बम विस्फोट गराएको वाम गठबन्धनका प्रतिनिधिसभा उम्मेदवार डा वंशीधर मि श्रको भनाइ छ। घाइतेलाई चन्द्रनिगाहपुरमा प्राथमिक उपचारपछि चितवन लगिएको इलाका प्रहरी कार्यालय चन्द्रनिगाहपुरले जनाएको छ। तनहुँमा कांग्रेस वरिष्ठ नेता रामचन्द्र पौडेल चढेको जिपमाथि प्रेसर कुकर बम प्रहार हुँदा उनका एक अंगरक्षक घाइते भएका छन्। गोरखाको चुनावी सभा सकेर लमजुङको बेसीसहरको सभालाई सम्बोधन गर्न जाने क्रममा तनहुँ र लमजुङको सिमानामा पौडेल चढेको जिपमाथि भानु नगरपालिकाको नेपालडाँडानजिकै कुकर बम प्रहार भएको हो। बम प्रहारबाट जिपको सिसा फुटेको छ। घटनाबाट उनका अंगरक्षक सामान्य घाइते भए पनि थप क्षति नभएको कांग्रेस सभापति वैकुण्ठ न्यौपानेले बताए। प्रमुख जिल्ला अधिकारी रितेशकुमार शाक्यले घटनालगत्तै सुरक्षाकर्मी पुगेको बताए। घटनामा संलग्न समूहको पहिचान भइनसकेको उनले दाबी गरे। घटनापछि दमौलीमा आयोजित पत्रकार सम्मेलनमा पौडेलले घटनालाई लोकतन्त्रमाथिको गम्भीर आक्रमणका रूपमा लिएको बताउँदै त्यसमा संलग्न जोसुकैमाथि कारबाही हुनुपर्ने उनले माग गरे। चुनावी वातावरण बिथोल्ने त्यस्ता तत्वमाथि आक्रमण हुनुपर्छ,' उनले भने। पौडेलले घटनामा सुरक्षा कमजोरी देखिएको बताए। कांग्रेस जिल्ला सभापति वैकुण्ठ न्यौपानेले प्रेस विज्ञप्ति जारी गर्दै सुरक्षा व्यवस्थापनप्रति असन्तुष्टि व्यक्त गरेका छन्। बम विस्फोट हुँदा तीन घाइते षडानन्द नगरपालिका वडा नं १३, तीनतले नजिकैको भीरथाप्लोमा शनिबार बम विस्फोट हुँदा चुनावी सभाबाट फर्कंदै गरेका युवा संघका कार्यकर्ता विक्रम राई गम्भीर घाइते भएका छन्। राईसँगै बमको छर्रा लागेर उनका साथमा रहेका दुई प्रहरी पनि घाइते भएको बताइएको छ। बाटोमा राखिएको टाइम बमबारे बुझ्न प्रहरी टोली गएको र भीड हटाउने क्रममा बम पड्किएको जिल्ला प्रहरी कार्यालयले जनाएको छ। विस्फोटबाट वाम गठबन्धनको आमसभाबाट सदरमुकाम फर्कंदै गरेका युवा संघ नेपालका सचिवालय सदस्य ट्याम्के मैंयुङ गाउँपालिका ७, दिप्साका विक्रम राईको टाउकोमा गम्भीर चोट लागेको छ। चोट लागेपछि राई केही घन्टा बेहोस भएका थिए। त्यसैगरी, प्रहरी सहायक निरीक्षक उमेश मेहता र प्रहरी निरीक्षक देवनारायण यादव पनि घाइते छन्। घाइते राईलाई उपचारका लागि सदरमुकाम ल्याइए पनि उनको अवस्था गम्भीर भएकाले बाहिर लैजाने तयारी भइरहेको छ। बिहान करिब ९ बजेतिर केही स्थानीयले दुई अज्ञात युवाले बम राख्दै गरेको देखेपछि अरूलाई खबर गरेका थिए। लगत्तै नजिकै रहेको सुन्तले प्रहरी चौकीका प्रहरी घटनास्थल पुगेका थिए। प्रहरीले गाडी रोकेर सुरक्षा दिइरहेका बेला अकस्मात बम पड्किएको थियो। विस्फोटलगत्तै बम राख्ने समूहले बाटो माथिबाट गोलीसमेत चलाएको जिल्ला प्रहरी कार्यालयका निमित्त प्रमुख गीतनारायण चौधरीले बताए। प्रहरीले जवाफी फायरिङमा १९ राउन्ड गोली चलाएको थियो। बम राख्ने र गोली हान्ने समूहको खोजी भइरहेको प्रहरीले जनाएको छ। घटना भएका बेला सदरमुकामको टुँडिखेलमा भने लोकतान्त्रिक गठबन्धनको चुनावी सभा चलिरहेको थियो। पूर्वस्वास्थ्यमन्त्री गगन थापाको उपस्थितिमा सभा भइरहेका बेला घाइते राईलाई सदरमुकाम ल्याइएको थियो। उनको अवस्था गम्भीर भएपछि प्रमुख जिल्ला अधिकारी र प्रहरी नायब उपरीक्षकसँग समन्वय गरी घाइते राईलाई थापा चढेको हेलिकोप्टरमार्फत काठमाडौं लैजान आग्रह गरिए पनि थापाले ओखलढुंगाको चुनावी सभामा जानुपर्ने भन्दै नमानेपछि गाडीबाटै अन्यत्र लैजाने तयारी गरिएको टेम्के मैयुङ गाउँपालिकाका अध्यक्ष धु्रवराज राईले जानकारी दिए। त्यस्तै, शनिबार नै उत्तरी साल्पासिलिछो गाउँपालिका२, कुलुङमा वाम गठबन्धनको चुनावी सभा चल्दै गर्दा बम विस्फोट भएको छ। सभामा प्रदेश (क) का उम्मेदवार राजेन्द्र राईले सम्बोधन गर्दै गर्दा कार्यक्रमस्थलको सय मिटरनजिकै विस्फोट भएको हो। विस्फोटपछि सभा आतंकित तितरवितर भएको थियो। विस्फोटबाट कुनै क्षति नभएको युवा संघ भोजपुरका अध्यक्ष सन्दीप राईले जानकारी दिए।"
