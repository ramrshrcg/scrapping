शीर्षक,विवरण
चुनावमै एकोहोरिऔं,"प्रधानमन्त्री शेरबहादुर देउवासँग पनि त्यो विकल्प छैन। त्यसमाथि माओवादीले जेलाई आधार मानेर शंका उब्जाएको थियो, बिहीबार अदालतले प्रस्ट फैसला दिइसकेको छ । कदाचित भनेर माओवादीले संशय बढाउनुको कुनै अर्थ छैन अब । सर्वोच्च अदालतले सर्वेन्द्रनाथ शुक्लाले हालेको रिटमा अन्तरिम आदेश नदिएर माओवादीले उब्जाएको आशंकामा तुक नभएको प्रस्ट पारेको छ । अब निर्वाचन आयोगसामु दुइटा मतपत्र छाप्नुपर्ने बाध्यता छैन । त्यसलाई बाध्यकारी नबनाई प्रत्यक्षतर्फ दुइटा मतपत्र निर्माण गर्न सकिने सम्भावनालाई विचार गर्न सर्वोच्चको फैसलाले आग्रह गरेको छ । प्रत्यक्षतर्फको मतपत्र कात्तिक १० देखि छाप्ने तयारी छ भने समानुपातिकतर्फको मतपत्र १७ असोजबाटै छाप्न थालिसकिएको छ । यो सबै अवस्थालाई मध्यनजर गर्दै सर्वोच्चबाट फैसला आएको छ । यसले चुनाव सर्छ कि भन्ने जुन संशय खडा भएको थियो, त्यसको अन्त्य गरिदिएको छ। बरू अब माओवादी केन्द्र प्रस्ट हुन जरुरी छ। उसको राजनीतिक प्रस्टताले चुनाव र धमिलिएको राजनीतिक वातावरणलाई सफा राख्न सघाउ पुर्याउँछ। एउटा दल विपक्षी पार्टीसँग चुनावी तालमेल र पार्टी एकीकरणमा अघि बढ्ने र सँगै सत्तारुढ सहयात्री पनि बन्ने भन्ने मेल खाने कुरा होइन। निश्चय पनि एमाले र माओवादी केन्द्रबीच उनीहरूका राजनीतिक सहमति र समझदारीका आधारमा सहकार्य वा एकता हुन सक्छ । राजनीतिक, सैद्धान्तिक धरालत मिल्दा पार्टीहरू एक ठाउँमा आउनु अस्वाभाविक होइन । दलहरू बलियो हुनु भनेको लोकतान्त्रिक संस्कृति र व्यवस्था बलियो हुनु हो। यसबाट कोही आत्तिनुपर्ने अवस्था छैन । तर माओवादीले दोहोरो भूमिका खोज्नु उचित हुन सक्दैन। सरकारको सहयात्री पनि बन्ने र विपक्षीसँग एकता पनि गर्ने कुरा कुनै पनि सर्तमा स्वाभाविक मान्न सकिँदैन । देउवालाई सरकार सञ्चालन गर्न माओवादीले आफ्ना मन्त्रीहरूलाई फिर्ता बोलाउनुपर्छ। दुईतिरै खुट्टा हाल्न खोज्ने माओवादीमा विकसित पछिल्लो प्रवृत्तिबाट उसले बाहिर निस्कनुको विकल्प छैन। अध्यक्ष दाहालले देउवालाई दिएको वचन पूरा गर्दै तत्काल आफ्ना मन्त्रीलाई फिर्ता बोलाउन ढिलाइ गर्नु हुँदैन। त्यस्तै प्रधानमन्त्री देउवाले पनि चुनावलाई आफ्नो मुख्य प्राथमिकतामा राखी त्यता केन्द्रित हुनुपर्छ। निर्वाचन आयोगले प्रधानमन्त्रीले चुनाव सार्ने आशय नराखेको प्रस्ट सन्देश दिएको छ। प्रमुख निर्वाचन आयुक्तले आफूहरू चुनावमै केन्द्रित भएको बताएका छन्। त्यसर्थ शंका र षड्यन्त्रको सिद्धान्तबाट बाहिर निस्केर सबै राजनीतिक शक्ति चुनावमा केन्द्रित होऔं। नयाँ राजनीतिक प्रणालीलाई संस्थागत गर्दै अघि बढ्न नयाँ संविधानको बलियो कार्यान्वयन आवश्यक छ। स्थानीय तह निर्वाचनबाट प्रारम्भ भएको त्यो कार्यान्वयनको बाटो प्रदेश र केन्द्रको चुनावको सफलतापूर्वक सम्पन्न भएसँगै थप अघि बढ्नेछ। त्यसकारण सबै अग्रगामी राजनीतिक शक्ति चुनावमै एकोहोरिनुको विकल्प छैन।"
टीकापुर काण्डका दोषी तीनजना जेलबाटै राजपामा प्रवेश,कैलालीः अपराधीले राजनीकि संरक्षण पाएको भन्दै आलोचना भइराखेका बेला कैलालीको टीकापुर काण्डका दोषी लक्ष्मण थारुसहित तीनजना जेलबाटै राष्ट्रिय जनता पार्टी (राजपा) मा प्रवेश गरेका छन्। यसअघि भर्खरै कांग्रेससँग एकीकरण भएको विजय गच्छदार नेतृत्वको नेपाल लोकतान्त्रिक फोरमका केन्द्रीय सदस्य थारु जेलबाटै राजपामा प्रवेश गरेका छन् । बिहीबार राजपा अध्यक्ष मण्डलका सदस्य राजेन्द्र महतोले कैलाली कारागारमै पुगेर थारुसहित वीरबहादुर चौधरी र विश्राम चौधरी पार्टी प्रवेश गराएका हुन् । जेलमै रहेका थारुले कैलाली निर्वाचन क्षेत्र नम्बर ५ बाट प्रत्यक्षतर्फ प्रतिनिधिसभाको चुनाव लड्ने घोषणा समेत गरेका छन् । गच्छदारले टीकापुर काण्डमा पक्राउ परेकालाई छुटाउने आश्वासन दिए पनि कुनै पहल नगरेको भन्दै रुष्ट बनेका थारु राजपा प्रवेश गरेका हुन् ।
सचिवहरूको दौडधुप सुरु,"काठमाडौं: महत्वपूर्ण, शक्तिशाली र आकर्षक मानिएका अर्थ, शिक्षा र गृह मन्त्रालयमा जान सचिवहरूले दौडधुप सुरु गरेका छन्।अर्थ मन्त्रालयका सचिव शान्तराज सुवेदी र शिक्षा मन्त्रालयका सचिव शान्तबहादुर श्रेष्ठले पाँच वर्षे सेवाअवधि सकिएकाले कात्तिक २ देखि अवकाश पाएका छन् भने सरकारले आगामी कात्तिक ६ वा ७ मा गृह मन्त्रालयका सचिव लोकदर्शन रेग्मीलाई मुख्यसचिव बनाउने सम्भावना छ। अर्थ र शिक्षा सचिवले बिहीबार अवकाश पाउने भए पनि तिहार बिदा परेकाले बुधबारै बिदा लिइसकेका छन् । तीस मन्त्रालयमध्ये सबैभन्दा आकर्षक मानिएका गृह, अर्थ र शिक्षामा जान सचिवहरूले दौडधुप सुरु गरेका हुन्। प्रधानमन्त्री तथा मन्त्रिपरिषद् कार्यालय स्रोतका अनुसार कार्यालयका सचिव शंकरप्रसाद अधिकारी भएसम्म मुख्यसचिव र नभए अर्थ सचिव बन्नका लागि तीव्र दौडधुपमा छन्। अर्थ र शिक्षा सचिवले बिहीबार अवकाश पाउने भए पनि तिहार बिदा परेकाले बुधबारै बिदा लिइसकेका छन्। अर्थमै जानका लागि मन्त्रिपरिषद् कार्यालयकै केदारबहादुर अधिकारी, सामान्य प्रशासनका मोहनकृष्ण सापकोटा, आपूर्तिका कृष्णप्रसाद देवकोटा, अर्थकै राजस्व सचिव शिशिरप्रसाद ढुंगाना, श्रम तथा रोजगारका लक्ष्मणप्रसाद मैनाली, अख्तियारका राजन खनाललगायतले कसरत गरेका छन्। अर्थ मन्त्रालय ताकेर दौडधुपमा लागेका सबै सचिवको त्यसपछिको लक्ष्य भने गृहसचिव बन्नेछ। कात्तिक पहिलो साताभित्रै गृह मन्त्रालय खाली हुने सम्भावना रहेपछि अर्थ ताकेर बसेका अधिकारी, सापकोटा, मैनालीका साथै उद्योगका शंकरप्रसाद कोइरालाले त्यहाँ जाने इच्छा राखेका छन् । गृहका लागि दौडधुप गरिरहेका सचिवहरूले शिक्षा मन्त्रालयको सचिवका लागि समेत मरिहत्ते गरिरहेका छन्। प्रशासन सेवाको तीनवटा सचिव रिक्त भएपछि वरिष्ठ सहसचिवको छिट्टै सचिव बन्ने ढोका खुल्ने भएको छ। तीनमध्ये एक जना ज्येष्ठताका आधारमा सिफारिस हुने छन् भने बाँकी दुई जनाका लागि तेब्बर संख्यामा सिफारिस गर्नुपर्ने प्रावधानअनुसार ६ जना वरिष्ठ सहसचिव सिफारिसमा पर्ने भएका छन्। कात्तिक २ देखि रिक्त हुन लागेको शिक्षा र अर्थका लागि लोकसेवा आयोगका अध्यक्षको अध्यक्षतामा रहने सचिव बढुवा सिफारिस समितिले ६ जना वरिष्ठ सहसचिवलाई सिफारिस गर्नुपर्नेछ। यसो गर्दा वरिष्ठ सहसचिवहरू अनिलकुमार ठाकुर, शंकरप्रसाद पाठक, सुरेश प्रधान, लक्ष्मीराज पौडेल, बुद्धिबहादुर खड्का, वैकुण्ठ अर्याल, रामप्रसाद थपलिया, यादवप्रसाद कोइरालामध्येबाट सिफारिस हुनसक्ने सामान्य प्रशासन स्रोतले जनाएको छ।"
राजपामा पैसावालको टिकट खोस्न अनशन,"काठमाडौं: पैसावाललाई प्रतिनिधिसभा र प्रदेशसभा निर्वाचनका लागि टिकट दिएको भन्दै राष्ट्रिय जनता पार्टी (राजपा) नेपालमा असन्तुष्टि बढेको छ। पैसावाल र पहुँच भएकाहरूलाई टिकट वितरण गरेको विरोधमा महासचिव केशव झासहित केन्द्रीय नेता पार्टी मुख्यालय बबरमहलमा अनशन बसेका छन्। महासचिव झाको नेतृत्वमा नेताहरू बुधबार बिहान साढे ११ बजेदेखि अनशन बसेका हुन्। अनशन बस्नेमा केन्द्रीय सदस्य बीपी यादव, दीपक कुरमा झा, दीपेन्द्र अग्रवाल, नागेन्द्र झा, युवा संगठनका अध्यक्ष रोशनसिंह राणा, महासचिव गायत्री कुरमा, उपाध्यक्ष मुकेश कर्ण, पेशल ढकाललगायत छन्। आफ्ना गोजीका व्यक्ति, पैसा बुझाउने अनि सामाजिक क्षेत्रमा बदनाम भएकाहरूलाई समानुपातिक र प्रत्यक्ष दुवैतर्फको टिकट वितरण गरेको उनीहरूको आरोप छ। उनीहरूले स्वेच्छाचारी ढंगले पार्टी नेतृत्वले वितरण गरेको टिकटको निर्णय सच्याउनुपर्ने माग गरेका छन्। अध्यक्षमण्डलले गुन्डा नाइके राजु गोर्खालीसहित पैसावाल र बदनाम व्यक्तिहरूको नाम समानुपातिक उम्मेदवारको बन्दसूचीमा राखेको असन्तुष्ट पक्षको गुनासो छ।महासचिव झाले मधेस आन्दोलनको मर्म र भावनाविपरीत समानुपातिक उम्मेदवारको सूचीमा पैसाको चलखेलका आधारमा अधिकांश नाम चयन गरेको आरोप लगाए। समानुपातिकतर्फ बन्दसूचीमा पार्टीको योगदानमा आधारित नेता तथा कार्यकर्ता हुनुपर्ने, पैसावालको नाम तत्काल बन्दसूचीबाट हटाउनुपर्ने, उम्मेदवार छनोट केन्द्रीय निर्वाचन समितिमार्फत हुनुपर्ने, पार्टीका सबै निर्णय केन्द्रीय संयोजन समितिमार्फत आउनुपर्नेलगायत माग उनीहरूले गरेका छन्।"
