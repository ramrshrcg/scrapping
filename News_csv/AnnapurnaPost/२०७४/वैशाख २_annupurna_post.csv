शीर्षक,विवरण
आकांक्षी धेरै भएपछि उम्मेदवार छान्न सकस,"पोखरा: आसन्न स्थानीय तहको निर्वाचनमा उम्मेदवार वन्ने आकांक्षीहरु धेरै भएपछि कास्कीका प्रमुख दललाई उम्मेदवार छान्न निकै सकस भएकोे छ । उम्मेदवार मनोनयन गर्ने मिति दुई हप्तामात्रै हुँदा पनि नेपाली काँग्रेस, नेकपा एमाले, नेकपा माओवादी (केन्द्र) र राप्रपाले उम्मेदवारको टुङ्गो लगाउन नसक्दा मतदातामा को को उम्मेदवार बन्दै छ भन्ने उत्सुकता बढेको देखिन्छ । अहिले सबैजसो चियापसल, भेटघाट र गफगाफमा पार्टीका को को उमेदवार बन्ने होलान भन्ने चर्चा मतदातामा हुने गरेको छ । कुनै एक प्रमुख दलले उमेदवार चयन गरे त्यसलाई टक्कर दिने प्रतिस्पर्धी छान्ने दाउमा दलहरु रहेका छन् । उम्मेदवार तोकेपछि अरु आकांक्षीहरु भड्किने तथा पार्टीले तोकेका उम्मेदवारलाई असहयोग हुने शङ्का जिल्लाका शीर्ष नेतृत्वलाई पर्न गएको देखिन्छ । स्थानीय तह अधिकार सम्पन्न भएकाले पनि सबै दलका कार्यकर्तामा जनप्रतिनिधि बनेर काम गर्ने इच्छाशक्ति निकै बढेको देखिन्छ । यतिखेर दलहरु उम्मेदवार छान्नका लागि आन्तरिक बैठकमा व्यस्त देखिन्छन् । दलहरुले केही दिनभित्र स्वच्छ छवि, जनता माझ लोकप्रिय र जनप्रतिनिधि बनेपछि जनताको हितमा काम गर्नसक्ने उम्मेदवार छानिने बताएका छन् । रासस"
दमकमा माओवादीको घरदैलो अभियान,"दमक : दमक उपमहानगरपालिकामा दुई ठूला दलले उमेदवार छान्न नसकेका बेला माओवादी केन्द्रले भने उमेदवारको टुंगो लगाई घरदैलो अभियान सुरु गरेको छ । माओवादी केन्द्रले नगर प्रमुखमा रेवतराज पुरी (गगन) र उपप्रमुखमा शान्ता धिमाललाई अघि सारेको छ । उसले सबै वडा अध्यक्षसहित सदस्यको समेत समेत टुंगो लगाइसकेको छ । माओवादी केन्द्रले उम्मेद्धारको टुंगो लगाएसंगै घरदैलो अभियानलाई तिब्रता दिँदै आएको छ । शनिबार माओवादी केन्द्रले विहान दमक१ मा नयाँ बर्षको शुभकामना आदानप्रदान तथा उमेदवार परिचय कार्यक्रम आयोजना गरेका थियो । माओवादीले शुत्रबार दमक४ मा उमेदवार घोषणासभा र मोटरसाइकल र्याली सहित निर्वाचन प्रचारप्रसार अभियान सञ्चालन गरेको थियो । यस्तै राप्रपाले पनि राम थापालाई नगर प्रमुख र रिता श्रेष्ठलाई उपप्रमुखको उम्मेदवार चयन गरिसकेको छ । राप्रपाका केन्द्रीय सहमहामन्त्री समेत रहेका थापा पुर्व राजा ज्ञानेन्द्रको शासनकालमा दमक नगरपालिकाको मेयरमा चयन हुनु भएको थियो । केन्द्रीय तहमा पहुँच राख्ने थापा पनि नगर प्रमुख दाबेदारको रुपमा देखीनु भएको छ । जिल्लामा रहेका ८ मध्ये केही नगरपालिकामा केही दलले उम्मेदवार घोषणा गरिसकेका छन् भने केही दलले अझै पनि टुंगो लगाउन सकेका छैनन् । विशेष गरेर झापाका चार मुख्य नगरपालिका भद्रपुर, मेची, विर्तामोड र दमक उपनगरपालिकाको प्रमुखमा जिल्ला नेताहरुको आकांक्षा बढी देखिएका छन् । राष्ट्रिय राजनीतिमा नै प्रमुख स्थानमा रहेका नेताहरुको गृह जिल्ला भएका कारण पनि झापाको निर्वाचनलाई विशेष महत्वका साथ हेरिएको छ ।"
प्रधानमन्त्रीद्वारा उपलब्धि सार्वजनिक,"काठमाडौः प्रधानमन्त्री पुष्पकमल दाहालले आफ्नो नेतृत्वको सरकारले गरेको ५३ वटा उल्लेख्य उपलब्धि सार्वजनिक गर्नुभएको छ ।नयाँ वर्षको अवसर पारेर शुक्रबार प्रधानमन्त्री सचिवालयले सार्वजनिक गरेको काममा लोडसेडिङ हटाउनुलाई प्रमुखतासाथ उल्लेख गरेको छ । सूचीको पहिलो नम्बरमा भने नयाँ संविधान कार्यान्वयनलाई उल्लेख गरिएको छ । नयाँ संविधानअनुसार बनेका ऐनकानुनले संविधान कार्यान्वयन फराकिलो बनाएको उपलब्धि सूचीमा उल्लेख छ । वर्तमान सरकार गठन भएपछि संविधानको स्वीकार्यता फराकिलो बनाई संविधान कार्यान्वयन, राज्य पुनःसंरचना, संक्रमणकाल व्यवस्थापन र भूकम्पपछिको पुनर्निर्माण वर्तमान सरकारको प्रमुख ध्येय तय गरी मुलुकको आर्थिक समृद्धिलाई गति दिने प्राथमिकतासमेत निर्धारण गर्यो', उपलब्धिको पहिलो नम्बरमा भनिएको छ, यसका लागि सरकारले राजनीतिक र प्रशासनिक संयन्त्रलाई त्यसतर्फ सम्पूर्ण रूपमा परिचालन गर्दै दीर्घकालीन रूपमा मुलुकको शासन व्यवस्था र विकासलाई प्रभावित पार्ने काम भएका छन् भने तत्कालमा जनताका रोजीरोटी र सेवासुविधामा पनि बढोत्तरी ल्याउनेतर्फ कोसेढुंगा सावित हुने केही काम भएका छन् ।' प्रधानमन्त्री दाहालले स्थानीय तहको निर्माणलाई पनि मुलुक परिवर्तनको महत्ववपूर्ण कामका रूपमा उल्लेख गर्नुभएको छ । उहाँले सिंहदरबारमा रहेको अधिकारलाई गाउँमा पुर्याउने महत्ववपूर्ण कामले जनता थप बलियो भएको पनि उल्लेख गर्नुभएको छ । त्यस्तै, उज्यालो नेपाल अभियानअन्तर्गत लोडसेडिङ अन्त्य, उच्च आर्थिक वृद्धि, ठूला जलाशययुक्त आयोजना निर्माण, वैदेशिक रोजगार म्यादी जीवन बिमालगायतलाई पनि प्रधानमन्त्रीको सचिवालयले उपलब्धिको विवरणको रूपमा उल्लेख गरेको छ । २४ वर्षयताकै उच्च आर्थिक वृद्धिलाई पनि सरकारको मुख्य उपलब्धिका रूपमा समेटिएको छ । मुलुकका आर्थिक परिसूचक सकारात्मक दिशामा अगाडि बढायौं', दस्ताबेजमा भनिएको छ, २४ वर्षयताकै उच्च आर्थिक वृद्धि हासिल गर्न सफल हुनु पनि वर्तमान सरकारको एउटा महत्ववपूर्ण उपलब्धि हो ।' प्रधानमन्त्रीले स्वास्थ्य क्षेत्रमा पनि आफ्नो सरकारले व्यापक सुधार गरेको उल्लेख गर्दै निजी फाइदा हासिल गर्ने केही स्वास्थ्यकर्मीको प्रवृत्तिलाई रोक्न सरकारसँग करार गरेको समयभित्र निजी क्लिनिक वा अस्पतालमा काम गर्न नपाउने व्यवस्था गरेबाट सर्वसाधारण जनताले पाउने स्वास्थ्य सुविधामा बढोत्तरी भएको जनाएको छ । त्यस्तै, संविधान कार्यान्वयन गर्नेगरी गठन भएको भाषा आयोगलाई पनि सरकारले उपलब्धिका रूपमा उल्लेख गरेको छ । उच्च अदालत गठन, भूकम्पपीडित र बाढीपीडितलाई राहत, सत्यनिरुपण तथा मेलमिलाप आयोगको म्याद थपलाई पनि उपलब्धिमा उल्लेख गरिएको छ । मेलम्ची खानेपानी आयोजना दसैंअगाडि नै सम्पन्न हुने गरी काम अघि बढ्न, विद्युत्का महत्ववपूर्ण आयोजना छिट्टै सम्पन्न हुने अवस्थामा पुर्याउनुलाई पनि उलब्धिमा समेटिएको छ । फास्ट ट्र्याक आयोजना नेपाल आफैंले निर्माण गर्ने निर्णय गर्नु, विभिन्न कारणले रोकिएको तराई मधेस क्षेत्रको आर्थिक समृद्धिको महत्ववपूर्ण पूर्वाधारका रूपमा रहेको बहुप्रतीक्षित हुलाकी मार्गको निर्माण कार्य अत्यन्तै तीव्र गतिमा अघि बढाइएकोलाई पनि सरकारको महत्ववपूर्ण उपलब्धिमा उल्लेख गरिएको छ । किसान आयोग गठन, भूमिहीन र सुकुम्बासीको समस्या समाधान गर्न बसोवास आयोग गठन, प्रधानमन्त्री कृषि आधुनिकीकरण परियोजनामार्फत कृषि उत्पादन र उत्पादकत्व वृद्धिलगायतलाई पनि सरकारले उपलब्धिमा समेटेको छ ।"
नगर उपप्रमुख पदमा सासू बुहारीकै दावी,"दमक : सरकारले बैशाख ३१ गतेको लागि घोषणा गरेको स्थानीय तहको निर्वाचनमा झापाको दमकका लागि उपप्रमुख पदमा सासु र बुहारी उम्मेद्धारको आकांक्षी देखिएका छन् । कांग्रेस र एमालेका तर्फबाट सासु बुहारी उम्मेद्धारको आंकाक्षी देखिएका हुन् । एमालेकी सुमित्रा प्रसाई र कांग्रेसकी रेगिना भट्टराई प्रसाई बीच सासु बुहारीको नाता रहेको छ । नाता सम्बन्ध आफ्नो ठाउँमा रहेको र राजनैतिक आस्था आफ्नो ठाउँमा रहेको बुहारी रेगिना भट्टराईले बताउनुभयो । सासुलाई पार्टीको बैठकमा आफैंले छोड्दिने गरेको समेत उहाले बताउनुभयो । दुबै दलले नाम टुंगो लगाई नसकेकोले यसमा सासू बुहारी बीच प्रतिष्पर्धा हुन्छ भन्ने कुनै ग्यारेण्टि नभएको उहाले बताउनुभयो । रेगिना दमककी सामाजिक अभियन्ता समेत रहनु भएको छ । निर्वाचनको चहलपहल बढे संगै झापाको दमकमा भने शीर्ष दल कांग्रेस र एमालेले अझै पनि उम्मेद्धारको नाम टुंगो लगाउन सकेको छैन । मुख्य पद नगर प्रमुखकै लागि धेरै आकांक्षीहरु देखिएका छन् । कांग्रेसमा नगर प्रमुखका लागि आधा दर्जनको नाम अगाडि देखिएका छन् । त्यस्तै एमालेमा भने ४ जनाको नाम चर्चामा रहेको छ । नेकपा माओवादी केन्द्र र राप्रपाले भने उम्मेद्धारको टुंगो लगाईसकेका छन् । नेपाली कांग्रेसकातर्फबाट नगर प्रमुखका लागि युवा देखि लिएर बर्षाैसम्म कांग्रेसको राजनितीमा होमीएकाहरु समेत उम्मेद्धारको दाबीमा रहेका छन् । कांग्रेसका तर्फबाट शेरबहादुर भट्टराई, ढुण्डिराज भण्डारी, रोशन गौतम, भुमी राई, घनेन्द्र सुब्बा र पदम कोईराला रहेका छन् । त्यस्तै नगरको उपप्रमुख पदमा रेगीना भट्टराई , गोमा बुढाथोकी, लत्ता चापागाई र चन्द्रा खड्का रहेका छन् । केन्द्रको निर्देशन अनुसार आकांक्षीहरुको टुंगो लगाउन समिती बनिसकेको र त्यसले ६ गते भित्रमा टुंगो लगाउने ढुण्डिराज भण्डारीले जानकारी दिनुभयो । त्यस्तै एमालेकातर्फबाट भने नगर प्रमुखका लागि पुर्व प्रधानमन्त्री केपी शर्मा ओलीका भतिजा रोमनाथ ओली प्रमुख दाबेदारका रुपमा देखिनुभएको छ । ओली २०५४ सालमा एकपटक नगर प्रमुख बनिसक्नु भएको छ । ओलीसंगै अम्बिका खनाल, ईन्द्र बुढाथोकी र तारा ढकालको नाम चर्चामा रहेको छ । अन्य पार्टीको प्रमुख पदमा महिला उम्मेद्धारको नाम चर्चामा नआए पनि एमाले भित्र तारा ढकालको नाम चर्चामा आएको छ । त्यस्तै उपप्रमुखका लागि बसन्तलक्ष्मी उदास, लिला दाहाल, सुमित्रा प्रसाई, सुमित्रा भण्डारी र नेत्रकुमारी धिमाल आकांक्षी देखीएका छन् ।"
प्रचण्डले पञ्चायती व्यवस्था फर्काउन खोजेः बाबुराम,"काठमाडौंः नयाँ शक्ति नेपालका संयोकजक डा बाबुराम भट्टराईले प्रधानमन्त्री पुष्पकमल दाहाल प्रचण्ड नेतृत्को सरकारले पञ्चायती व्यवस्था फर्काउने धृष्टता गरेको आरोप लगाउनु भएको छ। उहाँले प्रचण्ड नेतृत्वको सरकारले पञ्चायती व्यवस्थाबाट खोसेर ल्याएको अधिकार पुनः जनताबाट खोसेर पुरानै व्यवस्थामा फर्काउने धृष्टता गरेको आरोप लगाउनु भएको हो। उहाँले जनआन्दोलनमा उत्रिएका जनतामाथि लाठी बर्साउनेहरु अहिले सत्ताको मुख्य अंशियार भएकाले कतै पञ्चायती व्यवस्था त फर्किने होइन भन्ने आशंका बढेको बताउनुभयो। भट्टराईले आन्दोलनका सहयात्री सत्तामा पुगेपछि निरंकुशताको अभ्यास गर्न लागिपरेको आरोप लगाउनुभयो। अहिलेका ठूला दलहरुको दलीय सिन्डिकेटको विरोध गर्दै उहाँले भन्नुभयो,उनीहरु सत्तामा भएको बेला निर्वाचनमा दलीय चुनाव चिन्हसहित जाने अधिकार खोसेका छन्, यो एक ढंगको प्रतिक्रान्ति हो। शान्तिवाटिकामा रिले अनशनको शनिबार बिहान सुरुवात गर्दै उहाँले सबै दलहरुलाई निर्वाचन चिन्ह दिँदा मतपत्र लामो हुन्छ भनेर गरिने कुतर्कको कुनै औचित्य नहुने बताउनुभयो। सबै दलहरु सबै जिल्लामा चुनाव लड्दैनन्, ७५ वटै जिल्लामा दर्ता भएका दलहरु ७८ वटा मात्र छन्। त्यसले मतपत्र लामो हुन्छ भनेर गरिने तर्क लंगडो कुतर्क मात्र हो। चुनाव चिन्ह नदिएको विरोधमा रिले अनशन दलीय चुनाव चिन्हको माग गर्दै नयाँ शक्ति पार्टीसहित ६८ दलले रिले अनशनसहितको धर्ना सुरु गरेका छन्। काठमाडौंको रत्नपार्कस्थिति शान्ति बाटिकामा नयाँ शक्ति पार्टीका संयोजक डा बाबुराम भट्टराईले संयुक्त विरोध स्वरुप अनशनको सुरुवात गर्नुभएको हो। लोकतान्त्रिक राज्य व्यवस्थामा दलहरुलाई दलीय चुनाव चिन्हबाट बञ्चित गरेर सरकारले तानाशाही र अलोकतान्त्रिक व्यवस्था लादेको भन्दै त्यसको विरोध स्वरुप वैधानिक रुपमा दर्ता भएका सबै दलहरुलाई दलीय चुनाव चिन्ह प्रदान गरेर संविधान संशोधनमार्फत सबै असन्तुष्ट पक्षहरुको माग सम्बोधन गरी चुनाव गर्नुपर्ने माग राख्दै दलहरुले धर्ना सुरु गरेका हुन्।"
