शीर्षक,विवरण
मापदण्ड नहुँदा भद्रगोल,"बल्ल मन्त्रिपरिषद् विस्तार गर्न सकेका प्रधानमन्त्री शेरबहादुर देउवालक्षित असन्तुष्टि त्यसपछि पनि प्रकट हुन थालेको छ । मन्त्रिपरिषद्लाई पूर्णता दिने क्रममा समेटिएका कतिपय नाम अन्तिम सूचीबाट हटेपछि असन्तुष्टिका स्वर सुनिएका हुन् । कांग्रेसका प्रमुख सचेतक चीनकाजी श्रेष्ठ, केन्द्रीय सदस्य तथा सांसद अर्जुन जोशीको नाम प्रारम्भिक सूचीमा परे पनि अन्तिममा परे । श्रेष्ठको नाम त शपथ खुवाउने कार्यक्रम हुनु केही अघि मात्रै काटिएको थियो । शपथ लिन जान दौरासुरुवाल लगाएर ठिक्क परेपछि उनले आफ्नो नाम काटिएको जानकारी पाएका थिए । माओवादी सीता नेपालीलाई पनि मन्त्री बन्न तयार भएर बस्न भनिए पनि अन्तिम समयमा नाम काटिएको सूचना पुगेको थियो । मन्त्रिपरिषद् गठनको यो पछिल्लो अभ्यासले नेपाली राजनीतिको अव्यवस्थापन, अपारदर्शिता र व्यक्तिकेन्द्रित प्रवृत्तिलाई सतहमै उजागर गरेको छ । राजनीतिमा सक्रिय भएपछि हरेक नेतामा मन्त्री बन्ने महत्वाकांक्षा पलाउनु अस्वाभाविक होइन । तर एकैपटक सबैलाई मन्त्री बनाउन सम्भव हुँदैन । सरकारमा सहभागी हुने दलले मन्त्री बन्नको लागि योग्यता के हुने ? त्यसको निश्चित मापदण्ड तय गर्नु जरुरी देखिन्छ । लोकतान्त्रिक पार्टीहरूभित्रै मन्त्री छनोटको विधि अति नै अलोकतान्त्रिक छ । शीर्ष नेताको खल्तीमा हुन्छ, मन्त्रीको नाम । मन्त्री बनाउने नाममा अपारदर्शी चलखेल र आर्थिक लाभहानि हुने गरेको पनि सुन्नमा आउँछ । गुटको स्वार्थ र आग्रहमा मात्रै मन्त्री छनोट गर्ने जुन प्रवृत्ति अहिले हावी छ, त्यो गलत छ । यसमा दलहरूभित्र समीक्षा हुनु आवश्यक छ । पार्टीहरूले आन्तरिक रूपमै मन्त्री बनाउने व्यक्तिहरूलाई पहिल्यैदेखि नै 'गु्रम' गरेर लैजाने अभ्यास थाल्नुपर्छ । जस्तो हरेक पार्टीभित्र विभिन्न विषयगत विभाग हुन्छन् । सबैभन्दा पहिले ती विभाग सक्रिय हुनुपर्छ । विभागीय जिम्मेवारी पाएका नेताले विषयगत दक्षता बढाउने हिसाबले काम गर्दै जाने र पार्टी सरकारमा गएपछि तिनै नेताहरूलाई मन्त्रीको जिम्मेवारी दिन पद्धति बसाल्नुपर्छ । विषयगत क्षमता र योग्यता भएका नेतालाई मन्त्री बनाइँदा त्यसको 'परफरमेन्स' पनि बढी हुन्छ । मन्त्री बनाउने अरू पनि यस्ता मापदण्ड केके हुन सक्छन्, त्यसमा दलहरूभित्र व्यापक विमर्श हुनु आवश्यक छ र निश्चित मापदण्ड बनिनुपर्छ । जहिलेसम्म मन्त्रीको सूची शीर्षनेताकै खल्तीमा रहिरहन्छ, त्यसले पार्टी पद्धतिलाई कमजोर बनाइराख्छ । भाषणमा जति नै पार्टीभित्रको लोकतन्त्रीकरणको कुरा गरे पनि राजनीति व्यक्तिमुखी हुन्छ । यसले नेताहरूको चरित्र स्वेच्छाचारी बनाउँछ भने शक्तिको पहुँचबाहिर रहेका नेताकार्यकर्तालाई निराश र कुण्ठित गर्छ । त्यसकारण गुटको स्वार्थमा मन्त्री बन्नेबनाउने प्रवृत्ति रोकिनुपर्छ । ०४६ सालपछि प्रजातन्त्रको अभ्यासका क्रममा एउटै व्यक्ति दर्जनौंपटक मन्त्री भएका छन् । तर त्यस्ता व्यक्ति योग्यता वा राम्रा काम गरेर पुरस्कृत गरिएका होइनन्, गुटका नेता भएका कारण, राजनीतिक शक्तिसन्तुलन मिलाउन, भूगोल र गठबन्धन निर्माण गर्ने स्वार्थ मिलेर बनेका हुन् । राम्रो सरकार चलाउने उद्देश्यबाट नभई सत्ता गठबन्धन टिकाउने मनसुवा राखेर मन्त्री बनाइन्छ, जसले कमजोर सरकार बन्ने गर्छ । त्यसको असर जनताले सरकारबाट पाउने सेवा पाउँदैन । अब त कस्तो अवस्था भयो भने मन्त्रीको संख्या बढ्दै जाँदा तिनको नाम नै स्मरणमा नआउने अवस्था भइसक्यो । एकाध मन्त्रीका सकारात्मक कामबाहेक मन्त्री भएकाहरूले पनि आफ्नो योग्यता र क्षमता प्रदर्शन गर्न सकेका छैनन् । त्यसकारण यो पदलाई मर्यादित बनाउन मन्त्री बन्ने निश्चित मापदण्ड बनाउनुपर्छ । केही निश्चित विज्ञता, नेतृत्वको गुण, क्षमता, पार्टीभित्र त्यही हिसाबले 'गु्रम' गरेका व्यक्तिलाई मन्त्री बनाइने प्रवृत्ति विकास गर्न सके गठनपछि असन्तुष्टि प्रकट हुने क्रम रोकिएला कि"
एकैपटक दुई निर्वाचन गर्न सकिँदैन : प्रमुख निर्वाचन आयुक्त,"काठमाडौँ : प्रमुख निर्वाचन आयुक्त डा अयोधीप्रसाद यादवले आगामी प्रदेशसभा र प्रतिनिधिसभाको निर्वाचन संवैधानिक र व्यवस्थापकीय दृष्टिले समेत एकैपटक गर्न नसकिने बताएका छन्। व्यवस्थापिकासंसद् सुशासन तथा अनुगमन समितिको आइतबारको बैठकमा यादवले दुबै निर्वाचन एकैपटक गर्दा संविधानले परिकल्पना गरेको महिलाको प्रतिनिधित्व सुनिश्चित गर्न अप्ठरो पर्नसक्ने जानकारी दिए। निर्वाचनलाई स्वतन्त्र, निष्पक्ष र भयरहित तुल्याउन निर्वाचनसम्बन्धी अन्तर्राष्ट्रिय मापदण्डको पालना गर्नुपर्ने अवस्थालाई सबै सरोकारवाला पक्षले हेक्का राख्न जरुरी रहेको बताउँदै प्रमुख निर्वाचन आयुक्त यादवले नेपाल जस्तो मुलुकका मतदाताले चारवटा मतपत्रको प्रयोग एकै पटक कसरी गर्न सक्दछन् भनी प्रश्न गरे। मतपत्रलगायत निर्वाचन सामग्रीको उत्पादन, ढुवानी, मतदाता शिक्षा, जनशक्तिको बन्दोबस्ती, मतदाता नामावली संकलन, मतदानस्थलको व्यवस्थापन जस्ता कारण पनि एकै पटक दुईवटा निर्वाचन असम्भव रहेको उनको भनाइ थियो । उनले भने, दुबै निर्वाचन एकै पटक गर्ने हो भने मतपत्र मात्रै सात करोड छपाइ गर्नुपर्छ । त्यो अहिलेको संरचनामा कसरी सम्भव होला ? प्रमुख निर्वाचन आयुक्त यादवले भने, मतगणना व्यवस्थापनमा सुधार खाँचो छ । आचारसंहिताको पालनामा राजनीतिक दलबाट थप प्रतिबद्धता आउनुपर्छ । निर्वाचन चिन्ह वितरण गरेपछि मतपत्रको छपाइ गर्नुपर्छ भन्ने कुरा हाम्रो हकमा असम्भव जस्तै हो, उनले थपे । बैठकमा सभापति मोहनसिंह राठौरले एकैचरणमा निर्वाचनको कुरा व्यापकरुपमा उठेकाले यस विषयमा निर्वाचन आयोगको धारणा सार्वजनिक हुन आवश्यक भएको विचार व्यक्त गरे। सांसद उदय नेपालीले धनी उम्मेदवारले मात्र निर्वाचन जित्छ भन्ने मनोविज्ञानलाई अन्त्य गर्न विद्युतीय मतदानको प्रयोग गर्नुपर्ने र त्यसलाई खर्चिलो हुन्छ भनेर पन्छाउन नहुने सुझाव दिए। अर्का सासद जनकराज जोशीले एकै पटक निर्वाचन गरिए मुलुकको ढुकुटीमा ६ अर्ब जोगिने हुनाले त्यसबाट बचेको पैसा ऊर्जाको विकासमा लगानी गर्नु उपयुक्त हुने सुझाव दिए । समितिका सदस्य सांसद नरसिंह चौधरीले प्रदेशसभा र प्रतितिनिधिसभाको निर्वाचन एकै पटक गर्न खोजिए मतदातामा अन्यौल सिर्जना हुने बताए। सांसद मिलन राजवंशीले पुरानो र ठूला दललाई मात्र होइन साना दललाई पनि एउटै आँखाले हेर्न आयोगलाई सुझाव दिँदै एकै पटक निर्वाचन भएमा मितव्ययी हुन गई दललाई पनि आर्थिक भार कम हुने उल्लेख गरे। सांसद हर्कबोल राईले आचारसंहिताको पालना कम हुने तथा निर्वाचन खर्च भने बढ्दै जाने प्रवृत्तिले मुलुकलाई कता धकेल्छ भनी प्रश्न गरे। सांसद अमनलाल मोदीले स्थानीय तहको निर्वाचनमा धेरै पैसा खर्च गरेर तडकभडक गर्नेहरुमाथि निर्वाचन आयोगले कारबाही गर्न नसकेको टिप्पणी गरेका छन् । रासस"
निर्वाचन नजिकिँदै गर्दा राजपा भित्रको विवाद सतहमा,"बुटवल : स्थानीय तहको निर्वाचनमा सहभागिताको विषयमा राष्ट्रिय जनता पार्टीमा उत्पन्न विवाद सतहमै आएको छ। दुई राष्ट्रिय उपाध्यक्षको गृह जिल्ला रहेको रुपन्देहीमा एक अर्काप्रति आरोप प्रत्यारोप मात्रै नभई कारबाहीको माग समेत भएको छ। राष्ट्रिय उपाध्यक्ष ओमप्रकाश यादव गुल्जारीको आह्वानमा शनिबार भैरहवामा बसेको बैठकले अर्का राष्ट्रिय उपाध्यक्ष सर्वेन्द्रनाथ शुक्लालाई कारबाही गर्न माग गरेपछि विवाद बाहिर आएको हो। गुल्जारीले आफू निकटका केही नेताहरुलाई बोलाएर बसेको भेलालाई जिल्लाको बैठक भनेर गलत प्रचार गरिएको शुक्ला पक्षीय नेता अजय बर्माले बताए। जिल्लाको अध्यक्ष मण्डलको संयोजक आफू रहेको भन्दै जानकारी नै नपाएको बैठकको आधिकारिकता नभएको बताए। उनले उपाध्यक्ष गुल्जारीले पार्टीको बदनाम गर्ने काम गरेको बताए। गुल्जारी समूहका नेता नागेन्द्र साहनीको अध्यक्षमा बसेको बैठकले स्थानीय तहको निर्वाचनमा आफ्ना उम्मेदवारको प्रचारमा लागेका राष्ट्रिय उपाध्यक्ष सर्वेन्द्रनाथ शुक्लालाई कारबाहीको माग गरेको छ। नेता शुक्लाले आफू मातहतका कार्यकर्तालाई रुपन्देहीका १० स्थानीय तहमा निर्वाचनमा उम्मेदवार बनाएको अरोप सो समूहको छ। प्रचारमा समेत सक्रिय भएका शुक्लाको अभियानले लुम्बिनी सांस्कृतिक नगरपालिकामा मात्रै सफलता पाएको थियो। पार्टीको निर्णय विपरित गत असार १४ गते सम्पन्न स्थानीय तहको निर्वाचनमा पार्टीका स्थानीय नेतालाई राजीनामा दिन लगाएर स्वतन्त्र उम्मेदवारी दिन लगाएको र उनीहरुको प्रचार गर्दै हिडेको भन्दै कार्वाहीको माग गरिएको राजपाका एक नेताले बताए। त्यस्तै निर्वाचनपछि शुक्लाले भैरहवामा राखेको गुटको बैठकलाई ५ नम्बर प्रदेश स्तरीय पार्टीको बैठक भनेर प्रचार गरेकोमा समेत बैठकले अपत्ति जनाएको छ। निर्वाचनमा सहभागी भएको र गुटगट बैठकलाई पार्टीको भन्दै प्रचार गर्नेलाई कारबाही नगरिए पार्टी अनुशासनहिन हुने बैठकले निष्कर्ष निकालेको छ। तर, यसको खण्डन गर्न बर्माको अध्यक्षतामा मंगलबार भैरहवामा अर्का बैठक बस्दैछ। नेता अजय बर्माले राष्ट्रिय उपाध्यक्षले जिल्लाको बैठक डाक्ने अधिकार नभएको भन्दै अध्यक्ष मण्डलको बैठक मंगलबार बस्ने बताए। गुल्जारी पार्टी एकिकरण अघि सद्भावना पार्टीका उपाध्यक्ष थिए। शुक्ला पनि तराई मधेस लोकतान्त्रिक पार्टीका उपाध्यक्ष थिए। पार्टी एकीकरणपछि दुवै जना राष्ट्रिय उपाध्यक्ष भएका छन्।"
भक्तपुरमा एमाले र नेमकिपाको उम्मेदवारी,"भक्तपुर : भक्तपुर जिल्ला समन्वय समितिको पदाधिकारीहरुमा नेकपा एमाले र नेपाल मजदुर किसान पार्टीले छुट्टाछुट्टै उम्मेदवारी दर्ता गरेका छन् । नौ सदस्यीय जिससको प्रमुखको एमालेले नवराज गेलाल र नेमकिपाले हरिरत्न गोर्खालीको नाम दर्ता गराएका हुन् । त्यस्तै उपप्रमुखमा एमालेले सरिता कुँवर र नेमकिपाले कमला भारतीको उम्मेदवारी दर्ता गराएका छन् । स्थानीय तहका प्रमुख र उपप्रमुखले मात्रै मतदान गर्ने भक्तपुरमा एमालेको स्पष्ट बहुमत रहेको छ । चारवटा नगरपालिका रहेको भक्तपुरमा एमालेले सूर्यविनायक र चाँगुनारायण नपामा मेयर र उपमेयर तथा मध्यपुर थिमी नपामा मेयर जितेको छ । नेमकिपाले भक्तपुर नपामा मेयर र उपमेयर जितेको छ । मध्यपुर थिमी नपामा उपमेयर जितेको नेपाली कांग्रेसले भने जिल्ला समन्वय समितिको कुनै पनि पदमा उम्मेदवारी दिएको छैन । मुख्य निर्वाचन अधिकृतको कार्यालयले आइतबार मनोनयन भएका पदाधिकारीहरुको पहिलो नामावली प्रकाशन गरेको हो । मुख्य निर्वाचन अधिकृत भोजराज शर्माका अनुसार आइतबार जिससको सात सदस्यमा एमालेका तर्फबाट सकुन्तला श्रेष्ठ, कमला पोखरेल, गीता देउजा, उमेश श्रेष्ठ, बाबुकाजी श्रेष्ठ, श्रीराम व्याञ्जु र गीता बिसुंखेको उम्मेदवारी दर्ता भएका छन् । त्यस्तै नेमकिपाको तर्फबाट सदस्यहरुमा रोशन खत्री, सरिना द्यौला, रोशनमंैया सुवाल, रञ्जना त्वाती, जगतलाल मानन्धर, जितेन्द्र मुनंकर्मी र विजयलक्ष्मी शाक्यको उम्मेदवारी परेको उनले जानकारी दिए । उनका अनुसार साउन २२ गते जिससको निर्वाचन तोकिएको छ । यसअघि साउन २० गते उम्मेदवारहरुको अन्तिम नामावली प्रकाशन गर्दै उम्मेदवारहरुलाई निर्वाचन चिन्ह प्रदान गरिने प्रमुख निर्वाचन अधिकृत शर्माले बताए ।"
जिल्ला न्यायाधीश सरुवा छिट्टै,"काठमाडौं : न्याय परिषद्ले जिल्ला न्यायाधीशको सरुवा तयारी गरेको छ । चाँडै परिषद् बैठक बसी सरुवाको निर्णय गरिने भएको छ ।यसअघि ०७२ सालमा जिल्ला न्यायाधीश सरुवाको निर्णय भएको थियो । परिषद्ले यसपटक पायक पर्ने जिल्लामा सरुवाको गृहकार्य गरेको हो । 'जिल्ला न्यायाधीशको सरुवा गर्ने समय भएको छ । अहिले हामी त्यही गृहकार्यमा छौं', परिषद्का सचिव राजन भट्टराईले अन्नपूर्णसँग भने, 'सकभर पायक पर्ने जिल्लामै सरुवा गर्ने कुरा छ ।' सचिव भट्टराईका अनुसार सरुवा प्रयोजनका लागि यतिबेला न्यायाधीशबाट अनलाइन फारम भराउने काम चलिरहेको छ । अनलाइनमार्फत विवरण लिएपछि अध्ययन मूल्यांकन गरी पायक पर्ने स्थानमा सरुवा गरिनेछ । 'कुन जिल्लामा कति न्यायाधीश छन् र कहाँ जान इच्छुक हुन् भन्ने विवरण लिएपछि परिषद् बैठक बसेर निर्णय गर्छ', उनले भने । ३१ जिल्लामा एकभन्दा बढी न्यायाधीश छन् भने हिमालीसहित ४४ जिल्लामा एक जना मात्र छन् । काठमाडौं जिल्ला अदालतमा सबैभन्दा बढी ३३ न्यायाधीश छन् । परिषद् सचिवालयबाट न्यायाधीशको विवरण संकलन भइसकेपछि सरुवाका लागि चाँडै बैठक बोलाउने तयारी छ । जिल्लामा काम नभएको मौका पारी अधिकांश न्यायाधीश सुविधायुक्त स्थानमा सरुवाका लागि काठमाडौं आएर दौडधूपमा लागेका छन् । न्याय परिषद् ऐन २०७३ को दफा २७ मा साधारणतया एउटा अदालतमा दुई वर्षको कार्यकाल पूरा गरिनसकेका जिल्ला र उच्चका न्यायाधीशलाई सरुवा नगर्ने व्यवस्था छ । ऐनअनुसार न्यायाधीशलाई एउटै अदालतमा दोहोर्याएर सरुवाको निर्णय नहुने भनिएको छ । स्रोतका अनुसार न्यायाधीश सरुवामा हिमाली, पहाडी, तराई र काठमाडौंको अनुभव हुने गरी मिलाउने प्रयास भइरहेको छ । यसरी मिलाउँदा दुर्गम क्षेत्रका अदालतमा रहेकाहरू सुगममा र सुगममा कार्यरतहरू दुर्गममा पुग्न सक्छन् । तत्कालीन प्रधानन्यायाधीश सुशीला कार्कीको कार्यकालको अन्तिम समयमा परिषद्मा किचलोका कारण बैठकसमेत बस्न नसक्ने परिस्थिति बनेको थियो । त्यही कारण सरुवा र न्यायाधीश नियुक्तिको कामसमेत अड्किएको थियो। जिल्ला न्यायाधीशको सरुवापछि मात्र सर्वोच्चमा रिक्त चार पदमा नियुक्ति प्रक्रिया थालिने भएको छ । सर्वोच्चमा प्रधानन्यायाधीशसहित १७ न्यायाधीश छन् । सर्वोच्चमा २१ न्यायाधीश रहने व्यवस्था छ । सर्वोच्चका तत्कालीन प्रधानन्यायाधीश कार्की, न्यायाधीश वैद्यनाथ उपाध्याय, देवेन्द्रगोपाल श्रेष्ठ र जगदीश शर्मा पौडेलको अवकाशपछि चार पद रिक्त भएको हो । नियुक्तिमा उच्च अदालतका मुख्य न्यायाधीशबाट दुई र कानुन व्यवसायीबाट दुई जना ल्याउने गृहकार्य चलिरहेको स्रोतले जनाएको छ ।"
के छ मधेस जित्ने माओवादी रणनीति ?,"काठमाडौं : दुई चरणको निर्वाचनमा अपेक्षित सफलता नपाएको माओवादी केन्द्रले प्रदेश २ को निर्वाचन पक्षमा पार्न विशेष कार्यक्रम सुरु गर्ने भएको छ ।साउन १६ गते जनकपुरमा अगुवा कार्यकर्ता प्रशिक्षणमार्फत शीर्ष नेतालाई नै मधेसमा उतार्ने योजना उसले बनाएको छ । पार्टी अध्यक्ष पुष्पकमल दाहाल, वरिष्ठ नेता नारायणकाजी श्रेष्ठ, रामबहादुर थापालगायतले निर्वाचनकेन्द्रित प्रशिक्षण दिने प्रदेश २ का नेता गोपाल ठाकुरले बताए । 'मधेसका करिब ५ सय अगुवा कार्यकर्तालाई अध्यक्षलगायत नेताले प्रशिक्षण दिनुहुन्छ,' ठाकुरले अन्नपूर्णसँग भने, 'त्यसपछि केही योजना बनाएरै पार्टी निर्वाचनको मुभमेन्टमा होमिनेछ ।' माओवादीले साउन १७ गते जनकपुरमै पार्टी अध्यक्षको उपस्थितिमा प्रदेश २ मा कार्यक्षेत्र रहेका पार्टी पोलिटब्युरो सदस्यको बैठक बोलाएको छ । निर्वाचन रणनीति बनाउन बैठक बोलाइएको नेता युवराज भट्टराईले जानकारी दिए । अध्यक्ष दाहाललगायत शीर्ष नेतालाई नै २ नम्बर प्रदेशअन्तर्गतको वीरगन्ज महानगरपालिका, तीन उपमहानगरपालिका र पार्टीले जित्ने सम्भावना देखिएका अन्य स्थानीय तहका विभिन्न कार्यक्रममा सहभागी गराउने योजना बनेको नेताहरूले बताएका छन् । अध्यक्षलगायत शीर्ष नेतालाई नै २ नम्बर प्रदेशअन्तर्गतका पार्टीले जित्ने सम्भावना देखिएका स्थानीय तहका चुनावी कार्यक्रममा सहभागी गराइने । मधेसका ८ जिल्लाका १२७ स्थानीय तहमा असोज २ गते निर्वाचन हुँदै छ । माओवादीका २ नम्बर प्रदेश इन्चार्ज मातृका यादवले कम्तीमा यस प्रदेशबाट ४४ स्थानीय तहमा जित्ने आकलनसहितको रिपोर्ट हेडक्वार्टरमा बुझाएका छन् । जिम्मेवारी बाँडफाँट माओवादीले निर्वाचन तयारीका लागि मधेसमा कार्यक्षेत्र रहेका नेता तथा सांसदलाई आठवटै जिल्लामा जिम्मेवारी बाँडफाँट गरेर परिचालन गरिसकेको छ । पार्टी हेडक्वार्टरकै अन्य नेतालाई पनि निर्वाचनका लागि दुई नम्बर प्रदेशमा परिचालन गर्ने उसको तयारी छ । यसको निर्णय भने साउन १७ गते बस्ने पोलिटब्युरो बैठकले गर्ने बताइएको छ । प्रदेश इन्चार्ज यादवका अनुसार पर्सामा उर्मिला अर्याल, रौतहट र बारामा सहरी विकास मन्त्रीसमेत रहेका नेता प्रभु साह, महोत्तरी र सर्लाहीमा स्वास्थ्यमन्त्रीसमेत रहेका नेता गिरिराजमणि पोखरेल, धनुषामा मातृका यादव र सिरहासप्तरीमा विश्वनाथ साह भने परिचालन भइसकेका छन् । सहरी विकासमन्त्री साह अहिले पनि मधेसमै छन् । उनी १७ गते मात्र काठमाडौं फर्किने गरी रौतहटमा परिचालित भइरहेको उनको सचिवालयले जनाएको छ । कतिपय स्थानमा माओवादीले उम्मेदवारसमेत चयन गरेर चुनावी प्रचार अभियान तीव्र पारेको छ । असार १४ अघि नै माओवादीले प्रदेश २ का अधिकांश स्थानीय तहमा उम्मेदवार चयन गरिसकेको थियो । तर, केही ठाउँमा उम्मेदवारी हेरफेर हुन सक्ने नेताले बताएका छन् । सामाजिक सम्बन्ध राम्रो भएका नेतालाई प्राथमिकता दिएर उम्मेदवार चयन गनुपर्ने आवाज पछिल्लो सचिवालय बैठकमा चर्को रूपमा उठेको थियो । 'माओवादीका उम्मेदवार सामाजिक नहुँदा, समाजसँग अन्तरघुलन हुन नसक्दा पनि पराजित हुन पुगेका छन्,' भट्टराईले अन्नपूर्णसँग भने, 'अब उम्मेदवार चयन गर्दा यसमा विशेष ध्यान दिइनेछ ।' माओवादीले यसअगाडिका निर्वाचनमा जस्तो सबै पक्षसँग चुनावी तालमेल नगर्ने रणनीति बनाएको छ । 'मधेसमा संघीयता पक्षधर एजेन्डा मिल्ने शक्तिसँग मात्र अब पार्टीले चुनावी तालमेल गर्नेछ,' भट्टराईले भने । दोहोरो मापदण्ड दुई नम्बर प्रदेशको निर्वाचनसम्मुखमा माओवादीले मधेसमा दोहोरो रणनीतिसमेत अख्तियार गरेको छ । प्रदेश इन्चार्ज मातृका यादवले अन्य मधेसकेन्द्रित दलका नेतालाई पनि साथमा लिएर 'मधेस भ्वाइस एसेम्ब्ली' गठन गरी 'समग्र मधेस एक प्रदेश' को अभियान थालेका छन् । पार्टीभित्रै यादवको यस्तो अभियान आलोचित भइरहँदा अध्यक्ष दाहालले भने कुनै प्रतिक्रिया दिएका छैनन् । यादवको अभियानबाट माओवादीले मधेसका जनतालाई आफूतिर तान्ने र मुद्दा मिल्नेहरूको चुनावी मोर्चा बनाउन प्रयास गर्ने रणनीति बनाएको देखिन्छ । यसले पार्टीभित्रै विवाद ल्याउने देखिएको छ । तर, यादवले यो विषय आफूले पार्टीमा दर्ज नै गरेर अयिभान थालेको बताएका छन् । 'माओवादी पार्टीहरूको एकताकै बेला यसलाई एकताको आधारका रूपमा स्वीकार गरिएको छ,' यादवले भने, 'यसमा विरोध गर्नुको अर्थ छैन ।'"
एमालेले जिल्ला समन्वय परिषदका प्रमुख र उपप्रमुखका उम्मेदवार तोक्यो,"काठमाडौ : नेकपा एमालेले स्थानीय तहको निर्वाचनअन्तर्गत विभिन्न जिल्लामा जिल्ला समन्वय परिषद्का लागि प्रमुख र उपप्रमुखको उम्मेदवारी टुंगो लगाएको छ । एमाले स्थायी समितिको आइतवार बसेको बैठकले पार्टी जिल्ला कमिटी र प्रदेश संगठन कमिटीको सिफारिस तथा रायसुझावको आधारमा जिल्ला समन्वय परिषद्का प्रमुख तथा उपप्रमुखको उम्मेदवारी घोषणा गरेको छ । रामेछापमा प्रमुख पे्रमबहादुर खड्का, उपप्रमुख दीपा पाख्रिन, रसुवामा प्रमुख कुलप्रसाद भट्ट, उपप्रमुख छोपेमा तामाङ्नी, मकवानपुरमा प्रमुख रघुनाथ खुलाल, उपप्रमुख भगवती पुडासैनी, भक्तपुरमा प्रमुख नवराज गेलाल, उपप्रमुख सरिता कुँवर रहेका छन् । यसैगरी डोल्पामा प्रमुख शेरबहादुर बुढा, सल्यानमा उपप्रमुख कुलबहादुर गिरी, कालिकोटमा प्रमुख पे्रमबहादुर शाही, उपप्रमुख सरिता आचार्य, जाजरकोटमा प्रमुख गोरे कार्की, उपप्रमुख कमलादेवी शाही, हुम्लामा उपप्रमुख खगेन्द्र कार्की, सुर्खेतमा प्रमुख टोपबहादुर राजकोटी, उपप्रमुख दीपा मल्ल रहेका छन् । मुगुमा प्रमुख पुर्णबहादुर रोकाय, उपप्रमुख कर्णशिला मल्ल, खोटाङमा प्रमुख बबी चाम्लिङ, उपप्रमुख गोमा खत्री, इलाममा प्रमुख गणेश बराल, उपप्रमुख चित्रकला बराइली, बझाङमा प्रमुख खड्गबहादुर खड्का, उपप्रमुख भागिरथी अवस्थी जोशी रहेका छन् । काभ्रेको निम्ति सिफारिस भएका नामहरूमध्ये जिल्ला नेतृत्वसँग आवश्यक छलफल गरी पार्टी केन्द्रीय अध्यक्षसँग राय परामर्श गरी उम्मेदवारको टुंगो लगाउने जिम्मा प्रदेश नंम्बर ३ का संयोजक अष्टलक्ष्मी शाक्यलाई जिम्मेवारी दिइएको छ । कतिपय जिल्लाहरूमा विभिन्न पार्टीसँग तालमेल गर्नुपर्ने अवस्थामा उम्मेदवार हेरफेर गर्नुपरेमा प्रदेश संगठन कमिटीको नेतृत्वसँग राय परामर्श गरी पार्टी केन्द्रसँग पूर्व स्वीकृति लिई सम्बन्धित जिल्ला कमिटीले गर्न सक्नेछन् । थप जिल्लाको उम्मेदवारी टुंगो लगाउन तथा राष्ट्रिय राजनीति र समसामयिक विषयमा छलफल गर्न पार्टी स्थायी कमिटीको बैठक भोलि साउन १६ गते ११ बजे पार्टी केन्द्रीय कार्यालय धुम्बाराहीमा बस्नेछ ।"
चिनियाँ अनुदानको १४ अर्ब ९४ करोड रुपैयाँ संसद्मा खोजी,"काठमाडौं : चीन सरकारले अरनिको राजमार्ग विस्तार गर्न अनुदान स्वरुप उपलब्ध गराउने घोषणा गरेको १४ अर्ब ९४ करोड रुपैयाँको अवस्थाका बारेमा व्यवस्थापिका संसदमा खोजी भएको छ । नेकपा (माओवादी केन्द्र) का नेता तथा सिन्धुपाल्चोकका सांसद अग्नी सापकोटाले अरनिको राजमार्ग विस्तारका लागि चीन सरकारले दिएको १४ अर्ब ९४ करोड रुपैयाँ अनुदान रकमको अवस्थाका बारेमा जानकारी गराउन अर्थमन्त्रालयको ध्यानाकर्षण गराएका छन् । व्यवस्थापिका संसदको आइतबारको बैठकमा विशेष समयमा बोल्दै नेता सापकोटाले पूर्व राष्ट्रपति रामवरण यादव चीन भ्रमणमा गएको बेला चीन सरकारले अरनिको राजमार्ग विस्तार गर्न अनुदान घोषणा गरेको १४ अर्ब ९४ करोड रुपैयाँका बारेमा जानकारी गराउन माग गरेका हुन् । त्यो रकमको अवस्था के छ ? अर्थमन्त्रालयले त्यसको तुरुन्त जवाफ दिनुपर्छ, सांसद सापकोटाले भने । अरनिको राजमार्ग विस्तारको काम अगाडि बढेको छैन भने चीन सरकारले घोषणा गरेको अनुदानको रकमको अवस्थाका बारेमा सरोकारवाला निकायले अनविज्ञता प्रकट गर्न थालेका छन् । भूकम्पपछि बन्द रहेको तातोपानी नाका तत्काल सञ्चालनमा ल्याउन कुटनीतिक पहल तीब्र बनाउन पनि नेता सापकोटाले सरकारको ध्यानाकर्षण गराए। तातोपानी नाका खोल्न चीन सरकार सकारात्मक रहेको संकेत पाइरहेका छौँ, सरकारले कूटनीतिक पहल तिब्र बनाउनुपरयो , नेता सापकोटाले भने । एक साता तिब्बत भ्रमण गरी फर्केका एमाले अध्यक्ष केपी शर्मा ओलीले स्थायी समितिको बैठकमा चीन तत्काल तातोपानी नाका खोल्न तयार नदेखिएको जानकारी गराएका थिए । अध्यक्ष ओलीले पनि तातोपानी नाका खोल्न चिनिया अधिकारीहरुको ध्यानाकर्षण गराएका थिए । सिन्धुपाल्चोकको लार्चामा तत्काल ब्रेलिब्रिज राख्न पनि नेता सापकोटाले सरकारलाइ आग्रह गरे । चीन सरकार पनि त्यहाँ ब्रेलिब्रिज राख्न तयार छ, तुइन जोखिमपूर्ण छ । त्यसैले सरकारले तत्काल ब्रेलिब्रिज राख्नु पर्छ, पूर्व मन्त्री सापकोटाले भने । दुगुनागढीको पहाड खसेर पुल भाँचिएपछि करिब दुई हजार दुई सय जनाको बसोबास रहेको तातोपानी क्षेत्रका स्थानीयमा त्रास बढेको छ । स्टिलको पुल भाँचिएपछि तत्कालका लागि तुइनको व्यवस्था गरिएको छ ।"
'दोक्लाम समस्याको समाधान वार्ताबाट मात्र ',"नयाँ दिल्ली : नेपाली कांग्रेसका केन्द्रीय सदस्य डा प्रकाश शरण महतले भुटान, भारत र चीनको सीमाक्षेत्र दोक्लामलाइ लिएर भारत र चीनबीच उत्पन्न समस्याको समाधान वार्ताबाट निकाल्नुपर्ने बताएका छन्। शनिबार दिल्लीमा आयोजना गरिएको अन्तराष्ट्रिय सहयोग परिषदको कार्यक्रममा पूर्वपरराष्ट्रमन्त्री समेत रहेका नेता महतले दुई देशलाई संवादबाट निकास निकाल्न आग्रह गरेका हुन्। पछिल्लो समय भारत र चीनले दोक्लामलाई आफ्नो प्रतिष्ठाको विषय बनाएर सेना नै उक्त क्षेत्रमा तैनाथ गरेपछि यतिबेला विश्वको ध्यान केन्द्रीत भएको छ। पूर्वपरराष्ट्रमन्त्री महतले निकासका लागि संवादको विकल्प नरहेकोमा जोड दिए। उनले भने कुनै पनि समस्याको समाधान वार्ताको माध्यमबाट निस्कन्छ । भारत र चीनले पनि वार्ताबाटै समाधान खोज्नुपर्छ र यी दुबै मुलुक यस कुरामा सक्षम छन । उनले दार्जिलिङ आन्दोलनलाई पनि संवादबाट नै निकास दिन सम्बन्धित पक्षलाई आग्रह गरे। दार्जिलिंगको आन्दोलन त्यस क्षेत्रका जनताको आन्तरीक विषय भएको भन्दै महतले भने, आफनो हक अधिकारका लागि दार्जिलिंगका सचेत जनता आन्दोलनमा उत्रिएका हुन् आफनो अधिकारका लागि उनीहरु सचेत र जागरुक छन्। राज्य सरकार तथा भारत सरकारले उनीहरुको मागलाइ सम्बोधन गर्नेछ। दोेक्लाममा पूर्वाधारको निर्माणमा भारत र चीनबीच बढेको विवाद सुल्झाउन भारतमा कुटनीतिक तबरबाट प्रयास भइरहेको छ। भर्खरै भारतीय सुरक्षा सल्लाहकार अजित दोभाल बेइजिंग पुगेर फर्किएका छन्। दोक्लममा र दार्जिलिंगको बारेमा दिल्लीमा भएको सार्वजानिक कार्यक्रममा नेपालको तर्फबाट आएको यो संभवत पहिलो प्रतिक्रिया हो । दक्षिण एशियाको भूराजनीतिक परिवेशमा भारत नेपाल सम्बन्धको विषयको सो कार्यक्रममा पूर्व परराष्ट्रमन्त्रीको रुपमा महत मुख्य वक्ताका रुपमा आमन्त्रित थिए। दुबै विषयमा संतुलित जवाफ दिएका महतले नेपाल भारत सम्बन्धका विभिन्न आयामहरु प्रस्तुत गरेका थिए। भारतका कानुन, सूचना तथा औद्योगिक केन्द्रीय मन्त्री रविशंकर प्रसादले नेपालको आर्थिक सामाजिक विकासमा भारतको सदैव साथ र सहयोग रहने आश्वासन दिए । भूराजनीतिक अवस्थामा भारतीय सुरक्षाको गम्भीरताबारे उल्लेख गर्दै उनले नेपालले पनि यस विषयमा गम्भीरता अपनाउनुपर्ने सुझाव दिए । उनले भने, दक्षिण एशियाली क्षेत्रमै सुरक्षा चुनौति रहेको हुँदा नेपाल गम्भीर हुनुपर्छ ।"
एक सीटले भएपनि जित्ने दाउमा कांग्रेस,"काठमाडौं : कांग्रेसले आफ्नो नीति, नेतृत्व, संगठन र कार्यकर्ताको 'अस्तित्वको लडाइँ'का रूपमा आगामी असोज २ गते हुने तेस्रो चरणको स्थानीय तह निर्वाचनलाई लिने भएको छ । पहिलो र दोस्रो चरणको निर्वाचनमा एमालेभन्दा ५० स्थानीय तह कम जितेको कांग्रेसले तेस्रो चरणमा कम्तीमा एक सिट भए पनि बढी जित्नै पर्ने रणनीति अपनाउने स्रोतले जनाएको छ । आगामी असोज २ गते प्रदेश नम्बर २ का १२७ स्थानीय तहमा तेस्रो चरणको निर्वाचन हुँदै छ । अघिल्लो शनिबारदेखि तीन दिन बसेको केन्द्रीय कार्यसमिति बैठकमा पहिलो र दोस्रो चरणको निर्वाचनको समीक्षाका साथै तेस्रो चरणको निर्वाचनका लागि रणनीति तय गर्ने सम्बन्धमा छलफल भएको थियो । पार्टी सभापति एवं प्रधानमन्त्री शेरबहादुर देउवा, वरिष्ठ नेता रामचन्द्र पौडेलदेखि अधिकांश केन्दीय सदस्यले बैठकमा 'कांग्रेसको अभियान, प्र्रदेश नम्बर २ को निर्वाचन' भन्ने प्रतिबद्धता जनाएका थिए । प्रदेश २ लाई केन्द्र बनाउँदै तेस्रो चरणको निर्वाचन हुने आठ जिल्लाका १२७ स्थानीय तहमा प्रतिनिधित्व गर्नेदेखि प्रधानमन्त्री देउवासम्मको सहभागितामा यही साउन १९ र २० गते धनुषामा बृहत् भेला आयोजना गर्न लागिएको कांग्रेस नेतासमेत रहेका कृषि विकासमन्त्री रामकृष्ण यादवले जानकारी गराए । प्रदेश २ मा रहेको विद्रोही मधेसी शक्ति, राष्ट्रिय जनता पार्टी र मधेसी समुदायको मागका रूपमा रहेको संविधान संशोधन, सिंहदरबारमा मधेसीको प्रतिनिधित्व रहेको सन्देश दिनेजस्ता कार्य गर्नेगराउने पक्षमा कांग्रेस गएकाले एमाले पराजित हुने दाबी कृषिमन्त्री यादवले गरे । सरकार सञ्चालनमा महत्वपूर्ण भूमिकामा रहेका विमलेन्द्र निधि, आफूसहित खानेपानी तथा सरसफाइमन्त्री महेन्द्र यादवलगायत एक दर्जन सांसद भएको धनुषामा पार्टीको जिल्ला सभापति चयन हुन नसक्नु कमजोरी रहेको उनले स्वीकार गरे । 'धनुषा कांग्रेसको विवादले निकास पाउने आधार र सम्भावना भने केही समययता बन्दै गएको छ', उनले भने । 'प्रदेश नम्बर २ मा विगतको जस्तो गल्ती मबाट हुँदैन । केन्द्रबाट टिकट वितरण गर्दिनँ । तपाईंहरूकै सल्लाह र सुझावमा उम्मेदवार चयन हुनेछ । शेरबहादुर देउवा, प्रधानमन्त्री सप्तरी निर्वाचन क्षेत्र नम्बर ६ का सांसद सुरेन्द्रप्रसाद यादवले शनिबार बिहान मात्र देउवाले आफूलगायत केही नेतासँग प्रदेश २ को निर्वाचन कुनै हालतमा जित्नुपर्ने र त्यसका लागि कुनै पनि प्रकारको सहयोग गर्ने प्रतिबद्धता व्यक्त गरेको सुनाए । प्रदेश नम्बर २ मा विगतको जस्तो गल्ती मबाट हुँदैन । केन्द्रबाट टिकट वितरण गर्दिनँ । तपाईंहरूकै सल्लाह र सुझावमा उम्मेदवार चयन हुनेछ', देउवाको भनाइ उद्धृत गर्दै सांसद यादवले भने, 'आठै जिल्लामा केही दिनभित्रै केन्द्रीय नेतालाई पर्यवेक्षकका रूपमा खटाइनेछ ।' उनले मधेसका माग र त्यहाँको समुदायमा रहेकालाई टिकटका लागि सिफारिस गर्ने उल्लेख गर्दै पार्टी र सरकार सञ्चालकको कुरा नसुन्न देउवालाई आग्रह गरेका थिए । केन्द्रीय सदस्य कल्याण गुरुङले प्रदेश २ मा टोल भेलासम्म गर्ने र त्यहाँको मागलाई तत्काल सरकारमार्फत पूरा गर्ने गरी निर्वाचन रणनीति बनाइएको खुलाए । उक्त क्षेत्रमा एमाले कमजोर रहेको उनको दाबी छ । संविधान संशोधन हुनुपर्नेलगायत राजपाका माग पूरा हुनुपर्छ भन्ने मान्यतामा रहेको उनले जानकारी दिए । यही साउन १९ गते धनुषामा हुने बृहत् भेला कांग्रेसको निर्वाचन परिणामको 'जनमत'का रूपमै लिइएको दाबी उनले गरे । कारबाही देउवा र पौडेलकै दायाँबायाँबाट गत साता तीन दिन चलेको कांग्रेस केन्द्रीय कार्यसमिति बैठकले घातअन्तर्घातको निरन्तरताको परिणाम स्थानीय निर्वाचनमा देखिएको निष्कर्ष निकालेको थियो । १६ महिना बितिसक्दा पनि संसदीय समिति र अनुशासन समिति गठन हुन नसक्नु, ६ वटा समितिका साथै ४२ विभागले पूर्णता पाउन नसक्नुलाई पराजयका कारकका रूपमा कांग्रेसले लिएको छ । कांग्रेस नेतासमेत रहेका कृषि विकासमन्त्री रामकृष्ण यादवले 'गिरिजाबाबु र सुशील दा'बाट के भयो भन्नु भन्दा पनि आगामी दिनमा निर्वाचनमा घात गर्नेलाई छुट नदिइने दाबी गरे । 'कांग्रेसलाई बचाउन पनि अबका दिनमा देउवा र पौडेलका दायाँबायाँ बस्दै गुट र उपगुटको राजनीतिमा केन्द्रित रहनेहरूबाट कारबाही प्रारम्भ हुनेछ', उनले भने, 'निर्वाचनमा अन्र्तघात गर्नेहरूलाई कडा कारबाही गर्ने निर्णय केन्द्रीय कार्यसमितिकै हो ।' 'सुशील दा'ले ठूलाले गरेको अन्तर्घातलाई माफी दिएर विधानको दुरुपयोग गरेको उल्लेख गर्दै केन्द्रीय सदस्य रमेश रिजालले देउवाले वीरगन्ज महानगरपालिकासहित १२७ स्थानीय तहको निर्वाचनलाई लक्ष्य गरी चाँडोभन्दा चाँडो अनुशासन समिति गठन गर्ने बताए । 'अबको अनुशासन समिति र त्यसको रिपोर्ट कार्यान्वयन गर्न सभापति देउवाले निकटबाटै कारबाही प्रारम्भ गर्नेमा हामी (पर्सा कांग्रेस) ढुक्क छौं', उनले भने । प्रदेश नम्बर २ मा सिराहा, सप्तरी, धनुषा, महोत्तरी, बारा, पर्सा, सर्लाही र रौतहट आठ जिल्ला छन् । प्रदेश नम्बर २ मात्र नभई प्रधानमन्त्री शेरबहादुर देउवा नेतृत्वको सरकार सञ्चालनमा नेता विमलेन्द्र निधि मुख्य भूमिकामा देखिएका छन् । पार्टी कोषाध्यक्ष सीतादेवी यादव छिन् । फरमुल्लाह मन्सुर, रामकृष्ण यादव र महेन्द्र यादव मन्त्री छन् । आठ जिल्लाबाट कांग्रेसका १८ निर्वाचित र १७ समानुपातिक गरी व्यवस्थापिका संसद्मा ३५ जनाको प्रतिनिधित्व छ । केन्द्रीय नेतृत्वमा १३ जना छन् । कांग्रेसले के गर्दै छ ? १ असोज २ गतेअगावै संविधान संशोधन प्रक्रिया निष्कर्षमा पुयाउने २तत्कालीन प्रधानमन्त्री पुष्पकमल दाहाल नेतृत्वको मन्त्रिपरिषद्ले गरेको निर्णयअनुसार २३ वटा स्थानीय तह वृद्धि गर्ने ३हुलाकी सडक, रोजगारी, शिक्षा, खानेपानी, सिँचाइ, स्वास्थ्य, छात्रा र महिलाको संरक्षण, उखुको बजार ४ गरिबी पहिचान प्रमाणपत्र वितरण, वृद्धभत्ता दोब्बर, बेरोजगार भत्ता ५ आठ जिल्लामा विश्वविद्यालय जनकराज श्रीजनक विश्वविद्यालय (धनुषा), वीरगन्ज विश्वविद्यालय (पर्सा), महिला विश्वविद्यालय (महोत्तरी), कृषि विश्वविद्यालय (सप्तरी), वन विश्वविद्यालय (रौतहट), बर्दिबास, कलैयामा मेडिकल कलेज र व्यापारिक हाउस स्थापना निर्वाचन परिणामले के भन्छ ? पहिलो चरण एमाले १२५ कांग्रेस १०४ माओवादी ४६ दोस्रो चरण एमाले १५१ कांग्रेस १२२ माओवादी ३८ एमालेभन्दा कांग्रेस ५० तहले पछि तेस्रो चरणमा १२७ तहमा निर्वाचन"
हिमाली क्षेत्रमा पूर्वदेखि पश्चिमसम्म व्यापारिक नाका खोल्न चीनलाई ओलीको आग्रह,काठमाडौ: नेकपा एमालेका अध्यक्ष केपी शर्मा ओलीले नेपालका हिमाली क्षेत्रमा पूर्वदेखि पश्चिमसम्म व्यापारिक नाका खुला गर्न चीन सरकारलाई आग्रह गरेका छन् । पूर्व प्रधानमन्त्री समेत रहेका अध्यक्ष ओलीले चीनको स्वशासित क्षेत्र तिब्बतको ल्हासामा चीन सरकारका प्रतिनिधि र चिनिया कम्युनिष्ट पार्टीका बरिष्ठ नेताहरुसँग यस्तो आग्रह गरेका हुन । स्रोतका अनुसार एमालेका अध्यक्ष ओलीले चिनिया कम्युनिष्ट पार्टीको सात सदस्यीय स्थायी समिति सदस्य मध्ये एक बरिष्ठ नेतासँग ल्हासामा भेट गरेका थिए । एक साता लामो तिब्बत यात्रा पूरा गरेर फर्किएपछि आफनै निवास बालकोटमा आइतवार बसेको एमाले स्थायी समितिको बैठकमा अध्यक्ष ओलीले चीनको तिब्बत र मानसरोवर भ्रमणका क्रममा चिनिया कम्युनिष्ट पार्टी र चीन सरकारका प्रतिनिधिहरुसँग भेटघाटका क्रममा भएका बिषयवस्तुहरुको बारेमा बैठकलाई जानकारी गराएको सचिव योगेश भट्टराई बताए । भेटमा नेपालको हिमाली क्षेत्रमा पूर्वदेखि पश्चिमसम्मका व्यापारिक नाकाहरु खुला गर्न अध्यक्ष ओलीले चीन सरकारका प्रतिनिधिहरुको ध्यानाकर्षण गराएको भट्टराईले जानकारी दिए । नेपालको हिमाली क्षेत्रमा पूर्वदेखि पश्चिमसम्मका व्यापारिक नाकाहरू खुला गर्ने सन्दर्भमा समेत अध्यक्ष कमरेडले चिनिया प्रतिनिधिहरूको ध्यानाकर्षण गर्नुभयो बैठककपछि भट्टराईले जारी गरेको प्रेस बिज्ञप्तिमा भनिएको छ । भेटका क्रममा अध्यक्ष ओलीले भुकम्पपछि बन्द रहेको सिन्धुपाल्चोकको तातोपानी नाका पुन सञ्चालनमा ल्याउन चिनिया सरकारको ध्यानाकर्षण गराएको भट्टराईले जानकराी दिए । त्यस सन्दर्भमा चीन सरकारको सकारात्मक सोंच रहेको कुरा अध्यक्षलाई जानकारी गराउनुभएको थियो चीन सरकारका प्रतिनिधिसँगको प्रतिक्रिया उघृत गर्दै भट्टराईले भने ।
कांग्रेस छोडेर मधेसी राजनीतिमा उचाई नाप्नेहरु,"जब जब मधेशी मोर्चामा आबद्ध दलहरूले तराईमधेशमा आन्दोलन गर्छन्, त्यसको सोझो असर कांग्र्रेससम्बद्ध तराईमधेशका नेताहरूमा पनि पर्छ । पहिलो चरणको स्थानीय चुनावमा राष्ट्रिय जनता पार्टीलाई मनाउन नसकेपछि दोस्रो चरणको चुनाव १४ असारमा भयो । त्यसमा पनि राजपा नआएपछि तेस्रो चरणको चुनाव तय भएको छ, २ असोजमा । यी पटकपटक चुनाव सारिनुमा कांग्र्रेसका तराईमधेशका जिल्ला अध्यक्ष र सांसदहरूले पार्टी सभापति शेरबहादुर देउवालाई भेटेर निर्वाचन सार्न दिएको दबाब पनि एक थियो । कांग्रेसका मधेशी नेताहरूले पार्टी नेतृत्वलाई दिएको उक्त दबाब पहिलो भने थिएन । जब जब मधेशी पार्टीहरू मधेशको मुद्दालाई उचाल्न खोज्छन्, कांग्रेसका मधेशी नेताहरू पार्टी नेतृत्वलाई त्यसबारे झकझकाउन पुग्छन् । दुई वर्षअघि सुशील कोइराला नेतृत्वको सरकारले १६ बँुदे सहमति गर्दै संविधान जारी गर्ने बाटो रोज्यो । तत्कालीन मधेशी मोर्चा त्यसको विपक्षमा उत्रियो । मोर्चाले विरोध गरेसँगै कांग्रेसका मधेशी नेताहरूले समेत त्यसविरुद्धमा आफ्नो उपस्थिति देखाए । मधेशी र थारू समुदायबाट प्रतिनिधित्व गर्ने पार्टीका दुुई दर्जन सांसदहरूले लिखित हस्ताक्षर गरेर बुझाउँदै कोइरालाको ध्यानाकर्षण गराए, मधेशलाई चित्त बुझाएर मात्रै संविधान जारी गर्नोस् । पार्टीमा प्रभावशाली मानिने नेता विमलेन्द्र निधिले सार्वजनिक रूपमै मुख खोले । कांगे्रसका अर्का सांसद अमरेशनारायण सिंहले संवैधानिक समितिमा मधेशी पार्टीहरूझंै लिखित रूपमै संविधानको मस्यौदामाथि आफ्नो फरक मत जाहेर गरे । यद्यपि, पार्टी नेतृत्वले ती आवाज कुल्चिँदै संविधान जारी गर्ने मनसाय देखायो । त्यसपछि मधेशी मोर्चाको संविधानविरुद्धको आन्दोलनमा स्थानीय तहमा कांग्रेसका नेताहरू पार्टीको ब्यानरसहित आन्दोलनमा देखिए । कांग्रेसका पर्सा सभापति अजय द्विवेदी भन्छन्, मधेशको मुद्दा मधेशी पार्टीको मात्रै हो भन्ने सोच राख्नु गलत हो । यो आम मधेशीको साझा मुद्दा हो । त्यसैले हामी यसमा प्रत्यक्ष सरोकार देखाउँछौ । राजनीतिक गाँठोको रूपमा देखिएको तराईमधेशको मुद्दा अहिले सतहमा देखिए पनि यसको सम्बन्ध नेपाली कांग्रेसको स्थापनाकालदेखि नै देखिन्छ। द्विवेदीको यही आशय र बुझाइका कारण होला ५ र ६ साउनमा उपस्थित २ नम्बर प्रदेशका कांगे्रसका मधेशी नेताहरूको भेलामा प्रस्ट शब्दमा भने, संविधान संशोधन गर्नुपर्छ । संविधान संशोधनको मुद्दामा नेपाली राजनीति दुई धारमा विभाजित देखिएको बेला कांग्रेसभित्रका मधेशी पृष्ठभूमिका नेताहरू यसको पक्षमा दबाब सिर्जना गरिरहेको देखिन्छन् । द्विवेदी भन्छन्, हामीले भेलामा समेत यो कुरालाई नेतृत्व सामु जोडतोडका साथ उठायौँ । कांग्रेसको नजरमा मधेश कांग्र्रेसको अधिकारिक दस्तावेजले मधेश मुद्दाको सवालमा संविधान संशोधनदेखि संघीयताको सीमांकन हेरफेर गर्नुपर्ने कुरा स्वीकार्छ । पार्टीको १३औं महाधिवेशनबाट पारित राजनीतिक नीति तथा कार्यक्रमसम्बन्धी दस्तावेजले मधेशमा कांग्रेसले असहजता महसुस गरिरहेको समेत स्वीकार गरेको देखिन्छ । २६ पृष्ठ लामो प्रतिवेदनमा उसले तराई र मधेशको सन्दर्भमा २ पृष्ठ खर्चिएको छ । प्रतिवेदनको शुरुमै स्थापना कालदेखि नै मधेशसँगको सम्बन्ध अन्योन्याश्रित रहेको उल्लेख छ । पछिल्लो समय मधेशमा जारी आन्दोलनलाई लक्षित गर्दै प्रतिवेदनमा भनिएको छ, नयाँ संविधान जारी भएपछि तराईमधेशमा देखिएको असन्तुष्टिलाई मध्यनजर गर्दै केही संविधान संशोधनमार्फत् सम्बोधन गर्ने प्रयास पार्टीले गरेको र सीमांकनसहित अन्य केही मुद्दा बाँकी रहेकाले त्यसलाई सम्बोधन गर्न पनि कांग्रेसले सक्दो चाँडो नेतृत्वदायी भूमिका खेल्नेछ । सौजन्य : नेपाल खबर तराईमधेशका जनतामा पछिल्लो समय बढेको चेतनासँगै त्यहाँ सुशासन, पहिचानलगायत मुद्दा व्यवस्थित गर्नुपर्ने खाँचो देखिएको छ । कांग्रेसको राजनीतिक प्रतिवेदनले तराईमधेशमा सुरक्षा संवेदनशीलता समेत अत्यधिक रहेकाले शान्त र समृद्ध मधेशका लागि समेत आफ्नो दृष्टिकोण अघि सारेको छ । कांग्रेसले मधेश कृषिको आधार क्षेत्र भएकाले त्यसको व्यवसायिक विकासमा समेत जोड दिएको छ । प्रतिवेदनमा भनिएको छ, पछिल्लो केही समययता पार्टीले तराईमधेशमा सामना गरिरहेको असहजतालाई समेत चिर्दै त्यहाँ सबै समुदायको विश्वास जित्ने गरी विभिन्न कार्यक्रम ल्याउने छ । यसरी समग्रमा कांग्रेसको राजनीतिक प्रतिवेदनले सीमांकन हेरफेर गर्न स्वीकार गरेको देखिन्छ भन्ने जारी मधेश आन्दोलनको पहिचानको मुद्दालाई समेत यसले स्वीकार गरेको देखिन्छ । २०४६ को परिवर्तनअघिसम्म कांग्रेसको आधार क्षेत्र मधेश नै थियो । उसको प्रायः गतिविधि खासगरी जनकपुर क्षेत्रबाट सञ्चालित भएको देखिन्छ । कांग्रेसको इतिहासका लेखक पुरुषोत्तम बस्नेत भन्छन्, कांग्रेस मधेशबाट जन्मिएको पार्टी हो । त्यसैले, त्यहाँ देखिएको असन्तुष्टि उसको पहिलो प्राथमिकतामा हुनुपर्छ । उनका अनुसार मधेश र पहाडलाई जोड्ने काम कांग्रेसले गरेको छ । पछिल्लो समय मधेशमा विकसित राजनीतिक घटनाक्रमबारे कांग्रेसले गहिरो ढंगले समीक्षा गर्न नसकेको उनको बुझाइ छ । उनी भन्छन्, मधेशी शक्तिहरू पनि अन्य राजनीतिक शक्तिभन्दा कांगे्रससँग बढी नजिक छन्, हामीले तत्काल संवाद थाल्नुपर्छ र मधेशसँग भएको अन्यायलाई सम्बोधन गर्नुपर्छ । मधेश मुद्दाको निरन्तर विवाद कांग्रेसको अगुवाइमा राणा शासनविरुद्ध महत्वपूर्ण भूमिका खेलेका थिए, पूर्वी तराईका मधेशीहरूले । ०७ सालको क्रान्तिपछि मधेश मूलका नेताहरूले कांग्रेससमक्ष तराईमधेशको मुद्दाबारे छुट्टै अवधारणा प्रस्तुत गरे । उनीहरूले तराईलाई प्रान्तीय ढाँचामा लानुपर्ने धारणा राखेका थिए । जसलाई नेतृत्वले नकारेपछि कुलानन्द झा, रामजनम तिवारी, श्यामलाल मिश्रलगायत नेताहरूको अगुवाइमा ०८ सालमा तराईकांग्रेस पार्टीको स्थापना भयो । नेपालमा मूलभूत रूपमा मधेश राजनीति त्यहीँबाट श्रीगणेश भएको मानिन्छ । मधेश राजनीतिको चर्चित पुस्तक तराई जल रहा हैका लेखकसमेत रहेका मधेशका एक अभियन्ता आरडी आजाद भन्छन्, ०८ सालमा तराईकांग्रेस स्थापना हुँदाको मुद्दा अहिलेको मधेशी पार्टीहरूको मुद्दाभन्दा भिन्न थिएन । उनका अनुसार तराईकांग्रेसले तराई मधेशलाई संघीय ढाँचामा लैजानुपर्ने, हिन्दीलाई नेपालीपछि दोस्रो राष्ट्रिय भाषाको मान्यता दिनुपर्ने, नेपाली सेनामा मधेशी युवालाई समाहित गर्नुपर्नेलगायत मुद्दा उठाएको थियो । कांग्रेस नेतृत्वले मधेशी नेताहरूको उक्त माग पूरा गर्ने छाँटकाँट नदेखाएपछि कुलानन्द झाको नेतृत्वमा तराईकांग्रेस खुल्यो । जसको महासचिव रामजनम तिवारी थिए । तिवारी ०४७ मा खुलेको सद्भावना पार्टीको संस्थापक नेतासमेत हुन् । कुलानन्द झा अस्वस्थ भएपछि उनका भाइ वेदानन्द झाले तराईकांग्रेसको नेतृत्व लिए । पछिसम्म उनकै नेतृत्वमा पार्टी अघि बढ्यो । ०१३ सालमा तत्कालीन सरकारले नेपालमा शिक्षाको मुख्य भाषा नेपाली लागू गरेपछि तराईकांग्रेसले तराईमधेशमा हिन्दी भाषाको वकालतका लागि आन्दोलन नै गर्यो । यसैबीच १५ सालमा पहिलो संसदीय निर्वाचन भयो । निर्वाचनमा तराईकांग्रेस पार्टीका सबै नेताहरूको जमानत जफत भयो । तिनीहरूको अभियान पनि सेलायो । मधेशको मुद्दा मधेशी पार्टीको मात्रै हो भन्ने सोच राख्नु गलत हो, यो आम मधेशीको साझा मुद्दा हो, त्यसैले हामी यसमा प्रत्यक्ष सरोकार देखाउछाँ। अजय द्विवेदी सभापति, कांग्रेस, पर्सा तराईकांग्रेसको स्थापनासँगै एउटा विद्यार्थी जमात पनि मधेशमा छुट्टै अभियानका साथ अघि बढेको थियो । मधेशी विद्यार्थीलाई पनि छात्रवृत्तिमा समान अवसर दिनुपर्ने भन्दै रघुनाथ ठाकुर राजदरबार अगाडि धर्नासमेत बसे । पछि तिनै ठाकुरले मधेश जनक्रान्तिकारी दल र मधेश मुक्ति मोर्चा नामक अभियान सञ्चालन गरेको देखिन्छ । उनले नै ०१३ सालमा परतन्त्र मधेश और उसकी संस्कृति नामक किताब लेखेर मधेशको समस्यालाई पहिलोपटक दस्तावेजीकरण गरे । ठाकुरको अभियानमै सरिक कपिलवस्तुका रघुनाथजी राय, रामजी मिश्र र सत्यमणि त्रिपाठीलगायत एउटा समूह नै ०१७ सालको अवस्थापछि भूमिगत हुन पुग्यो । ठाकुरले हतियार नउठाए पनि पञ्चायतकालमा भूमिगत रूपमा मधेशको अभियान सञ्चालन गरेका थिए । भारतको दिल्लीमा समेत यो समूहले पटकपटक मधेशको समर्थनमा प्रदर्शन गरेको देखिन्छ । ठाकुरसँगै उनीहरू सबैलाई प्रहरीले ०३८ सालमा हत्या गर्यो । तराईकांग्रेस र सद्भावना परिषद्का संस्थापकमध्येका एक श्यामलाल मिश्रका छोरा सद्भावना पार्टीका केन्द्रीय सदस्य सरोज मिश्र भन्छन्, राज्यबाट तिनीहरूको हत्याको कारण पनि सद्भावना परिषद्को स्थापनामा ठूलो भूमिका खेलेको देखिन्छ । ०१५ सालको निर्वाचनमा जमानत जफत भएपछि निस्क्रिय देखिएका तराईकांग्रेसका नेताहरू ०१७ सालको तत्कालीन राजा महेन्द्रको कदममा विभाजित हुन पुगे । अध्यक्ष वेदानन्द झा राजाको समर्थनमा लागे भने महासचिव रामजनम तिवारी, श्यामलाल मिश्रसहितका नेताहरू त्यसको विरोधमा रहे । राजालाई समर्थन गरेका वेदानन्द झा भारतका लागि राजदूतदेखि गृहमन्त्रीसम्म हुन भ्याए । उता रामजनम तिवारी, श्यामलाल मिश्रहरू बीपी कोइरालासँग वार्ता गरेर कांग्रेस पसे । अर्को एक प्रसंगमा भूगोलविद् हर्क गुरुङले मधेशीहरू भारतीय भएकाले उनीहरूलाई नागरिकता दिन नहुने रिपोर्ट पेस गरेका थिए । श्यामलाल मिश्रका अनुसार पञ्चायतविरुद्ध लड्न कांग्रेस पसेका तराईकांग्रेसका नेताहरू गुरुङको उक्त रिपोर्टको विरोधमा कांग्रेस नेतृत्व नबोलेपछि फेरि सद्भावना परिषद् नामक संगठन खोल्न पुगे । जुन ०४६ को परिवर्तनसँगै सद्भावना पार्टीको रूपमा उदायो । सद्भावना परिषद् गठन हुनुमा अर्को मुख्य भूमिका कांगे्रसभित्र गजेन्द्रनारायण सिंहको कलह थियो । कांग्रेसले सिंहलाई सप्तरीको जिल्ला अध्यक्ष नदिएपछि उनी पार्टीसँग चिढिएका थिए । यही समयमा गुरुङको रिपोर्ट आयो । जसले केही महत्वपूर्ण मधेशी नेताहरूलाई एकै ठाउँमा ल्याइदियो । कांग्रेस मधेशमा जन्मिएको पार्टी हो। त्यहाँ देखिएको असन्तुष्टि उसको पहिलो प्राथमिकतामा हुनुपर्छ। मधेशमा विकसित घटनाक्रमबारे कांग्रेसले गहिरो ढंगले समीक्षा गर्न सकेको छैन। पुरुषोत्तम बस्नेत, लेखक गुरुङको रिपोर्टले मुख्यगरी मधेशीहरूलाई नेपाली नभनी भारतीय भनेको कारण सद्भावना परिषद्को संस्थापनासँगै ती नेताहरूले मधेशीलाई नागरिकता दिनुपर्ने मागसहित काठमाडौंमा पटकपटक धर्ना नारा जुलुस गरे । मधेशको हक अधिकारका लागि पञ्चायतकालमा पार्टी खोल्न नपाइने व्यवस्थाका कारण अभियानकारी संस्थाको रूपमा ०४० मा गजेन्द्रनारायण सिंह, रामजनम तिवारी, श्यामलाल मिश्रलगायत नेताहरूले खोलेको सद्भावना परिषद्ले ०४६ को प्रजातन्त्रपछि पार्टीको रूप लियो । सद्भावना परिषद्को अभियान पार्टीको रूपमा ०४७ सालमा मुखरित भयो । शुरुमा नागरिकता मागको आन्दोलनपछि तत्कालीन नेताहरूले पछि संघीयता, समावेशीसहित भाषा, पोशाकलगायत सिंहको नेतृत्वमा मुद्दा उठाए, जुन माग मधेशको मुद्दाको रूपमा आज स्थापित छ । प्रवृत्ति पुरानै कांग्रेसबाट पार्टी परित्याग गरेर मधेशको राजनीतिलाई मलजल गरेको उदाहरण लामो छ । ००७ पछि कुलानन्द झा, गजेन्द्रनारायण सिंह हुँदै जनआन्दोलनपछि महन्थ ठाकुरदेखि विजयकुमार गच्छदार, जयप्रकाश गुप्तासम्मले पार्टी छोडे । दोस्रो जनआन्दोलनपश्चात् तत्कालीन विद्रोही माओवादीसँगको सहमतिमा सात दलले अन्तरिम संविधान जारी गर्दा मधेशमा पहिलो आन्दोलन उठ्यो । जसको नेतृत्व उपेन्द्र यादवको फोरम नेपालले गयो । त्यही आन्दोलनपश्चात् नेपालको केन्द्रीय राजनीतिमा मधेश मुद्दा बलियो गरी स्थापित भएको मानिन्छ । ०६३ माघमा भएको पहिलो मधेश आन्दोलनलगत्तै कांग्रेसका तत्कालीन कोषाध्यक्ष महन्थ ठाकुरले पार्टी परित्याग गरी ०६४ पुसमा तराईमधेश लोकतान्त्रिक पार्टी खोले । ठाकुरले मधेश केन्द्रित नयाँ पार्टी खोलेको केही महिना नबित्दै विजयकुमार गच्छदार र जयप्रकाश गुप्ता फोरम नेपालमा प्रवेश गरे । त्यसो त गुप्ता त्यसअघि पनि फोरम नेपालसँग आबद्ध भएको देखिन्छ । २००७ सालको क्रान्तिपछि कुलानन्द झाले संघीयतादेखि नागरिता र भाषाकै मुद्दा उठाएकोमा ०४७ सालमा गजेन्द्रनारायण सिंहले सद्भावना पार्टी खोल्दा होस् या महन्थ ठाकुरले तमलोपा पार्टीको स्थापना गर्दा त्यही मुद्दालाई उठाए । यसरी जानकारहरू तराईमधेशको मुद्दालाई ठोस रूपमा एकमुष्ठ सम्बोधन नगर्दा पटकपटक कांग्रेसले क्षति बेहोरिरहेको जनाउँछन् । अहिलेका अप्ठ्यारा मधेशका हरेक आन्दोलनमा सबैभन्दा बढी क्षति कांग्रेसले बेहोर्नाले अहिले ऊ फेरि एक पटक मधेश केन्द्रित हुन पुगेको छ । अघिल्लो साता मात्रै दलको सम्पन्न दुई चरणको बैठकको सार त्यही देखिन्छ । दोस्रो जनआन्दोलनपछि मधेशकेन्द्रित दुई आन्दोलन भए । त्यसपछि मुलुकमा पहिलो संविधानसभाको निर्वाचन भयो, जसमा कांगे्रस नराम्ररी पराजित भयो । संविधानविरुद्ध राजपालगायतले पछिल्लो चरणमा आन्दोलन चलाइरहँदा कांग्रेस तेस्रो चरणको स्थानीय तहको निर्वाचनमा कसरी सफ हुने भन्नेबारेमा चिन्तित देखिन्छ । हालैको भेलामा उपस्थित कांग्रेस नेता द्विवेदी भन्छन्, यस सम्बन्धमा पार्टीको बैठकमा नेतृत्वदेखि स्थानीय तहका नेताहरूसम्म गम्भीर देखिन्थे । त्यसैले हामीले मधेशी पार्टीहरूले भनिरहेको राजनीतिक मुद्दालाई सुल्झाउन नेतृत्वलाई दबाबमुलक सुझाव दिएका छौँ । स्थानीय तहको दुई चरणको निर्वाचनमा प्रमुख प्रतिपक्षी एमालेसँग ४९ सिटले पछि परेपछि कांगे्रसको अबको आशा मधेशमा देखेको छ । तर, मधेशमा आन्दोलनले फेरिएको मैदानी राजनीतिमा ऊ कसरी उत्रनेछ, त्यो महत्वपूर्ण देखिन्छ । होइन भने भेलामा नेता निधिले राखेको प्रदेश २ को निर्वाचनमा ५० सिट जित्ने महत्वाकांक्षी योजना फगत हावामा महल बनाएझैँँ देखिनेछ ।"
जिल्ला समन्वय समिति गोरखामा कांग्रेसको एकल उम्मेदवारी,"गोरखा: जिल्ला समन्वय समिति गोरखाको निर्वाचनका लागि नेपाली कांग्रेसबाट मात्र मनोनयन दर्ता परेको छ। कांग्रेसका तर्फबाट नौ जनाले मनोनयन दर्ता गराएका छन्। नौ सदस्यीय समितिमा कांग्रेसका तर्फबाट सभापतिमा अशोक कुमार गुरुङ, उपसभापतिमा जनुका अधिकारीले मनोनयन दर्ता गराएका छन् भने सदस्यहरुमा उजेली माया रानामगर, इन्द्र गुरुङ, लक्ष्मी थापामगर, छेवाङ घ्याल्चेन लामा, राजु गुरुङ, मानप्रसाद धिताल, तेजबहादुर बरामले मनोनयन दर्ता गराएका छन्। २२ मतदाता रहेकोमा १६ जना कांग्रेसका छन् भने ६ जना नेकपा माओवादी केन्द्र निकट रहेका छन्। एमाले भने गोरखामा शुन्य भएको थियो। कांग्रेसको एकल बहुमत छ। जिल्ला समन्वय समितिको कार्यसमिति चयनका लागि प्रत्येक स्थानीय तहबाट दुई जना मतदाता (प्रमुख र उपप्रमुख) रहने प्रावधान छ। ११ स्थानीय तह रहेको गोरखामा नौ तह कांग्रेसले जितेको थियो भने दुई तहमा माओवादी केन्द्र विजयी भएको थियो।"
एमालेः १९ जिल्लाका जिसस प्रमुख र उपप्रमुखका उम्मेदवारको टुंगो,"भक्तपुर: नेकपाएमालेको स्थायी कमिटी बैठकले १९ जिल्लामा जिल्ला समन्वय समिति प्रमुख र उपप्रमुखको उम्मेदवारीका लागि सिफारिस भई आएका नामको टुंगो लगाएको छ। अध्यक्ष केपी शर्मा ओली निवास बालकोटमा अाइतबार बसेको बैठकले ती जिल्लाबाट सिफारिस भई आएका जिससका प्रमुख र उपप्रमुखका उम्मेदवारको नाम टुंगो लगाएको पार्टी सचिव एवम् प्रचार तथा प्रकाशन विभाग प्रमुख योगेश भट्टराईले जानकारी दिए। भक्तपुरमा प्रमुखमा नवराज गेलाल र उपप्रमुखमा सरिता कुँवर, रामेछापका प्रमुखमा प्रेमबहादुर खड्का र उपप्रमुखमा दीपा पाख्रिन, रसुवाका प्रमुखमा कुलप्रसाद भट्ट र उपप्रमुखमा छोपेमा तामाङ्नी, मकवानपुरका प्रमुखमा रघुनाथ खलाल र उपप्रमुखमा भगवती पुडासैनी तथा डोल्पाका प्रमुखमा शेरबहादुर बुढाको नाम सिफारिस भएको छ । त्यसैगरी सल्यानका उपप्रमुखमा कुलबहादुर गिरी, कालीकोटका प्रमुखमा पे्रमबहादुर शाही र उपप्रमुखमा सरिता आचार्य, जाजरकोटका प्रमुखमा गोरे कार्की र उपप्रमुखमा कमलादेवी शाही, हुम्लाका उपप्रमुखमा खगेन्द्र कार्की, सुर्खेतका प्रमुखमा टोपबहादुर राजकोटी र उपप्रमुखमा दीपा मल्ल, मुगुका प्रमुखमा पूर्णबहादुर रोकाय र उपप्रमुखमा कणशिला मल्ल, खोटाङका प्रमुखमा बबी चाम्लिङ र उपप्रमुखमा गोमा खत्री, इलामका प्रमुखमा गणेश बराल र उपप्रमुखमा चित्रकला बराइली तथा बझाङका प्रमुखमा खड्गबहादुर खड्का र उपप्रमुखमा भागिरथी अवस्थी जोशीको नाम उम्मेदवारीका लािग टुंगो लगाइएको छ । काभ्रे जिल्लाका लागि सिफारिस भएकामध्ये जिल्ला नेतृत्वसँग आवश्यक छलफल गरी उम्मेदवारको टुंगो लगाइने जिम्मा प्रदेश नं ३ का संयोजक अष्टलक्ष्मी शाक्यलाई दिइएको छ। कतिपय जिल्लामा भने विभिन्न दलसँग तालमेल गर्नुपर्ने अवस्थामा उम्मेदवार हेरफेर गर्नुपरेमा प्रदेश संगठन कमिटीको नेतृत्वसँग रायपरामर्श गरी पार्टी केन्द्रसँग पूर्वस्वीकृति लिई सम्बन्धित जिल्ला कमिटीले गर्न सक्ने निर्णय एमालेले गरेको छ बैठकले कतिपय जिल्लामा मनोनयन प्रक्रिया चलिरहेका अवस्थामा उम्मेदवार सर्वसम्मत बनाउन सम्बन्धित प्रदेश कमिटीका इञ्चार्जलाई जिम्मा लगाउने निर्णय गरेको छ। बैठकमा पार्टी अध्यक्ष ओलीले चीनको तिब्बत भ्रमणका क्रममा त्यहाँको सरकारका उच्च अधिकारीसँग भएको भेट र छलफलका बारेमा जानकारी गराउनुभएको थियो।रासस"
भरतपुर मुद्दाको अन्तिम सुनुवाइ हुँदै,काठमाडौं : भरतपुर महानगरपालिकाको मतपत्र च्यातिएको विषयमा सर्वाेच्च अदालतमा परेको मुद्धामाथि आज पनि सुनुवाइ हुँदै छ। बिहीबार मुद्दाका पक्ष र विपक्ष दुबैतर्फका वकिलहरुको बहस सकिसकेकाले आज फैसला आउने सम्भावना छ। न्यायाधीशद्वय ओमप्रकाश मिश्र र पुरुषोत्तम भण्डारीको संयुक्त इजलासमा मुद्दाको सुनुवाइ हुनेछ। मतगणनाका क्रममा वडा नम्बर १९ को मतपत्र च्यातिएको विषयमा सर्वोच्च अदालतमा मुद्दा परेको थियो। निर्वाचन आयोगले पुन: मतदान गर्ने निर्णय गरेपनि त्यसविरुद्ध जेठ २१ गते सर्वोच्चमा रिट दायर भएको थियो। महानगरका २९ मध्ये २७ वडाको गणना सम्पन्न भएको छ। मुद्दाको टुंगो नलाग्दा भरतपुर महानगरपालिकाका निर्वाचित प्रतिनिधिहरुले अहिलेसम्म सपथ ग्रहण गर्न पाएका छैनन भने महानगरपालिकाको कामकाजसमेत ठप्पप्राय छ।
जिसस ललितपुरको संयोजकमा कांग्रेस उम्मेदवार निर्विरोध,ललितपुर: जिल्ला समन्वय समिति (जिसस) लतिलपुरको संयोजकमा नेपाली कांग्रेसका उम्मेदवार निर्विरोध चयन भएका छन्। निर्वाचन कार्यतालिका अनुसार आइतबार एक बजेसम्म मनोनयन दर्ताको समय रहेकोमा संयोजकमा कांग्रेसकातर्फबाट मात्र उम्मेदवारी परेको छ। कांग्रेसबाट संयोजकमा अमरबहादुर खड्काको एकल उम्मेदवारी परेको हो। उपप्रमुखमा भने कांग्रेसले माओवादीलाई समर्थन गरेको छ। माओवादीबाट उपाध्यक्षमा दिनेश महर्जनले मनोनयन दर्ता गराएका छन् भने नेकपा एमालेबाट गम्भिर रानाले उम्मेदवारी दिएका छन्। यस्तै ७ सदस्यमध्ये पाँच कांग्रेस र दुइ सदस्य माओवादीलाई दिने सहमति अनुसार दुबै पार्टीले उम्मेदवार मनोनयन दर्ता गराएका छन्। निर्वाचन कार्यालयले सोमबार उम्मेदवारको अन्तिम नामावली प्रकाशन गर्ने जनाएको छ भने साउन २० गते निर्वाचन हुने छ।
कांग्रेसबाहेकसँग तालमेल गर्ने एमालेको योजना,"काठमाडौं : तेस्रो चरणको स्थानीय तह निर्वाचनबाट पनि पहिलो पार्टी बन्ने आकांक्षा राखेको एमालेले मुख्य प्रतिस्पर्धी कांग्रेसबाहेक बाँकी सबै पार्टीसँग २ नम्बर प्रदेशमा चुनावी तालमेल गर्ने नीति लिएको छ । कांग्रेसले २ नम्बर प्रदेशमा पहिलो पार्टी बन्ने दाबी गरेपछि कांग्रेसलाई उछिन्न र पहिलो नम्बरमा यथावत रहन एमाले चुनावमा आक्रामक रुपमा प्रस्तुत हुने तयारीमा छ । एमाले नेताहरूले २ नम्बर प्रदेशमा पनि एमाले नै पहिलो पार्टी बन्ने दाबी गरिरहेका छन् । पहिलो र दोस्रो चरणको निर्वाचनबाट कांग्रेसभन्दा ५० सिटले अघि रहेको एमाले कुनै पनि स्थितिमा एक नम्बरको स्थान गुमाउन नहुने निष्कर्षमा छ । पहिलो र दोस्रो चरणबाट एमालेले २ सय ७६ स्थानमा प्रमुखअध्यक्ष जितेको छ भने कांग्रेस २ सय २६ स्थानमा विजयी भएको छ । भरतपुर महानगरपालिकाको मतपरिणाम आउन बाँकी छ । 'कांग्रेस पहिलो हुनलाई २ नम्बरमा १ सय सिट जित्नुपर्छ भने एमाले शून्य हुनुपर्छ,' एमाले सचिव प्रदीप ज्ञवालीले अन्नपूर्णसँग भने, 'यस्तो हुनु असम्भव छ । एमालेलाई पहिलो हुनबाट कसैले पनि रोक्न सक्दैन ।' २ नम्बर प्रदेशका १ सय २७ स्थानीय तहमा असोज २ गते तेस्रो चरणमा चुनाव हुँदै छ । २ नम्बरको चुनावलाई प्रतिष्ठाको विषय बनाएकाले एमालेले कांग्रेसबाहेक अन्य सबै पार्टीसँग चुनावी तालमेल गरेर 'जसरी पनि चुनाव जित्ने' रणनीति बनाएको छ । विगतमा 'शत्रुतापूर्ण' सम्बन्ध रहेको राष्ट्रिय जनता पार्टी (राजपा) सँग पनि चुनावी तालमेल गर्न एमाले तयार रहेको सचिव ज्ञवालीले बताए । 'मधेस समस्याको हल नहुनुमा मुख्य जिम्मेवार कांग्रेस हो भन्ने निष्कर्षमा राजपाका नेताहरू पुगिसक्नु भएको छ,' ज्ञवालीले भने,'राजपाले चुनावमा भाग लेओस् र चुनावबाटै आफ्ना एजेन्डा स्थापित गरोस् भन्ने पक्षमा एमाले स्पष्ट छ ।' राजपालाई चुनावबाट वञ्चित गरेर कांग्रेसले २ नम्बर प्रदेशमा चुनाव जित्ने रणनीति बनाएको एमालेको बुझाइ छ । 'कांग्रेसको केन्द्रीय समिति बैठकमै राजपालाई चुनावबाट बाहिर राख्न सके २ नम्बर प्रदेशमा १ सय बढी सिट जित्न सकिन्छ भन्ने कुरा छलफल नै भयो,' सचिव ज्ञवालीले भने, 'यो कुरा राजपाले बुझेको छ, चुनावमा भाग लिनुपर्छ ।' राजपाका मुद्दा समेट्नेभन्दा उसलाई 'उपयोग' गरेर कांग्रेसले चुनावी फाइदा उठाइरहेको सचिव ज्ञवालीको तर्क छ । मधेसमा भएको आन्दोलन र राजपाका मागप्रति अनुदार भन्दै विगतमा २ नम्बर प्रदेशमा एमालेप्रतिको आक्रोशलाई साम्य पारी चुनाव जित्नु एमालेका लागि प्रमुख चुनौती भएको नेताहरू बताउँछन् । त्यसैले राजपालाई चुनावमा ल्याएर कांग्रेस र राजपाबीचको प्रतिस्पर्धाले आफूलाई फाइदा पुग्ने एमालेको विश्लेषण छ । 'राजपाले भाग नलिए त्यो जनमत कांग्रेसमा जान्छ कि भन्ने हामीलाई लागेको छ तर ५ नम्बर प्रदेशको नतिजाले पनि एमाले डराउने स्थिति छैन,' एमालेका एक पदाधिकारीले भने । त्यसैले एमाले नेतृत्व राजपा जसरी पनि चुनावमा भाग लेओस् भन्ने पक्षमा छ । एमाले नेता पनि राजपासँग सम्बन्ध सुधारमा लागेका छन् । केही दिनअघि मात्र एमालेका दोस्रो तहका नेताले राजपाका नेतासँग औपचारिक छलफल गरेका छन् भने मधेसको राजनीतिमा प्रभावी नेतालाई धमाधम पार्टी प्रवेश गराइरहेका छन् । दोस्रो चरणको निर्वाचनमा राजपालाई चुनावमा भाग लिन कांग्रेसले रोकेको र अहिले पनि संविधान संशोधन प्रस्ताव पास फेल जे भए पनि संसद्मा लैजाऔं भन्ने कांग्रेसको प्रस्ताव राजपालाई चुनावमा रोक्ने प्रपञ्च भएको एमालेको आरोप छ । 'संशोधन पारित भए चुनावमा आफूलाई फाइदा पुग्छ र फेल भए एमालेलाई दोषी देखाएर चुनाव जित्न सकिन्छ भन्ने कांग्रेसको प्रपञ्च हो,' ज्ञवालीले भने, 'राजपाका माग सम्बोधन गर्नलाई हुँदै होइन ।' चुनाव जित्न एमालेले उम्मेदवार छनोटमा विशेष ध्यान दिने जनाएको छ । दोस्रो चरणको निर्वाचनमा पार्टीको पोजिसन राम्रो भएका कतिपय स्थानमा उम्मेदवार मिलाउन नसक्दा चुनाव हारेको विश्लेषणसहित २ नम्बर प्रदेशमा 'गुटउपगुट' नभनी चुनाव जित्ने मान्छेलाई मात्र टिकट दिने मनस्थितिमा एमाले छ । 'जनतामा लोकप्रिय र चुनाव जित्नेलाई नै प्राथमिकता दिएर उम्मेदवार छनोट हुँदै छन्,' सचिव ज्ञवालीले भने । एमालेले २ नम्बर प्रदेशमा चुनावी मोर्चा हाँक्न पार्टी महासचिव ईश्वर पोखरेलको नेतृत्वमा पदाधिकारीलाई जिल्ला तोकेर पठाएको छ । महासचिव पोखरेललाई महोत्तरी जिल्लाको जिम्मा दिइएको छ भने उपमहासचिवद्वय विष्णु पौडेल र घनश्याम भुसाललाई क्रमशः बारा र रौतहटको जिम्मेवारी तोकिएको छ । यस्तै, सचिव पृथ्वी सुब्बा गुरुङलाई पर्सा, प्रदीप ज्ञवालीलाई सिरहा, भीम आचार्यलाई सप्तरी, गोकर्ण विष्टलाई सर्लाही र योगेश भट्टराईलाई धनुषाको जिम्मेवारी तोकिएको छ । 'अहिले हामी उम्मेदवार छनोट, दलसँग चुनावी तालमेललगायत आन्तरिक तयारीमा छौं,' सचिव ज्ञवालीले भने, 'भदौबाट हामी विशेष अभियान लिएर प्रदेशमा जाँदै छैाँ ।'"
