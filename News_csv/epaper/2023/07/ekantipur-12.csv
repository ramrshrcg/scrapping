शीर्षक,विवरण
ठूला नेताको ठूलै डर : स्वकीय सचिवालयमा आफन्तको मात्रै भर,"कसले भेट पाउने, कुन कार्यक्रममा जाने वा नजाने निर्णय भानुमार्फत हुन्छ । यद्यपि ठूला निर्णयमा भने कांग्रेस सांसदसमेत रहेकी देउवा पत्नी आरजुकै भूमिका प्रबल हुने गरेको कांग्रेसजनको भनाइ छ । संसद् पुनःस्थापनासँगै ०७८ असार २९ मा प्रधानमन्त्री बनेका बेला देउवाले लामो समयसम्म प्रमुख स्वकीय सचिव नियुक्ति गर्न सकेका थिएनन् । श्रीमती आरजु अर्का भतिज प्रकाशलाई प्रधानमन्त्रीको प्रमुख स्वकीय सचिव बनाउन चाहन्थिन् । देउवा भने लामो समयदेखि आफैंसँगै रहेका भानुलाई दोहोर्याउन चाहन्थे । एक महिना कटेपछि मात्रै भानु नै प्रमुख स्वकीय सचिवमा नियुक्त भए । भानुले प्रमुख स्वकीयको भूमिकाका बारेमा केही बताउन चाहेनन् । यति मात्रै भने, सबै कुरा तपाईंलाई थाहै छ नि । संसदीय दलमा देउवाका निजी सचिव रहेका केशवराज जोशी भने प्रमुख स्वकीय सचिवको भूमिका चुनौतीपूर्ण हुने बताउँछन् । उनका अनुसार स्वकीय सचिवको भूमिका भेटघाटको प्रबन्ध मिलाउने मात्र नभएर स्वार्थ जोडिएका विषयबाट नेतालाई बचाउनुपर्ने हुन्छ । विश्वासिलो त चाहिन्छ नै, क्षमतावान् पनि हुनुपर्छ, भन्छन्, के गलत के सही भन्ने कुरा छुट्याउन नसके नेतालाई स्वार्थी समूहले प्रयोग गर्न सक्छ ।एमाले अध्यक्ष केपी शर्मा ओली सालीको छोरा राजेश बज्राचार्यको भर पर्छन् । ओलीले औपचारिक रूपमा भने झापाकी एमाले कार्यकर्ता रोशनी मेचेलाई स्वकीय सचिव नियुक्त गरेका छन् । तर, सचिवालयको नेतृत्व राजेशले गर्छन् । ओलीको फोन उठाउने, भेटघाट जुराउनेदेखि औषधिको समय मिलाउने सबै काम राजेशले गर्छन् । नेपाली नागरिकलाई भुटानी शरणार्थी बनाएर अमेरिका पठाउने प्रकरणमा भएको लेनदेनमा वज्राचार्यको नाम जोडिएको छ । पक्राउ परेका आरोपितले प्रहरी बयानमा राजेशको नाम लिएका थिए, तर राजेशले यसलाई झूट भन्दै आएका छन् । एमाले उपाध्यक्ष रामबहादुर थापा गृहमन्त्री भएका बेला छोरा प्रतीक स्वकीय सचिव थिए । उनको कार्यशैली यस्तो थियो, गृहमन्त्री रामबहादुर हुन् कि प्रतीक भनेर छुट्याउन गाह्रो भएको गृहकै कर्मचारीहरू बताउँछन् । स्वकीय सचिव भएकै बेला प्रतीकले नेपाली नागरिकलाई नक्कली शरणार्थी बनाएर अमेरिका पठाउने धन्दामा मोटो रकम उठाएको अभियोग छ । पक्राउ पुर्जी जारी भएपछि प्रतीक फरार छन् । अर्का छोरा प्रवेश भने सांसद आमा नैनकलाका स्वकीय सचिव छन् । एकीकृत समाजवादीका अध्यक्ष रहेका माधवकुमार नेपालले भान्जा नितेश पौडेललाई स्वकीय सचिव राखेका छन्, यद्यपि उनको राजनीतिक सचिवालयको संयोजन मोहन गौतमले गर्दै आएका छन् । प्रधानमन्त्री भएका बेला नेपालले यादव शर्मा उपाध्यायलाई निजी सचिव नियुक्त गरेका थिए । नेपाल एमाले महासचिव हुँदा पनि सचिवालयमा रहेका शर्मा अहिले वाग्मती प्रदेशको प्रमुख छन् ।कांग्रेसका तत्कालीन सभापति गिरिजाप्रसाद कोइरालाले स्वकीय सचिवका रूपमा नातेदारभन्दा बाहिरका व्यक्तिलाई राखेका थिए । २०४६ देखि २०६६ सम्म २१ वर्ष नौ महिना उनका स्वकीय सचिव रहेका गोकर्ण पौडेल अकुत सम्पत्ति आर्जन मुद्दामा तानिए । अख्तियार दुरुपयोग अनुसन्धान आयोगले पौडेलविरुद्ध करिब २ करोड रुपैयाँ भ्रष्टाचार गरेको दाबीसहित २०६२ सालमा मुद्दा चलाएको थियो । तर विशेष अदालतले अनुसन्धान सुरु भएपछि दुई वर्षभित्र मुद्दा चलाउनुपर्ने हदम्याद देखाउँदै सफाइ दिएको थियो, जसलाई सर्वोच्च अदालतले पनि सदर गरेको थियो । गिरिजाप्रसाद प्रधानमन्त्री भएका बेला छोरी सुजाताका कारण पनि विवादमा परे । जीवनको उत्तरार्द्धमा छोरी सुजातालाई कांग्रेस राजनीतिमा अघि बढाउन खोज्दा पनि उनको आलोचना भयो । अर्कातिर सुजाताका ज्वाइँ रुबेल चौधरीको विवादास्पद कार्यशैली त्यति बेलै उत्कर्षमा थियो । सचिवालयमा परिवारका मान्छे राख्दा बोझ थपिने र स्वार्थ बाझिने बुझाइका कारण गिरिजाप्रसादले बाहिरका व्यक्तिलाई स्वकीय राखेको पौडेलको भनाइ छ । स्वकीय सचिवको काम नेताका लागि सजिलो वातावरण मिलाइदिने हो । आर्थिक वा अरू महत्त्वाकांक्षा राख्यो भने समस्या आउँछ, उनले भने ।गिरिजाप्रसादपछि पार्टीको नेतृत्व लिएका र प्रधानमन्त्री बनेका सुशील कोइराला प्रमुख स्वकीय सचिवकै कारणले धेरै विवादमा परे । सुशीलको आफ्नै परिवार थिएन । उनको प्रमुख स्वकीयका रूपमा लक्ष्मण ढकालले लामो समय काम गरे । सुशील प्रधानमन्त्री छँदा ढकालसँग परिवार र आफन्तको राम्रो सम्बन्ध बन्न सकेन । सुशील प्रधानमन्त्री हुनुअघिदेखि नै ढकालको भूमिकालाई लिएर कोइराला परिवारमा ठूलै विवाद चलेको थियो । लामो कसरतपछि मात्रै ढकाललाई प्रमुख स्वकीयबाट हटाइयो । त्यसपछि सुशीलको सचिवालयमा भतिज अतुल कोइराला र मृदुला कोइरालाको प्रवेश भयो । नेपालका पहिलो कम्युनिस्ट प्रधानमन्त्री मनमोहन अधिकारीले स्वकीय सचिव नातेदार राखेका थिएनन् । उनले ०५१ मा प्रधानमन्त्री हुँदा चन्द्र सुवेदीलाई स्वकीय सचिव नियुक्त गरेका थिए । त्यस बेला अधिकारीले पार्टीको सिफारिसमा सल्लाहकार र स्वकीय सचिव नियुक्त गरेका थिए । अधिकारीका प्रेस सल्लाहकार रहेका एमाले स्थायी कमिटी सदस्य रघु पन्तले अधिकारीले आफ्नो सचिवालयमा नातेदार कसैलाई पनि नियुक्त नगरेको र उनका निकट नातेदारको पनि चासो नभएको सुनाए । अधिकारीको नेतृत्व पार्टीमा निर्विवाद थियो । उहाँको जीवनशैली एकदम सामान्य थियो, उनले भने, उहाँलाई पार्टी प्रणालीप्रति पूरा विश्वास हुनाले आफन्त कसैलाई पनि नियुक्त गर्नुभएन ।मनमोहनका नातेदार त्यसबेला राजनीतिक शक्तिबाट लाभ लिनबाट टाढै रहेको पन्तले बताए । उनले थपे, छोरा प्रकाश बुवा (मनमोहन) लाई सफल बनाउन टिमको ठूलो भरोसा रहेको भन्नुहुन्थ्यो । भूविज्ञानका प्राध्यापक प्रकाश राजनीतिमा पनि आएनन् । मनमोहनले प्रधानमन्त्रीका रूपमा कुनै पनि मन्त्रीलाई हस्तक्षेप गर्नु भएन । स्वतन्त्र ढंगले काम गर्ने वातावरण दिनुभयो, पन्तले भने, त्यसकारण एमालेको त्यो नौ महिने काललाई सबैले सम्झिरहेका छन् । पूर्वप्रधानमन्त्री बाबुराम भट्टराईले पनि लामो समय नाताबाहिरका व्यक्तिलाई स्वकीय सचिव राखेका थिए । उनले सशस्त्र युद्धदेखि संविधान घोषणा हुने बेलासम्म विश्वदीप पाण्डेलाई स्वकीय सचिव बनाएका थिए । हाल पनि निकट सहयोगीका रूपमा पाण्डे कार्यरत छन् तर स्वकीय सचिव रोशन पोखरेल छन् । नाताबाहिरका व्यक्तिलाई पनि विश्वास गर्न सकिन्छ भन्ने उहाँको मान्यता छ, पाण्डे भन्छन् । उपप्रधान तथा गृहमन्त्री नारायणकाजी श्रेष्ठका स्वकीय सचिवमा भतिज सुरेशकाजी श्रेष्ठ पनि छन् । ऊर्जामन्त्री शक्तिबहादुर बस्नेतको निकट सहयोगीका रूपमा भतिज मुक्तिले लामो समयदेखि काम गर्दै आएका छन् । मन्त्रीको हैसियतले भने देवराज बोहरालाई स्वकीय सचिव नियुक्त गरेका छन् । राष्ट्रिय सभा अध्यक्ष गणेशप्रसाद तिमिल्सिनाले स्वकीय सचिवमा भतिज उदय तिमिल्सिनालाई राखेका छन् । उपसभामुख इन्दिरा राना मगरले स्वकीय सचिवमा कुमार नेपालीलाई राखेकी छन्, तर सचिवालयमा उनले नातिनी प्रिजा मगरलाई राखेकी छन् । माओवादी उपाध्यक्ष कृष्णबहादुर महराले सभामुख र मन्त्री हुँदा छोरा निर्मल र राहुललाई स्वकीय सचिव नियुक्त गरेका थिए । माओवादी उपमहासचिव जनार्दन शर्माले अर्थमन्त्री हुँदा छोरा प्रकाशलाई पनि स्वकीय सचिव नियुक्त गरेका थिए । हाल नवीन पोखरेल स्वकीय सचिव छन् ।राजनीतिशास्त्रका प्राध्यापक लोकराज बराल दलका नेताहरूले आफ्नो सचिवालय बलियो बनाउनेभन्दा पनि व्यक्तिगत स्वार्थका आधारमा निजी सचिव नियुक्त गर्ने परम्परा बस्दै आएको बताउँछन् । नेताहरू स्वकीय सचिवका कारण विवादमा पर्दै आएका छन् । आर्थिक मामिलासँग जोडिएका अपारदर्शी काममा स्वकीय सचिव मुछिएका घटना धेरै छन्, उनले भने, शिक्षा, दक्षता, अनुभवका आधारमा स्वकीय सचिव राख्दा नेताको काम प्रभावकारी हुने हो । तर थोरै नेताले मात्र योग्य सचिव राख्न ध्यान दिएको पाइन्छ ।प्रतिनिधिसभाका कम्तीमा ४८ सांसदले श्रीमान्, श्रीमती, भाइ, बहिनी, भतिजा, साला, भान्जा, भान्जीलाई स्वकीय सचिव बनाएका छन् । स्वकीय सचिवमा आफन्त नियुक्त गर्नेमा एमालेका २०, कांग्रेसका १६, माओवादीका ६, राप्रपाका २ तथा एकीकृत समाजवादी, नागरिक उन्मुक्ति, जनमत र लोसपाका एकएक सांसद छन् । संघीय संसद्का पदाधिकारीको सुविधासम्बन्धी ऐन, ०७३ अनुसार सांसदका स्वकीय सचिवले मासिक ४३ हजार ६ सय ८९ रुपैयाँ तलब पाउँछन् । झापाका एमाले सांसद कालुराम राई दृष्टिविहीन हुन् । उनलाई संसद् भवनको बैठक कक्षमा रहेको कुर्सीसम्म समाएर लैजानुपर्छ । त्यसैले उनले सहयोगीका रूपमा श्रीमती शुभलक्ष्मी थुलुङ राईलाई स्वकीय सचिव राखेका छन् । कास्कीका एमाले सांसद दामोदर पौडेलले स्वकीय सचिवका लागि छोरा सुवास र मनबहादुर गुरुङले छोरी अशिलालाई छानेका छन् । कपिलवस्तुकी एमाले सांसद अमृतादेवी अग्रहरीले छोरा पवन, सिरहाका रामशंकर यादवले छोरा विजय, कपिलवस्तुका सराज अहमद फारुकीले छोरा फौसाफ अहमद खा र दैलेखकी सूर्यकुमारी श्रेष्ठले छोरा संगमलाई स्वकीय सचिव राखेका छन् । एमालेबाट समानुपातिक सांसद बनेकी शोभा ज्ञवालीले श्रीमान् कृष्णप्रसाद खनाललाई स्वकीय सचिव बनाएकी छन् ।कांग्रेस सांसदहरूमा ताप्लेजुङकी लीलादेवी बोखिमले छोरी कोपिला, नवलपुरकी बिनाकुमारी थनैतले छोरा युवराज, बर्दियाकी जाबेदा खातुनले छोरी हिना, जाजरकोटकी मैना कार्कीले छोरी ऋद्धिकालाई स्वकीय सचिव बनाएका छन् । माओवादी सांसदहरूमा नुवाकोटका हितबहादुर तामाङले छोरा रूपक, गोरखाका हितराज पाण्डेले छोरा किरण र लमजुङकी उर्मिला माझीले छोरी सामनालाई स्वकीय सचिवको जिम्मेवारी दिएका छन् । जनमत पार्टीबाट समानुपातिक सांसद बनेकी मोरङकी सोनु मुर्मुले श्रीमान् सुमन हेम्ब्रोमलाई स्वकीय सचिव नियुक्त गरेकी छन् । स्वकीय सचिवमा भाइ, बहिनी, सालोलाई राख्ने सांसद ९ जना छन् । सप्तरीका कांग्रेस सांसद दिनेशकुमार यादवले सालो अनिलकुमार यादव, दोलखाका एमाले सांसद ईश्वरबहादुर रिजालले सालो कुमार विश्वकर्मा र सिन्धुलीका कांग्रेस सांसद श्यामकुमार घिमिरेले सालो दिवाकर पौडेललाई स्वकीय सचिव नियुक्त गरेका छन् । सल्यानकी राप्रपा सांसद अनिशा नेपालीले बहिनी पवित्रा नेपाली र जुम्लाकी कांग्रेस सांसद कान्तिका सेजुवालले बहिनी राधिका मल्ललाई स्वकीय सचिव राखेका छन् । बाँकेकी एमाले सांसद दीपा शर्माले बहिनी दिप्ती शर्मा, कपिलवस्तुकी कांग्रेस सांसद रूपा विकले भाइ सन्तोष विक र नुवाकोटकी सांसद सीता मिजारले भाइ बुद्धिमान मिजारलाई स्वकीय सचिव बनाएका छन् । भान्जा, भतिजा, भदै, भदैनी, भदा, नन्द, बहिनी ज्वाइँ, दिदीको छोरा नियुक्ति गर्ने सांसद १९ जना छन् । पूर्वप्रधानमन्त्रीसमेत रहेका शेरबहादुर देउवाले भतिज भानु, नुवाकोटका कांग्रेस सांसद अर्जुननरसिंह केसीले भतिज सरोज, सल्यानका एकीकृत समाजवादीका सांसद प्रकाश ज्वालाले भतिज सन्तोष बीसी, दैलेखका कांग्रेस सांसद दिक्पालकुमार शाहीले भतिज मिलन, भोजपुरका एमाले सांसद हेमराज राईले भतिज चन्द्रविक्रम, बागलुङका माओवादी सांसद देवेन्द्र पौडेलले भतिज राजन, सर्लाहीका लोसपा सांसद रामप्रकाश चौधरीले भतिज आशिष चौधरी र कपिलवस्तुका एमाले सांसद मंगलप्रसाद गुप्ताले भतिज वृजेशकुमारलाई स्वकीय सचिवमा नियुक्ति दिएका छन् । सर्लाहीका माओवादी सांसद महिन्द्र राय यादवले भान्जा सत्यप्रकाश यादवलाई स्वकीय सचिव बनाएका छन् । प्रतिनिधिसभाकी उपसभामुख इन्दिरा रानामगरले कार्यालय सहयोगीका रूपमा नातिनी प्रिजा मगरलाई नियुक्ति दिएकी छन् ।"
मनाङको हेलिकोप्टर दुर्घटनामा ६ को मृत्यु,दुर्घटनामा मृत्यु भएकाहरूको शव शिक्षण अस्पतालबाट आफन्तजनलाई बुझाइने मनाङ एयरले जनाएको छ । विदेशी पर्यटकको शव परिवारजनलाई बुझाउन नेपालमा रहेको मेक्सिकोको वाणिज्य दूतावासमार्फत दिल्लीस्थित दूतावासलाई खबर गरिएको छ । सन् २०२३ मा मुलुकमा चारवटा हेलिकोप्टर दुर्घटनामा परेका छन् । यीमध्ये मानवीय क्षति हुने गरी तीन महिनाको अन्तरमा दुइटा हेलिकोप्टर दुर्घटना भएका छन् । पहिलो हेलिकोप्टर दुर्घटना भएको ४४ वर्षयता नेपालमा दर्ता भएका ३८ वटा हेलिकोप्टर दुर्घटना भएका छन् ।
देउवाले थेग्लान् आलोचनाको धार ?,"(काठमाडौं) पार्टी नेताहरूकै चर्को दबाबपछि बोलाइएको कांग्रेस केन्द्रीय कार्यसमिति बैठक एक वर्षपछि बुधबारबाट सुरु हुँदै छ । यसबीच भएका महत्त्वपूर्ण राजनीतिक घटनाक्रममा केन्द्रीय कार्यसमिति छल्दै आएका सभापति शेरबहादुर देउवाले विधिविधानबमोजिम पार्टी नचलाएको, संगठन शिथिल पारेको र पार्टीलाई सत्ता राजनीतिमा मात्रै प्रयोग गरेर वैचारिकधार कमजोर बनाएको लगायतका आरोपको सामना गर्नुपर्ने भएको छ । एक वर्षसम्म केन्द्रीय कार्यसमिति बैठक नै नबोलाएर विधान मिचेको पहिलो आरोप नै देउवामाथि लागेको छ । पार्टी विधानले दुई महिनाको बीचमा केन्द्रीय कार्यसमिति बैठक बोलाउनुपर्ने व्यवस्था गरेको छ र बैठक बोलाउने अधिकार सभापतिलाई मात्रै छ । बैठक नबोलाउँदा कांग्रेसले ०७९ मंसिरमा सम्पन्न संघ र प्रदेश निर्वाचनको समीक्षासमेत अहिलेसम्म गरेको छैन । सत्ता गठबन्धन उलटपुलटका घटनादेखि भ्रष्टाचार काण्डमा आफ्नै पार्टीका प्रभावशाली नेताको संलग्नतासम्मको घटनामा समेत कांग्रेसभित्र औपचारिक छलफल गर्ने र दृष्टिकोण बनाउने काम भएको छैन । पदाधिकारी र केन्द्रीय कार्यसम्पादन समितिका बैठकले तत्कालीन प्रक्रिया फुकाउने काम भए पनि ती तहबाट भएका निर्णयलाई केन्द्रीय कार्यसमितिबाट अनुमोदन गराउनुपर्ने व्यवस्था मिचिएको छ ।सहमहामन्त्री बद्री पाण्डे एक वर्षसम्म बैठक नबोलाइएकाले सबै मुद्दा एकसाथ आउने बताउँछन् । केन्द्रीय सदस्यले राष्ट्रिय राजनीति र घटनाक्रममा एक वर्षदेखि बोल्न पाएका छैनन् । मनभित्रका सबै कुरा राख्ने मुडमा छन् । चुनावको समीक्षादेखि सत्ता गठबन्धन र भ्रष्टाचार काण्डका विषयमा समेत प्रश्न आउनेछन्, पाण्डेले भने, पछिल्लो कालखण्डमा सत्ता भयो भने पार्टी बन्छ, सत्ता भएन भने पार्टी बन्दैन भन्ने खालको अभिमुखीकरण केन्द्रदेखि तलैसम्म पारिएको छ, यो गलत हो । मूल पार्टी नै हो । सत्तामा हुँदा वा नहुँदा पनि पार्टीलाई सुदृढ र प्रभावकारी बनाउने विचार बोक्नुपर्छ । नेतृत्वले प्रधानमन्त्रीको कुर्सीलाई मात्रै केन्द्रमा राख्दा पार्टीलाई विधिविधानबमोजिम चलाउने र संगठन जुझारु बनाउने काम लथालिंग बनेको कांग्रेसका एक पदाधिकारीले बताए । सभापतिलाई अझै पनि मेरो प्रधानमन्त्री पद के हुने हो, समझदारी पर्खेर बस्दा प्रधानमन्त्री हुन नपाइने हो कि भन्ने चिन्ता बढी छ, आमजनमतबाट अलोकप्रिय भएको, पार्टी संगठन कमजोर बनेको हेक्का छैन, उनले भने, अहिलेको केन्द्रीय कार्यसमितिको बैठकमा पनि सत्ता राजनीतिको वातावरणमा तल वितल पर्छ कि भन्ने चिन्ता छ । कांग्रेस, माओवादी र एकीकृत समाजवादीबीच भएको भद्र सहमतिअनुसार प्रधानमन्त्री पुष्पकमल दाहालले दुई वर्ष, एकीकृत समाजवादीका अध्यक्ष माधवकुमार नेपालले एक वर्ष र बाँकी दुई वर्ष देउवाले सरकारको नेतृत्व लिने समझदारी छ । अघिल्लो कार्यकाल बिर्साउने गरी काम गर्ने प्रतिबद्धता जनाउँदै ०७८ मंसिरमा १४ औं महाधिवेशनबाट दोस्रो पटक सभापति निर्वाचित भएका देउवाले विधानले ६ महिनाभित्र गठन गर्नुपर्ने भनेर तोकिएका कामसमेत गरेका छैनन् । पार्टीको संगठनलाई चलायमान बनाउने ४८ वटा विभागमध्ये प्रचारप्रचार विभागबाहेक सबै रिक्त छन् । पार्टीको कोषाध्यक्ष मनोनयन भएको छैन । केन्द्रीय कार्यसमितिमा अझै ९ सदस्य मनोनयन गर्न बाँकी छ । केन्द्रीय कार्यसम्पादन समिति र संसदीय समितिले पूर्णता पाएका छैनन् । पार्टीका ४८ विभाग मात्रै गठन गर्दा पनि २५ सय नेताकार्यकर्ताले जिम्मेवारी पाउँछन् । पार्टीका भ्रातृ तथा शुभेच्छुक संस्थाहरूको अधिवेशन हुन सकेको छैन । नेविसंघ, तरुण दल, महिला संघ जस्ता सांगठनिक प्रभाव रहेका भ्रातृ संस्था वर्षौंदेखि तदर्थ समितिमा चल्दै आएका छन् । नेविसंघकै अध्यक्ष भएर ५ पटकसम्म प्रधानमन्त्री भएका देउवाले अहिले त्यही संस्थालाई निकम्मा बनाएका छन् । अधिवेशन गर्ने कुरा त परै छ, तदर्थ समितिलाई समेत पूर्णता दिन सकेका छैनन् । नेविसंघमा अध्यक्ष दुजाङ शेर्पा मात्रै छन् । लामो समयदेखि पदाधिकारी र सदस्य मनोनयन गर्न सकेका छैनन् । देउवालाई सबैभन्दा ठूलो चुनौती दुई प्रभावशाली महामन्त्री गगन थापा र विश्वप्रकाश शर्माको छ । कांग्रेसमा सबैभन्दा बढी जनाधार भएका यी दुई युवा नेता पार्टी क्रमशः कमजोर बन्दै जानुमा नेतृत्वलाई दोष दिँदै सार्वजनिक रूपमै आक्रामक रूपमा प्रस्तुत हुँदै आएका छन् । लोकप्रियताको नारा दिएर उदाएका नयाँ राजनीतिक दलसँगको प्रतिस्पर्धामा उतार्न समयसापेक्ष पार्टीलाई अघि बढाउनुपर्ने चुनौती एकातिर छ भने अर्कोतर्फ नेतृत्वको कमजोरीको भारीसमेत बोक्नुपरेको भन्दै महामन्त्रीहरू नेतृत्वप्रति आक्रामक छन् । महामन्त्री थापाले शनिबार नै संसदीय दलको नेता परिवर्तनका लागि कसरत गर्ने बताएका थिए । छलफलमा बैठकका एजेन्डाहरू नेतृत्वले सदस्यहरूलाई दिएको छैन । पार्टीका प्रचार विभाग प्रमुख मीन विश्वकर्माका अनुसार नीति महाधिवेशनको तयारी, पार्टी संगठन सुदृढीकरण, सदस्यता व्यवस्थापन, निर्वाचन समीक्षालगायतका समसामयिक विषयमा छलफल हुने बताउँछन् । समसामयिक राजनीतिका घटनाक्रम, सत्ता गठबन्धनमा देखिएका भूमिका र पार्टीभित्रको अन्तरविरोधका विषयमा पनि छलफल हुन सक्छन्, उनले भने । भुटानी शरणार्थी प्रकरणमा संलग्न भएको आरोपमा थुनामा रहेका नेता बालकृष्ण खाणलाई पार्टीबाट निलम्बन गर्ने कि नगर्ने भन्नेमा पार्टीभित्र विवाद छ । यसअघि नै पदाधिकारी बैठकमा उपसभापति धनराज गुरुङ, महामन्त्रीद्वय थापा र शर्माले निलम्बनको प्रस्ताव अघि सारेका थिए । खाणलाई निलम्बन गर्ने कि नगर्ने भन्ने विषयले समेत बुधबारदेखि चल्ने बैठक ध्रुवीकृत हुने देखिएको छ । भ्रष्टाचार मुद्दामा निर्मम हुन महामन्त्रीसहित संस्थापनइतर पक्षका नेताहरूले बैठकमा कडाइका साथ प्रस्तुत हुने तयारी गरेका छन् । भुटानी शरणार्थी काण्डमा श्रीमती आरजु राणाको नामसमेत बेलाबखत चर्चामा आउँदा तनावमा रहेका देउवा यी प्रकरणमाथि छलफल टार्ने मुडमा देखिन्छन् । ललिता निवासको जग्गा प्रकरणमा पार्टीका नेता विजयकुमार गच्छदारको समेत संलग्नता रहेकाले देउवा पार्टीभित्रै रक्षात्मक बनेका छन् । यही प्रकरणमा अख्तियार दुरुपयोग अनुसन्धान आयोगले गच्छदारविरुद्ध मुद्दा चलाएको थियो । ०७८ असार २९ गते देउवा प्रधानमन्त्री भए, भोलिपल्टै गच्छदार विशेष अदालतबाट धरौटीमा छुटे । गच्छदारविरुद्धको मुद्दा अझै विचाराधीन छ तर सभापतिले उहाँलाई केन्द्रीय सदस्य मनोनयन गर्नुभएको छ । अकुत सम्पत्ति मुद्दामा खुमबहादुर खड्का सर्वोच्चको अन्तिम फैसलाबाट जेल पर्दा पनि केन्द्रीय सदस्य नै थिए । चिरञ्जीवी वाग्ले, गोविन्दराज जोशी कसैलाई निलम्बन गरिएन, सभापतिनिकट एक पदाधिकारीले भने, अहिले खाणलाई पनि निलम्बन गर्ने सम्भावना छैन । महामन्त्री र केही सदस्यले भन्दैमा खाणलाई निलम्बन गर्ने कुरा हुन्न । संस्थापनइतर पक्षमै अर्को एउटा समूह छ, जसले नेतृत्व हटाउन विशेष महाधिवेशनको आवाज बोकेर हिँडेको छ । केन्द्रीय सदस्य मधु आचार्य, पूर्वसांसद जगदीशनरसिंह केसी, नेविसंघका पूर्वअध्यक्ष गुरुराज घिमिरे, रञ्जित कर्णलगायत नेताहरू विशेष महाधिवेशनको मुद्दा उठाउँदै आएका छन् । नेतृत्वको प्रवृत्ति र शैलीमा व्यापक परिवर्तन हुनुपर्यो । भएन भने तत्काल नेतृत्वलाई हटाउनुपर्छ, त्यसका लागि विशेष महाधिवेशन बोलाउनुपर्छ भन्ने तल्लो तहका साथीहरूको आवाजलाई हामीले अघि सारेका हौं, केन्द्रीय सदस्य आचार्यले भने, तत्काल नीति महाधिवेशन वा महासमिति बैठक नबोलाउने हो भने यो बाटोमा जान हामी बाध्य हुनेछौं । उनले केन्द्रीय कार्यसमितिको बैठकबाटै पार्टीले अब कुनै पनि निर्वाचनमा कसैसँग गठबन्धन नगर्ने निर्णय लिनुपर्ने बताए । चुनावमा गठबन्धन गर्दा पार्टीबीचको स्वस्थ प्रतिस्पर्धालाई निषेध गरियो । वैचारिक राजनीति कमजोर भयो, उनले भने, रूपान्तरण अभियानमा तलका साथीहरूले दिएका सुझावमा मुख्य मुद्दा पनि गठबन्धनसँगै जोडिएको छ । पार्टी रूपान्तरण गर्न तलबाटै आएका सुझावलाई हामी बुधबार नै केन्द्रीय कार्यसमितिमा दर्ता गराउँदै छौं ।"
कच्चा कूटनीतिक गतिविधि दोहोर्याउँदै राष्ट्रिय सभा अध्यक्ष,"(काठमाडौं)राष्ट्रिय सभा अध्यक्ष गणेशप्रसाद तिमिल्सिनासँग बिदाइ भेटवार्ता गर्न कतारी राजदूत युसुफ बिन मोहम्मद अलहेल असार २२ मा सिंहदरबारस्थित संसद् भवन नम्बर२ मा पुगे । अध्यक्ष तिमिल्सिनाको कार्यालयमा दुई मुलुकबीच रोजगार, व्यापार, लगानी, पर्यटनलगायत विषयमा छलफल भयो । भेटवार्तापछि अध्यक्ष तिमिल्सिनाका प्रेस सल्लाहकार दुर्गाप्रसाद शर्माले विज्ञप्ति जारी गरे, जसमा कतारका एयरलाइन्सहरूले नेपाल सरकारका निकायहरूमा पटकपटकसम्म पत्राचार गर्दासमेत जवाफ नआएको उल्लेख थियो । उहाँ (कतारी राजदूत) ले पोखरालगायतका विमानस्थलमा सिधा उडानका लागि कतारका एयरलाइन्सहरूको चासो राखेर नेपाल सरकारका निकायहरूमा ५६ पटकसम्म पत्राचार गरे पनि नेपाली पक्षबाट कुनै प्रतिक्रिया पाउन नसकेको गुनासोसमेत गर्नुभयो । उहाँले नेपालले चासो राखेर अघि बढेमा पोखरा, भैरहवाबाट सिधा उडान नियमित गर्न कुनै समस्या छैन भन्नुभयो, विज्ञप्तिमा भनिएको थियो । अध्यक्ष तिमिल्सिना स्वयंले केही सञ्चारमाध्यमलाई भेटबारे प्रतिक्रिया दिँदै विज्ञप्तिमा भएकै विषय दोहोर्याइरहे ।तर वास्तविकता तिमिल्सिनाले भने जस्तो थिएन । भेटवार्तामा उपस्थित परराष्ट्र मन्त्रालयका एक अधिकारीका अनुसार कतारी राजदूतले नेपाल र कतारबीच हाल त्रिभुवन अन्तर्राष्ट्रिय विमानस्थलमार्फत उडान भइरहेको उल्लेख गर्दै भविष्यमा नेपालका पर्यटनमन्त्री र कतारका सम्बन्धित निकायबीच भेटवार्ता गरेर दुई मुलुकबीचको हवाई क्षेत्रमा थप सहकार्य गर्न सक्ने बताएका थिए । अध्यक्ष तिमिल्सिनाले भने आफ्नो घर गण्डकी प्रदेशमा रहेको जनाउँदै पोखराबाट अन्तर्राष्ट्रिय उडान गरिदिन आग्रह गरेका थिए । जवाफमा कतारी राजदूतले आफूले नेपालको पर्यटन क्षेत्र विकासका लागि सक्दो सहयोग गर्ने उल्लेख गरेका थिए । भेटवार्तामा कतारी राजदूतले पोखरा र भैरहवामा अन्तर्राष्ट्रिय उडानका विषयमा नेपाललाई पत्राचार गरेको भन्ने कुरा राख्नुभएको थिएन, बैठकमा सहभागी अर्का एक अधिकारीले भने ।गलत समाचार बाहिर आएलगत्तै नेपाल नागरिक उड्डयन प्राधिकरणका महानिर्देशक प्रदीप अधिकारीले सामाजिक सञ्जालमार्फत प्रतिक्रिया दिए । नेपाल नागरिक उड्डयन प्राधिकरणले पोखरा र गौतम बुद्ध विमानस्थलबाट उडान सञ्चालन गर्न चाहने अन्तर्राष्ट्रिय वायु सेवा कम्पनीहरूलाई अवतरण, पार्किङ र नेभिगेसनसम्बन्धी शुल्कमा शतप्रतिशत छुटसहित स्वागत गरेको छ, उनले ट्वीट गरेका थिए । पर्यटन मन्त्रालयका अधिकारीका अनुसार कतारले पोखरा र भैरहवा विमानस्थलमा उडानका लागि कुनै पत्राचार गरेको छैन । परराष्ट्र स्रोतका अनुसार कतारी राजदूतले मन्त्रालयमा फोन गर्दै आफूले नबोलेको विषय समाचारमा आएको र यसले असर गर्नेर् प्रतिक्रिया दिएका थिए । उनले गलत सूचना आउनु उचित नभएको उल्लेख गरेका थिए । राष्ट्रिय सभा अध्यक्ष तिमिल्सिनाले नेपालको कूटनीतिक क्षेत्रमा असर पर्ने गरी उत्ताउलो गतिविधि गरेको यो पहिलो पटक भने होइन । संघीय संसद्को माथिल्लो सदन राष्ट्रिय सभालाई प्रभावकारी रूपमा सञ्चालन गर्ने जिम्मेवारीमा रहेका उनी अन्य गतिविधिमा बढी आकर्षित भएर कच्चा काम गरिरहेका छन् । पूर्वराजदूत दिनेश भट्टराई राष्ट्रिय सभाका अध्यक्ष तिमिल्सिनाको यस्तो गतिविधि गलत भएको टिप्पणी गर्छन् । उहाँले कुनै पनि मुलुकका राजदूतलाई भेटेपछि त्यसबारे विज्ञप्ति निकाल्नुअघि परराष्ट्र मन्त्रालयसँग सहकार्य गर्नुपर्थ्यो । विदेश मामिलामा एकद्वारमा चल्नुपर्नेमा त्यसो भएन, उनले भने, यसले मुलुकको छविलाई नै असर गर्यो । विदेश मामिला हेर्ने छुट्टै मन्त्रालय हुँदाहुँदै एकतर्फी रूपमा अन्य निकायले यसरी काम गर्नु हुन्न । यसले परराष्ट्र मामिलामा दुर्घटना ल्याउन सक्छ । अध्यक्ष तिमिल्सिनाले रुसयुक्रेन युद्ध चलिरहँदा मस्कोको भ्रमण गरेका थिए । परराष्ट्र मन्त्रालयले भ्रमण नगर्नु उचित हुन्छ भन्ने संकेत दिँदादिँदै राष्ट्रिय सभा अध्यक्ष तिमिल्सिना रुस प्रस्थान गरेका थिए । वैशाख ६१२ मा भएको भ्रमण दौरान रुसको माथिल्लो सदन फेडेरेसन काउन्सिलकी अध्यक्ष भालेन्टिना भाटभिइन्को र रुसी उपप्रधानमन्त्री दिमित्री चेर्निसेन्कोसँग उनले भेटवार्ता गरे । नेपालको संसदीय टोलीको नेतृत्व गरेर अध्यक्ष तिमिल्सिनाले राष्ट्रिय सभा र फेडेरेसन काउन्सिलबीच अन्तरसंसदीय सहयोग सम्झौता गरे । उनको भ्रमण त्यत्तिमै सीमित रहेन, नेपाल सरकार र परराष्ट्र मन्त्रालयसँग प्रारम्भिक छलफल नै नगरीकन नेपाल र रुसले विभिन्न क्षेत्रमा साझेदारी गर्ने भन्दै भेटवार्ताहरूमा बोलिदिए । अध्यक्ष तिमिल्सिनाले रुसी पक्षसँग नेपाललाई छिटो पत्राचार गर्नसमेत भनेका थिए । त्यसपछि काठमाडौंस्थित रुसी दूतावासले नेपालसँग आर्थिक र विकास साझेदारी गर्ने भन्दै प्रस्तावसहित वैशाख २१ मा पत्राचार गर्यो । यसलाई लिएर नेपाल सरकारले आश्चर्य प्रकट गरेको छ । रुसयुक्रेन युद्धका कारण पश्चिमा मुलुकले रुसलाई आर्थिक नाकाबन्दी लगाइरहेका बेला मस्कोले आर्थिक र विकास साझेदारी गर्न पत्राचार गरेकाले नेपाल सरकारले त्यसको जवाफ दिएन । नेपालका लागि रुसका राजदूत एलेक्सेई ए नोभिकोभको हस्ताक्षर रहेको पत्रमा रुसले मस्कोबाट नेपालमा सिधै इन्धन उपलब्ध गराइदिने, नेपालमा हाइड्रो पावर स्टेसन निर्माण गर्ने, काठमाडौंमा मस्कोको जस्तो रेल सेवा सञ्चालन गर्ने, रुसी हेलिकोप्टरहरू उपलब्ध गराउने, रुसबाट सिधै लगानी गर्नेलगायत १४ विषय उल्लेख थिए । पत्रमा रुसले पूर्वपश्चिम रेलमार्ग निर्माण, पोखरामा सडक निर्माण, रासायनिक मल उपलब्ध गराउने, खेलकुदमा सहकार्य गर्ने (विशेषगरी बुद्धिचालमा), अफरोड गाडी उपलब्ध गराउने तथा सांस्कृतिक र धार्मिक सम्बन्धलाई जोड्न रुसी बुद्धिस्ट मन्दिर लुम्बिनीमा बनाउने पनि भनिएको थियो । छात्रवृत्तिको कोट बढाएर मेडिकल र इन्जिनियरिङ विषयमा १ सय ५० देखि २ सयसम्मलाई उपलब्ध गराउने पनि पत्रमा उल्लेख थियो । छात्रावृत्तिबाहेकका विषयमा नेपाल सरकारले आफैंले खर्च गर्नुपर्ने हुन्छ । पत्रमा नेपाल र रुसबीच विकास सहकार्यका रूपमा रुसनेपाल रोडम्याप२०३० बारे उल्लेख थियो । रुसी दूतावासले राष्ट्रिय सभा अध्यक्ष तिमिल्सिनाको भ्रमणका आधारमा उक्त पत्र परराष्ट्र मन्त्रालयको युरोपअमेरिका डिभिजनमा पठाएको थियो । पत्रको बोधार्थ परराष्ट्र मन्त्रालयको शिष्टाचार महापाल महाशाखा र संघीय संसद्मा पठाइएको थियो । पत्रमा जेठ १५ सम्ममा आर्थिक र विकास सहकार्यका कार्यक्रम छनोट गरिसक्ने उल्लेख गर्दै जेठ २ भित्र जवाफ दिन अनुरोध गरिएको थियो । राष्ट्रिय सभा अध्यक्षज्यूले कुन हिसाबमा रुससँग आर्थिक र विकास साझेदारीका कुरा गर्नुभयो, हामीलाई जानकारी छैन, परराष्ट्र मन्त्रालयका एक पदाधिकारीले भने, नेपालका पदाधिकारीहरू आफूखुसी भ्रमणमा जाँदा गरिएका कुरामा सरकारको चासो हुन्न । परराष्ट्र मन्त्रालयको संयन्त्रले दूतावासलाई पत्रको जवाफ दिएन । उनले नेपाल अहिले रुससँगै नजिक हुने वा टाढा हुने कुनै पनि प्रक्रियामा नरहेको उल्लेख गर्दै थपे, रुस हाम्रो मित्र हो । हामीले कार्यकारी तहबाट कूटनीतिक छलफल नभईकन अघि बढेका विषयमा काम गर्ने भन्ने हुन्न । अध्यक्ष तिमिल्सिनाको भ्रमणमा भएको छलफलका आधारमा पत्राचार हुनु पनि ठीक नरहेको उनले बताए । पूर्वराजदूत मोहनकृष्ण श्रेष्ठ राष्ट्रिय सभाका अध्यक्ष देशको सम्मानित व्यक्ति भएको उल्लेख गर्दै उनले विदेश मामिलामा बोल्दा र क्रियाकलाप गर्दा ध्यान दिनुपर्ने बताउँछन् । उहाँले परराष्ट्र मामिलामा बोल्दा र क्रियाकलाप गर्दा त्यससम्बन्धी गन्यमान्य व्यक्ति र परराष्ट्र मन्त्रालयसँग सल्लाह लिनुपर्छ । परराष्ट्र मामिला संवेदनशील र महत्त्वपूर्ण विषय हो, कच्चा काम गर्नु हुँदैन, उनले भने ।"
बालेनलाई वारेस सुविधा दिन अदालतद्वारा अस्वीकार,"(काठमाडौं)अदालतको अवहेलना मुद्दामा वारेस राखिपाऊँ भनी काठमाडौं महानगरपालिकाका मेयर बालेन्द्र (बालेन) शाहले दिएको निवेदनलाई सर्वोच्च अदालतले अस्वीकार गरेको छ । अब उनी मुद्दाको टुंगो नलागुन्जेल अदालतमा आफैं उपस्थित भएर तारिख बुझ्नुपर्नेछ । सामान्यतया अदालतको अवहेलनासम्बन्धी मुद्दामा कानुनबमोजिम वारेस राख्ने सुविधा पाइन्छ । निवेदकले नै वारेस राख्न पाऊँ भनेर अनुमति मागेपछि अदालतले उदारताका साथ त्यसलाई अनुमोदन गर्ने चलन छ । तर, शाहका हकमा भने न्यायाधीश ईश्वरप्रसाद खतिवडा र हरिप्रसाद फुयालको मंगलबार बसेको इजलासले वारेस दिन नमिल्ने निर्णय गरेको हो । शाहले आइतबार अदालतमा आफैं उपस्थित भई लिखित जवाफ बुझाउँदै वारेस राख्न पाऊँ भनी अनुरोध गरेका थिए । प्रस्तुत मुद्दामा सम्मानित सर्वोच्च अदालतबाट स्वयं उपस्थित भई लिखित जवाफ पेस गर्नू भनी मेरो नाममा भएको आदेशबमोजिम मैले लिखित जवाफ पेस गरिसकेको छु, उनले दिएको निवेदनमा उल्लेख छ, काठमाडौं महानगरपालिकाको प्रमुखको हैसियतमा अत्यधिक कार्यव्यस्तताका कारणले सम्मानित अदालतमा स्वयं तारिखमा रही मुद्दाको पुर्पक्षमा सहभागी हुन सक्ने अवस्था नरहेको हुँदा मुद्दाको अन्तिम किनारा नलागेसम्मका लागि मेरोतर्फबाट वारेस नियुक्त गर्ने अनुमति पाऊँ । मुलुकी फौजदारी कार्यविधि संहिता, २०७४ मा अदालतमा वारेस राखेर मुद्दा लड्न पाइने सुविधा उल्लेख छ । त्यही सुविधाअनुसार आफूलाई पनि वारेस राख्ने अनुमति दिन अदालतमा निवेदन दिएका थिए । शाहका कानुनी सल्लाहकार अधिवक्ता ओमप्रकाश अर्यालले मागबमोजिम वारेस राख्न दिन इजलासलाई आग्रह गर्दै संक्षिप्त बहस टुंग्याएका थिए । शाह पक्षका कानुन व्यवसायी अदालतले वारेस राख्न दिनेमा ढुक्क थिए भने शाहको विपक्षमा बहस गर्न गएका कानुन व्यवसायी पनि आदेश शाहकै पक्षमा आउने अनुमानमा थिए । सामान्यतया अदालतको अवहेलनामा वारेस राख्न दिने चलन भएको र मेयर शाहले कानुनी सुविधाअनुसार वारेसै राख्न पाउनुहोला भन्ने मलाई लागेको थियो, शाहविरुद्ध अवहेलनाको मुद्दा दायर गर्ने अधिवक्ता वर्षाकुमारी झा भन्छिन्, तर, अदालतले उहाँलाई तारिखमा आफैं हाजिर हुनू भन्ने पहिलेकै आदेशलाई निरन्तरता दियो, यो भनेको उनको अभिव्यक्तिलाई सर्वोच्चले गम्भीरताका साथ लिएको छ भन्ने संकेत हो । हिन्दी सिनेमा आदिपुरुषमाथि लगाएको प्रतिबन्ध फुकुवा गर्नू भन्ने उच्च अदालतको आदेशविरुद्ध मेयर शाहले असार ७ गते फेसबुकमा जहाँ सवाल देशको सार्वभौमिकता र स्वाधीनताको आउँछ म कुनै कानुन र अदालतलाई मान्नेवाला छैन भनी लेखेका थिए । उनले फिल्म लेखकले नेपाल भारतको अधीनमा थियो भन्दाभन्दै त्यसलाई नेपाल सरकारले स्टन्ट भन्नु र अदालतले फिल्म चल्न दिनु भनेको नेपाल भारतको अधीनमा थियो, अदालत र सरकार भारतको गुलाम भएको बुझिन्छ पनि भनेका थिए । कानुन पालना गराउनुपर्ने ओहदाको व्यक्तिले उल्टै नियम कानुन मान्दिन भन्नु फौजदारी कसुर भएको भन्दै शाहलाई अदालतको अवहेलनामा हदैसम्मको कारबाही गरिपाऊँ भनी अधिवक्ता झाले भोलिपल्टै सर्वोच्चमा निवेदन दर्ता गराएकी थिइन् । त्यसमाथि असार १२ गते पहिलो सुनुवाइ गर्दै न्यायाधीश तिलप्रसाद श्रेष्ठको इजलासले शाहलाई अदालतको अवहेलनामा किन कारबाही गर्न नपर्ने भनी ७ दिनभित्र लिखित जवाफ लिएर आफैं हाजिर हुनू भनी आदेश गरेको थियो । आदेशअनुसार शाहले आइतबार सर्वोच्चमा जवाफ बुझाएका थिए । न्याय प्रशासन ऐन, २०७३ को दफा १७ (१) मा सर्वोच्च अदालत, उच्च अदालत वा जिल्ला अदालतको न्याय सम्पादन कार्यमा अवरोध गरेमा वा अदालतको आदेश वा फैसलाको अवज्ञा गरेमा अदालतको अवहेलनामा कारबाही चलाउन सकिने व्यवस्था छ । विपक्षी निवेदकले मेरो विचार अभिव्यक्तिबाट सर्वोच्च, उच्च वा जिल्ला अदालतमध्ये कुनचाहिँ अदालतको न्याय सम्पादनको कार्यमा अवरोध पुग्यो वा कुनचाहिँ आदेश वा फैसलाको अवज्ञा भयो भन्ने सम्बन्धमा वस्तुनिष्ठ, यकिन वा औचित्ययुक्त व्यहोरा आफ्नो निवेदनमा खुलाउन सक्नुभएको छैन, सर्वोच्चलाई शाहले भनेका छन्, तसर्थ, विपक्षी निवेदकको अपुष्ट एवं औचित्यहीन निवेदन प्रथम दृष्टिबाटै खारेजभागी छ । न्यायालयबाट हुने स्वच्छ सुनुवाइमा तत्काल र स्पष्ट रूपमा खतरा पुगेको अवस्था छैन भने अभिव्यक्ति स्वतन्त्रतालाई नियन्त्रित गरिनु हुँदैन भन्ने अदालतको अवहेलनासम्बन्धी विधिशास्त्रीय मान्यतालाई नेपालको न्याय प्रणालीले पनि अवलम्बन गरेकाले आफूले बोलेका विषयमा मुद्दा चलाउन नमिल्ने उनको जिकिर छ । डा गोविन्द केसीको मुद्दामा सर्वोच्चले पनि यही सिद्धान्त प्रतिपादन गरेको उल्लेख गर्दै उनले आफूविरुद्ध परेको मुद्दाको कानुनी आधार नरहेको दाबी गरेका छन् । महानगर प्रमुखको हैसियतमा अदालतको आदेश, फैसला तथा न्याय सम्पादनको कार्यप्रति आफ्नो पूर्ण सम्मान भएको पनि उनले लिखित जवाफमा उल्लेख गरेका छन् । यद्यपि राजनीतिक दृष्टिकोणसहित व्यापक अर्थ वा सन्दर्भमा अभिव्यक्त विचारलाई अप्रमाणित रूपमा अदालतको अवहेलनाको विषय बनाइनु हुँदैन भन्ने मेरो मान्यता रहिआएको छ, उनले भनेका छन् । लिखित जवाफमा शाहले कतै पनि माफी मागेका छैनन् । बरु उल्टै, जवाफ पेस गरेर तारिख पर्चा लिएलगत्तै उनले सामाजिक सञ्जालमा लेखेका छन्, आज एउटा विशेष दिन । आजबाट म तारिखमा छु, भारतको सांस्कृतिक हस्तक्षेपको विरोध गर्दा र आजै प्रधानमन्त्रीज्यूले छुट पाउनुभयो भारतले यो देशको प्रधानमन्त्री बनाउँछ भन्दा । म आजबाट अपराधी । जय होस् यो देशको । त्यसअघि पनि उनले भारतीय गुलामहरूले देश चलाउँदै छ र म मात्र विरोधमा ? र, म मात्र अदालतको अवहेलनामा ? सबै जना मरेका लासहरू हुन् ? भनी लेखेका थिए । यसअघि नर्भिक अस्पतालको मुद्दामा अदालतले अन्तरिम आदेश दिँदा शाहले नक्सा बनाउने काम अदालतबाटै गरे भइगयो नि भनेका थिए भने टुकुचा उत्खनन गर्ने महानगरको कामविरुद्ध परेको मुद्दामा अन्तरिम आदेश आउँदा खोला बचाउन नसक्नेले देश के बचाउला भन्ने आशयको अभिव्यक्ति दिएका थिए । अदालतमाथि उनको प्रत्यक्ष प्रहारलाई जुडिसियल नोटिस मा लिइएको सर्वोच्चका एक अधिकारीले बताए । माफी नमागेको र अदालत मान्दिनँ भन्ने आफ्नो अभिव्यक्ति राजनीतिक दृष्टिकोणबाट आएको भन्ने शाहको स्पष्टीकरण चित्तबुझ्दो नभएपछि उनलाई वारेस राख्ने सुविधा नदिने निष्कर्षमा अदालत पुगेको स्रोतको भनाइ छ । हालै उच्च अदालत विराटनगरका न्यायाधीशले घूस खाएर फैसला गरे भन्ने अभिव्यक्ति दिएका कोशी प्रदेशका सामाजिक विकासमन्त्री बुद्धिकुमार राजभण्डारीलाई पनि अदालतले मुद्दाको टुंगो नलागुन्जेल आफैं उपस्थित हुनू भनी आदेश गरेको थियो । आफ्नो कर्तव्यबाट विचलन हुने गरी अदालती प्रक्रियामा गम्भीर मनोवैज्ञानिक हस्तक्षेप हुने गरी दिएको वक्तव्यलाई अदालतले गम्भीर रूपमा लिनुपर्ने देखियो, राजभण्डारीविरुद्ध परेको अवहेलना मुद्दामा दुई साताअघि सुनुवाइ गर्दै हरिप्रसाद फुयालको एकल इजलासले आदेश गरेको थियो, कार्यकारी निकायमा काम गर्ने जिम्मेवार व्यक्तिहरूले दिने यस्ता अभिव्यक्ति न्यायिक विचलन गराउने मात्र नभई अराजकता सिर्जना गराउने प्रकृतिका देखिन्छन् । यस्ता विषयलाई अदालतले सामान्य रूपमा लिन सक्ने देखिँदैन ।"
राष्ट्रसंघमा मलालाको सम्बोधन,सन् २०१३ मा आजकै दिन (जुलाई १२) मा महिला शिक्षाकर्मी मलाला युसुफजाईले संयुक्त राष्ट्रसंघमा सम्बोधन गरेकी थिइन् । सम्बोधनका क्रममा उनले आफू हरेक बालबालिकाको शिक्षाको पक्षमा रहेको बताएकी थिइन् । पाकिस्तानमा महिला शिक्षाका लागि अभियान चलाएकी युसुफजाईलाई २०१२ मा तालिवान विद्रोहीले आक्रमण गरेका थिए । कुनै समय तालिवानको नियन्त्रणमा रहेको स्वाटमा उनीमाथि १५ वर्षको उमेरमा आक्रमण गरिएको थियो । मलाला को हो ? भन्दै सोधेलगत्तै तालिवानले उनको टाउकामा गोली हानेका थिए । आक्रमणमा उनका दुई साथीहरूसमेत घाइते भएका थिए । आक्रमणपछि उनको बेलायतमा उपचार गराइएको थियो । महिला शिक्षाका लागि गरेको योगदानको कदर गर्दै उनलाई १७ वर्षको उमेरमै २०१४ को नोबेल शान्ति पुरस्कार प्रदान गरिएको थियो । उनी सबैभन्दा कम उमेरमा नोबेल शान्ति पुरस्कार पाउन सफल व्यक्ति हुन् । तालिवानको क्रूर शासनबारे ११ वर्षको उमेरमा बीबीसी उर्दूमा लेखेको परिचयविहीन डायरीका कारण युसुफजाईले मानिसहरूको ध्यान केन्द्रित गरेकी थिइन् । उनले विद्रोहीको दबाबको खुलासा गर्दै महिला शिक्षाको वकालत गरेकी थिइन् । साथै उनले सार्वजनिक रूपमा त्यस्ता मुद्दाबारे वकालत गरेपछि उनी तालिवानको नजरमा परेकी थिइन् ।
नवीनको नेपाली खेलकुदको वृत्तान्त,"काठमाडौं (कास) पत्रकार तथा लेखक नवीन अर्यालको नेपाली खेलकुद इतिहासमाथि लेखिएको पुस्तक नेपाली खेलकुदको वृत्तान्त सार्वजनिक भएको छ । दुई दशकदेखि खेल पत्रकारितामा सक्रिय अर्यालले पुस्तकमा खेल इतिहासका रोचक प्रसंग र सन्दर्भ उजागर गरेका छन् । युवा तथा खेलकुदमन्त्री डिगबहादुर लिम्बू, नेपाललाई पहिलो अन्तर्राष्ट्रिय पदक दिलाउने धावक जितबहादुर केसी, शरदचन्द्र शाह मेमोरियल फाउन्डेसनकी अध्यक्ष रेणु शाह, प्राध्यापक पी खरेल र नेपाल ओलम्पिक कमिटीका अध्यक्ष जीवनराम श्रेष्ठले मंगलबार काठमाडौंमा संयुक्त रूपमा पुस्तक सार्वजनिक गरेका हुन् ।अर्यालले पुस्तकमा नेपालको पहिलो अन्तर्राष्ट्रिय सहभागितादेखि हालसम्मका खेल इतिहासका घटनाक्रम समेटेको बताएका छन् । साथै खेल इतिहासलाई सिलसिलाबद्ध रूपमा पढ्न चाहने पाठकका लागि यो पुस्तक महत्त्वपूर्ण हुने उनले अपेक्षा गरेका छन् । यद्यपि पुस्तक लेखनका क्रममा तथ्यांकहरू संकलन गर्न निकै संघर्ष गर्नुपरेको उनले बताए । प्राध्यापक खरेलले पुस्तकमा आफूले कतिपय नयाँ विषयहरू पढ्न पाएको जनाए ।"
साइकलमा सरर,"(काठमाडौं)काठमाडौं बुढानीलकण्ठकी अधिवक्ता कविता रेग्मी दैनिक करिब दस किमि साइकल कुदाएर कमलादीस्थित कार्यालय पुग्छिन् । उनले निरन्तर साइकल चढ्न थालेको पति तीन वर्ष नाघिसक्यो । अझ बिदाको दिनमा त साथीभाइ जम्मा भएर साइक्लिङ कल्चर प्रवर्द्धन गर्न कहिले शिवपुरी, गोकर्ण त कहिले गोदावरी, नागार्जुन, चोभार, स्वयम्भूसम्म पुग्छिन् । सुरुसुरुमा साइकल चलाउन निकै गाह्रो भयो । अहिले त बानी पनि परिसक्यो । दैनिक २० किमिसम्म सजिलै यात्रा गर्छु, उनी भन्छिन् । साइकल चलाउन सवारी चालक अनुमतिपत्र पनि चाहिँदैन । अझ इन्धन नचाहिने, कर तिर्नु नपर्ने र मर्मत गर्न पनि खासै खर्च लाग्दैन, उनले भनिन् । उनले आफ्नो साइकलको नाम द्विचक्रिका राखेकी छन् । साइकल स्वास्थ्यका लागि मात्रै होइन, वातावरणका लागि पनि उपयोगी हुने भएकाले उनी अरूलाई पनि साइकलबाट यात्रा गर्न सुझाव दिन्छिन् । कार्यालय वा अन्यत्र कतै जान परोस् सम्भव भएसम्म नियमित साइकल चढ्छन् कुपन्डोलका कमलजित सिंह सुदन । उनले मोटरसाइकल बेचेर साइकल चढ्न थालेको पाँच वर्ष बितिसकेको छ । उनी छोटो दूरी पैदल यात्रा, मध्यम दूरी साइकल र लामो दूरी सार्वजनिक बसमा यात्रा गर्नुपर्ने मान्यता राख्छन् । भन्छन्, विदेशमा साइक्लिङ गर्नेलाई प्रोत्साहन गरिन्छ । तर नेपालमा भने गरिबले चढ्ने साधनका रूपमा हेर्नाले समस्या भएको छ । तर पछिल्ला दिनमा यो बुझाइ बिस्तारै परिवर्तन हुँदै आएकोमा भने उनी खुसी छन् । उनका अनुसार काठमाडौंमा एकबाट अर्को स्थानसम्म पुग्न बढीमा २० किमि यात्रा गरे पुग्छ । ठाडो उकालोआरालो पनि छैन । वातावरण पनि धेरै गर्मी र त्यति चिसो छैन, उनले भने, जोकोहीले पनि सहजै यात्रा गर्न सकिन्छ । बौद्धका पुष्पराज दाहाल साइकलले प्रकृति र व्यक्तिहरूसँगको सम्बन्ध जोड्ने बताउँछन् । दैनिक कार्यालय साइकलबाट पुग्ने उनी साइक्लिङ प्रवर्द्धन गर्नकै लागि कहिले नेपालगन्ज, भैरहवा, सिमरा र नेपालचीन सीमासम्म पुगेका छन् । भन्छन्, पन्चर बनाउने जस्ता सामान्य मर्मत आफैं गर्छु । तीन वर्षदेखि अहिलेसम्म साइकलकै लागि छुट्टै पैसा खर्च भएको छैन । दैनिक कामकाजमा साइकल प्रयोग गर्ने यी प्रतिनिधि पात्र मात्र हुन् । उनीहरू जस्तै पठाओ, खाना तथा सामान डेलिभरी गर्नेहरूले पनि नियमित साइकल चलाउँछन् । काठमाडौंमा ०५५ सालसम्म साइकलको निकै प्रयोग हुन्थ्यो । प्रत्येक घरमा साइकल हुन्थे । उपत्यकामा ज्यापू समुदाय, कर्मचारी, व्यापारीलगायतले साइकल प्रयोग गर्थे । काठमाडौं, ललितपुर र भक्तपुर तीनै जिल्लामा धेरै साइकल पसल पनि थिए । साइकल भाडामा लिएर चलाउन पाइने व्यवस्था पनि थियो । तराई मधेसमा पनि लाखौं नेपालीको दैनिकी साइकलसँग जोडिएको थियो । विराटनगर, नेपालगन्ज, जनकपुर, वीरगन्ज, चितवनलगायत सहरमा साइकल नै यातायातको प्रमुख साधन थियो । करिब डेढ दशकयता भने नेपालमा साइकल प्रयोग गर्नेको संख्या ओरालो लागेको देखिन्छ । राष्ट्रिय जनगणना २०७८ को तथ्यांकअनुसार कुल ६६ लाख ६० हजार ८ सय ४१ घरधुरीमध्ये ३५२४ प्रतिशत अर्थात् २३ लाख ४७ हजार ४ सय ३३ घरघुरीमा मात्र साइकल छ । सहरी क्षेत्रमा १७ लाख १९ हजार ३ सय २१ र ग्रामीण क्षेत्रमा ६ लाख २८ हजार एक सय १२ घरधुरीमा साइकल छन् । सहरमा भने सोखका लागि साइकल राख्ने चलन छ । हिमाल, पहाड र तराई क्षेत्रमा क्रमशः ४ हजार ६०, २ लाख १८ हजार ५ सय ७३ र २१ लाख २४ हजार ८ सय घरघुरीमा साइकल उपलब्ध छ । सोसियल टुर्स संस्थाका फाउन्डर राज ज्ञवालीले नेपालमा साइक्लिङ कल्चर विकास गर्न साइकलसँग जोडिएको विभिन्न संघसंस्थाले आआफ्नो क्षेत्रबाट भूमिका खोलिरहेको बताउँछन् । कुनै पनि विषयलाई कल्चर का रूपमा विकास गर्न समय लाग्छ, उनले भने । पछिल्लो समय साइकल प्रवर्द्धन गर्न जनप्रतिनिधिहरूले पनि बिस्तारै साथ दिन थालेको उनको भनाइ छ । टुर्सले साइक्लिङ कल्चर प्रवर्द्धन गर्न १२ वर्षदेखि काठमाडौं कोरा साइक्लिङ च्यालेन्ज आयोजना गर्दै आइरहेको छ । उनका अनुसार आउँदो असार ३० मा काठमाडौंलगायत धरान, दमक, बिर्तामोड, विराटनगर, वीरगन्ज, नेपालगन्ज, चितवनलगायत १९ सहरमा एकै पटक काठमाडौं कोरा हुन लागेको छ । ज्ञवालीले यस पटक टर्कीका भूकम्पपीडितलाई सहयोगार्थस्वरूप आयोजना गर्न लागेको बताए । नेपालमा २०७२ मा भूकम्प जाँदा सहयोग गरेबापत हामीले पनि सहयोग गर्न लागेका हौं, उनले भने । विश्वमा साइकलको देश भनेर नेदरल्यान्ड्सलाई चिनिन्छ । प्रधानमन्त्रीसमेत साइकल चढेर कार्यालय पुग्छन् । त्यहाँको सरकारले सन् २०४० सम्ममा डिजेल तथा पेट्रोलबाट चल्ने सवारीसाधनमा प्रतिबन्ध लगाउने घोषणा गरिसकेको छ । प्रत्येक १० मध्ये ९ जनासँग साइकल हुने डेनमार्कमा करिब ५० प्रतिशत यात्रुले साइकल प्रयोग गर्छन् । विद्यालय जाने बालबालिकाबीच साइकल लोकप्रिय छ । पुरुषभन्दा महिलाले बढी साइकल चलाउँछन् । कम खर्चमा यात्रा गर्न सकिने भएकाले सरकारी तवरबाटै साइकल चालकलाई प्रोत्साहन गर्नुपर्ने साइकल प्रवर्द्धनमा लागेकाहरू बताउँछन् । पछिल्लो समय बढी मृत्युको कारण प्रदूषण र सवारी दुर्घटना हुन थालेको तथ्यांक छ । नेपालमा अझै साइकल चलाउनुका फाइदाबारे मानिसहरू पर्याप्त मात्रामा सचेत छैनन्, साइकल सिटी नेटवर्क नेपाल संस्थाका निवर्तमान अध्यक्ष सैलेन्द्र डंगोलले भने । उपत्यका मात्र नभई सडक सुविधा नपुगेका ग्रामीण र हिमाली पर्यटन विकास गर्न पनि साइकल भरपर्दो विकल्प हुने उनको भनाइ छ । काठमाडौंको सवारी चाप, साँघुरा सडकमा साइकल एकमात्र विकल्प हो । यसले ट्राफिक जाम, पार्किङ समस्या पनि समाधान हुन्छ, उनले भने । उनले साइकलको विकास गर्न ललितपुर महानगरपालिका, दाङको तुलसीपुर उपमहानगरपालिका, कञ्चनपुरको भीमदत नगरपालिकासँग सहकार्य गरेर काम गरिरहेका छन् । ललितपुर महानगरले साइक्लिङ कल्चर विकास गर्न आगामी आर्थिक वर्षका लागि दुई करोड रुपैयाँ बजेट विनियोजन गरेको छ । तुलसीपुर उपमहानगरले भने ५२ किमि साइकल लेन बनाइसकेको र पछिल्लो समय साइकल स्ट्यान्ड निर्माण गर्ने योजना बनाइरहेको वातावरण शाखा प्रमुख माधव पौडेलले बताए । काठमाडौं महानगरले पनि साइकल प्रवर्द्धनका लागि योजना अघि बढाउने प्रवक्ता नवीन मानन्धरको भनाइ छ । तर महानगरले अगामी आर्थिक वर्षका लागि भने बजेट विनियोजन गरेको छैन । साइकल कल्चर मुभमेन्टका संयोजक तारालाल श्रेष्ठले साइक्लिङको महत्त्व बुझाउन नेपालले राष्ट्रिय तथा अन्तर्राष्ट्रिय प्रतियोगिता गर्दै जानुपर्ने बताउँछन् । अहिले पेट पाल्न र पेट फाल्न दुवै कामका लागि साइकल चाहिएको छ, उनले भने । जनस्वास्थ्यविद्हरूका अनुसार साइकल चढ्दा शरीरमा रक्तसञ्चार राम्रोहुने र रोगप्रतिरोधात्मक क्षमता वृद्धि गर्छ । ढाड र घुँडा दुख्ने समस्या भएकालाई साइकल बरदान नै हो । साइकल व्यवसायीका अनुसार बजारमा सिटी साइकल, हाइब्रिड, माउन्टेन्ट क्याजुअल, क्रस कन्ट्री (डाँडा पार गरेर जान प्रयोग गरिने), ट्रेल (डाँडाबाट तल तीव्र गतिमा झर्न प्रयोग गरिने) गरेर ७ लेबलसम्मका साइकल पाइन्छन् । जसको बजार मूल्य पाँच हजार रुपैयाँदेखि साढे दुई लाख रुपैयाँसम्म पर्छ । कान्तिपथस्थित पुरानो पञ्चअष्ट नारायण साइकल पसलका सञ्चालक तिरेक मानन्धरका अनुसार नेपालमा सबभन्दा बढी सिटी साइकल र माउन्टेन्ट क्याजुअल र क्रस कन्ट्री साइकल बिक्री हुने गरेका छन् । सस्तो खरिद गरेर चाँडै बिग्रिने समस्याले मानिसहरू हैरान छन्, उनले भने, ब्रान्डेड चलाएमा हतपत बिगि्रँदैन । जुन सामान्यतः १५ हजार रुपैयाँमा आउँछ । नेपालमा साइकल चीन, ताइवान र इन्डोनेसियाबाट आउने गरेको छ ।"
'द ट्रेन अफ साल्ट एन्ड सुगर र 'प्रकाश उत्कृष्ट,"काठमाडौं (कास) दिनेश राउत निर्देशित प्रकाश नेपालअफ्रिका फिल्म फेस्टिभल२०२३ मा नेपाली फिल्मतर्फको प्रतिस्पर्धामा उत्कृष्ट भएको छ । अफ्रिकी फिल्मतर्फ भने मोजाम्बिकको लिसिनियो एजेभेदो निर्देशित द ट्रेन अफ साल्ट एन्ड सुगर उत्कृष्ट घोषित भएको छ । अफ्रिकी प्रतिस्पर्धातर्फ या सर्ट फिल्मबाट इसी ह्यामोहले जुरी अवार्ड प्राप्त गरेकी छन् । जिम्बाबेको कलिङ द डेड उत्कृष्ट अफ्रिकी डकुमेन्ट्री घोषित भएको छ । नेपाली प्रतिस्पर्धातर्फ फिल्म प्रकाश बाट विकास सुवेदीले उत्कृष्ट पटकथा लेखक र प्रकाश कै मान्छे मान्छे गीतबाट एलिश कार्कीले संगीतकारको अवार्ड प्राप्त गरे ।प्रेमगन्ज बाट तेज गिरी उत्कृष्ट अभिनेता, भाग्य बाट नीता ढुंगाना उत्कृष्ट अभिनेत्री, भाग्य बाटै रोशनकुमार श्रेष्ठ उत्कृष्ट निर्देशक, अभिनेता यशराज गराचले जुरी अवार्ड, सुनिल कटुवालले सहअभिनेताको अवार्ड जिते । उत्कृष्ट सहअभिनेत्रीको अवार्ड परिवार बाट बसुन्धरा भुसालले जितिन् । विजेतालाई नेपाल संगीत तथा नाट्य प्रज्ञा प्रतिष्ठानका पूर्वउपकुलपति शम्भुजित बाँस्कोटालगायतले अवार्ड प्रदान गरेका छन् । कलेज अफ जर्नालिजम एन्ड मास कम्युनिकेसनको आयोजना तथा चलचित्र विकास बोर्ड र लक्षण क्रिएसनको सहआयोजनामा सम्पन्न फेस्टिभलमा ११ अफ्रिकी मुलुकका १२ गरी कुल २२ फिल्म देखाइएको हो ।"
मिटरब्याजीले हडपेको ८ बिघा ६ कट्ठा जग्गा फिर्ता,"(काठमाडौं)चर्को ब्याजदरमा लिएको रकम तिर्न नसकेपछि साहु (मिटरब्याजी) ले जबर्जस्ती हडपेको सर्वसाधारणको ८ बिघा ६ कट्ठाभन्दा बढी जग्गा सम्बन्धित व्यक्तिकै नाममा फिर्ता भएको छ । पूर्वन्यायाधीश गौरीबहादुर कार्कीको अध्यक्षतामा गठित जाँचबुझ आयोग र सहायक प्रमुख जिल्ला अधिकारीको नेतृत्वमा रहेका संयन्त्रको पहलमा जग्गा फिर्ता गरिएको हो । आयोग र सहायक प्रजिअ नेतृत्वको संयन्त्रकै बलमा विभिन्न जिल्लामा करिब साढे २६ करोड रुपैयाँभन्दा बढी रकम उल्लेख गरिएका कपाली तमसुक (कागज) पनि नष्ट गरिएका छन् । विभिन्न जिल्लामा चर्को ऋणको पासोमा फसेका सर्वसाधारणले पटकपटक आन्दोलन गर्दै आएका छन् । संघर्ष समिति नै गठन गरेर उनीहरूले सरकारविरुद्ध दबाब बढाएपछि गत चैत १८ मा उपप्रधान तथा गृहमन्त्री नारायणकाजी श्रेष्ठको उपस्थितिमा गृह मन्त्रालयले ५ बुँदे सहमति गर्दै चर्को ब्याज असुल्नेमाथि कारबाही गर्ने प्रतिबद्धता जनाएको थियो । त्यसको २ दिनपछि उपप्रधानमन्त्री श्रेष्ठकै प्रस्तावमा मन्त्रिपरिषद्ले विशेष अदालतका पूर्वअध्यक्ष गौरीबहादुर कार्कीको अध्यक्षतामा नेपाल प्रहरीका पूर्वएआईजी उत्तम सुवेदी र पूर्वनायब महान्यायाधिवक्ता गणेशबाबु रेग्मी सम्मिलित तीन सदस्यीय जाँचबुझ आयोग गठन गरेको थियो ।जनकपुरमा आयोगको कार्यालय खोलेर मिटरब्याजसम्बन्धी उजुरी आह्वान गरिएको थियो । त्यसपछि गरिएको अनुसन्धानका क्रममा चर्को ब्याजमा रकम लगानी गर्ने, साँवाभन्दा ब्याज रकम बढी लिने, रकम तिरिसक्दा पनि तमसुक राखेर ऋणीका जग्गा हडप्ने काम भएका तथ्यप्रमाण खुलेको आयोगका अध्यक्ष कार्कीले जानकारी दिए । उनका अनुसार त्यसपछि आयोग र प्रशासनले यस्ता अपराध निरुत्साहित गर्न ऋणभन्दा चर्को ब्याजका कारण गुम्न पुगेको जायजेथा मिलापत्रबाटै फिर्ता गर्ने नीतिलाई प्राथमिकताका साथ कार्यान्वयन गरिएको थियो । त्यस क्रममा ८ बिघा ६ कट्ठाभन्दा बढी जग्गा ऋणीलाई नै फिर्ता गर्न मिटरब्याजीहरू तयार भएको कार्कीले बताए । गृह मन्त्रालयका अनुसार उदयपुर र मधेश प्रदेशका ५ जिल्लामा मिटरब्याजी र ऋणीबीच मिलापत्र गरेर जग्गा फिर्ता गरिएको हो ।परिबन्धमा परेका नागरिकले साहुबाट सामाजिक काम, वैदेशिक रोजगारी, विवाहव्रतबन्ध, घरायसी खर्च, घरजग्गा निर्माणखरिद, दैनिक गुजारालगायत शीर्षकमा ऋण लिने गरेको र तमसुकमा लिएको भन्दा अधिक ब्याज असुलिएको अनुसन्धान तथा छानबिनबाट खुलेको आयोगले जनाएको छ । गृह मन्त्रालयका अनुसार उदयपुरमा १२ कट्ठा ११ धुर, सप्तरीमा १ कट्ठा ५ धुर, सिरहामा १८ कट्ठा ८ धुर, महोत्तरीमा ३ बिघा २ कट्ठा १७ धुर, सर्लाहीमा ३ बिघा १० कट्ठा १२ धुर र रौतहटमा१ कट्ठा जमिन रकम लिने सर्वसाधारणकै नाममा स्रेस्ता कायम हुने गरी फिर्ता गरिएको छ । ऋण तिर्न नसकेपछि साहुले मालपोतबाटै पास गरेर र केही जबर्जस्ती जफत गरेर ती जग्गा आफ्नो बनाएका थिए । आयोगमा परेका उजुरीको अनुसन्धान र छानबिनपछि केही जिल्लाका मिटरब्याजी जग्गा फिर्ता गर्न तयार भएका थिए । हालसम्म सातवटै प्रदेशका ५५ जिल्लाबाट मिटरब्याजीविरुद्ध २३ हजार ९ सय ४८ वटा उजुरी परेका छन् । तीमध्ये करिब १ हजार ४ सय उजुरी मिलापत्रमा टुंगिएका छन् । आयोगका अध्यक्ष कार्कीका अनुसार २६ करोड ४८ लाख ८१ हजार ४ सय ७८ रुपैयाँ उल्लेख गरिएका तमसुकलाई १२ करोड ६८ लाख ४० हजार कायम रहने गरी दुई पक्षबीच मिलापत्र गरिएको छ ।मन्त्रालयका अनुसार कोशी प्रदेशमा ७ सय ८४, मधेशमा १८ हजार ९१, वाग्मतीमा १ हजार २ सय ६७, गण्डकीमा १ सय ७५, लुम्बिनीमा ३ हजार २ सय २०, कर्णालीमा १ सय ५१ र सुदूरपश्चिममा २ सय ८० वटा उजुरी परेका छन् । जिल्लागत रूपमा बारा, सिरहा, महोत्तरी र रौतहटबाट सबैभन्दा बढी उजुरी परेका छन् । प्राप्त उजुरीअनुसार मिटरब्याजीबाट ऋणीले ७८ करोड २१ लाख ५७ हजार ९ सय ७३ रुपैयाँ लिएकामा तमसुक भने १ अर्ब ४४ करोड ७९ लाख ३० हजार १७ रुपैयाँको गरेको देखिन्छ ।आयोगका अध्यक्ष कार्कीले उजुरी छानबिन र सम्बोधन गर्नै बाँकी भएका र मिलापत्र हुन नसकेका विषयलाई मात्रै कारबाहीको दायरामा ल्याउने गरी सुझावसहित प्रतिवेदन तयार पारिने बताए । उजुरी र वास्तविक ऋण केलाएर कसैलाई पनि नोक्सान नहुने गरी मिलापत्रको बाटोमा अघि बढ्ने नीति आयोगको रहेको उल्लेख गर्दै उनले त्यसमा अटेर गरिए कानुनअनुसार कारबाहीका लागि सरकारलाई सिफारिस गरिने जनाए । यसैबीच तीन महिनाको कार्य अवधि तोकेर गठित जाँचबुझ आयोगको म्याद पुनः तीन महिनाका लागि थप भएको छ । मन्त्रिपरिषद्ले मंगलबार आयोगको म्याद असोजसम्मका लागि थप गरेको हो । थपिएको अवधिमा तोकिएको जिम्मेवारी पूरा गर्छौं, अध्यक्ष कार्कीले भने ।"
विद्यालय कर्मचारीको माग ऐनमा समेटिने,"(काठमाडौं)सेवा सुविधा र दरबन्दी तोक्नुपर्ने माग राख्दै गत जेठ २१ गतेदेखि आन्दोलनरत सामुदायिक विद्यालयका कर्मचारी र शिक्षा मन्त्रालयबीच मंगलबार सहमति भएको छ ।प्रस्तावित शिक्षा ऐनमा कर्मचारी (लेखापाल र कार्यालय सहयोगी) को सेवा सुविधा र दरबन्दी तोकिने सरकारी प्रतिबद्धतापछि आन्दोलन स्थगित गरिएको नेपाल विद्यालय कर्मचारी परिषद्का महासचिव शान्तिनाथ योगीले बताए । राज्यले हामीले उठाएको माग पूरा गर्ने प्रतिबद्धता जनायो । शिक्षा ऐन ल्याउने र त्यसमा कर्मचारीको सेवा सुविधा तोक्ने, दरबन्दी कायम गरेर स्थायित्व दिने भनिएको छ, उनले भने, पूर्वसहमति कार्यान्वयन गर्ने, सर्भिस ल बनाएर सर्वोच्चको आदेश पनि कार्यान्वयन गर्ने कुरा भएको छ । विद्यालय कर्मचारीले आन्दोलनका क्रममा सामुदायिक विद्यालय बन्दको समेत घोषणा गरेपछि शिक्षा तथा मानव स्रोत विकास केन्द्रको महानिर्देशकको संयोजकत्वमा शिक्षा मन्त्रालयले वार्ता समिति बनाएको थियो ।विद्यालय कर्मचारीको सेवा सुविधा तोक्दा लेखापाललाई खरिदार र कार्यालय सहायकलाई श्रेणीविहीनसरहको तलब भत्ता उपलब्ध गर्ने सहमति भएको छ । सहमतिपत्र वार्ता समितिले शिक्षामन्त्री अशोक राईलाई बुझाएको छ । महानिर्देशक चूडामणि पौडेलले सहमतिको प्रतिवेदन मन्त्रालयमा बुझाएको र उसले कार्यान्यनमा लैजाने जनाए । विद्यालय कर्मचारीको धेरै कुरा शिक्षा ऐनमा समेटिन्छ । सेवा सुविधाको कुरा शिक्षा मन्त्रालयले अर्थ मन्त्रालयमा पठाउँछ, उनले भने ।सरकारले हाल लेखा शाखामा काम गर्नेलाई मासिक साढे १३ हजार र कार्यालय सहयोगीलाई ८ हजार मात्रै पारिश्रमिक उपलब्ध गराउँदै आएको छ । पारिश्रमिकमा असुन्तष्टि जनाउँदै उनीहरूले गत वर्ष पनि विद्यालय बन्दसम्मको आन्दोलन गरेका थिए । त्यतिबेला शिक्षा मन्त्रालयसँग माग बजेटमार्फत पूरा गर्ने सहमति भएको थियो । तर आर्थिक वर्ष २०८००८१ को बजेटमा उक्त कुरा सम्बोधन नभएपछि आन्दोलनको घोषणा गरिएको परिषद्का अध्यक्ष गंगाराम तिवारीले जनाए । बजेटमा झुक्काइएको भन्दै कर्मचारीले असन्तुष्टि जनाएका थिए । राष्ट्रपति रामचन्द्र पौडेलले संसद्मा प्रस्तुत गरेको नीति तथा कार्यक्रममा भने विद्यालय कर्मचारीको सेवा सुविधा सम्बोधन गरिने उल्लेख छ ।प्रतिनिधिसभा र राष्ट्रिय सभाका सांसदले समेत विद्यालय कर्मचारीको आन्दोलनमा ऐक्यबद्धता जनाउँदै न्यूनतम पारिश्रमिक उपलब्ध गराउनुपर्ने माग राख्दै आएका थिए । जेठ २१ गतेदेखि शिक्षा विकास तथा समन्वय इकाईमा धर्ना दिँदै आन्दोलन सुरु भएको थियो । कर्मचारीले जेठ २८ गते माइतीघर मण्डलमा खाली थाल ठटाएर प्रदर्शन गरेका थिए । विद्यालय बन्दको घोषणा गरेपछि वार्ता समिति गठन गरिएको थियो । वार्ता जारी रहे पनि कर्मचारी विद्यालयको कामकाज छाडेर माइतीघर मण्डलामा धर्नामा थिए । देशभर ३५ हजार विद्यालय कर्मचारी छन् । सर्वोच्च अदालतले समेत २०६७ मा सामुदायिक विद्यालयका कर्मचारीको सेवा, सर्त, सुविधा उल्लेख भएको सर्भिस ल बनाई कार्यान्वयन गर्न आदेश दिएको थियो । ६ महिनाभित्र कार्यान्वयन गर्नु भन्ने आदेशसमेत सरकारले पालना नगरेको कर्मचारीको भनाइ छ । परिषद्सहित नेपाल सामुदायिक विद्यालय कर्मचारी संघ, नेपाल विद्यालय कर्मचारी युनियनको पनि आन्दोलनमा सहभागिता रहेको थियो । उनीहरूसँगको वार्तामा शिक्षा, अर्थ र संघीय मामिला मन्त्रालयका प्रतिनिधि सहभागी थिए ।"
मजदुरलाई कुटपिट गर्ने एक जना पक्राउ,"विराटनगर (कास) साइकलमा हिँडिरहेका व्यक्तिलाई बिनाकारण आक्रमण गरी घाइते बनाउने एक जनालाई प्रहरीले पक्राउ गरेको छ । सामाजिक सञ्जालमा भाइरल भिडियोका आधारमा विराटनगर४ का युवा आयुष भेटवाल पक्राउ परेका हुन् । गत असार २० गते राति साढे ८ बजे धरानविराटनगरको कोशी मार्गमा पर्ने दुग्ध फाराम चोकमा बा१५च ३४४५ नम्बरको कारबाट विराटनगर४ का भेटवाल उत्रिन्छन् । घटनास्थलभन्दा करिब एक किलोमिटर उत्तरको आरती स्ट्रिप्समा ड्युटी सकेर पवन साह गलत दिशाबाट साइकलमा घर फर्किरहेका हुन्छन् । एयरफोन लगाएर साइकल हाँकिरहेको अवस्थामा विराटनगर६ का साहलाई भेटवालले बिनाकारण पछाडिबाट दौडिँदै आएर मुक्का प्रहार गर्छन् । २७ वर्षीय साह साइकलसहित सडकमा ढल्छन् । भेटवालले साथीको सहयोगले उनको साइकल फाल्छन् र दुवै खुट्टा समातेर घिसार्दै सडकको बीच भागमा पुर्याएर छाडेर हिँड्छन् । सडकमा बज्रिएका साहको नाक र मुखबाट रगत बग्न थाल्छ । भेटवाल सहयोगीसहित भाग्छन् । बिस्तारै भेला भएका स्थानीय र प्रहरीले साहलाई उपचारका लागि कोशी अस्पताल पुर्याउँछन् । हाल उनको अवस्था सामान्य छ । मुख्य दोषी भेटवाललाई प्रहरीले घटनाको भोलिपल्टै पक्राउ गरेको छ । उनले प्रहरीसमक्ष साहले गलत साइडमा साइकल हाँकेकाले आवेशमा आएर कुटेको बयान दिएका छन् । मोरङ प्रहरीका प्रवक्ता डीएसपी रञ्जनकुमार दाहालका अनुसार भेटवाललाई ज्यान मार्ने उद्योगमा कारबाही प्रक्रिया अगाडि बढाइएको छ । भेटवाललाई सहयोग गर्ने दुई जना फरार छन् । साह र भेटवालबीच चिनजान वा पुरानो रिसिइबी केही देखिँदैन, दाहालले भने, झेटवालले बिनाकारण त्रूर व्यवहार गरेको पुष्टि हुन्छ । उनलाई जिल्ला अदालत मोरङबाट पाँच दिनको म्याद थप गरी अनुसन्धान भइरहेको प्रहरीले बताएको छ । प्रहरी स्रोतका अनुसार पीडित पवनका परिवारलाई मिलापत्र गर्न र मुद्दालाई अगाडि नबढाउन राजनीतिक दबाब आइरहेको छ ।"
ललिता निवास प्रकरणमा पूर्वकर्मचारी धमाधम समातिँदै,"(काठमाडौं) ललिता निवासको सरकारी जग्गा हिनामिना प्रकरणमा जोडिएका पूर्वकर्मचारीहरू धमाधम पक्राउ परिरहेका छन् । मंगलबार मात्रै भूमिसुधार विभागका पूर्वमहानिर्देशक (सहसचिव) र भौतिक योजना मन्त्रालयका पूर्वउपसचिवसहित चार जना समातिएका छन् । प्रहरीको केन्द्रीय अनुसन्धान ब्युरो (सीआईबी) ले अनुसन्धानको फाइल पछिल्लो पटक खोलेयता एक बहालवाला सचिव र १२ पूर्वकर्मचारी पक्राउ परिसकेका छन् । सीआईबीले मंगलबार भूमिसुधार विभागका पूर्वमहानिर्देशक रुद्रप्रसाद श्रेष्ठ, तत्कालीन भौतिक योजना तथा निर्माण मन्त्रालयका उपसचिव (सिनियर डिभिजन इन्जिनियर) बालकृष्ण श्रेष्ठ तथा मालपोत कार्यालय डिल्लीबजारका पूर्वनायब सुब्बा योगराज पौडेल र पूर्वखरिदार नारायणराज मिश्रलाई पक्राउ गरेको हो । ०४९ सालताका मालपोत कार्यालय डिल्लीबजारमा कार्यरत नासु पौडेल र खरिदार मिश्र किर्ते कागजात तयार पारी टिप्पणी उठाउने काममा सामेल रहेको पाइएको प्रहरीले जनाएको छ । सीआईबीका अनुसार ०४९ सालमै भूमि व्यवस्था विभागमा अधिकृत (पछि महानिर्देशकबाट अवकाश) रहेका श्रेष्ठ नक्कली कागजातका आधारमा सरकारी जग्गा व्यक्तिको बनाउने गरी हालसाविकसम्बन्धी निर्णयमा संलग्न थिए भने तत्कालीन भौतिक योजनाका उपसचिव श्रेष्ठ ०६६६७ मा नक्कली मोहीलाई सरकारी जग्गा सट्टाभर्ना र प्रधानमन्त्री निवास विस्तारका क्रममा भएका गैरकानुनी टिप्पणी आदेश स्वीकृत गर्ने भूमिकामा सामेल थिए ।०४९ तिर भएका किर्ते र हिनामिनामा पूर्वसहसचिव सुधीरकुमार शाह र ०६६६७ को जग्गा सट्टाभर्ना तथा नक्कली मोहीको निर्णयमा संलग्न रहेको कसुरमा सञ्चार सचिव कृष्णबहादुर राउत पक्राउ परिसकेका छन् । नक्कली मोही खडा गर्नेदेखि बिचौलियासँग मिलेर सरकारी सम्पत्ति हत्याउनेसम्मका अपराधमा भाटभटेनी सुपरमार्केटका सञ्चालक मीनबहादुर गुरुङ पक्राउ परिसकेका छन् । यस प्रकरणमा नक्कली मोही बनेका दुई जना पनि समातिएका छन् । असार १२ यता पक्राउ परेका उनीहरूलाई मुलुकी ऐन ०२० र संगठित अपराध निवारण ऐन ०७० बमोजिम अनुसन्धान गर्न अदालतले अनुमति दिइसकेको छ । सीआईबीले यस प्रकरणमा ४ सयभन्दा बढीलाई आरोपित बनाएर अनुसन्धान गरिरहेको छ । पञ्चायतकालमै अधिग्रहण गरी सरकारका नाममा ल्याइएको ललिता निवासको १ सय ४३ रोपनीभन्दा बढी जग्गा विसं ०४९ देखि ०६९ को अवधिमा राजनीतिक, प्रशासनिक, व्यापारी, भूमाफिया र सुवर्णशमशेर राणाका पूर्वभोगाधिकारीको मिलेमतोमा हडपिएको थियो । सरकारीकागजात किर्ते र सक्कली कागजात नष्ट गरी जग्गा हडप्न गिरोहले योजनाबद्ध र संगठित रूपमा काम गरेको थियो ।"
रेडक्रसको अधिवेशन रोक्न अन्तरिम आदेश,"काठमाडौं (कास) जिल्ला प्रशासन कार्यालय काठमाडौंले रेडक्रसको महाधिवेशन गर्नु भनी पत्राचार गरे पनि उच्च अदालत पाटनले रोक लगाएको छ । न्यायाधीश राज्यलक्ष्मी वज्राचार्यको एकल इजलासले सोमबार निर्वाचन तथा महाधिवेशनसम्बन्धी कामकारबाही हाल जे जुन अवस्थामा पुगेको छ, यथास्थितिमा राख्नू भनी अल्पकालीन अन्तरिम आदेश दिएको हो । निवेदनमाथि शुक्रबार पेसी तोकिएको छ । दलीय भागबन्डा र जिल्ला प्रशासनको पत्रका आधारमा बुधबार र बिहीबार निर्वाचनको तयारी भइरहेको थियो । एकै संस्थाको महाधिवेशन गर्न फरकफरक मितिमा निर्वाचन मिति तोकिएपछि रेडक्रसका आजीवन सदस्य ईश्वरीप्रसाद दाहालले निषेधाज्ञाको आदेश जारी गरी पाऊँ भनी निवेदन दिएका थिए । प्रशासनको पत्रअनुसार रेडक्रस केन्द्रीय कार्यालयका कार्यकारी निर्देशक उमेशप्रसाद ढकालले अधिवेशन आह्वान गरेका थिए । अदालतको आदेशपछि उनले अधिवेशन स्थगित गरिएको सूचना मंगलबार जारी गरेका छन् । नेत्रप्रसाद तिम्सिना पक्षले भने सोमबार अधिवेशन गरी ३३ सदस्यीय नयाँ कार्यसमिति भने गठन गरिसकेको छ ।उच्च अदालतका कर्मचारी मंगलबार म्याद जारी गरिएको सूचना बुझाउन जिल्ला प्रशासन र रेडक्रसको केन्द्रीय कार्यालय पुगे पनि दुवै निकायले सूचना बुझ्न अस्वीकार गरेका थिए । रेडक्रस कार्यालयमा अदालत कर्मचारीले सूचना टाँस गरेर फर्किए । प्रशासनमा प्रमुख जिल्ला अधिकारी बाहिर गएको भन्दै अरूले बुझ्न मानेनन् । म अफिसमा थिइनँ, हामीले मात्रै नबुझेर के भयो त ! रेडक्रस कार्यालयमा बुझाएकै होला, प्रमुख जिल्ला अधिकारी जितेन्द्र बस्नेतले भने । म्याद सूचनामा बुझेको टाँस गरिएको मितिले बाटो म्यादबाहेक १५ दिनभित्र लिखित जवाफ अदालतमा पेस गर्नुपर्ने उल्लेख छ । रेडक्रसको दर्ता नवीकरण म्याद ०७६ असार मसान्तमा समाप्त भएको थियो । ०७६ र ०७७ सालमा संस्था दर्ता नवीकरण गर्न लगातार तीन पटक रेडक्रसलाई पठाएका पत्र र ताकेता कार्यान्वयन नभईकनै तत्कालीन प्रजिअ घनश्याम उपाध्यायले निर्वाचन गर्न पाउने पत्र पठाएका थिए । सर्वोच्च अदालतले कायमै राखेको तदर्थ कार्यसमितिसँग परामर्श नै नगरी रेडक्रसको विधानविपरीत कर्मचारीले महाधिवेशन गर्न पाउने गरी पत्राचार गरेको विरुद्धमा तिम्सिना पक्षले विरोध गर्दै आएको थियो । जिल्ला प्रशासनले निर्वाचन गर्न पत्राचार गरेपछि कार्यसमितिमा सत्ता गठबन्धनले पदाधिकारीमा दलीय भागबन्डा गरेको सार्वजानिक भएको थियो । सत्तारूढ दलका कांग्रेस, माओवादी र एकीकृत समाजवादीका नाममा पद छुट्याएर माइन्युट नै गरिएको थियो । केन्द्रीय कार्यसमितिमा कांग्रेसले अध्यक्ष, उपाध्यक्ष (खुला), उपमहामन्त्रीसहित १५, माओवादीले उपाध्यक्ष (महिला), कोषाध्यक्षसहित ८, एकीकृत समाजवादीले महामन्त्री, उपकोषाध्यक्षसहित ६ जना पाउने लिखित सहमति भएको थियो । अन्य दलका लागि ४ जना राख्ने तर सहमति हुन नसके सत्तारूढले यी पद आपसमा समानुपातिक रूपमा बाँडफाँट गर्ने सहमति थियो । रेडक्रसको विधानविपरीत महाधिवेशन गर्न जिल्ला प्रशासनले गरेको पत्राचार र दलीय भागबन्डाविरुद्ध सर्वोच्च अदालतमा पनि रिट परेको छ ।"
काठमाडौंले सय नगर प्रहरी थप्दै,"काठमाडौं (कास) काठमाडौं महानगरपालिकाले थप सय जना नगर प्रहरी भर्ना गर्ने भएको छ । प्रहरीले धेरै कामहरू गर्नुपरेको र हाल रहेको जनशक्ति अपुग भएको भन्दै थप जवान भर्ना सुरु गरेको हो । कामपाले यसअघि नेपाल प्रहरी र सशस्त्रका जवानमा भर्नाको नतिजामा वैकल्पिक सूचीमा रहेकाहरूलाई राख्ने उद्देश्यले सूचना गरेको थियो । त्यसमा ३५ जना मात्रै भर्ना भएको नगर प्रहरी प्रमुख राजुनाथ पाण्डेले बताए । त्यो भर्नाले संख्या पुगेन, नेपाली सेनाको सिपाहीका वैकल्पिक सूचीमा रहेकाहरूलाई भर्ना लिन थालेका छौं, उनले भने । पाण्डेका अनुसार नगर प्रहरी बलमा जवान, हबलदार, असई, सई, इन्स्पेक्टर, डीएसपी र एसपी गरेर स्थायी सेवाअन्तर्गतका १ सय ६५ सहित हाल ३ सय १६ जना कार्यरत छन् । काठमाडौंको महानगर प्रहरी कार्यालय भवन सुरक्षा, वातावरण विभाग, हनुमानढोका दरबार क्षेत्र, ट्राफिक तथा पार्किङ व्यवस्थापन, दमकल सेवा, पीएसओ, आन्तरिक प्रशासन, सडक पेटी व्यवस्थापन, मुद्दा तथा मेलमिलापलगायतका क्षेत्रमा प्रयोग भएका छन् । धेरै क्षेत्रमा खटाउदा संख्या अपुग भएको हो । यसैबीच फुटपाथ व्यवसायीलाई अभद्र र अमानवीय व्यवहार गर्ने ७ जना नगर प्रहरी काठमाडौं महानगरले करारमा पठाउने कम्पनीलाई फिर्ता गरेको छ । गत मंसिरयता खराब आचारण देखाएर फुटपाथ व्यवसायीसँग प्रस्तुत भएका उनीहरूलाई फिर्ता पठाइएको नगर प्रहरी प्रमुख पाण्डेले जानकारी दिए । काठमाडौं महानगरपालिकामा हाल करारका १ सय १७ सहित ३ सय १६ जना नगर प्रहरी छन् । करारमा लिइएकाहरू युनिक सेक्युरिटिजमार्फत महानगर भर्ना भएका हुन् । ७ जनालाई कारबाहीमार्फत फिर्ता पठाइएको छ । उनीहरूको ठाउँमा कम्पनीले नयाँ मान्छे पठाउँछ, पाण्डेले भने ।युनिक सेक्युरिटिजले महानगरलाई गत मंसिरमा १ सय ६२ जना जवान उपलब्ध गराउने सम्झौता थियो । उक्त सम्झौताअनुसार एक नगर प्रहरीबराबर प्रतिमहिना २० हजार ५ सय २३ रुपैयाँ महानगरपालिकाले उक्त कम्पनीलाई दिएको छ । कबोल गरेका १ सय ६२ मध्ये ८१ जनामात्रै महानगरले तोकेको मापदण्डभित्र परेका थिए ।"
बाढीपहिरोको जोखिम,"३२ जिल्ला पहिरो र २३ जिल्ला बाढीको उच्च जोखिममा विषयक खबरभित्र मनसुनी वर्षाले पुर्याउने क्षतिबारे चर्चा गरिएको छ । ७७ मध्ये दुईतिहाइभन्दा बढी जिल्ला बर्सेनि प्राकृतिक प्रकोपवाट प्रभावित हुने गरेको सन्दर्भलाई कम महत्त्व दिन मिल्दैन । १० वर्षमा पहिरोका २ हजार ५ सय ६३ र बाढीका १ हजार ५ सय १२ घटनाको सामना गर्नुपरेको कठिन अवस्थाबीच यो वर्ष मनसुन सुरु भएको छ । सुरु भएको महिना नबित्दै प्राकृतिक प्रकोपबाट ३४ जनाले ज्यान गुमाइसकेका छन् । कोसी प्रदेशमा मात्र ५४ घर पूर्ण, २० घर आंशिक रूपमा क्षतिग्रस्त भएको, सयौं चौपाया मरेको, विभिन्न राजमार्गका ९ वटा पुलसहित ६६ स्थानमा सडक क्षतिग्रस्त भई यात्रु बिचल्लीमा परिरहेको, जलविद्युत् आयोजनाहरू क्षतिग्रस्त भएको छ । मुलुकभरमा यस्ता घटना वर्षैपिच्छे दोहोरिने गरेको छ । तर सरकारसँग प्रकोप नियन्त्रण गर्ने पूर्वतयारी छैन ।केन्द्रीय विपद् व्यवस्थापन कोषमा ६ अर्व ३ करोड १२ लाख, प्रधानमन्त्री दैवीप्रकोप सहायता कोषमा ३ अर्ब १० करोड ६७ लाख, प्रदेश विपद् व्यवस्थापन कोषमा ५१ करोड ३३ लाख, ७७ जिल्लाका विपद् व्यवस्थापन कोषमा ५९ करोड २२ लाख एवं विपद् व्यवस्थापन कोषमा १ अर्ब ८१ करोड ८९ लाख मौज्दात रहेको देखिन्छ । यो रकमबाट पीडितलाई खाद्यान्न लगायत मानवीय सहायता प्रदान गर्ने कार्यक्रम रहेको पनि छ । तर कहिल्यै बाढीपहिरोको जोखिम न्यून गर्ने योजना बन्न सकेन । मलाई लाग्छ सरकारसँग क्षति न्यून गर्ने योजना नै छ । प्राकृतिका प्रकोप नियन्त्रणमा सरकारका जिम्मेवार पदाधिकारीले बेवास्ता गरेको देखिन्छ । संघ र प्रदेशमा अन्तहीन राजनीतिक विषयले मात्र प्राथमिकता पाउनु र भूसंरचना संरक्षनाका कार्यक्रममाथि नेतृत्वको ध्यान नजानु आलोचनाको विषय हुन् । नेपालका अनुपम प्राकृतिक संरचना, सौन्दर्यमाथि सरकारले ध्यान नपुर्याई राजनीतिक हुंकारबीच जब पर्यो राति अनि बूढी ताती को संस्कार नबदलेसम्म बर्सेनि हुने धनजनको क्षति अरू बढिरहनेछ । भुवनेश्वर शर्मा, चन्द्रागिरि२, काठमाडौं"
देश तीन नेताको मात्र हो ?,"माओवादी केन्द्रका अध्यक्ष पुष्पकमल दाहाल, एमालेका केपी शर्मा ओली र कांग्रेसका नेता शेरबहादुर देउवाबाहेक यो देशमा अन्य नेताको कुनै हैसियत छैन भन्ने देख्नु सरासर गलत हो । माओवादी अध्यक्ष दाहाल र एमाले अध्यक्ष ओलीलाई आफूहरूबाहेक विकल्प छैन र पार्टीभित्र जे गरे पनि हुन्छ भन्ने घमन्ड देखिन्छ । यस्तो निरंकुश तरिकाले पार्टी चलाउनु प्रजातान्त्रिक प्रक्रिया होइन । कांग्रेसभित्र त महामन्त्रीहरूले देउवाको विकल्प खोजेका छन् । यदि नेताहरू नसच्चिने हो भने यसले दूरगामी असर पार्न सक्छ । प्रजातन्त्रको विकल्प छैन भन्ने नेता नै प्रजातन्त्रविरोधी काम गरिरहेका छन् । पार्टीका सभापतिको हैसियतमा निरंकुशता लाद्न खोज्नु गलत हो । नेताज्यू तपाईंहरूलाई पार्टी सभापति पनि त्यही पार्टीका नेताहरूले नै बनाएका हुन् भन्ने नबिर्सनू । तपाईंहरूको यो हरकतले जनमानसमा वाक्कदिक्क भएर विकल्प खोजेका छन् । समयमै नसुध्रने हो भने आगामी निर्वाचनमा नराम्रो धोका खानुपर्छ । सबै मिलेर निर्वाचनमा जाँदा पनि जनताले विश्वास गर्नेछैनन् । तीन नेताले भनेपछि अपराधीले छुट पाउने र निर्दोषले सजाय पाउने परिस्थिति बन्नु ठीक भएन । बालुवाटारमा तीन नेता बसेर सहमति गर्ने अनि त्यही सहमति राष्ट्रिय सहमति भन्ने यो गलत नियत हो । त्रिमूर्ति कानुनभन्दा माथि भएका छन् । यिनले जे भन्यो त्यही हुने र उनीहरूले जे निर्णय गरे पनि नागरिकले जनताले मान्नैपर्ने कस्तो शासन पद्धति हो ? संसद् बन्धक बनाउने र खोल्न मोलमोलाई गरिन्छ । बालुवाटारमा भएको सहमति बानेश्वरपुगेपछि बिग्रन्छ । एमालेका नेतालाई लागेको भ्रष्टाचारको फाइल माओवादी र कांग्रेसले नखोल्ने सहमति भए पनि त्यसको कार्यान्वयन भएन । यो गतिविधिले सरकारले सत्ता टिकाउन र भ्रष्टाचारी जोगाउन प्रतिपक्षका भ्रष्टाचारीलाई बचाउन खोजेको देखिन्छ । संसद्मा अन्य प्रतिपक्ष दलहरूलाई बोल्न नदिने प्रमुख प्रतिपक्षले जे भन्यो त्यही नै सबैले मान्नुपर्ने अवस्था सिर्जना भएको छ । संसद्मा प्रतिपक्ष एमाले मात्र छैन राप्रपा, राष्ट्रिय स्वतन्त्र पार्टी र अन्य साना दलहरू पनि छन् । जनताको भोटको अपहेलना नगरौं । २० सिट जितेको राष्ट्रिय स्वतन्त्र पार्टी चौथो ठूलो दल हो । पाँचौं ठूलो दल राप्रपाको पनि संसद्मा महत्त्वपूर्ण भूमिका छ । एमालेलाई जस्तै अन्य प्रतिपक्षलाई पनि ललिपप दिएर फकाउँला भन्ने सोच सफल हुन कठिन छ । जनताले भने हेरिरहेका छन् । पुरुषोत्तम घिमिरे, जोरपाटी, काठमाडौ"
'असारमै बग्यो दुई खर्ब तर ४ लाख ३३ हजार विद्यार्थीको दिवा खाजा खर्च ठप्प समाचारमा  बाट लिइएका टिप्पणी :,बगेको होइन कामको भुक्तानी हो । काम गर्नेले यो बेलासम्म उधारो धान्दियो भन्ने पनि लेख न कहिलेकाहीं । सुशील पौडेल
"लैंगिक पहिचान : मनोरोग होइन, स्वानुभूति हो","जब मिडियामा यौनिक तथा लैंगिक अल्पसंख्यक समुदायव्यक्ति सम्बन्धी सामग्रीहरू प्रकाशन तथा प्रसारण गरिन्छन् तब बाइनरी (द्विसांख्यिक) समुदायको एक तप्काले सामाजिक सञ्जाल या अन्य माध्यमबाट उनीहरूको यौनिकतामा प्रहार गर्छ । अपमानपूर्ण अभिव्यक्ति बर्साउँछ र उनीहरूको यौनिकता (सेक्सुआलिटी) लाई तुच्छ वचनको कोर्रा लगाउँछ । तिमीहरू हामीजस्तै महिला वा पुरुष होइनौ, मानिस होइनौ भन्ने भावमा पराईकरण (अदरिङ) समेत गर्छ । नेपालको संविधानले ननबाइनरी (गैरद्विसांख्यिक) समुदायलाई यौनिक तथा लैंगिक अल्पसंख्यक शब्दावलीले सम्बोधन गरे पनि उसले यो जनसंख्या अल्पसंख्यक होइन भन्ने तर्क गर्छ । पुरुष वा महिलाको लैंगिकताबाहेक पारम्परिक लैंगिक भिन्नतासँग सम्बन्धित नरहेका र महिला वा पुरुष दुवै लैंगिकता नरहेका, दुवै रहेका वा मिश्रण जनाउने लैंगिक पहिचानहरूको विविधतालाई ननबाइनरी जेन्डर आइडेन्टिटी भनिन्छ । गाउँघरमा महिला र पुरुष नछुट्टिएको भनिन्छ तर हरेक समाजमा यी दुईबाहेक लैंगिक पहिचान भएकाहरू पनि छन् । उनीहरूलाई बुझाउने शब्द हो ननबाइनरी । क्वेयर युथ ग्रुप र क्याम्पेन फर चेन्जद्वारा प्रकाशित यौन अभिमुखीकरण, लैंगिक पहिचान तथा यौन विशेषता (यौभिकयौता)ः आधारभूत अवधारणा (२०७७) शीर्षक पुस्तक अनुसार, यो समुदायले संविधानमा आफूहरूलाई जनाउन प्रयोग गरिएको शब्दावली सीमान्तकृत यौन अभिमुखीकरण, लैंगिक पहिचान तथा यौन विशेषता (यौभिकयौता) का व्यक्ति लाई पिपल अफ मार्जिनलाइज्ड सेक्सुअल ओरिएन्टेसन, जेन्डर इक्वालिटी एन्ड सेक्स क्यारेक्टरिस्टिक ः पोमसोजिसेक शब्दावलीले प्रतिस्थापन गर्नुपर्ने माग राखेको छ । २०७८ को जनगणना अनुसार यौभिकयौताका व्यक्तिहरू कुल जनसंख्याको ००१ प्रतिशत अर्थात् २,९२८ छन् । जनगणनाको नतिजाले वा संविधानको शब्दावलीले अल्पसंख्यक देखाए पनि यो समुदाय लुकेर बाँचिरहेको तीतो यथार्थ छ । अर्थात्, महिला र पुरुषभन्दा भिन्न पहिचानको अनुभूति गर्ने र सोही अनुरूप चिनिन चाहने अधिकांश व्यक्ति खुल्न सकेका छैनन् । खुलेपछि झेल्नुपर्ने चुनौती चानचुने र गर्नुपर्ने संघर्ष सामान्य छैन । खुलिसकेका व्यक्तिहरूप्रति बाइनरी समुदायको ठूलो हिस्साले गालीबेइज्जतीपूर्ण प्रतिक्रिया दिने गरेको छ । यो बुझ्न पछिल्ला केही घटनामा केन्द्रित हुनुपर्ने हुन्छ । केही दिनअघि कलाकार उत्सव रसाइलीले आफू समलिंगी पुरुष (गे) भएको बताउँदै आफ्नो वास्तविक लैंगिक पहिचान सार्वजनिक गरे । तर सामाजिक सञ्जालमा यस प्रसंगलाई लिएर छक्का, नपुंसक जस्ता शब्दमार्फत अपमानजनित प्रहार मात्रै भएन, ठमेल बसाइँ सर् वा उदयपुरको हिजडालाई जारी तिरेर बिहे गर् जस्ता कमेन्टसम्म ओकलिए । सार्वजनिक पहिचान स्थापित भएकाले उत्सवप्रति लक्षित घृणित बोली सार्वजनिक रूपमै छताछुल्ल भयो । सामान्य व्यक्तिले आफ्नो लैंगिक पहिचान महिलापुरुषबाहेकको भएको भनेर खुलेर प्रस्तुत भएबापत समाजमा दैनन्दिन दमन, उत्पीडन, विभेद, घृणा, उपहास तथा लाञ्छनायुक्त बोलीव्यवहार खपेर बाँच्नुपरेको यथार्थलाई उत्सवजस्ता प्रतिनिधि पात्रलाई प्रयोग गरिएका प्रतिक्रियाहरूले छर्लंग्याइदिएका छन् । हेलाहोचोयुक्त त्यस्ता सार्वजनिक अभिव्यक्तिहरूले आम मानिसमा ननबाइनरी व्यक्तिप्रतिको बुझाइ र दृष्टिकोण कति नकारात्मक छ भन्ने पनि उजागर गर्छन् ।एउटा राष्ट्रिय मिडियामा बिहे गरेको ६ महिनापछि श्रीमती पुरुष भएपछि शीर्षक दिएर खबर प्रकाशित भयो । त्यहाँ ननबाइनरी व्यक्तिको लैंगिक पहिचानबारे किञ्चित् सोचविचार नगरी सामग्री प्रकाशन गर्ने हतारो देखियो । यस्तो हतार गर्नुपूर्व उल्लिखित व्यक्ति पारलैंगिक महिला (ट्रान्स वुमन) हुन सक्छिन् भनेर सोचिनुसोधिनुपर्थ्यो ।असार १३ गते सर्वोच्च अदालतले यौनिक तथा लैंगिक अल्पसंख्यक जोडीले विवाह दर्ता गर्न पाउने गरी आवश्यक व्यवस्था गर्न अन्तरिम आदेश दिएपश्चात् राप्रपा नेपालका अध्यक्ष तथा पूर्वगृहमन्त्री कमल थापाले सामाजिक सञ्जालमार्फत त्यसको आलोचना गरे । समलिंगी विवाहलाई वैधानिकता दिँदा सामाजिक विकृति उत्पन्न हुने भन्दै उनले लेखे, समलिंगी विवाह (होमोसेक्सुअल म्यारिज) प्राकृतिक नियम, सामाजिक मान्यता र संस्कारविपरीत छ । विवाह महिला र पुरुषबीचको पवित्र सम्बन्ध हो ।सार्वजनिक पद धारण गरेको व्यक्तिबाट यस खाले धारणा बाहिरिनुले समाज मात्र नभएर राज्य तहमा पहुँच राख्ने व्यक्तिमा समेत ननबाइनरीद्वेषी मानसिकता रहेको छर्लंग हुन्छ । यस्तो मानसिकताले महिला र पुरुषमध्ये कुनै पनि नहुनुलाई समस्या र चुनौती ठान्छ । एक चर्चित लेखकले समयौनिक (होमोसेक्सुअल) सम्बन्धका बारेमा पंक्तिकारसँगको कुराकानीमा भनेका थिए, मति बिग्रिएर त्यस्तो हुने हुन् कोही !उपर्युक्त अभिव्यक्तिहरू लैंगिक पहिचान र यौनिकताबारे पुरातन मान्यताका उपज हुन्, जहाँ विषम यौनिकता (हिटेरोसेक्सुआलिटी) लाइ सामान्य अनि प्राकृतिक मानिन्छ, तर समयौनिकता (होमोसेक्सुआलिटी) मा आधारित सम्बन्धलाई अप्राकृतिक, अपवित्र अनि सामाजिक विकृति निम्त्याउने कारक मानिन्छ । किनकि समाज विषम यौनिकता समिभाव (हिटेरोनर्म्याटिभिटी) अवधारणामा आधारित छ । विषम यौनिकता समिभाव यस्तो धारणा हो जसले विषम यौनिक यौन झुकावअभिमुखीकरण (सेक्सुअल ओरिएन्टेसन) लाई सामान्य मान्छ, जसले लैंगिक द्वैतवादलाई स्विकार्छ । अर्थात्, विषम यौनिकता समिभावले विपरीतलिंगी, महिला र पुरुषबीचको, विवाह तथा यौनसम्बन्ध मात्र सबैभन्दा उपयुक्त हो भन्छ । विषम यौनिकतालाई सहजै लिइने समाजमा महिला र पुरुषको दाम्पत्य जीवनलाई मात्र सहर्ष स्विकारिन्छ । परिवार र समाजद्वारा विषम यौनिकतालाई सामान्यीकरण गरिएको छ ।यस्तो विचारप्रेरित समाजमा समलिंगी र उनीहरूको विवाहले सामाजिक विकृति निम्तिने डर (होमोफोबिया) व्याप्त छ जुन कमल थापाहरू र (अ)सामाजिक सञ्जालमार्फत बेलाबेला बाहिरिन्छ । अनि उनीहरूद्वारा शरीर र अन्तर्मनको तालमेल नमिलेको अनुभव गरेर मिलाउन संघर्षरतहरूलाई समाज बिगार्ने विशेषण दिइन्छ । होमोफोबिया विषम यौनिकताकै प्रभाव हो । जो व्यक्ति समयौनिक पुरुष (गे), समयौनिक महिला (लेस्बियन), द्वियौनिक व्यक्ति (बाइसेक्सुअल पर्सन) जस्ता पहिचान भएका व्यक्तिका रूपमा चिनिन्छन्, उनीहरूप्रतिको नकारात्मकता हो होमोफोबिया । देखिरहेकोभन्दा फरक सम्बन्ध बन्नुलाई, सबैजस्तै नहुनुलाई असामान्य मान्ने र भन्ने थिति नै होमोफोबिया हो, जसले विभेदलाई मलजल र पुरस्कृत गर्छ । अनि ननबाइनरी वर्गका लागि अपमान र हेयले भरिएको कष्टकर जीवनयापन गर्नुपर्ने अवस्था उत्पन्न हुन पुग्छ । ननबाइनरी समुदाय र व्यक्ति मन नपराउनु वा उनीहरूलक्षित पूर्वाग्रहपूर्ण अभिव्यक्ति गरिनु त्यही मानसिकताबाट निक्लिएको होमोफोबिक टिप्पणी हो । सधैंभरि पुरुष र महिलाको प्रेमविवाहित जोडी देखिरहेको मान्छेले समलिंगी प्रेम र विवाहलाई असामान्य ठान्छ ।विषम यौनिकता समिभावले सबै मानिस उस्तै (सिस जेन्डर) हुन्छन् भन्ने मान्यता राख्छ । अर्थात्, शिशु जन्मँदा केटीबालिका भनी इंगित गरिन्छ र निजको स्वानुभूतिको लैंगिक पहिचान पनि महिला नै हुन्छ भने ऊ सिस वुमन ठहरिन्छे । मलाई जन्मिँदाखेरि छोरी भई भनेछन् । आजसम्म ममा त्यसबाहेकको अनुभूति भएन, त्यसैले म सिस वुमन हुँ । कसैलाई परिवार र समाजले छोरोबालक भनेका थिए र आज पनि तपाईं आफू पुरुष नै हुँ भन्नुहुन्छ वा अनुभूति गर्नुहुन्छ भने तपाईं सिस म्यान हुनुहुन्छ । तर बोलीचालीमा पुरुष वा महिला मात्र भनिन्छ । समाजले यत्ति दुइटा लैंगिक पहिचानलाई वैध मानेको छ । विषम यौनिकता समिभाव प्रेमयौन सम्बन्ध सधैं महिला र पुरुषबीच मात्र हुन्छ भन्ने वैचारिकीमा आधारित छ, जसले विषम लैंगिकतालाई पूर्वनिर्धारितजन्मजात (डिफल्ट) यौन झुकाव मान्छ, जसले यौनिकता र आकर्षण अभिव्यक्त गर्ने एक मात्र सामान्य वा प्राकृतिक तरिका विषम लैंगिकता नै हो भन्ने मान्यता राख्छ । समाज र सामाजिक भनिएका बाइनरी पात्रहरू (महिलापुरुष) को सोच यसै खाले मान्यताबाट निर्देशित छ । विषम यौनिकतामा आधारित सम्बन्ध वा विपरीतलिंगीबीचको वैवाहिक सम्बन्धबाट बच्चा जन्माउनुलाई पवित्र मानिने सामाजिक मानसिकताले समयौनिक विवाहलाई अपवित्र को ठप्पा लगाइदिन्छ । यही मानसिकताले ननबाइनरी जेन्डर मार्कर लाई असामान्य करार गरिदिने मात्र नभएर उनीहरूको पहिचानलाई स्वीकारसमेत गर्दैन । उनीहरू सम्बन्धी यस्तो सोचाइ त्यसैको परिणति हो । लैंगिकता र यौनिकताप्रतिको सामाजिक भाष्य कुण्ठापूर्ण र संकुचित छ । नेपाली भाषा परम्परामा लिंग शब्दले सेक्स र जेन्डर दुइटैलाई जनाउने भएकाले भाषिक अन्योल पनि छ ।खासमा ननबाइनरी व्यक्तिलाई बुझ्न यौन विशेषता, लैंगिक पहिचान र यौन अभिमुखीकरण वा यौन झुकावबारे बुझ्नुपर्ने हुन्छ । माथि उल्लिखित यौभिकयौता पुस्तक अनुसार, मानिसका दुई खुट्टाबीच रहेको यौनांगका आधारमा यौन विशेषता थाहा लाग्छ । अर्थात्, हरेक व्यक्तिको यौनांग, प्रजनन प्रणालीका अंगहरू तथा गुणसूत्र (एक्सएक्स, एक्सवाई क्रोमोजोम) का ढाँचाबाट छुट्टिने भिन्नताहरूलाई यौन विशेषता भनिन्छ । त्यसपश्चात् व्यक्तिको मस्तिष्क सम्झ्यौं भने लैंगिक पहिचानबारे याद गर्न सहज हुनेछ । सोही पुस्तक अनुसार प्रत्येक व्यक्तिको लैंगिकता सम्बन्धी स्वानुभूति निजको लैंगिक पहिचान हो । कुनै व्यक्ति पुरुष, महिला वा त्यसबाहेक अरू केही हुँ भन्ने अन्तर्मनको बोधलाई नै लैंगिक पहिचान भनिन्छ । कसैलाई प्रेम वा कसैप्रति आकर्षण महसुस गर्नुभएको छ भने मैले उनलाई मनमुटु दिइसकें भन्नुभएको पनि होला । जे होस्, अहिलेलाई मनमुटु सम्झनुहोला । यहाँ मनमुटु भन्नुको अर्थ मन पराउनुको भाव हो । सोही पुस्तक अनुसार व्यक्तिले मन पराउनुको भाव अर्थात् यौनिक र प्रेमिल आकर्षणलाई यौन अभिमुखीकरण र यौन झुकाव भनिन्छ । कुन लैंगिकताको व्यक्तितर्फ यौन आकर्षण महसुस गरिन्छ भन्ने विषय निजको यौन अभिमुखीकरण वा यौन झुकाव हो । कतिपयले यसलाई यौनिक पहिचान पनि भन्ने गर्छन् । सो अध्ययनबाट थाहा हुन्छ एक्सवाई गुणसूत्रको ढाँचा हुने, पुलिंगी यौन विशेषता हुने व्यक्तिको प्रेम वा यौन आकर्षण वा यौन झुकाव एक्सएक्स गुणसूत्रको ढाँचा हुने स्त्रीलिंगी विशेषता भएको व्यक्तिसँग मात्र हुन्छ भन्ठान्नु गलत बुझिनु हो ।केही घटना वा अवस्थामा जन्मँदा यौनांग हेरेर केटाबालक तोकिएको व्यक्तिको अन्तर्मनले ऊ बुझ्ने भएपश्चात् आफू पुरुष हुँ भनेर स्विकार्दैन । बरू उसमा म छोरी हुँ, मलाई छोरी हुन मन छ जस्ता विचारहरू आउँछन् । उसमा छोरीका जस्ता सोचाइ र भावनाहरू पैदा हुन्छन् । अनि ऊ पारलैंगिक महिला भनेर चिनिन चाहन्छे । त्यस्तै, परिवारले जसको यौनांग हेरेर छोरीबालिका नाम दिन्छ, कालान्तरमा हुर्केर बुझ्ने हुँदाखेरि उसको मनको आवाजले ऊसँग टाँसिएको शरीरलाई महिला भनेर अपनाउन सकिरहेको हुँदैन । उसलाई पुरुषका रूपमा प्रस्तुत हुन, त्यस्तै हाउभावमा देखिन अह्राउँछ त्यही मनको आवाजले । अन्ततः उसमा पुरुषका रूपमा चिनिने चाहना प्रबल हुन्छ जसलाई पारलैंगिक पुरुष भनिन्छ ।जन्मनासाथ शिशुको यौनांग हेरेर किञ्चित् अबेर नगरी जन्मका आधारमा उसको लैंगिकताको निर्धारण गरिन्छ । जस्तै जन्मँदा शिशुको यौनांग शिश्न छ भने ऊ छोरापुरुष हो र उसले केटी मन पराउँछ, उसले बुहारी भित्र्याउँछ भनी सोचिन्छ । शिशु योनि लिएर जन्मिएमा ऊ छोरी हो, कोही किशोरपुरुष छान्छे र कसैकी बुहारी भएर जान्छे भन्ने ठानिन्छ । तर शिशुलाई थाहा नहुँदै दिइएको लैंगिक पहिचान निकट भविष्यमा उसले अस्वीकार गर्ने सम्भावना हुन्छ भनेर सोचिँदैन । बुहारी ल्याउला भनेको छोराले आफूजस्तै अर्को पुरुषप्रति आकर्षित भएर घरजम गर्न सक्छ, आफू समयौनिक पुरुष भएको वास्तविकता बताउन सक्छ । खोजिदिएको वा आफैंले रोजेको केटासँग बिहे गरेर जाली भन्ठानेकी छोरीले आफूजस्तै महिलाप्रति यौन तथा प्रेम सम्बन्ध राख्न सक्छे, आफूलाइ समयौनिक महिला भनेर चिनाउन सक्छे । तर परिवार र समाजमा विपरीतलिंगीहरूको सम्बन्धबाहेक अरू चिताइएको छैन । लैंगिकता र यौनिकताको बुझाइ विपरीतलिंगीबीच मात्र सीमित हुँदा जो यस धारणामा अट्दैनन् वा यसै अनुसार चल्न सक्दैनन्, ती लैंगिक तथा यौनिक विविधता भएका व्यक्तिहरू समाजमा हेपिएर, उत्पीडन सहेर बाँच्नुपर्ने अवस्था उत्पन्न हुन्छ ।समाजको चेतनाले महिला र पुरुषको सम्बन्धलाई मात्र वैधानिक, प्राकृतिक र सुहाउँदो मान्छ जबकि यसको पछाडि कुनै वैज्ञानिक तर्क छैन । एन्ड्रोजेनी अवधारणा अनुसार, वैज्ञानिक आधारबिना लैंगिक द्वैतवाद (जेन्डर डुआलिजम) गलत मात्र होइन कि निकै हानिकारकसमेत छ । लैंगिक द्वैतवादले पुरुष र महिलालाई जैविक रूपमा फरक नभई विपरीत लिंगका रूपमा परिभाषित गर्छ । एन्ड्रोजिनी एन्ड्रोस (पुरुष) र जिनी (महिला) बाट बनेको हो । त्यसैले एन्ड्रोजिनस व्यक्तिमा पुरुष र स्त्री दुवैका विशेषताहरू हुन्छन् । यौन झुकावका आधारमा एन्ड्रोजिनस व्यक्ति समयौनिक, विषम यौनिक वा द्वियौनिक जुनसुकै हुन सक्छ । यस अवधारणाले लैंगिक भूमिकाको परम्परागत परिभाषालाई मान्दैन । समाजमा पुलिंगी वा स्त्रीलिंगी शरीरका परम्परागत धारणाहरूमा नअटाउने यौन विशेषता (यौनांग, प्रजनन ग्रन्थि तथा गुणसूत्रको ढाँचा) भएका व्यक्तिहरू अन्तरलिंगी (इन्टरसेक्स) हुन् । माथि उल्लिखित पुस्तकलाई आधार मान्दा, अन्तरलिंगी यौन विशेषतामा ४० भन्दा बढी विविधता छन्Ù जस्तै बाहिरी यौनांग योनि हुने र आन्तरिक रूपमा अण्डकोष हुने, बाहिरी यौनाङ्ग शिश्न हुने र आन्तरिक रूपमा पाठेघर हुने, शिश्न र योनि दुवै हुने एवं एक्सएक्सवाई, एक्सवाईवाई, एक्सओएक्सएक्स लगायतका गुणसूत्रीय ढाँचा हुने । तर समाजमा बाक्लो रूपमा एक्सएक्स र एक्सवाई गुणसूत्र सम्बन्धी जानकारी मात्र व्याप्त छ । यसबाहेकका अन्तरलिंगी व्यक्तिहरूलाई सामाजिकीकरणको प्रक्रियामा चिनाइँदैन वा बुझाइँदैन । र जब यी व्यक्तिहरू आफैं चिनिन्छन्, उनीहरूलाई मानवोचित व्यवहार गर्नुको सट्टा पराईकरण गरिन्छ । उनीहरूको यौनिकतामाथि कदमकदममा प्रश्न मात्र उठाइँदैन, अपमानपूर्ण वचन पनि लगाइन्छ । तसर्थ विपरीतलिंगी व्यक्ति र सम्बन्धलाई सबै हिसाबले उचित मानेर समलिंगी वा समग्र ननबाइनरी व्यक्ति वा समुदायलाई अनुचित अनि अप्राकृतिक ठान्नेहरूले लैंगिकता पनि मानवनिर्मित भाष्य हो, लैंगिक पहिचान यौनको सामाजिक व्याख्या हो जुन परिवर्तनशील छ भनेर मनन गर्नु अपरिहार्य छ । आफू र आफ्नो लैंगिक पहिचानलाई ठीकठाक मान्ने महिला र पुरुषहरूले हामीमा रहेको अन्तरलिंगी वा ननबाइनरी व्यक्तिद्वेषी सोच र व्यवहार हाम्रो आजसम्मको सामाजिकीकरणको उपज हो भनेर बुझ्नु जरुरी छ । नेपालको संविधानले हरेक व्यक्तिलाई सम्मानपूर्वक बाँच्न पाउने हकसँगै लैंगिक पहिचानसहितको नेपालको नागरिकताको प्रमाणपत्र पाउन सक्ने अधिकारको सुनिश्चितता गरेको छ । साथै मुलुकी देवानी संहिता२०७४ को दफा ६९(१) मा प्रत्येक व्यक्तिलाई विवाह गर्ने स्वतन्त्रता हुने व्यवस्था छ । यसकारण फरक लैंगिक पहिचान भएकालाई अपमान गर्ने अधिकार कसैलाई छैन । फरक लैंगिक पहिचान भएकाहरूको अस्तित्वलाई नकारेर मानसिकरोगी करार गरिदिनेहरूले बुझ्नैपर्ने के हो भने, हिंसा सहँदा आत्तिएर अर्को जन्ममा छोरो भएर जन्मन पाऊँ वा पुरुषत्वको बोझ उठाइरहँदा हत्तुहैरान भएर अर्को जन्ममा छोरी हुन पाऊँ भन्नु क्षणिक भावुकता हो । तर आफ्नो लैंगिक पहिचानअनुरूप चिनिएर शिर ठाडो गरेर बाँच्न पाऊँ, यसबापत अपराधीजस्तो व्यवहार नभोगूँ भन्नु चाहिँ क्षणिक भावुकता वा रुवाइ होइन, यो त कसैले नस्विकार्दाको पीडा हो । फरक लैंगिक पहिचानसहितका आवाजहरू भित्रभित्रै लुकेर सुसाइरहेका छन् । विभिन्न सामाजिक एकाइ व्यक्तिको यौनिक अनुभूतिको विशाल दायरा दबाउनमा जिम्मेवार छन् । के थाहा, यस्ता दमित लैंगिक पहिचान र यौनिकताहरू तपाईंहाम्रै परिवारमा पो छन् र खुल्न बाँकी छन् कि ! खुल्ने आँट गरेमा उनीहरूलाई नकार्ने छुट तपाईंहामीलाई छैन । कसैलाई पनि उसको वास्तविक पहिचानका आधारमा निषेध गर्नुपूर्व गहिरिएर बुझ्नु जरुरी छ ।"
युक्रेनको सदस्यता अझै अनिश्चित,"लिथुआनिया (एजेन्सी) उत्तर एट्लान्टिक सन्धि संगठन (नेटो) को दुईदिने सम्मेलन मंगलबार लिथुआनियाको विलनियसमा सुरु भएको छ । सम्मेलनले युक्रेनका लागि थप सहयोग तथा नेटो सदस्यताबारे छलफल गर्ने भएको छ । युक्रेनलाई हतियार सहयोगमा नेटो सदस्य राष्ट्रमा कुनै विवाद नभए पनि उसलाई सदस्यता दिनेबारेमा भने अझै सहमति हुन सकेको छैन ।सम्मेलनअघि सोमबार गरिएको पत्रकार सम्मेलनमा नेटोका अधिकारीले रुसबाट आफ्नो संगठनका कुनै पनि सदस्यमाथि आक्रमण भएमा प्रतिरक्षाको योजनाबारे सहमति भएको बताएका छन् । यसअघि अफगानिस्तान र इराक युद्धमा सहभागी भएको नेटोलाई दशकौंदेखि बृहत् रक्षा योजनाको आवश्यकता परेको थिएन । तर, युक्रेनमाथि रुसको क्रूर आक्रमणपछि यस्तो योजनाको आवश्यकता महसुस गरिएको हो । सम्मेलनमा अमेरिकी राष्ट्रपति जो बाइडेन, बेलायती प्रधानमन्त्री ऋषि सुनक र युक्रेनी राष्ट्रपति भोलोदिमिर जेलेन्स्कीलगायत नेता सहभागी छन् ।यसबीच, युक्रेनका राष्ट्रपति जेलेन्स्कीले युक्रेनको नेटो सदस्यताबारे कुनै अवधि नतोकिनुमा असन्तुष्टि जनाएका छन् । उनले नेटोको सम्मेलनअघि ट्वीट गर्दै युक्रेनको सदस्यताबारे समयसीमा नतोकिए उक्त सम्मेलन अर्थहीन हुने बताएका हुन् । युक्रेनलाई आमन्त्रण र सदस्यताबारे कुनै समयसीमा राखिएको छैन, उनले भनेका छन् । यसबाट युक्रेनलाई नेटोमा सहभागी गराउनेबारे कुनै तयारी नदेखिएको उनको भनाइ छ ।यसको अर्थ नेटोमा युक्रेनको सदस्यलाई लिएर रुससँग बार्गेनिङ गर्ने मौका राखिएको जेलेन्स्कीले उल्लेख गरेका छन् । साथै, यही कारण रुसलाई आफ्नो आतंक कायम राख्न प्रोत्साहन मिल्ने उनले बताए । उनले यसबारे सम्मेलनमा कुरा उठाउने पनि बताएका छन् । सम्मेलनअघि नेटोका प्रमुख जेन्स स्टोल्टेनवर्गले युक्रेनका लागि नेटो सदस्यता कार्ययोजना (एमएपी) हटाउनुपर्ने धारणा राखेका छन् । युक्रेन नेटोको नजिक छ, त्यसैले हामीले नेटोको निर्णयमा पुनर्विचार गर्नुपर्ने समय आएको छ, उनले भने । यसले युक्रेनमा नेटोबारे सकारात्मक सन्देश जाने उनले बताए । यस्तै, स्विडेनलाई नेटोको सदस्यता दिनेबारे टर्कीले सहमति जनाएको छ । नेटोका प्रमुख स्टोल्टेनवर्गका अनुसार टर्कीका राष्ट्रपति रेचेप तैय्यप अर्दोआनले स्विडेनलाई सदस्यता दिनेबारेको प्रस्ताव आफ्नो देशको संसद्मा लैजाने र समर्थन सुनिश्चित गर्ने सहमति जनाएका छन् । स्विडेनका प्रधानमन्त्री अल्फ क्रिसटर्सनले आफ्ना देशका लागि यो ठूलो दिन भएको बताए । टर्कीले यसअघि स्विडेनलाई सदस्यता दिनेबारे विमति राख्दै आएको थियो । स्विडेनले कुर्द उग्रवादीलाई शरण दिएकाले उसलाई सदस्यता दिन नहुने टर्कीको अडान थियो । नेटोको ३१ सदस्यमध्ये एक रहेको टर्कीसँग कुनै पनि नयाँ देशलाई संगठनमा आबद्ध हुन रोक्ने अधिकार थियो । सोही अधिकारको प्रयोग गर्दै टर्कीले कैयौं महिनादेखि स्विडेनको सहभागितामा विमति राख्दै आएको थियो । स्विडेनलाई सदस्यता दिन समर्थन गर्ने टर्कीको प्रतिबद्धतालाई अमेरिकी राष्ट्रपति जो बाइडेनले पनि स्वागत गरेका छन् । ह्वाइट हाउसले जारी गरेको विज्ञप्तिमा बाइडेनले आफू अर्दोदान र टर्कीसँग मिलेर युरोएट्लान्टिक क्षेत्रको रक्षा बढाउन काम गर्नका लागि तयार रहेको उल्लेख गरेका छन् । जर्मन विदेशमन्त्री ऐनालेन बेयरबकले ट्वीट गरेका छन्, ३२ मा, हामी सबै एकसाथ अझै सुरक्षित छौं । बेलायतका प्रधानमन्त्री ऋषि सुनकले पनि स्विडेनको सहभागितालाई स्वागत गर्दै संगठन आबद्ध देशहरू अझै सुरक्षित हुने बताएका छन् । रुसले भने नेटोमाथि आफूलाई शत्रु जसरी व्यवहार गरेको आरोप लगाएको छ । क्रेमलिनका प्रवक्ता दिमित्री पेस्कोभका अनुसार नेटोको सम्मेलनलाई रुसले निगरानी गरिराखेको र आफ्नो सुरक्षाका लागि उपयुक्त कदम चाल्ने बताएका छन् । रुसी विदेश मन्त्रालयकी मारिया जाखारोभाले रुसलाई कमजोर बनाउन नेटोले प्रयास गरिरहेको बताइन् ।"
छोटकरी,"थाइल्यान्डका प्रधानमन्त्रीद्वारा राजनीतिबाट संन्यासको घोषणा बैंकक (एजेन्सी) थाइल्यान्डका प्रधानमन्त्री प्रयुत चानओचाले राजनीतिबाट संन्यास लिने घोषणा गरेका छन् । उनले मंगलबार यस्तो घोषणा गर्दै नयाँ सरकार नबनुन्जेल कामचलाउ सरकारको नेतृत्व गर्ने जनाएका छन् । थाइल्यान्डमा सेनाले कु गरेयताको ९ वर्ष उनले शासन गरेका थिए । सैन्य संगठनको सहयोग रहेको उनको युनाइटेड थाई नेसन पार्टीले गत मे १४ मा भएको चुनावमा हार व्यहोरेको थियो । यो पार्टीले संसद्को ५ सय सिटमध्ये जम्मा ३६ सिटमा जित हासिल गरेको थियो । उक्त चुनावमा नयाँ पार्टी मुभ फरवार्डले सबैभन्दा धेरै सिट जितेको थियो । एक दशकयता सेनाको समर्थनप्राप्त पुराना दलहरूले थाइल्यान्डमा शासन गर्दै आएका थिए । ती पार्टीलाई यस पटक निर्वाचनमा जनताले शासनका लागि अयोग्य ठहर गरेका थिए । यसअघि भएका निर्वाचनमा पनि थाई जनताले सेनाको विपक्षमा रहेका दललाई मत दिँदै आएका थिए । तर, सेनाले सरकार गठनमा हस्तक्षेप गर्दा जनमतप्राप्त दल जहिल्यै बाहिर बस्नुपरेको थियो ।पाकिस्तानलाई साउदी अरबको २ अर्ब सहयोगइस्लामाबाद (एजेन्सी) साउदी अरबले पाकिस्तानलाई २ अर्ब डलर सहयोग गरेको छ । पछिल्लो समय आर्थिक संकट भोगिरहेको पाकिस्तानले साउदीको अरबको यो सहयोगबाट राहत प्राप्त गरेको हो । साउदी अरबले स्टेट बैंक अफ पाकिस्तानको खातामा सहयोग रकम जम्मा गराएको पाकिस्तानका अर्थमन्त्री इशाक दारले बताए । उनका अनुसार यो सहयोग प्राप्त हुनुभन्दा अघि पाकिस्तानसँग करिब १ महिना आयात धान्ने वैदेशिक मुद्रा मात्र सञ्चित थियो । पाकिस्तानले अन्तर्राष्ट्रिय मुद्राकोष (आईएमएफ) बाट पनि नयाँ किस्तास्वरूप ३ अर्ब डलर सहयोग प्राप्त गर्ने प्रक्रिया अन्तिम चरणमा छ । तरल राजनीति, मुद्रास्फीति वृद्धि, औद्योगिक उत्पादनमा कमीजस्ता कारणले पाकिस्तानले आर्थिक संकट भोगिरहेको छ ।मणिपुर हिंसामा १ सय ४२ को मृत्युनयाँदिल्ली (रासससिन्ह्वा) भारतको उत्तरपूर्वी राज्य मणिपुरमा दुई महिनामा भएका हिंसामा १ सय ४२ जनाको मृत्यु भएको स्थानीय सरकारले जनाएको छ । मणिपुरका मुख्य सचिवले भारतको सर्वोच्च अदालतमा प्रस्तुत गरेको प्रतिवेदनमा हिंसा प्रभावित राज्यमा १ सय ४२ जनाको ज्यान गएको उल्लेख छ । गत मेदेखि राज्यमा आगजनीका ५ हजार घटना भएका तथा इम्फाल पूर्व र इम्फाल पश्चिमका जिल्लामा सबैभन्दा धेरैले ज्यान गुमाएका उल्लेख गरिएको छ । राज्यमा शान्ति सुव्यवस्था कायम गर्न तथा स्थितिलाई नियन्त्रणमा राख्न ५ हजार ९ सय ९५ फस्ट इन्फर्मेसन रिपोर्ट (एफआईआर) दायर गरिएको र ६ हजार ७ सय ४५ जनालाई हिरासतमा लिइएको मुख्य सचिवले प्रतिवेदनमा उल्लेख गरेका छन् । स्थानीय सरकारले पनि राज्यमा शान्ति कायम गर्न अर्धसैनिक बलका १ सय २४ कम्पनी र भारतीय सेनाको १ सय २४ टोली परिचालन गरिएको जनाइएको छ । उत्तरपूर्वी राज्य मणिपुरमा मे ३ तारिखदेखि जारी जातीय दंगमा ती हजारभन्दा बढी घाइते भएका छन् भने ६० हजारभन्दा बढी विस्थापित भएका छन् । भीडले तोडफोड र आगजनी गर्ने क्रममा राज्यमा सयौं घर र पसल जलाएका छन् भने राज्यका अधिकांश भागमा निषेधाज्ञा जारी गरिएको छ । इन्टरनेटमा प्रतिबन्ध लगाइएको छ । मणिपुरमा शान्ति पुनःस्थापनाका लागि संघीय सरकारले हालसम्म गरेका प्रयासहरूले अपेक्षित परिणाम ल्याउन सकेको छैन । उक्त राज्यमा सोमबार भएको हिंसात्मक झडपमा एक जनाको मृत्यु भएको छ भने दुई जना घाइते भएका छन् । गैरआदिवासी मैतेई समुदायलाई अनुसूचित जनजातिको दर्जामा समावेश गर्ने निर्णयको विरोधमा हिंसा भड्किएको हो ।"
केरुङ रेलमार्ग सर्भेमा निकुञ्ज र मन्त्रालयको ढिलाइ,"(काठमाडौं)शिवपुरी नागार्जुन राष्ट्रिय निकुञ्ज र अर्थ मन्त्रालयका कारण काठमाडौंकेरुङ रेलमार्गको सर्भेमा ढिलाइ भएको छ । लोकेसन सर्भेका लागि आएको चिनियाँ प्राविधिक टोलीले निकुञ्ज क्षेत्रमा पर्ने खण्डको सर्भे गर्न पाएको छैन । शिवपुरीले चिठी लेखेर राष्ट्रिय निकुञ्ज तथा वन्यजन्तु संरक्षण विभागमा पठाए पनि स्वीकृत भएर आइनसकेको रेल विभागले जनाएको छ । फागुनमा यसको प्रक्रिया थालिए पनि अझै नटुंगिएको विभागका महानिर्देशक रोहित बिसुरालले बताए । कुनै पनि निकुञ्ज क्षेत्रमा अध्ययनअनुसन्धान गर्न प्रवेश अनुमति चाहिन्छ । तर सामान्य आउजाउ गर्न दिए पनि निकुञ्जसँग लिखित सहमति मागिएको हो, उनले भने, जति चाँडो लिखित सहमति पाइन्छ, त्यति नै चाँडो काम हुनेछ । स्वीकृतिका लागि आएको चिठी विभागमा पठाइसकिएको शिवपुरी नागार्जुन राष्ट्रिय निकुञ्जका प्रमुख संक्षण अधिकृत गणेश पन्तले बताए । निकुञ्जमा प्रमुख संरक्षण अधिकृतको जिम्मेवारी पाएर आएको धेरै भएको छैन, उनले भने, त्यसैले यसमा कति ढिलाइ भयो भन्ने थाहा भएन । तर आउनासाथ आवश्यक स्वीकृतिका लागि लेखेर विभागमा पठाइसकिएको छ । निकुञ्जबाट स्वीकृतिका लागि चिठी आएकोबारे आफूलाई थाहा नभएको राष्ट्रिय निकुञ्ज तथा वन्यजन्तु संरक्षण विभागका सूचना अधिकृत चन्द्रशेखर चौधरीको भनाइ छ । सर्भेको काम रसुवास्थित लाङटाङ राष्ट्रिय निकुञ्जमा पनि गर्नुपर्ने भएकाले त्यहाँबाट सहमति पाइसकिएको विभागले जनाएको छ । हरेक आयोजना ढिला हुनुमा वन र निकुञ्ज नै मुख्य कारण देखिएका छन्, विभाग स्रोतले भन्यो, समयमै अध्ययन गर्न स्वीकृति र पूर्वाधार निर्माणमा पर्ने रूख हटाउन नदिइएकाले लामो समय विभागदेखि मन्त्रालयसम्म धाउनुपर्ने बाध्यता छ । बर्खाअघि ड्रोन सर्भे गर्ने तयारीमा रहेको चिनियाँ प्राविधिक टोलीले अध्ययनमा आवश्यक सामान ल्याउन सकेको छैन । अर्थ मन्त्रालयले ढिलो गर्दा समस्या भएको हो । सामानको मास्टर लिस्ट अर्थ मन्त्रालयले स्वीकृत गरेर भन्सार विभागमा पठाउनुपर्छ, महानिर्देशक बिसुरालले भने, तर स्वीकृति पाउनै ढिला भयो, अहिले स्वीकृति पाएकाले केही समयभित्र सामान आए पनि बर्खाअघि ड्रोन सर्भेको काम हुँदैन । त्यसका लागि आवश्यक मेसिनउपकरण सबै चीनबाट आउनेछ । सर्भेका लागि आवश्यक सामान ल्याउने र काम सकिएपछि फर्काइने उनको भनाइ छ । रेलमार्ग पर्ने क्षेत्र काठमाडौं, रसुवा र नुवाकोटमा सर्भेको काम भइरहेको छ, महानिर्देशक बिसुरालले भने, अन्य काम रोकिएको छैन, निकुञ्जभित्र गर्नुपर्ने सर्भेको काम मात्र रोकिएको हो । जति चाँडो स्वीकृति पाइन्छ, त्यति नै चाँडो सर्भेको काम अघि बढ्ने उनले जनाए । पहिलो पटक अध्ययनका लागि नेपाल आएको चिनियाँ प्राविधिक टोली ०७९ पुस तेस्रो साता रसुवागढी पुगेको थियो । त्यति बेला स्याफ्रुबेंसी, धुन्चे र रसुवागढीलगायत ठाउँको सर्भे गरेर टोली काठमाडौं फर्किएको थियो । पछि फेरि चिनियाँ नयाँ वर्ष मनाएर फागुन २४ मा फर्किएको टोलीले अहिले सर्भेको काम जारी राखेको छ । टोलीमा ४० जनाभन्दा बढी प्राविधिक छन् । सुरुमा चाइना रेलवे फस्ट सर्भे एन्ड डिजाइन इन्स्टिच्युट ग्रुपका ६ जना प्राविधिक टोली सर्भेका लागि आए पनि पछि संख्या थपिएको हो । अहिले पनि त्यही कम्पनीका प्राविधिक टोलीले काम गरिरहेका छन् ।अध्ययनमा आवश्यक प्राविधिक टोली आउनेजाने भइरहन्छ, बिसुरालले भने, चिनियाँ प्राविधिक टोलीलाई रेल विभागका प्राविधिक कर्मचारीले आवश्यक सहजीकरण गरिरहेका छन् । यस्ता अध्ययनका काममा कतैबाट पनि बाधा हुन नहुने उनको भनाइ छ । प्रारम्भिक अध्ययनअनुसार सम्भाव्यता अध्ययन गर्न ४२ महिना लाग्नेछ । सम्भाव्यता अध्ययनबाट रेलमार्गको वास्तविक दूरी, लागत, सुरुङ, पुलको उचाइ, स्टेसनलगायत विषय टुंगिनेछ ।०७८ चैतमा काठमाडौंकेरुङ रेलमार्गको सम्भाव्यता अध्ययन गर्न दुई देशबीच औपचारिक सहमति भएको थियो । ०७६ असोजमा चीनका राष्ट्रपति सी चिनफिङको नेपाल भ्रमणका क्रममा सम्भाव्यता अध्ययन सुरु गर्नेबारे सहमति जुटेको थियो । प्रारम्भिक अध्ययनअनुसार रसुवागढीदेखि काठमाडौंसम्म ७२ किलोमिटर दूरी रहने रेलमार्गमा ९८ प्रतिशत पहाड पर्नेछ, जसलाई छेडेर रेलमार्ग बनाइनेछ । यसको अध्ययन चीनले आफ्नै खर्चमा गर्नेछ । उक्त रेलमार्ग निर्माण गर्न २ खर्ब ७१ अर्ब ३६ करोड ८० लाख रुपैयाँ लाग्ने प्रारम्भिक अनुमान छ ।"
धानभन्दा आँप खेतीमा आकर्षण,"(ओखलढुंगा)सुनकोशी गाउँपालिका१ बलखुमा पाँच वर्षअघि आँपका रूख फाट्टफुट्ट देखिन्थे । थोरै रूखमा मनग्गे आँप फल्दा पनि व्यावसायिक खेती गर्ने जमर्को कसैले गरेका थिएनन् । कृषि प्राविधिक पढेर घर फर्किएका स्थानीय कुशल पहाडीले भने आफ्नो बारीमा आँपको व्यावसायिक खेती सुरु गरे । पहाडीले वर्षमा आठ क्विन्टलसम्म बिक्री गरेपछि स्थानीयले खेतबारीमा आँप रोप्ने लहर चल्यो । अहिले बलखु आँपका रूखले लटरम्म छ । अहिले यहाँ हरेक घरको मुख्य आम्दानी नै आँपबाट हात लाग्ने नगद भएको पूर्ववडाध्यक्ष दीपहरि राई बताउँछन् । राईको घरमा पनि एक बोट आँप थियो । बुबाले रोपेको त्यो बोटबाट वर्षमा १० देखि १२ हजारको आँप उत्पादन हुन्थ्यो, उनले भने, पहाडीको अभियानपछि गाउँपालिकाको कृषि शाखाले यस भेगलाई आँप क्षेत्रका रूपमा हेर्यो अनि धेरैले व्यावसायिक खेती सुरु गरे । पहाडी अहिले गाउँपालिकाकै कृषि प्राविधिकसमेत हुन् । उनले २० रोपनी क्षेत्रफलमा १ सय ५० बोट आँप रोपेका छन् । फल्न थालेको दुईतीन वर्षमात्र भयो । गत वर्ष ५० हजारको आँप बेचेका उनले यस वर्ष बारीमा झन्डै एक लाख रुपैयाँको आँप फलेको अनुमान गरेका छन् । हाम्रो वडामा बेंसीतिर रोपिएका केही आँपबाहेक धेरैजसो समुद्री सतहदेखि एक हजार मिटर माथि छन्, उनले भने, त्यसैले तराईको आँप फलिसकेपछि यहाँको पाक्ने भएकाले बजार मूल्य राम्रो पाउँछ । यहाँ मालदह, कलकत्ते, अम्रापालीलगायत सबै जातका आँपको उत्पादन राम्रो छ ।बलखुका तीन सय घरधुरीले आँपको व्यावसायिक खेती गरेका छन् । यहाँ एक सय हेक्टर क्षेत्रफलभन्दा बढीमा आँप रोपिएको छ । स्थानीयका अनुसार यहाँ पाँच वर्षयता वार्षिक ५० लाखसम्मको आँप बिक्री हुने गरेको छ । यहाँको आँपले खोटाङ र सोलुखुम्बुको मागलाई पनि धान्दै आएको उनीहरू बताउँछन् । स्थानीय मसिनीमाया मगरले ६ वर्षअघि मकैबारी मासेर आँप रोप्ने खाल्डो खन्दा गाउँलेले अचम्म माने । त्यतिखेर रोपेका ५० बोट आँपले उत्पादन दिन थालेपछि छिमेकीले समेत रोप्न थाले । पोहोर साल ३० हजारको बिक्री भयो, मसिनीमायाले भनिन्, यसपालि १० क्विन्टल जति फलेको छ । बोट हुर्किंदै छन् । अर्को साल झन् धेरै फल्छ होला ।सुनकोशी१ मा ०७३ देखि आँप खेती पकेटका रूपमा सुरु गरिएको हो । ०७६ मा भने कृषि ज्ञान केन्द्रले दुई वर्ष ब्लकका रूपमा आँप खेती कार्यक्रम सञ्चालन गर्यो । ब्लक कार्यक्रम सञ्चालन अवधिमा मात्रै १२ देखि १५ हजार आँपका बिरुवा रोपिएको ज्ञान केन्द्र प्रमुख हेमबहादुर आलेले जनाए । यस वर्षदेखि पाँच हजारभन्दा बढी बोटले उत्पादन दिन थालेको छ, आलेले भने, हामीले कृषक समूह, कृषि सहकारीसँग बेर्ना अनुदान, आँप बगैंचाका लागि सिँचाइ पोखरी, रोग किरा व्यवस्थापनका लागि स्प्रे, तौलिने मेसिन उपकरणमा सहयोग गरेका छौं । एकै किसिमको फलफूल खेती यति ठूलो परिमाणमा गरिएको जिल्लाकै एक मात्र ठाउँ हो यो ।यस वर्ष पाँच हजार बोटबाट करिब एक सय २५ टन उत्पादन भए एक करोडभन्दा बढीको कारोबार हुने स्थानीयको अनुमान छ । तराईसँगै बेंसी क्षेत्रमा छिटो पाक्ने आँपका लागि भने बजारको समस्या छ । सुनकोशी नदी तार्न झोलुंगे पुल र संकलन गरेर राख्ने शीत भण्डार नभएको किसानको गुनासो छ । यसका लागि गाउँपालिकाले बजार व्यवस्थापन र व्यवसायीले स्थानीय उत्पादनलाई प्राथमिकता दिएर सहयोग गरे सहज हुने ज्ञान केन्द्र प्रमुख आले बताउँछन् । आँप खेती गर्ने किसानलाई बजारको सहजताका लागि पहल गरिरहेको सुनकोशी१ का वडाध्यक्ष प्रकाश सापकोटाले बताए । भर्खरै सम्पन्न गाउँसभाको नीति तथा कार्यक्रममा पनि यो विषय समावेश भएको छ, वडाध्यक्ष सापकोटाले भने, संकलन केन्द्र, शीत भण्डार र ढुवानीका लागि यातायातमा अनुदान दिनेबारे पहल भइरहेको छ ।"
समयमै तोकियो धानको न्यूनतम समर्थन मूल्य,काठमाडौं (कास) सरकारले आर्थिक वर्ष ०८०८१ का लागि धानको न्यूनतम समर्थन मूल्य तोकेको छ । मंगलबार साँझ बसेको मन्त्रिपरिषद् बैठकले धानको न्यूनतम समर्थन मूल्य तोकेको सञ्चार तथा सूचना प्रविधिमन्त्री रेखा शर्माले जानकारी दिइन् ।मन्त्रिपरिषद् बैठकले आगामी आर्थिक वर्षका लागि मोटा धानको न्यूनतम समर्थन मूल्य प्रतिक्विन्टल ३ हजार १ सय ९८ र मध्यम धानको प्रतिक्विन्टल ३ हजार ३ सय ६२ रुपैयाँ तोकेको शर्माले बताइन् । सरकारले तोकेको समर्थन मूल्य पोहोरको तुलनामा मोटा धानमा प्रतिक्विन्टल २ सय ३१ रुपैयाँ बढी हो भने मध्यम धानमा २ सय ३४ रुपैयाँ बढी हो ।धान उत्पादनको मिति घर्किंदा समर्थन मूल्य तोकिँदै आएकामा यस पटक भने समयमै समर्थन मूल्य तोकिएको छ । पोहोर कात्तिक अन्तिम साता मात्रै समर्थन मूल्य तोकिएको थियो । सरकारले धानको समर्थन मूल्य तोक्ने गरे पनि प्रभावकारी कार्यान्वयन हुन सकेको छैन । खाद्य व्यवस्था तथा व्यापार कम्पनीले न्यूनतम समर्थन मूल्यमा धान खरिद गर्नुपर्ने भए पनि भने जति नकिन्दा किसानले समर्थन मूल्यभन्दा कममै व्यापारीलाई बेच्न बाध्य हुने गरेका छन् ।
माडी जलविद्युत् आयोजना स्थगित,"(रोल्पा)जिल्लास्थित माडीखोलाको पानी थुनेर विद्युत् उत्पादन गर्ने महत्त्वाकांक्षी आयोजना स्थगन गरिएको छ । नेपाल सरकारको स्वामित्वमा रहेको हाइड्रो इलेक्ट्रिसिटी एन्ड इन्भेस्टमेन्ट डेभलपमेन्ट कम्पनी लिमिटेड र चीनको पावर कन्स्ट्रक्सन कर्पोरेसन अफ चाइना (पावर चाइना) को संयुक्त लगानी हुने भनिएको १५६ मेगावाट क्षमताको माडी जलाशययुक्त जलविद्युत् आयोजना निर्माण रद्द गरिएको हो । रोल्पा नगरपालिका१ र २ मा पर्ने माडीखोलाको पानी थुनेर उक्त आयोजना निर्माण गर्ने लक्ष्य थियो । करिब एक वर्ष आयोजनाको सम्पर्क कार्यालय माडीचौरमा खोलेर प्रारम्भिक कार्य गरे पनि लागत वृद्धि भएका कारण आयोजना नै स्थगन गरिएको रोल्पा नगर प्रमुख सुरेन्द्र थापा घर्ती मगरले बताए । आयोजना बन्द हुने निश्चित भएपछि कार्यालयका सामग्री हामीलाई बुझाइएको छ, उनले भने, आयोजना बन्द हुने खबरले नगर र जिल्लावासी दुःखी छन् । रोल्पा७ माडीचौरमा रहेको माडी जलाशययुक्त आयोजनाको कार्यालयका दुई थान कम्प्युटरलगायत दर्जनौं फर्निचर नगर कार्यालयलाई हस्तान्तरण गरिएको छ । तीन वर्षअघि माडीचौरमा कार्यालय स्थापना गरिएको थियो । आयोजना ६ वर्षभित्र सम्पन्न गर्ने लक्ष्य थियो । आयोजनाको प्रारम्भिक अध्ययनअनुसार उक्त आयोजना सम्पन्न गर्दासम्म ३२ अर्ब २० करोड रुपैयाँ लागत प्रस्ताव गरिएको थियो । आयोजना निर्माण गर्न मुलुकको कमजोर आर्थिक अवस्था जिम्मेवार भएको नगर प्रमुख घर्तीमगरले बताए । पहिले कोरोनाले मुलुकको आर्थिक अवस्था गन्जागोल बनायो, उनले भने, त्यसपछिको अवस्था सुध्रन नसकेकाले पनि लगानी जुट्ने निश्चित नभएपछि आयोजना रद्द हुन पुग्यो । चीन सरकारले समेत लगानी गर्ने भनेकामा कोरोना कहरका कारण पछि हटेको उनको भनाइ छ । उक्त आयोजना सम्पन्न हुँदा वार्षिक ४ सय ५५८ गिगावाट आवर ऊर्जा उत्पादन हुने निश्चित थियो । आयोजनाबाट वर्षायाममा २ सय २८५३ र हिउँदयाममा २ सय २७२८ गिगावाट ऊर्जा उत्पादन निरन्तर रूपमा हुन सक्थ्यो । उक्त विद्युत्लाई केन्द्रीय प्रसारण लाइनमा जोड्न करिब ५० किलोमिटर दक्षिणमा रहेको दाङको लमहीस्थित २ सय २० केभीए प्रसारण लाइनसम्म पुर्याउने योजना थियो ।"
प्रसूतिको तीन महिनामै सेमिफाइनलमा,"लन्डन (एएफपी) प्रसूति भएर कोर्टमा फर्केको तीन महिनापछि नै युक्रेनकी एलिना स्भिटोलिना विश्व नम्बर एक इगा स्वाटेकलाई स्तब्ध पार्दै मंगलबार विम्बल्डन टेनिसको सेमिफाइनलमा पुगेकी छन् । विश्व वरीयतामा ७६ औं स्थानमा रहेकी स्भिटोलिनाले साबिक यूएस ओपन र फ्रेन्च ओपन विजेता स्वाटेकमाथि ७५, ६७ (५७), ६२ को नतिजा निकालिन् । स्वाटेकबाट पहिलो दुई सेटमा दुई पटक ब्रेक डाउन भए पनि वाइल्ड कार्डमार्फत प्रवेश पाएकी स्भिटोलिनाले पुनरागमन गरेकी थिइन् ।सन् २०१९ मा पनि सेमिफाइनलमा पुगेकी स्भिटोलिनाले अब चेक गणतन्त्रकी मार्केटा भोन्ड्रोसोभासँग खेल्नेछिन् । स्भिटोलिना विम्बल्डनमा पूर्व ग्रान्ड स्लाम विजेता भेनस विलियम्स, सोफिया केनिन, भिक्टोरिया अजारेन्काजस्ता खेलाडीलाई हराउँदै अगाडि बढेकी हुन् ।वरीयताविहीन भोन्ड्रासोभाले चौथो वरीयताकी जेसिका पेगुलालााई पराजित गर्दै पहिलो पटक विम्बल्डनको सेमिफाइनल पुगेकी हुन् । निर्णायक सेटमा १४ ले पछाडि परे पनि विश्व वरीयतामा ४२ औं स्थानमा रहेकी चेक खेलाडीले ६४, २६, ६४ को नतिजा निकालिन् । के भयो, मलाई थाहा छैन, २४ वर्षीया भोन्ड्रोसोभाले भनिन्, म १४ ले पछाडि थिएँ । अहिले आश्चर्य लागिरहेको छ । यो समर्थनका लागि सबैमा धन्यवाद । यहाँ मेरो सबैभन्दा राम्रो नतिजा भनेको दोस्रो चरणमा पुग्नु थियो । मैले त्यसलाई उछिनेको हो, मलाई अहिले घाँसे कोर्ट मन पर्न थालेको छ ।खेलमा एउटा तथ्यांकले नतिजा पल्टाउन ठूलै भूमिका खेलेको थियो । भोन्ड्रोसोभाले २४ एस प्रहार गरेकी थिइन् । २९ वर्षीया पेगुलाले एउटै एस प्रहार गर्न सकिनन् । त्यसबाहेक भोन्ड्रोसोभाले २४ विजयी शट प्रहार गरेकी थिइन् । पेगुलाले प्रमुख प्रतियोगितामा अझै क्वाटरफाइनल माथि पुग्न सकेकी छैनन् । कोर्टमा छाना लगाएर खेल्दा आफूलाई त्यसको फाइदा भएको भोन्ड्रोसोभाले जनाइन् । मैले एक नम्बर कोर्टमा छानो लगाएर कहिल्यै खेलेको थिइन्, यो नयाँ अनुभव रह्यो । मैले अन्तिमसम्म डटेर सामना गरी खेलें, जुन मलाई अहिले विश्वास लागिरहेको छैन, उनले भनिन् ।"
'क्लब संघ एन्फालाई चुनौती दिन होइन,"(काठमाडौं)नेपाली घरेलु फुटबलमा एउटा नयाँ खेलाडी थपिएको छ । यो रहेको छ फुटबल क्लब संघ । यसको भर्खरै तदर्थ समिति गठन भएको छ, अखिल नेपाल फुटबल संघ (एन्फा) का निवर्तमान पूर्वअध्यक्ष कर्माछिरिङ शेर्पाको नेतृत्वमा । त्यसो त विदेशतिरका लिगमा खेल्ने क्लबको आफ्नै संघ हुने गर्छ । नेपाली फुटबलमै यसअघि पनि यस्तै संघ गठन भइसकेको छ । तर, नयाँ परिस्थितिमा यसको काम र उद्देश्य के हो त ? गठनको समाचार आउनेबित्तिकै केहीले यसलाई निको मानेका छन् भने केहीले यसको विरोध गर्न थालेका छन् । साँच्चै के हो त यो ? कतै एन्फाको समानान्तर राजनीति गर्ने थलो त होइन ? होइन, शेर्पाले मंगलबारको कुराकानीमा सबैभन्दा पहिले यही भने, यसले एन्फालाई चुनौती दिने छैन । राम्रो काम भयो भने एन्फालाई पनि सजिलै हुन्छ । भार कम हुन्छ । कसैले पनि यसलाई लिएर अप्ठ्यारो मान्नुपर्ने कारण नै छैन । उनी सहिद स्मारक ए डिभिजन लिगको क्लब हिमालयन शेर्पाका अध्यक्ष पनि हुन् । उनले भने, हाम्रो उद्देश्य भनेको लिगलाई व्यवस्थित र व्यावसायिक गर्ने अनि कालान्तरमा मजबुत बनाउने नै हो । अहिलेका लागि भने तदर्थ समिति घोषणामात्र भएको छ । यससँग जोडिएका सबै प्रकारका प्राविधिक काम बाँकी नै छन् । यसको कानुनी स्वरूप कस्तो हुने हो, त्यसबारे प्रशस्त बहस बाँकी नै छ । त्यस अर्थमा यसले ठ्याक्कै निश्चित रूप लिन केही समय लाग्नेछ । केही दिनमै ठोस काम सुरु हुने दाबी छ । शेर्पाकै भाषामा नेपाली फुटबललाई व्यवस्थित र व्यावसायिक बनाउने उद्देश्यले नै यसलाई अगाडि बढाइने छ । क्लबको आफ्नो अलग्गै संघ नेपाली फुटबलमा कहिले, केकस्तो अस्तित्वमा थियो, त्यो भने प्रस्ट छैन । एन्फामा गणेश थापाको उदयका लागि दिवंगत ललितकृष्ण श्रेष्ठको नेतृत्वमा यस्तै संघ गठन गरिएको थियो । थापा आएपछि भने यस्तो संघलाई मन पराइएको थिएन । यस्तै संघ गठनको प्रयास गर्दा त्यसलाई सफल पारिएको थिएन । अघोषित र अनौपचारिक रूपमा क्लबहरूले समूह भने बनाएका थिए । अध्यक्ष शेर्पा विदेशका ठूला लिगमा पनि यस्तो क्लब संघको राम्रै अभ्यास रहेको दाबी गर्छन् । अहिलेका लागि तदर्थ कमिटी गठन हुँदा ३० क्लबको उपस्थिति थियो । त्यसमा माथिल्लो डिभिजनका १० क्लब छन् । काम गर्दै जाँदा त्यसको नतिजा राम्रो आएपछि यो फुटबल क्लब संघ गठनको औचित्य देखिनेछ, शेर्पा थप्छन्, विभिन्न प्रकारको प्रतिक्रिया त स्वभाविक नै हो । मुख्य कुरा हामीले गर्ने काम राम्रो हुनुपर्छ ।एन्फाले क्लब र यसको संघसँग साझेदारी गर्नुपर्ने धारणो उनी राख्छन् । भन्छन्, लिगलाई लामो समय चलाउने हो भने क्लबलाई पनि त आर्थिक रूपमा बलियो बनाउनुपर्छ । क्लबको हैसियत नै खेलाडीलाई तलब, भत्ता दिन सक्ने हुन्न भने लामो लिग गरेर मात्र हुँदैन । अहिलेका लागि एन्फाले क्लबलाई दिनुपर्ने रकम नै दिन सकेको छैन । लिगलाई वास्तवमै राम्रो र स्तरीय बनाउने हो भने सर्वपक्षीय रोडम्याम बनाउनुपर्छ ।क्लबको अलग्गै संघको अस्तित्व आवश्यकताबारे प्रस्ट्याउन उनले इंग्ल्यान्डको प्रियिमर लिग र स्पेनी ला लिगाको उदाहरण दिन खोजे । शेर्पाले भने, उताका लिगमा सबै क्लब हिस्सेदारका रूपमा हुन्छ । लिगका महत्त्वपूर्ण निर्णयमा क्लबको हात हुन्छ । क्लबकै प्रतिनिधिको मदतमा लिग कमिटी बनाइएको हुन्छ । लिगको आयोजना त्यहाँको फुटबल संघले गर्ने होइन । त्यसका लागि छुट्टै समिति हुन्छ । फुटबल संघले नियमावलीलाई स्वीकृत गराउने हो । संघले नियमन पनि गर्ने गर्छ । यसै कारणले उताका लिग व्यावसायिक भएको उनको दाबी छ । क्लबबारे उनको सुझाव छ, अबदेखि क्लब पनि विस्तारै प्राइभेट लिमिटेडमा जानुपर्छ । क्लब आफैं पनि विस्तारै अन्यत्र सर्नुपर्छ, नयाँ सहर र स्थानलाई रोज्नुपर्छ । काठमाडौंमै बसेर हुन्न । पोखरा, विराटनगर, धरान, धनगढीतिर जानुपर्छ । यस्तो स्थितिमा होम एन्ड अवेका खेल पनि सम्भव हुन्छ । अहिले तत्कालका लागि फुटबल क्लबका लागि सबैभन्दा ठूलो चुनौती आर्थिक रूपमा सक्षम हुनु नै रहेको उनी मान्छन् । हामीसँग भौतिक पूर्वाधारको कमी छ । एकेडेमी चलाउने ठाउँ नै छैन । जग्गा किन्न सक्ने हैसियत पनि छैन । त्यसैले हामी नेपाली फुटबलको साँच्चै विकास गर्ने हो भने यसमा योजनाबद्ध ढंगले अगाडि बढ्नुपर्छ, उनी भन्छन्, फेरि भनौं, सहिद स्मारक लिग त लामो इतिहास भएको फुटबल प्रतियोगिता हो । यसलाई व्यवस्थित गराउन खोज्नु त राम्रो हो । खेलाडीमात्र व्यावसायिक भएर हुन्न, क्लब नै सबैभन्दा पहिले व्यावसायिक बन्नुपर्छ ।"
हेल्प नेपाल र पुलिस क्लब विजयी,"काठमाडौं (कास) नेपाल पुलिस क्लब र टिपटप हेल्प नेपालले सातौं प्रधामन्त्री कप एनभीए महिला तथा पुरुष राष्ट्रिय भलिबल क्लब लिगमा जित निकालेका छन् ।त्रिपुरेश्वरस्थित राखेप कभर्डहलमा पुलिस क्लबले दावाँली मिलन क्लबलाई ३० ले सोझो सेटमा हराएको छ । पुलिसले २५२१, २५१९, २५१७ को नतिजा निकालेको हो । पुलिसको ३ खेलबाट ८ अंक भएको छ । पुलिसले आफूले खेलेका तीनवटै खेल जितेको छ । यद्यपि गण्डकीसँग सेट गुमाएकाले अंक बाँडेको थियो ।अर्को खेलमा टिपटप हेल्प नेपालले आफ्नो तेस्रो खेलमा गण्डकी प्रदेश भलिबल क्लबलाई ३० ले हरायो । हेल्प नेपालले २५२२, २५१७, २८२६ को जित निकालेको हो । जितसहित हेल्प नेपालले ९ अंक बटुलेको छ ।महिलातर्फ एपीएफ क्लबले एभरेस्ट भलिबल क्लबलाई २५९, २५१२, २५११ को सोझो सेटमा हराएको छ । एपीएफको ३ खेलबाट ८ अंक भएको छ । एपीएफले विभागीय प्रतिद्वन्द्वी आर्मीसँग अंक बाँडेको थियो ।न्यु डायमन्ड भलिबल क्लब र आर्मीबीचको खेलमा डायमन्डले ३२ सेटको प्रतिस्पर्धात्मक सेटमा जित पायो । पहिलो र दोस्रो सेट २५१५, २५२१ ले आफ्नो पक्षमा पारेको डायमन्डले तेस्रो र चौथो सेट १९२५, २२२५ ले गुमायो । पाँचौं तथा अन्तिम सेटमा लयमा फर्केको डायमन्डले १५९ ले सेट आफ्नो पक्षमा पार्दै खेलेको जितेको हो । यद्यपि दुई सेट गुमाएकाले न्यु डायमन्डले एक अंक पनि गुमायो । राउन्ड रोविन लिगमा प्राप्त गरेको अंकका आधारमा पहिलो र दोस्रो स्थानका टोलीबीच फाइनलमा प्रतिस्पर्धा हुनेछ ।"
आर्मी क्लबले १३२ औं डुरान्ड कप खेल्ने,"काठमाडौं (कास) त्रिभुवन आर्मी फुटबल क्लबले छिमेकी देशको प्रतिष्ठित प्रतियोगिता डुरान्ड कपको १ सय ३२ औं संस्करणमा प्रतिस्पर्धा गर्ने भएको छ । यो फुटबल प्रतियोगिता एसियाकै सबैभन्दा पुरानो एवं विश्वकै तेस्रो पुरानो हो, जुन सन् १८८८ मा सुरु भएको थियो ।भारतीय सशस्त्र बल आयोजक रहेको डुरान्ड कपका लागि डुरान्ड फुटबल टुर्नामेन्ट सोसाइटी (डीएफटीएस) ले मंगलबार जारी गरेको विज्ञप्तिअनुसार गुवाहाटी, कोक्राझार (आसम) र कोलकातामा अगस्ट ३ देखि सेप्टेम्बर ३ सम्म हुने यसपालिको प्रतियोगितामा २४ टिमले प्रतिस्पर्धा गर्नेछन्, जसमा गत वर्षभन्दा चार टिम बढाइएको हो । भारतको शीर्ष श्रेणीको प्रतियोगिता इन्डियन सुपरलिग (आईएसएल) का सबै (१२ क्लब), दोस्रो डिभिजन (आई लिग) का सात, भारतीय सशस्त्र बलका तीन टिम तथा नेपाल र बंगलादेश आर्मीले लिगकम नकआउटका आधारमा प्रतिस्पर्धा गर्ने जनाइएको छ । साथै, प्रतियोगितामा २७ वर्षपछि विदेशी टिमलाई सहभागी गराइएको विज्ञप्तिमा उल्लेख छ । ६ समूहका शीर्ष दुई टिम नकआउट चरणमा प्रवेश गर्नेछन् । प्रत्येक समूहमा चारचार टिम हुनेछन् । गत महिना सम्पन्न सहिद स्मारक ए डिभिजन लिग सातौं स्थानमा टुंग्याएको आर्मीले डुरान्ड कपको समूह ई मा आईएसएलका दुई टिम हैदरावाद एफसी र चेन्नई एफसी तथा आई लिगको नयाँ टिम दिल्ली एफसीविरुद्ध प्रतिस्पर्धा गर्नेछ । आर्मी टिम नियमित प्रशिक्षणमै रहेको बताइएको छ । क्लबमा २०७३ साउन १ देखि मुख्य प्रशिक्षक रहेका नवीन न्यौपानेले सोमबार पदबाट राजीनामा दिएका छन् । उनले अखिल नेपाल फुटबल संघ (एन्फा) मा युथ एकेडेमी प्रमुखको जिम्मेवारी सम्हाल्ने भएपछि विभागीय टिम छाडेका हुन् । डुरान्ड कपकै तयारीमा आर्मीले नयाँ प्रशिक्षक नियुक्त गर्ने प्रक्रिया अगाडि बढाइसकेको छ ।डुरान्ड कपको विजेता टिमलाई तीन ट्रफी प्रदान गरिन्छ । गत वर्ष सुनील क्षेत्रीको कप्तानीमा रहेको बैंगलुरु एफसीले मुम्बई सिटीलाई फाइनलमा २१ ले हराएर उपाधि जितेको थियो । यसपालि कुल भारु ८९ लाख पुरस्कार रहेको प्रतियोगिता विजेताले ५० लाख प्राप्त र उपविजेताले ३० लाख हात पार्नेछन् । प्रतियोगिताका गोल्डेन बल (सर्वोत्कृष्ट खेलाडी), गोल्डेन ग्लोभ्स (उत्कृष्ट गोलकिपर) र गोल्डेन बुट (सर्वाधिक गोलकर्ता) ले जनही भारु ३ लाख हात पार्नेछन् ।"
छोटकरी,"डीसीएबाट खेलाडी सम्मानितधनगढी (कास) मलेसियामा सम्पन्न एसीसी यू१६ इस्ट जोन कपको च्याम्पियन नेपाली क्रिकेट टोलीका तीन खेलाडीलाई सम्मान गरिएको छ । धनगढी क्रिकेट एकेडेमी (डीसीए) ले नेपाली टोलीमा रहेका सुदूरपश्चिमका तीन खेलाडी विकेटकिपरब्याटर आशिष लुहार, ओपनर ब्याटर नरेन भट्ट र अशोक धामीलाई सम्मान गरेको हो । घरेलु टोली मलेसियामाथि २ सय २१ रनको सानदार जित निकाल्दै नेपालले लगातार तेस्रो पल्ट यू१६ इस्ट जोनको उपाधि जितेको थियो । उपाधि जित्दा धनगढी क्रिकेट एकेडेमीका उत्पादन नरेनले शतक बनाएका थिए । विकेटकिपर आशिष पनि धनगढी एकेडेमीकै उत्पादन हुन् । अशोक बझाङका हुन् । एकेडेमीले सम्मान गर्दै उनीहरूलाई निःशुल्क प्रशिक्षण गराउने घोषणा गरेको छ । तीनै खेलाडीलाई सम्मान गर्दै धनगढी उपमहानगरपालिकाका प्रमुख गोपाल हमालले ग्रासरुटको खेलकुद विकासमा उपमहानगरले लगानी गर्ने बताए । मेयर हमालले एकेडेमीका अध्यक्ष सुवास शाहीले धनगढीलाई सिटी अफ क्रिकेट बनाउने परिकल्पना गरेको र त्यसलाई नीति तथा कार्यक्रममा समेटेको जानकारी गराए । जिम्बावेमाथिको प्रतिबन्ध फुकुवाहरारे (एएफपी) फिफाले जिम्बावेमाथि लगाएको प्रतिबन्ध मंगलबार फुकुवा गरेको छ । त्यससँगै जिम्बावेको सन् २०२६ को अफ्रिकी विश्वकप छनोट खेल्ने बाटो खुलेको छ । जिम्बावेले फिफाको निर्णयलाई स्वागत गरेको छ । सन् २०२२ को फेब्रुअरीमा सरकारी हस्तक्षेप गरेको आरोपमा फिफाले जिम्बावेमाथि प्रतिबन्ध लगाएको थियो । क्यानडा, मेक्सिको र अमेरिकामा हुने विश्वकपका अफ्रिकी छनोटको ड्र निकाल्नु दुई दिनअगाडि मात्रै फिफाले प्रतिबन्ध फुकुवा गर्ने निर्णय गरेको हो । पत्रकार सम्मेलन गर्दै जिम्बावेली खेलकुदमन्त्री क्रिस्टी कभेन्ट्रीले १८ महिना लामो प्रतिबन्ध हट्नु यहाँको फुटबलका लागि सुखद रहेको बताए । फिफाले प्रतिबन्ध गरेलगत्तै अफ्रिकी देशहरूको खेलकुद संघले पनि जिम्बावेली फुटबल संघमाथि प्रतिबन्ध लगाएको थियो । कभेन्ट्रीले जिम्बावेली फुटबल खेलाडीको विश्वकप छनोट खेल्न सपना पूरा हुने बताए । फिफाले जिम्बावे फुटबल हाँक्नका लागि नर्मलाइजेसन कमिटी गठन गरेको छ ।"
