शीर्षक,विवरण
पूर्वउपप्रधानमन्त्रीसहित २३८ विरुद्ध मुद्दा चलाउन राय,"जग्गा हिनामिना प्रकरणमा भूमाफिया, कर्मचारी र व्यापारिक पृष्ठभूमिका ८ जनालाई मुख्य योजनाकारका रूपमा किटान गरेर सोहीअनुसार सजाय गर्नुपर्ने सीआईबीको प्रतिवेदनमा उल्लेख छ । भूमाफियाहरू शोभाकान्त ढकाल, रामकुमार सुवेदी, भाटभटेनी सुपरमार्केटका सञ्चालक मीनबहादुर गुरुङ, मालपोत कार्यालय डिल्लीबजारका तत्कालीन उपसचिव हुपेन्द्रमणि केसी तथा व्यापारीहरू कैलाशचन्द्र गोयल, सन्दीपकुमार शारडा, शिवरत्न शारडा र श्रवणकुमार गोयललाई ललिता निवास जग्गा हिनामिना प्रकरणका मुख्य योजनाकारका रूपमा किटान गरिएको छ । उनीहरूकै योजनामा सरकारी जग्गा हडप्ने खेल भएको अनुसन्धान प्रतिवेदनमा उल्लेख छ । उनीहरूकै योजनामा २०४९ देखि २०६९ सम्मका विभिन्न मितिमा संगठित समूह बनाई सरकारी कागजात किर्ते गरेर जग्गा मासिखाने काम भएको प्रतिवेदनमा उल्लेख छ । यो अपराधमा डिल्लीबजार मालपोतका तत्कालीन प्रमुख कलाधर देउजा, टीकाराम घिमिरेलगायत सहसचिवदेखि खरिदारसम्मका कर्मचारी जोडिएका छन् । गुठी, नापी, भूमिसुधार विभागसमेतबाट त्यसअनुसार कागजात किर्ते गरी उनीहरूले जग्गा हिनामिना गराएको खुलेको छ । जग्गा कायम भएकोमध्ये गीता गौतम खनाल, गोविन्दलाल संघाई, नीतु गुरुङ, सिपिका खेतान, सञ्जय चाचन, देवांशी गोयल र रिता ओझा गौतमले ३ रोपनी १४ आना २ पैसा जग्गा नेपाल सरकारको नाममा फिर्ता गर्न प्रक्रिया अघि बढाइसकेका छन् । जसका कारण उनीहरू प्रतिवादीभन्दा बाहिर छन् । उनीहरूलाई समेत सरकारी साक्षीका रूपमा राखिएको छ । आरोपितमाथि मुलुकी ऐन, २०२० र संगठित अपराध निवारण ऐन, २०७० बमोजिम मुद्दा चलाउनुपर्ने सीआईबीको रायमा समेटिएको छ ।उनीहरू २०४९ देखि २०६९ सम्मको ३० वर्षे अवधिमा सरकारी जग्गा हिनामिना गर्ने कार्यमा संलग्न थिए । १० वर्षे माओवादी सशस्त्र द्वन्द्व, व्यवस्था परिवर्तन र अस्थिर राजनीतिको समयमा जग्गा हडपेको देखिन्छ । सीआईबीले असार १२ मा केही आरोपितलाई पक्राउ गरी अदालतबाट म्याद लिएर अनुसन्धान सुरु गरेको थियो । पञ्चायतकालमा तत्कालीन भोगाधिकारी सुवर्णशमशेर राणाको परिवारलाई मुआब्जा दिएर अधिग्रहण गरिएको करिब २ सय ८५ रोपनी जग्गामध्ये २०४९ सालदेखि २०६९ को अवधिमा मालपोत, भूमिसुधार विभाग, मन्त्रालय र मन्त्रिपरिषद्बाट निर्णय गराई पिरामिड शैलीको कब्जा गरेका थिए । संगठित समूहले सरकारी कागजात किर्ते गरी १ सय ४३ रोपनी ६ आना ३ पैसा ३ दाम जग्गा हडपेको सीआईबीको प्रतिवेदनमा उल्लेख छ ।हिनामिना भएको जग्गामध्ये २०४९ सालका विभिन्न मितिका निर्णयबाट १ सय १२ रोपनी ४ आना १ पैसा, २०६२ मा १२ आना २ पैसा, २०६६६७ मा सट्टापट्टा र शोधभर्नाका नाममा २५ रोपनी ७ आना १ पैसा १ दाम र २०६९ मा पशुपति टिकिन्छा गुठीका नाममा ४ रोपनी १४ आना ३ पैसा २ दाम भूमाफिया र तत्कालीन भोगाधिकारीका नाममा कायम गराएका थिए । २०६२ र २०४९ मा भने २०४७ सालको अन्तरिम मन्त्रिपरिषद्बाट भएका निर्णयको अपव्याख्या गरेर मालपोत कार्यालय डिल्लीबजारले राणा परिवारका नाममा जग्गा कायम गरिदिएको थियो ।सट्टाभर्ना र टिकिन्छा गुठीका नाममा जग्गा लैजाने निर्णय क्रमशः नेपाल र भट्टराई नेतृत्वका मन्त्रिपरिषद्बाट गराइएको थियो । सीआईबीको प्रतिवेदनमा मुख्य निर्णयाधिकारी पूर्वप्रधानमन्त्रीद्वय नेपाल र भट्टराईलाई भने सरकारी साक्षीका रूपमा राखेर कसुरबाट उन्मुक्ति दिइएको छ । निर्णय प्रक्रियामा सामेल पूर्वमुख्य सचिव लीलामणि पौडेल र हाल सञ्चार मन्त्रालयका सचिव रहेका कृष्णबहादुर राउतलाई पनि मुद्दा चलाउन नपर्ने सीआईबीको प्रतिवेदनमा उल्लेख छ । योसँगै दुवै जनाले कसुरबाट उन्मुक्ति पाएका छन् । यद्यपि सरकारी वकिल कार्यालयले प्रतिवेदन अध्ययनका क्रममा आवश्यक ठानेमा सचिव राउतलाई पनि प्रतिवादी बनाउन सक्छ । सचिव राउत पक्राउ पुर्जी जारी भएर अनुसन्धानको दायरामा तानिए पनि सर्वोच्च अदालतको आदेशले तारिखमा छुटेका थिए । जिल्ला सरकारी वकिल कार्यालय काठमाडौंका प्रमुख सहन्यायाधिवक्ता अच्युतमणि नेउपानेले सीआईबीबाट प्राप्त अनुसन्धान प्रतिवेदन अध्ययन गरेर केही दिनभित्रै अभियोजन गरिने बताए । प्रतिवेदन अध्ययनको काम सुरु भइसकेको छ, नेउपानेले कान्तिपुरसँग भने, प्रतिवेदन अध्ययनमा ८ जना कर्मचारीलाई जिम्मा दिइएको छ, केही दिनमै अध्ययनको काम सकेर तथ्य र प्रमाणले देखाएअनुसार जग्गा हिनामिनामा संलग्नविरुद्ध अदालतमा अभियोगपत्र पेस गर्छौं ।सीआईबी प्रमुख एआईजी किरण वज्राचार्यले ललिता निवास जग्गा प्रकरणमा राज्यको गुमेको सम्पत्ति फिर्ता ल्याउन गहिरो अनुसन्धान गरिएको र यो अपराधमा संलग्नलाई कारबाहीको दायरामा ल्याउन यथेष्ट तथ्य र प्रमाण जुटाइएको बताइन् । हडपिएको जग्गा फिर्ता आउनेमा हामी विश्वस्त छौं, सीआईबी प्रमुख वज्राचार्यले कान्तिपुरसँग भनिन्, सरकारी जग्गा खानेमास्ने अपराधमा संलग्नलाई कारबाहीको दायरामा ल्याउन २ जना पूर्वप्रधानमन्त्री नै साक्षी प्रमाणका रूपमा बस्नुभएको छ । यसले पनि यो मुद्दालाई बलियो बनाएको छ । जग्गा हिनामिनामा संलग्नलाई कारबाहीको दायरामा ल्याउन सीआईबीले अथक् मिहिनेत र परिश्रम गरेको भन्दै उनले त्यसका लागि विगत लामो समयदेखि छानबिन र अनुसन्धानमा संलग्न प्रहरी कर्मचारी र सम्बद्ध अन्य पक्षको सहयोगका कारण अनुसन्धानले सार्थकता पाएको बताइन् ।साढे तीन वर्षदेखि राजनीतिक दबाब र प्रभावका कारण यो प्रकरणको अनुसन्धान सीआईबीले पूर्णता दिन सकेको थिएन । ललिता निवास प्रकरणमै यसअघि २०७६ माघ २२ मा अख्तियार दुरुपयोग अनुसन्धान आयोगले पूर्वउपप्रधानमन्त्री गच्छदारसहित १ सय १० जनालाई बिगो, कैद र जरिवाना तथा ६५ जनालाई जग्गा जफत प्रयोजनका लागि प्रतिवादी बनाएर विशेष अदालतमा मुद्दा दायर गरेको थियो । अख्तियारको मुद्दामा करिब २० अर्ब रुपैयाँ बिगो मागदाबी लिइएको थियो । सीआईबीको प्रतिवेदनमा भने अख्तियारले प्रतिवादी बनाएका भन्दा थप व्यक्ति तानिएका छन् । पूर्वराज्यमन्त्री सञ्जय साह, पूर्वसचिवहरू युवराज भुसाल, रवीन्द्रमान जोशी, पूर्वसहसचिव सुधीरकुमार शाहलगायत उच्च पदस्य अधिकारीकारीहरूसमेत सीआईबीको अनुसन्धान परे, जसलाई प्रतिवादी बनाउन सिफारिस गरिएको छ ।गत असार १२ मा सुधीर शाह र भाटभटेनीका सञ्चालन गुरुङलगायलाई पक्राउ गरी अघि बढाइएको अनुसन्धान सरकारी वकिल कार्यालयमा प्रतिवेदन बुझाउँदासम्म २३ जना पक्राउ परिसकेका छन् । त्यसमध्ये ५ जना हाजिरी जमानीमा रिहा भई हाल १७ जना मात्र प्रहरी नियन्त्रणमा छन् । प्रतिवादी बनाइएका अधिकांश फरार छन् । प्रतिवादीमध्येकै पूर्वमन्त्रीद्वय गच्छदार र जोशी बयानपछि छाडिएका हुन्, अर्का पूर्वराज्यमन्त्री साह व्यक्ति हत्या अभियोगमा नख्खु कारागारमा कैद भुक्तानरत छन् । बाँकी सबै फरार सूचीमा रहेको सीआईबीले जनाएको छ ।"
ओलीको अनुपस्थितिले बनेन संसद् खुलाउने सहमति,"ओलीको अनुपस्थितिलेराष्ट्रपति पौडेलले बोलाएको सर्वदलीय बैठकलाई लिएर ओली स्वयंले सार्वजनिक धारणा दिइसकेका छैनन् । तर, एमालेका दोस्रो तहका नेताहरूले संसद्को गतिरोध अन्त्य गर्ने एजेन्डा राखेर सर्वदलीय बैठक बोलाउने अधिकार राष्ट्रपतिमा नभएकाले एमाले अनुपस्थित रहेको बताए । एजेन्डा राखेर सर्वदलीय बैठक भनेर बोलाउने अधिकार राष्ट्रपतिलाई छैन एमाले सचेतक महेश बर्तौलाले भने, राष्ट्रपतिको सल्लाहकार भनेको प्रधानमन्त्री र सरकार हो । सरकारले मैले सकिनँ, गरिदिनुपर्यो भनेको पनि लाग्दैन । सरकार र प्रधानमन्त्री स्वयं रातबिहान प्रमुख प्रतिपक्ष दलले संसद्मा उठाएका मागको विषयमा छलफल र बैठकमा हुनुहुन्छ भने राष्ट्रपतिलाई आफूखुसी एजेन्डा राखेर बैठक बोलाउने अधिकार छैन । त्यसैले एमाले नगएको हो । ओलीको अनुपस्थितिका कारण बैठक नभएपछि असन्तुष्ट बनेका राष्ट्रिय स्वतन्त्र पार्टीका अध्यक्ष रवि लामिछानेले अब बोलाइने बैठकमा अनुपस्थित हुने बताएका छन् । शीर्ष नेताहरूको बैठकको साक्षी बस्नु बदनाम हुनुमात्रै रहेछ । हामी साक्षी बस्नुको कुनै अर्थ देखिएन सर्वलीय बैठक नबसीकनै स्थगित भएपछि प्रतिक्रिया दिँदै लामिछानेले भने, सामान्य विषयलाई तन्काउने परम्परा पुराना दलहरूमा देखियो । अब यो विषय उहाँहरूलाई टुंग्याउन दिनुपर्छ । हामी साक्षी बस्नुको कुनै अर्थ छैन । ओली अनुपस्थितिको विषयले शीतल निवासमा समेत चर्चा पाएको थियो । एकीकृत समाजवादीका अध्यक्ष माधवकुमार नेपालले त आफू उपस्थित हुने भएपछि ओली नआएको भनेर प्रतिक्रिया दिएका थिए । पौडेलले प्रधानमन्त्री दाहाल, कांग्रेस सभापति शेरबहादुर देउवा, ओली, राष्ट्रिय स्वतन्त्र पार्टीका अध्यक्ष लामिछाने, प्रतिनिधिसभाका सभामुख देवराज घिमिरे र राष्ट्रिय सभाका अध्यक्ष गणेश तिमिल्सेनासँगको चरणबद्ध भेटघाटपछि मंगलबार सर्वदलीय बैठक राखेका हुन् । साउन ३१ गते भएको राष्ट्रपतिओली भेटवार्ता पनि सौहार्दपूर्ण नभएको शीतल निवास स्रोतको भनाइ छ । ओलीसँगको भेटमा राष्ट्रपति पौडेलले लामो समय संसद् अवरुद्ध हुँदा संविधान र प्रणालीमाथि आउने प्रश्नको बढी जिम्मेवार तपार्इं नै हुनुपर्ने भन्दै ओलीलाई संसद्को गतिरोध खोल्न आग्रह गरेका थिए । ओलीले जाँचबुझ आयोग गठनका लागि सत्तापक्षलाई मनाउन आग्रह गरेका थिए । सर्वदलीय बैठकमा राष्ट्रपतिले ओलीको अनुपस्थितिप्रति संकेत गर्दै आफू सक्रिय बन्न नखोजेर संविधान र प्रणालीको रक्षाका लागि सहजीकरण गर्ने काम गरेको बताएका छन् ।मैले एक्टिभिज्म देखाउन खोजेको होइन, म पनि लोकतन्त्रका लागि धेरै दुःख पाएको कार्यकर्ता हुँ । यो राष्ट्रप्रतिको मेरो चिन्ता हो । विभिन्न कारणले तपार्इंहरू सबैसँग भेट हुन सकेको थिएन । तपाईंहरूसँग भेटेर राष्ट्रको चिन्ता गरौं भन्ने पनि थियो राष्ट्रपतिको भनाइ थियो, संविधानको पालना, संरक्षण र राष्ट्रिय एकताको प्रवर्द्धन गर्ने जिम्मेवारी राष्ट्रपतिलाई दिएको छ । संविधानमा रहेको यो जिम्मेवारी कसरी पूरा गर्न सकिन्छ भन्नेमा म सधैं चिन्तित छु । संवैधानिक मर्म र भावनाअनुसार हिँड्न सकेका छौं कि छैनौं भनेर दलहरूले सोच्ने बेला भएको भन्दै राष्ट्रपतिले आपसी संवाद, वार्ता र छलफलबाट समस्याको निकास निकाल्न आग्रह गरेका थिए । सुशासनको पक्षमा दह्रोसँग उभिन नसक्दा समाज नै भ्रष्टीकरणतर्फ उन्मुख हुने हो कि भन्ने सर्वत्र चिन्ता भइरहेका बेला सार्वभौम संसद् सुशासन प्रत्याभूत गराउन सबैलाई बाध्य पार्ने थलो हो भनेर सिद्ध गर्नुपर्ने बताएका थिए ।प्रधानमन्त्री दाहालले भने जनताले चाहे जस्तो गरी संसद् सुचारु होस् र दलहरूको बीचमा समझदारी बनोस् भन्ने राष्ट्रपतिको शुभेच्छा सकारात्मक रहेको धारणा राखेका थिए । राष्ट्रपतिले बोलाएको बैठकलाई लिएर कसैले विमति राख्नुपर्नै कारण छैन । संसद् सुचारु गर्ने, सहमतिको करिबकरिब नजिक पुगेका छौं । राष्ट्रपतिको शुभेच्छाप्रति आभार प्रकट गर्छु दाहालको भनाइ थियो । अन्य दलका नेताहरूले पनि राष्ट्रपतिको सदिच्छालाई अन्यथा लिन नहुने धारणा राखेका थिए ।"
८२ वर्षे बाबुकाजीको सीप,"ललितपुर महानगरपालिका१२, वल्खु चिबहाका ८२ वर्षीय बाबुकाजी महर्जन दूधका खाली प्लास्टिकबाट विभिन्न सामग्री बनाएर बिक्री गरिरहेका छन् । उनी दूधका खाली प्लास्टिक जथाभावी नफाल्न र पुनःप्रयोगका निम्ति आग्रह गर्दै हिँडिरहेका पनि भेटिन्छन् । दूध खाएर प्रयोगविहीन ठानिएका त्यस्ता प्लास्टिक प्रयोग गरेर उनले विभिन्न सामग्री बनाइरहेका हुन् । त्यस्तो प्लास्टिकबाट उनी झोला, आस्कोट, जुत्ताजस्ता ३० भन्दा बढी दैनिक प्रयोगमा आउने सामग्री बनाइरहेका छन् । उनले आफूले मात्रै यो काम गरिरहेका छैनन्, आफ्नो समुदायका अन्य व्यक्तिलाई पनि यस्तो काम गर्न प्रेरित गरिरहेका छन् । थापाथलीस्थित प्रसूति गृहमा ४० वर्ष काम गरेर ६० वर्षको उमेरमा अवकाश पाएका उनले त्यसपछिको केही समय खेती किसानीमा बिताए । अवकाशपछिको एक दिन घर फर्किंदा जावलाखेलमा एक बालिकाले फालिएका दूधका खाली प्लास्टिकबाट धागो बनाइरहेको देखे । त्यसपछि मलाई पनि प्रयोगमा नआएका प्लास्टिकबाट विभिन्न सामग्री बनाएर बेच्न सकिन्छ भन्ने लाग्यो, बाबुकाजीले भने, अहिले म जे गरिरहेको छु, तिनै बालिकाको प्रेरणाका कारण हो ।उनका ग्राहक प्रायः विदेशी छन् । व्यक्तिगत सम्पर्क र सम्बन्धका आधारमा घरबाटै त्यस्ता सामग्री बिक्री गरिरहेका छन् । आफूले बनाएका सामग्री बाबुकाजी आफैंले लगाएर पनि त्यसको प्रचार गरिरहेको भेटिन्छन् । सामग्री हेरेर २ सय रूपैयाँदेखि १७ हजार रूपैयाँसम्ममा बेच्छु, उनले भने । प्रयोग गरेर फालिएका प्लास्टिकको पुनःप्रयोगका निम्ति उनको प्रयास सराहनीय त छ नै, वातावरण जोगाउन पनि उनको योगदान उल्लेख्य रहेको वातावरणविद्हरु बताउँछन् ।"
घुमेर चित्र,"(काठमाडौं)नेपाल आउनु अघिल्लो दिन भारतका शैलेस विओलाई अबेरसम्म निद्रै लागेन । उठेर गुगल सर्च गर्न थाले । उनले सानैमा सुनेका थिए, नेपालको पौराणिक स्थल भक्तपुरबारे । त्यही नाम किबोर्डमा टाइप गरे । इन्टर हान्नेबित्तिकै भक्तपुरको रमणीय दृश्य ल्यापटपमा देखिए । एउटाले उनको मन तान्यो । त्यो निकै पुरानो तस्बिर थियो, जहाँ भक्तपुर दरबार क्षेत्रमा किसानहरूले धान सुकाएको दृश्यले मनछोयो, उनी भन्छन्, तस्बिर देखेरै कति बेला नेपाल पुगिएला भन्ने भयो । अन्ततः चेन्नाईका कलाकार शैलेस भक्तपुर हेर्ने उत्साहका साथ राजधानी आए । नेपाल आर्ट काउन्सिलको निम्तोमा उनीलगायत चेन्नाई चोलामण्डल आर्टिस्ट भिलेज का ६ जना कलाकार नेपाल आएका हुन् । जसमा आर्ट काउन्सिलले नेपाली कलाकारसहित अन्तरसम्बन्ध विस्तार गर्दै दुईदिने कला कार्यशाला चलाएको थियो । भक्तपुरमै दुई दिन प्रत्यक्ष पुगेर दृश्य अवलोकन गर्दै भारत र नेपालका कलाकारले चित्र कोरे । भक्तपुरले नेपालको मौलिकता जोगाएको रहेछ,शैलेसले भने, मैले आँखाभरि सबै दृश्य कैद गरेको छु । भारत गएर पनि चित्र बनाउँछु ।भारतीय र नेपाली कलाकारले कोरेका चित्रको प्रदर्शनी बबरमहलस्थित आर्ट काउन्सिलमा मंगलबारदेखि सुरु भएको छ । लता गोपालले नेपाल अवलोकनपछि बुद्ध आकृति कोर्न रुचाइन् । तर, उनको बुद्ध आकृति भने अनौठो छ । बुद्धको निधारमा शिवलिंगको संकेत कोरेकी छन् । यस्तो गर्नुको पछाडि लतासँग मीठो जवाफ छ । उनी भन्छिन्, यहाँ बौद्ध र हिन्दु धर्म सबै एकसाथ मिलेर बसेको पाएँ । लताको विचारमा धार्मिक सम्प्रदायबीचको यस्तो राम्रो सद्भाव देश कमै देख्न पाइन्छ । अर्की चित्रकार हेमलता सेनातिपतीले पनि त्यस्तै, बुद्धकै आकृति बनाइन् । यद्यपि बुद्धको अनुहार बनावटमा उनको मौलिकता झल्किन्छ । पीपलको पात, कमलको फूललगायत आकृति प्रतिबिम्बित गर्दै उनले बुद्धको शान्तभाव चित्रमा उतारेकी छन् ।हेमलताले जस्तै भारतका अरू कलाकारले समेत आध्यात्मिकता र नेपालको अन्तरसम्बन्ध चित्रमा समेटेका छन् । भारतकै कलाकार उमाशंकर भेङ्कतापतिले पुरै क्यानसभालाई डाइरिज अफ नेपाल को रूपमा चित्रण गरे । उनी नेपाल आएदेखि घुम्दा देखेका दृश्य, अनुभूतिको संगालोका रूपमा चित्र बनाएका हुन् । चित्र आफैंमा एउटा डायरी जस्तै हो कलाकारका लागि, उनी भन्छन्, मैले जे देखेर महसुस गरे कलात्मक चित्रमा उतारेको छु । भत्किएको मन्दिर, देवालय, धार्मिक स्थलका भिन्नाभिन्नै आकृति उनको चित्रमा नियाल्न सकिन्छ । चार महिनाअघि चेन्नाईको चोलामण्डल आर्टिस्ट भिलेजमा २० दिन बसेर आएका नेपाली कलाकारले पनि कार्यशालामा चित्र बनाए । उनीहरूले चोलामण्डलको अनुभूति अझै ताजै राखेका छन् । कलाकार नरेश शैजीले चोलामण्डल भिजेल घुमेर आउँदा त्यहाँका कलाकारको एकरूपताले निकै प्रभावित भएको बताए । कलाकारहरू मिलेर म्युजियमसहितको आर्ट भिलेज निर्माण गरी कला हब बनाउनु ठूलो उपलब्धि भएको बताए । हामी नेपाली कलाकारमा एकरूपता छैन, उनी भन्छन्,चोलामण्डलका कलाकारबाट सिक्नुपर्ने धेरै छ । चित्रकार प्रमिला बज्राचार्यको वुमन एक्सप्रेस आकृति प्रदर्शनीमा देख्न सकिन्छ । महिलाको आकृतिलाई स्याडोमा राखेर बाहिर पृष्ठभूमि लाइट बनाउनुको भाव विशेष छ । महिला अँध्यारोमा छन्, बाहिरी दुनियाँ उज्यालो छ भन्ने सन्देश दिन विम्बात्मक चित्र कोरेको उनको भनाइ छ । त्यस्तै, प्रदर्शनीमा पानी रंग माध्यम अपनाएर दिवेश प्रधानले कोरेको चित्र मर्मस्पर्शी छ । भक्तपुरमा कार्यशाला गर्दा उनले त्यहाँ जे दृश्य देखे त्यसैलाई रंगमा उतारे । भत्किन लागेको प्राचीन घरहरूलाई टेकोले अडाएको आकृति उनको चित्रमा नियाल्न सकिन्छ । कलाकार सुनिल रन्जितको तमोशोमा शीर्षकको चित्र र जीवन राजोपाध्यायको अनटाइटल शीर्षकको चित्र अमूर्त फर्ममा छन् । संयुक्त चित्रकला प्रदर्शनी शुक्रबारसम्म चल्नेछ ।"
पुस्तकमा झापा विद्रोह,"झापा (कास) नेपाली राजनीतिमा चर्चित २०२८ को झापा आन्दोलनबारे नयाँ पुस्तक सार्वजनिक भएको छ । झापाका निरोज कट्टेलले करिब आठ वर्षको मिहिनेतपछि २०२८ ः झापा विद्रोहको अन्तर्कथा पुस्तक बजारमा ल्याएका हुन् । पुस्तकमा पञ्चायती सत्ताका नीति, भूमि सुधार पछि झापाको भुँइ यथार्थ, बसाइँसराइ, वैश्विक कम्युनिस्ट आन्दोलनका तत्कालीन तरंग, किसान र जमिनदारबीचको अन्तरविरोध अनि नक्सलवादीझापाली साइनोलगायतका विषय लेखकले पुस्तकमा समेट्ने प्रयत्न गरेका छन् ।सन् १९६० को दशकमा देशको पूर्वी भागसँगै साँधसीमा जोडिने भारत, पश्चिम बंगालको नक्सलबारीमा चर्किएको थियो, किसान आन्दोलन । भूमिपति र पुँजीपतिका विरुद्धको यो आन्दोलनलाई चारु मजुम्दार, कानु सन्याल, जंगल सन्थाललगायतले अगुवाइ गरेका थिए । त्यही आन्दोलनको झिल्को मेची तरेर झापा आएको थियो । २०२८ अर्थात सन् ७० को दशकमा मेचीपारि नक्सलबाट आएको सानो झिल्को क्रान्तिको शक्तिशाली राँकोमा परिणत भयो । राधाकृष्ण मैनाली, चन्द्रप्रकाश (सीपी) मैनाली, केपी ओली जस्ता लडाकु युवाहरू नक्सल आन्दोलनकै शैलीमा झापा विद्रोह को नाममा जमिनदारविरुद्ध धावा बोल्न थालेका थिए । २०२८ देखि २०३२ सम्म झापामा चलेको आन्दोलन पछि हिंसात्मक बन्दै गयो । यो अवधिमा विद्रोहीद्वारा आठ जना र राज्य पक्षद्वारा ६ विद्रोही मारिए । राज्य र विद्रोही दुवै पक्षबाट मारिएकाका परिवारजनको स्मृति र सम्झनाका आधारमा कट्टेलले पुस्तक तयार परेका हुन् ।"
गद्दाफी शासन अन्त्य,सन् २०११ मा आजकै दिन (अगस्ट २३) लिबियामा मुअम्मर गद्दाफीको शासन अन्त्य भएको थियो । विद्रोहीफौजले लिबियाको राजधानी त्रिपोलीस्थित उनको घर नियन्त्रणमा लिएसँगै उनको चार दशक लामो शासन अन्त्य भएको थियो । त्यसपछि फरार भएका उनी करिब दुई महिनापछि गृहनगर सिर्तमा भएको युद्धमा मारिएका थिए । २०११ को अक्टोबरमा नेटो र राष्ट्रिय अन्तरिम परिषद्का सेनाले सिर्त सहरमा गरेको आक्रमणका क्रममा उनको ज्यान गएको बताइएको थियो । १९४२ को जुन ७ मा जन्मिएका गद्दाफी १८ वर्षको उमेरमा सेनामा भर्ती भएका थिए । राजा इद्रिस उपचारका लागि टर्की गएको बेला गद्दाफी नेतृत्वको एक सैनिक समूहले रक्तपातविहीन सत्ताकब्जा गरेपछि उनी १९६९ मा सत्तामा आएका थिए । त्यतिबेला उनी २७ वर्षका मात्र थिए । साम्यवाद र पुँजीवादलाई समायोजन गरेर आफ्नो छुट्टै दर्शन बनाएका गद्दाफीले आफू राजाहरूको पनि राजा भएको बताउने गर्थे । क्रान्तिकारी राष्ट्रवादीको छविसँगै शासन सत्तामा पुगेका गद्दाफीले चार दशक लामो शासन शैलीका कारण सन्काहा र बौलाहाको विशेषण पाएका थिए । उनको शासनशैली मन नपराए पनि नागरिकहरू विरोधमा बोल्न डराउँथे । तर २०११ को सुरुआतमा ट्युनिसिया र इजिप्टमा भएका सरकारविरोधी प्रदर्शनपछि भने लिवियाली नागरिक सडकमा उत्रिएका थिए । त्यसको ६ महिनामै सत्ता छाडेर भाग्न बाध्य भएका गद्दाफी दुई महिनापछि मारिएका थिए ।
विद्यार्थी प्रेरित गर्न देश दौडाहा,"(पाँचथर)जीवन यात्रा होइन, यात्रा चाहिँ जीवन हो भन्ने मान्यता राख्छन् भोजपुर पौवादुङमा५ का नवराज भट्टराई (कोहम) । उनी हिजोआज तेह्रथुमका ग्रामीण भेगका शिक्षण संस्था घुम्दै नेपाल भ्रमणको अनुभव बाँड्न व्यस्त छन् । २०६५ मा भएको सल्लाहअनुसार दाजु नारायणप्रसाद भट्टराई (सोहम) सँग ७ सय ३० दिनमा नेपाल भ्रमणको यात्रा सकेका उनले भारत, भुटान र म्यानमारको समेत भ्रमण गरिसकेका छन् । यस पटक भने उनी एक्लै २०७९ पुस ५ मा भोजपुरबाट विद्यार्थीलाई उत्प्रेरणात्मक कक्षा दिन सुरु गरी खोटाङ, उदयपुर, झापा, इलाम, पाँचथर र ताप्लेजुङका विद्यार्थीसँग देश दौडाहाको अनुभव साट्दै तेह्रथुम आइपुगेका हुन् । विद्यार्थीलाई सकारात्मक सोच, स्मरण शक्ति बढाउने विधि र विश्वका सफल व्यक्तिको संघर्षका कथासँगै आफूले नेपाल, भारत, भुटान र म्यानमार भ्रमणका क्रममा देखेभोगेका उत्प्रेरणात्मक अनुभव र उदाहरण प्रस्तुत गर्दै विद्यार्थीलाई प्रेरित गर्छन् ।यस पटक आफूले सबको इच्छा सार्थक शिक्षा, सफा मन सुन्दर जीवन, भन्ने नारासहित विद्यार्थीमाझ अनुभव साटासाट गर्न थालेको बताए । विशेषतः समय चक्र र प्रविधिका कारण नकारात्कताको दलदलमा फसेका छौं, यसबाट कसरी बाहिर निस्कने भन्ने विषयवस्तु विद्यार्थीमाझ प्रस्तुत गर्छु, उनी भन्छन् । जीवन के हो ? हाम्रो मस्तिष्कको क्षमता कति छ र कतिसम्म प्रयोग गरिरहेका छौं भन्ने विषय प्राथमिकताका साथ विद्यार्थीसँग बाँड्दै आएको पनि उनले बताए । उनले २०६५ मा दाजु नारायणका साथ ३ सय ५० रुपैयाँ लिएर भोजपुरको दिङलाबाट नेपाल भ्रमण थालेका थिए । भ्रमणमा धार्मिक, सांस्कृतिक, पुरातात्त्विक र पर्यटकीय स्थलका तस्बिर एवं अनुभव समेटर पुस्तक प्रकाशन गर्र्यौं, देश भ्रमणपछि भारत, भुटान र म्यानमार पुगेर फकिर्यौं, कोहम भन्छन् । पैसाको अभाव देखाएर मान्छे सानो काम गर्न पनि पछाडि हट्छ तर केही गर्ने इच्छा शक्ति भए नोट होइन अठोट, बहाना होइन, चाहना र गाँठ होइन, आँट चाहिन्छ भन्ने मान्यता कोहमको छ । अघिल्लो पटकको भ्रमणमा कोहम र सोहमको जोडीलाई विभिन्न जिल्ला पुग्दा त्यहाँका तत्कालीन गाउँ विकास समिति, जिल्ला विकास समिति र केही पत्रकारहरूले भोजन, बास र बाटो खर्चका लागि सहयोग गरेका थिए । यस पटक उत्प्रेरणात्मक कक्षा दिएका शिक्षण संस्थाका प्राध्यापक शिक्षक, अभिभावक, अघिल्लो भ्रमणमा चिनापर्ची भएका नागरिक र विभिन्न स्थानमा पुग्दा भेटिएका बन्धु बान्धवले यात्रामा सघाइरहेका छन् । केही स्कुल कलेजमा मोटिभेसन कक्षा सकिएपछि स्वैच्छिक रूपमा एकदुई हजार नगद थमाउनुहुन्छ, कोहमले भने । नगद सहयोग गर्नैपर्छ भन्ने अनिवार्यनरहेको उनले सुनाए । आफूले आर्जन गरेको ज्ञान र अनुभव बाँड्दै नयाँनयाँ ठाउँ पुगेर नयाँ कुरा सिक्ने अभियानमा उनी छन् । अबको २ वर्षभित्र देशका ७७ जिल्ला पुगेर २ लाख विद्यार्थीलाई भेट्ने लक्ष्य लिएका छन् । पहिलो पटक उनीहरूको यात्राको उद्देश्य देशमा रहेका पर्यटकीय स्थलहरूको जानकारी संकलन गर्दै पर्यटन प्रवर्द्धनमा टेवा पुर्याउन प्रचारात्मक सामग्री प्रकाशन गर्नु थियो । तर आशय बुझेपछि विभिन्न ठाउँमा भेटिएका बटुवादेखि आफैं मागेर हिँड्ने जोगी संन्यासीसम्मले सदाशयता देखाएका उनले बताए । भारत भ्रमणमा त्यहाँ व्यवसाय गरेर बसेका नेपालीहरूले यात्रा सकिएपछि पुस्तक प्रकाशनका लागि समेत सहयोग गरेका थिए । पहिलो पटक यात्रा सकेपछि नवराज र उनका सहयात्री दाजु नारायणप्रसादले नेपाल भ्रमणका ७ सय ३० दिन,देखेको विश्व र नेपाल र विश्व दृष्टि नामका तीनवटा पुस्तक प्रकाशन र नेपाल दर्शन र त्रिदेश दर्शन नामका २ वटा वृत्तचित्र निर्माण गरेका छन् । नवराजका २ छोरी, श्रीमती र वृद्धावस्थाका मातापिता छन् । गाउँमा बसिरहेका उनको परिवारजनले कृषि कर्म गरेर गुजारा चलाउँछन् । उनका दाजु नारायणप्रसादले अचेल काठमाडौंका सामुदायिक विद्यालय घुमेर योगाभ्याससम्बन्धी प्रशिक्षण दिइरहेका छन् । यता नवराज उत्प्रेरणात्मक कक्षामा व्यस्त छन् । दाजुभाइ स्नातक उत्तीर्ण हुन् । दिनभरि विद्यालय शिक्षा दिएर साँझ अभिभावक र परिवारका सदस्यसँग कुरा गर्छु, उनले भने । ठाउँठाउँ पुग्दा भेटिएका नवपरिचितले आज हाम्रो घर जाउँ एकछाक खाऔं, एकरात सुतौं भन्नुहुन्छ, उनले भने । बास बसेकै ठाउँमा पनि उनलाई मोटिभेसन क्लास चलाउने प्रस्ताव आउँछ । नयाँनयाँ ठाउँ पुग्दा झनै नयाँ अनुभव गर्छु, जीवनमा अझै धेरै घुम्नु छ, अनुभव गर्नुछ, त्यसैले यात्रा नै जीवन हो भनेको हुँ, कोहमले भने ।"
नेपाल र खनालबीच वैचारिक मतभेद,"(काठमाडौं)एकीकृत समाजवादीका अध्यक्ष माधवकुमार नेपाल र नेता झलनाथ खनालबीच महत्त्वपूर्ण राजनीतिक विषयमा फरक मत देखिएको छ । मंगलबारबाट सुरु भएको केन्द्रीय कमिटी बैठकमा अध्यक्ष नेपालको राजनीतिक प्रतिवेदनमाथि टिप्पणी गर्दै खनालले प्रधान राजनीतिक अन्तरविरोध, जनताको बहुदलीय जनवाद (जबज) को औचित्य र गठबन्धन तथा मोर्चाको विषयमा फरक धारणा राखेका हुन् । दुई वर्षअघि एमालेबाट विभाजित एकीकृत समाजवादी संगठनात्मक रूपमा कमजोर देखिएको अवस्थामा प्रमुख दुई शीर्ष नेताबीच महत्त्वपूर्ण सैद्धान्तिक विषयमा मतभेद देखिएको हो । मुख्य रूपमा अध्यक्षको प्रतिवेदनमा तीनवटा विषयमा फरक धारणा रहेको थियो, केन्द्रीय सदस्य अशेष घिमिरेले भने, प्रधान अन्तरविरोध, जबज र मोर्चाको विषयमा फरक धारणा देखियो । बैठकमा अध्यक्ष नेपालले प्रस्तुत गरेको २३ पृष्ठमा झन्डै ८ हजार ४ सय शब्दको राजनीतिक प्रतिवेदनमाथि खनालले टिप्पणी गर्दै आफ्नो फरक मत रहेको र महाधिवेशनसम्म पुग्दासम्म विचारको पक्षमा एकीकृत धारणा पुग्न नसके पार्टी र आन्दोलन संकटमा पर्ने चेतावनीसमेत दिएका थिए । अध्यक्षको प्रतिवेदनमा मेरो केही विषयमा फरक मत छन् । यसलाई छलफल गरेर महाधिवेशनसम्ममा ठीक निष्कर्षमा पुगौं । नपुगे हाम्रो पार्टी त बन्दैन र वाम आन्दोलन पनि संकटमा पर्छ, खनालले बैठकमा भने । एकीकृत समाजवादीले मध्यमाघमा पार्टीको महाधिवेशन गर्ने तयारी गरेको छ । तीन दिनसम्म चल्ने केन्द्रीय कमिटीको बैठकमा महाधिवेशनको मिति र तयारीको विषयमा पनि एजेन्डा छ ।बैठकमा खनालले अध्यक्ष नेपालले भनेको धारणा मान्नैपर्छ भन्ने नरहेको बताएका थिए । मैले भनेको कुरा अध्यक्षले मान्नैपर्छ भन्ने छैन र अध्यक्षले भनेको कुरा मैले मान्नैपर्छ भन्ने छैन, खनालले आफ्नो धारणा राख्न सुरु गर्दै भनेका थिए, यस विषयमा सार्वभौम केन्द्रीय कमिटीमा छलफल गरौं र ठीक निष्कर्षमा पुगौं । प्रधान सामाजिक अन्तरविरोध बाह्य नभएर आन्तरिक भएकामा अध्यक्ष नेपाल र खनाल एकै मत देखिए पनि प्रधान राजनीतिक अन्तरविरोध र त्यसको पात्र के हो भन्ने विषयमा फरक धारणा रहेको छ । तीन प्रकारका आधारभूत अन्तरविरोधमध्ये बाह्य अन्तरविरोध प्रधान रहेको अवस्था अहिले होइन, अध्यक्षको प्रतिवेदनमा छ, त्यसैले आन्तरिक आधारभूत अन्तरविरोध अर्थात् दलाल नोकरशाही पुँजीपति वर्ग र आम नेपाली जनताबीचको अन्तरविरोध वर्तमान नेपाली समाजको प्रधान अन्तरविरोध हो । अध्यक्ष नेपालले प्रतिवेदनमा प्रमुख अन्तरविरोधका पात्रबारे भने उल्लेख गरेका छैनन् । दलाल नोकरशाही पुँजीपति वर्गको हितमा काम गर्ने प्रतिनिधि कुनै एउटा राजनीतिक दलमा मात्र नभएर विभिन्न दल र संगठनमा हुन सक्छन् । यसका अनेक गुट अनेक दलमा हुन सक्छन्, अध्यक्ष नेपालको प्रतिवेदनमा भनिएको छ, त्यसैले कुनै एउटा राजनीतिक दललाई दलाल नोकरशाही पुँजीपति वर्गको राजनीतिक प्रतिनिधि घोषणा गर्नु र उक्त राजनीतिक दलसँग आम नेपाली जनताको अन्तरविरोध वर्तमान नेपाली समाजको प्रधान राजनीतिक अन्तरविरोध हो भन्नु उपयुक्त हुँदैन । अध्यक्ष नेपालको धारणालाई खण्डन गर्दै खनालले प्रधान राजनीतिक अन्तरविरोधको पात्र किटान नगर्दा शक्ति छरिने बताए । योसँग पनि र त्योसँग पनि अन्तरविरोध छ भन्दा शक्ति छरिन्छ र त्यसले निष्कर्षमा पुर्याउन सक्दैन, खनालले बैठकमा भने, यो प्रतिवेदनमा धेरै अन्तर्विरोधको विषयमा कुरा गरिएको छ तर स्पष्ट रूपमा कुनकुन पात्र हो भनिएको छैन । खनालले मंगलबारको बैठकमा कांग्रेस दक्षिणपन्थी शक्ति रहेको भन्दै त्यसैसँग मुख्य प्रतिद्वन्द्विता रहेको बताएका छन् । यसबेला नेपाली समाजको ठोस राजनीतिक स्थितिमा हाम्रो पार्टीको र सबै वामपन्थी दल समूहहरूको मुख्य प्रतिद्वन्द्वी शक्ति भनेको मुख्यतः दक्षिणपन्थी शक्तिका रूपमा रहेको कांग्रेसबाहेक अरू कुनै पनि हुन सक्दैन, खनालले भने, तर अन्य अधिकांश वामपन्थी समूहहरू ठीक यही बिन्दुमा पुगिरहेका छन् । उनीहरू मुख्य प्रतिद्वन्द्वी शक्तिसँग गठबन्धन, कार्यगत एकता र मोर्चा बनाउँदै सत्ताको चुस्की लिइरहेका छन् । उनले कांग्रेससँग मिल्ने कार्यदिशा दक्षिणपन्थी भएको भन्दै त्यो वामपन्थी शक्तिको अधोगतिको कारण भएको बताए । यो दक्षिणपन्थी कार्यदिशाले वामपन्थीहरूलाई निरन्तर अधोगति, सुस्तता, विभाजन र पलायनतिर लगिरहेछ । दक्षिणपन्थीहरूलाई लगातार फाइदा पुगिरहेछ । उनीहरू वामपन्थीलाई विभाजन गर्न र त्यसको एक हिस्सालाई उपयोग गरेर आफ्नो शक्ति वृद्धि गर्न सफल भइरहेछन्, खनालले भने, यसरी वामपन्थी समूहरू दक्षिणपन्थी शक्तिका प्यादा र बैसाखी जस्ता बनेका छन् । आफ्नो साख निरन्तर गिराइरहेका छन् । उनले डरलाग्दो दक्षिणपन्थी गल्तीबाट पार्टीलाई जोगाउनुपर्ने भन्दै वर्तमान गठबन्धनबाट बाहिरिनुपर्ने बताएका छन् । हाम्रो अनुभवहरूको समीक्षा गर्नुपर्छ, आफ्ना गल्तीलाई स्वार्थमुक्त भएर आँटका साथ सच्याउनुपर्छ र पार्टीलाई सही वैचारिकराजनीतिक कार्यदिशा, नीति र सिद्धान्तको जगमा उभ्याउनुपर्छ, खनालले भने, प्रधान राजनीतिक अन्तरविरोध र प्रमुख राजनीतिक प्रतिद्वन्द्वीलाई ठीक ढंगले ठम्याउनुपर्छ र क्रान्तिको प्रवाहलाई निसाना केन्द्रित ढंगले अघि बढाउनुपर्छ । अध्यक्ष नेपालले भने राजनीतिक प्रतिवेदनमा गठबन्धनको बचाउ गरेका छन् र तत्काल यसमा परिवर्तन नहुने धारणा राखेका छन् । यो गठबन्धन वर्तमान संसद्को संरचनाअनुसार सरकार निर्माण र सञ्चालनका निम्ति बनाइएको हो । यो दीर्घकालीन होइन, तात्कालिक राजनीतिक कार्यगत एकता मात्र हो । त्यसैले तात्कालिक राजनीतिक परिस्थिति बदलियो भने राजनीतिक गठबन्धन वा कार्यगत एकता पनि बदलिन सक्छ, नेपालको प्रतिवेदनमा भनिएको छ, अहिले तत्काल वर्तमान राजनीतिक परिस्थिति र गठबन्धन बदलिने र हामी गठबन्धनबाट बाहिर निस्कने अवस्था छैन । दुई वर्षअघि एमालेबाट विभाजित भएर बनेको एकीकृत समाजवादी निरन्तर कांग्रेससहितको गठबन्धनमा छ । अध्यक्ष नेपाल र नेता खनालबीच जबजको औचित्यको विषयमा पनि विपरीत धारणा देखिएको छ । नेपालको प्रतिवेदनमा जबजको औचित्य अझै रहेको उल्लेख भए पनि खनालले संविधान जारी भएसँगै यसको औचित्य सकिएको बताएका छन् । जनताको बहुदलीय जनवादमा सामन्तवादविरुद्ध अगाडि सारिएका राजनीतिक माग, नारा र मूल्यमान्यता संविधानमा संस्थागत भएका छन् । यो उपलब्धिको पक्ष हो । तर, जनताको बहुदलीय जनवाद सामन्तवाद विरोधी कार्यक्रम मात्र होइन, दलाल नोकरशाही पुँजीवादविरोधी कार्यक्रम पनि हो । यो राजनीतिक कार्यक्रम मात्र पनि होइन, आर्थिक, सामाजिक र सांस्कृतिक रूपान्तरणको कार्यक्रमसमेत हो, नेपालको प्रतिवेदनमा भनिएको छ, यसले अगाडि सारेका आर्थिक, सामाजिक र सांस्कृतिक रूपान्तरणका कार्यक्रमहरू व्यवहारमा लागू भइसकेका छैनन् । प्रतिवेदनमा जबजले राज्यसत्ताको मात्र होइन, कम्युनिस्ट आन्दोलन र पार्टीको लोकतान्त्रीकरणको मान्यता पनि राख्ने गरेको उल्लेख छ । प्रतिस्पर्धा र पहलकदमीद्वारा श्रेष्ठता एवं अगुवाइ हासिल गर्ने मान्यता पनि जबजले राखेको छ, नेपालले भने, यी सबै सन्दर्भमा जबजको सान्दर्भिकता छ । पाँचौं महाधिवेशनमा मदन भण्डारीले अघि सारेको जबजलाई एमालेले आफ्नो राजनीतिक मार्गदर्शक सिद्धान्त मान्दै आएको छ । तर, बैठकमा खनालले प्रतिवेदनको खण्डन गर्दै २०७२ सालमा संविधान जारी भएसँगै यसको औचित्य सकिएको बताएका छन् । संविधान बनेपछि जबजको युग सकियो । जबज भनेको नयाँ जनवाद नै हो, छुट्टै नयाँ जनवाद होइन, खनालले भने, पुराना कुरा पनि स्मरण गर्ने हो भने नयाँ जनवाद पनि स्मरण गरौं । अध्यक्ष नेपालले माओवादी, जसपा र नेकपाबीच रणनीतिक चरित्रको संयुक्त मोर्चा भएको प्रतिवेदनमा उल्लेख गरेका छन् । संयुक्त मोर्चा क्रान्तिकारी आन्दोलन सञ्चालन गर्ने एउटा महत्त्वपूर्ण संरचना हो । अहिले बनाइएको समाजवादी मोर्चा समाजवादी कार्यदिशा अंगालेका वामपन्थी पार्टीबीचको संयुक्त मोर्चा हो, प्रतिवेदनमा भनिएको छ । चार दलबीच तत्कालका लागि जिल्ला तहसम्म यसको संरचना बनाउने सहमति भएको छ । तर, मंगलबारको बैठकमा नेता खनालले समाजवादी मोर्चा रणनीतिक हुन नसक्ने बताए । खनालले कम्युनिस्ट नभएको घोषणा गर्ने जसपा, माओवादीमा केही उग्रवामपन्थ र दक्षिणपन्थी अवसरवाद बाँकी रहेको तथा नेत्रविक्रम चन्दमा उग्रवाद बाँकी रहेको बताए । फरकफरक सोच रहेकाहरूसँग मोर्चा कतिसम्म दिगो जान सक्छ भन्नेमा शंका छ, खनालले भने, यो रणनीति मोर्चा नभएर कार्यनीतिक मोर्चा मात्रै हुन सक्छ ।"
डा कर्णले पाँच लाखमा शिशु बेचेको पुष्टि,"(विराटनगर) कोशी अस्पताल विराटनगरका पूर्वमेडिकल सुपरिन्टेन्डेन्ट डा तपेश्वरलाल कर्णले अविवाहित जोडीको सम्बन्धबाट जन्मिएको शिशु (छोरी) निःसन्तान दम्पतीलाई ५ लाख रुपैयाँमा बिक्री गरेको पाइएको छ । भोजपुर हतुवागढी४ घर भएका २७ वर्षीय युवक र उनकी २६ वर्षीया प्रेमिकाको सम्बन्धबाट असार १४ गते ग्रिनक्रस अस्पतालमा शिशुको जन्म भएको थियो । डा कर्णले उक्त शिशु मोरङको कटहरी गाउँपालिका२ आदर्श टोलका सूर्यनारायण राजवंशी दम्पतीलाई ५ लाख रुपैयाँमा बिक्री गरेको पुष्टि भएकोमोरङ प्रहरी प्रवक्ता डीएसपी रञ्जनकुमार दाहालले बताए । ती दम्पती र दिदी नाता पर्ने सुधा राजवंशी मंगलबार शिशुसहित मोरङ प्रहरीमा उपस्थित भएका थिए । ग्रिनक्रस अस्पतालको ओटी विभागमा कार्यरत सुधामार्फत डा कर्णले शिशुलाई बिक्री गरेको खुलेको हो । डा कर्णले विगतमा पनि त्यस्ता शिशु बिक्री गरेको सुनेको थिएँ । त्यस्तो बच्चा फेला परे आफूलाई दिन उहाँसँग आग्रह गरेको थिएँ, सुधाले भनिन्, असार १४ गते डा कर्णले फोन गरेर बच्चा लिने हो भने, मैले लिने हो भनें । अनि त्यसै दिन ५ लाख रुपैयाँ दिएर भाइबुहारीका लागि यो शिशु लिएको हुँ । भाइबुहारीको विवाह भएको दशक बित्दा पनि सन्तान नभएपछि उक्त शिशु खरिद गरेको उनको भनाइ छ । उनले डा कर्णकी असिस्टेन्टनिर्मला यादव (नीरु) मार्फत पाँच लाख रुपैयाँ दिएको बताइन् । कोशी अस्पतालमा झन्डै अढाई दशक स्त्रीरोग विभागमा काम गरेर सेवा निवृत्त डा कर्ण २०७० चैत १९ देखि २०७१ असोज १४ सम्म मेडिकल सुपरिन्टेन्डेन्टसमेत थिए । उनी लामो समयदेखि अवैध सम्बन्धबाट जन्मिएका शिशु निःसन्तान दम्पतीलाई बिक्री गर्ने कार्यमा संलग्न हुँदै आएको प्रहरीको अनुसन्धानले पुष्टि गरेको छ । भोजपुरका अविवाहित ती युवकले प्रेमिकालाई असार १३ मा ग्रिनक्रस अस्पताल नजिकै रहेको डा कर्णको निजी दीपेश मेडिकल क्लिनिकमा लगेका थिए । आफ्नो क्लिनिकमा सुरुवाती परीक्षण गरेर कर्णले ती युवक र युवतीको नामठेगाना परिवर्तन गरेर क्लिनिक नजिकको ग्रिनक्रस अस्पतालमा भर्ना गरे । असार १४ मा नर्मल अवस्थामा छोरी जन्म भयो तर उनले युवतीलाई बच्चाबिनै डिस्चार्ज दिए । अस्पतालको रेकर्डमा युवकको नाम रामबहादुर तामाङ र युवतीको फूलकुमारी तामाङ र ठेगाना सुनसरीको रामधुनी११ उल्लेख छ । जबकि रामधुनीमा वडा ११ नै छैन । उक्त प्रकरणलाई नजिकबाट हेरेका अस्पतालका नर्सद्वयका अनुसार डा कर्णले असार १३ गते साँझ ७ बजे क्लिनिककी सहयोगी निर्मला यादव (नीरु) मार्फत गर्भवती युवतीलाई अस्पताल पठाएर नाम परिवर्तन गराई भर्ना गराएका थिए । निर्मलाले नै उनलाई ब्यथा लाग्ने औषधि चलाएर आफूहरूलाई निगरानी मात्र गर्न र केही परे वा डेलिभरी हुने स्थिति भएमा जानकारी गराउन भन्दै डा कर्ण हिँडेको प्रारम्भिक अनुसन्धानमा खुलेको छ । युवतीलाई राति ज्वरो आयो । त्यसबेला नीरुले हामीलाई सिटामोल दिनसमेत इजाजत दिइनन् र राति आफैं अस्पताल आएर युवतीलाई सिटामोल खुवाइन् । उनले आसपासका कुनै पनि पसलमा नकिनी सबै औषधि आफैं लिएर आएकी थिइन् । १४ गते बिहान सवा ७ बजेतिर युवतीको पाठेघरको मुख खुलेर डेलिभरी हुने अवस्था आएपछि नीरुलाई हामीले जानकारी गरायौं, ती नर्सले भनिन्, त्यसपछि नीरु दिदी अस्पताल आएर आफैंले ८ बजेतिर डेलिभरी गराइन् । त्यसपछि डा कर्ण अस्पताल आइपुगे । त्यसपछि नीरुले शिशुलाई सुधाको हातमा थमाइदिएकी थिइन् । त्यसैबेला सुधाले फोन गरेर शिशु लिने मानिस बोलाएको बुझिएको छ । उनीहरू तुरुन्त आए । सुधाले लु हेर बच्चा राम्रो छ । लिएर जाओ भन्दै उनीहरूको हातमा थमाइदिइन् । त्यसबेला बिहानको करिब साढे ८ बजेको थियो, ती नर्सले भनिन् ।त्यसपछि डा कर्णले डेलिभरी नोटमा बच्चा (छोरी) नर्मल जन्मिएको, तौल कम ९ सय ५० ग्राम मात्र भएको र धरान वा विराट नर्सिङ होममा थप उपचार गर्न लैजाने भन्दै नाम परिवर्तन गरिएका शिशुका बाबु रामबहादुर तामाङले बच्चा बुझेको ब्यहोराको कागज नर्सहरूलाई लेख्न लगाएको ती दुई नर्सले बयान दिएका छन् । यस क्रममा डा कर्णले प्रेमजोडीलाई बच्चाबिना नै डिस्चार्ज दिएर घर पठाएका थिए । उनीहरूका अनुसार शिशुको तौल सवा दुई किलो थियो । ती दुई नर्सले भने डा कर्णले आफूहरूलाई बच्चाको तौल ९ सय ५० ग्राम मात्र भएको पत्र लेख्न दबाब दिएको बताएका छन् । डा कर्णले असार अन्तिम साता पनि अविवाहित ऋषिदेव थरकी युवतीले यही अस्पतालमा जन्माएको शिशु (छोरा) काठमाडौंका अग्रवाल थरका निःसन्तान दम्पतीलाई बिक्री गरेका थिए । उक्त शिशुको तौल निकै कम थियो । अग्रवाल दम्पतीले उक्त शिशुलाई विराटनगरकै एक अस्पतालमा एक सातासम्म उपचार गरेर लिएर गएका थिए । डा कर्णले दशक अगाडि मोरङको ग्रामथान गाउँपालिकाका एक निःसन्तान दम्पतीलाई ५ लाख रुपैयाँ लिएर अवैध सम्बन्धबाट जन्मिएकी शिशु उपलब्ध गराएको पनि खुलेको छ । अस्पताल स्रोतका अनुसार कोशी अस्पतालमा स्त्रीरोग विशेषज्ञका रूपमा करिब अढाई दशक काम गर्दा उनले अवैध सम्बन्धबाट जन्मिएका दर्जनभन्दा बढी शिशुलाई मोटो रकममा बिक्री गरेको बतायो । २०६३६४ सालमा पनि अस्पतालबाट तीन जना नवजात शिशु अचानक हराउँदा ठूलो हंगामा मच्चिएको थियो । ती शिशु पनि डा कर्णकै सक्रियतामा निःसन्तान दम्पतीसमक्ष पुगेको आशंका गरिएको थियो । डा कर्णले आफ्नो क्लिनिकबाट गर्भवतीलाई अस्पतालमा ल्याएर सुत्केरी गराएर पठाउने गरेका थिए । त्यसबापत उनले अस्पताललाई बेड चार्ज मात्र तिर्दै आएका थिए । ग्रिनक्रस अस्पताल सञ्चालक समितिका अध्यक्ष कृष्ण खवासले उक्त प्रकरणमा पनि डा कर्णले अस्पताललाई एक रातको बेड चार्ज तीन हजार रुपैयाँ तिरेको बताए । विश्वासले डा कर्णलाई आफ्नो क्लिनिकबाट गर्भवतीलाई अस्पतालमा ल्याएर सुत्केरी गराउने सुविधा दिएको उनले बताए । तर उनको धन्दा डरलाग्दो रहेछ, खवासले भने, डा कर्ण शिशु बेचबिखन कार्यमा संलग्न रहेछन् । उनको यो कर्तुत अस्पताल प्रशासनलाई यसअघि जानकारी थिएन । प्रहरी शुक्रबार ग्रिनक्रस अस्पताल पुग्दा मधुमेह र उच्च रक्तचाप बढेको भन्दै ६८ वर्षीय डा कर्ण पाँच दिनसम्म कोशी अस्पतालको एचडीयू (हाई डिपेन्डेन्ट युनिट) मा बसेका थिए । उनलाई मंगलबार अस्पतालले डिस्चार्ज गरेलगत्तै प्रहरीले हिरासतमा लिएको छ । शिशुका अविवाहित बाबु पनि प्रहरी नियन्त्रणमा छन् ।"
सुधार गृहमा लापरबाही गर्नेलाई कारबाही माग,"भक्तपुर (कास) सानोठिमीस्थित बाल सुधार गृहमा एक युवकको मृत्यु भएपछि आफन्तले सुधार गृहका निर्देशक र वार्डेनलाई अनुसन्धानको दायरामा ल्याउनुपर्ने माग राखेका छन् । ज्वरो र खुट्टामा पिलो आएर बिरामी परेका रामेछापका २० वर्षीय युवकको आइतबार गठ्ठाघरस्थित नागरिक अस्पतालमा मृत्यु भएको थियो । एक सातादेखि बिरामी परेका उनको सुधार गृह प्रशासन र वार्डेनको लापरबाहीले मृत्यु भएको मृतकका आफन्तको आरोप छ । जिल्ला प्रशासन कार्यालय भक्तपुरले घटनाको अनुसन्धान गर्न सहायक प्रमुख जिल्ला अधिकारीको नेतृत्वमा छानबिन समिति बनाएको छ । पोस्टमार्टम नगरेसम्म घटना के कारणले भएको हो पत्ता लगाउन सकिँदैन । पीडितले जाहेरी नदिएकाले पोस्टमार्टम नै गर्न सकेका छैनौं, प्रमुख जिल्ला अधिकारी खगेन्द्रप्रसाद रिजालले भने । मृतकका आफन्तले वार्डेन र संस्थाका निर्देशकलाई पक्राउ नगरेसम्म जाहेरी दिन नसक्ने बताउँदै आएका छन् । एक सातादेखि बिरामी भएपछि उपचारका लागि उनका साथीहरूले वार्डेनलाई आग्रह गरेका थिए । ग्यास्टिकले गर्दा ज्वरो आएको भन्दै औषधि खुवाउँदै राखेका रहेछन् । घटना हुनु अघिल्लो दिन केही खान नसक्दा पनि उपचारमा लगेनन्, मृतकका आफन्त आकाश भट्टराईले भने, आइतबार सुतेको ठाउँबाट नउठेपछि हेर्न जाँदा बेहोस अवस्थामा साथीहरूले भेटेका रहेछन् । यतिसम्म लापरबाही गर्नेलाई किन कारबाहीको दायरामा ल्याइँदैन ? सुधार गृहमा रहेकाको हेरचाहमा लापरबाही गर्नेलाई कारबाही गर्न मंगलबार प्रमुख जिल्ला अधिकारी र सुरक्षा अधिकारीहरूलाई आग्रह गरेको उनले बताए । पोस्टमार्टम र अनुसन्धान क्रममा कमजोरी पाइएमा मात्रै पक्राउ गर्न सकिन्छ, भक्तपुर प्रहरी प्रमुख प्रजित केसीले भने, त्यसैले पीडित पक्षले जाहेरी दिएर अनुसन्धान अघि बढाउन सहयोग गर्नुपर्छ । सुधार गृहका निर्देशक केशव सुवालले मृतकको आफन्तले भनेजस्तो लापरबाही नभएको दाबी गरे । सरकारले उपलब्ध गराएको भन्दा बढी सुविधा रहेको उनको भनाइ छ । अदालतको आदेशले सुधार गृहमा क्षमताभन्दा बढी बालबालिका पठाए पनि सरकारले स्वास्थ्यकर्मी, औषधि उपचार र स्वास्थ्य सेवाको व्यवस्था गरेको छैन । सुधार गृहको व्यवस्थापन न्यूनतम सुविधाविहीन बालबालिकाका लागि शैक्षिक कार्यक्रम (युसेप) नेपालले गर्दै आएको छ । बालबालिका बिरामी परेमा युसेप नेपालले आन्तरिक खर्चमा उपचार गर्ने गरेको सुवालले बताए । मृतकको आफन्तले सोमबार निष्पक्ष छानबिनको माग राख्दै सुधार गृहबाहिर विरोध प्रदर्शन गरेका थिए । यही क्रममा भित्र रहेका बालक तथा युवासमेत प्रदर्शनमा उत्रिएपछि झडपको अवस्था भएको हो । सो क्रममा गेटको ताल्चा फुटाएर २ सय २१ जना भागेका थिए । भक्तपुर प्रहरी प्रमुख केसीले भागेकामध्ये सात जना मात्रै सम्पर्क बाहिर रहेको बताए । उनीहरू १८ वर्ष नाघेकाले सम्पर्कमा नआए वयस्कलाई हुने सजायअनुसार पक्राउ गरेर छुट्टै मुद्दा अघि बढाउनेसम्मको प्रहरीले योजना बनाएको छ ।"
महिला विश्वकपमा स्पेनको प्रसिद्धि,"स्पेन विश्व विजेता शीर्षकको समाचारमा फिफा महिला विश्वकप फुटबल र स्पेनले देखाएको उत्कृट प्रदर्शनबारे चर्चा गरिएको छ । सन् १९९१ बाट प्रारम्भ भएको फिफा महिला विश्वकप फुटबलको इतिहासमा धेरै उतारचढाव देखिँदै आएको छ । त्यतिबेलादेखि ४४ वर्षमा सञ्चालन भएका खेलको ३२ वर्ष पुग्दा उपाधि हात पार्ने देशको संख्या भने सीमित देखिन्छ । ८ पटक सञ्चालन भएका प्रतिस्पर्धामा स्वर्णकप हात पार्ने मुलुक चारवटा मात्र छन् । संयुक्त राज्य अमेरिका १९९१, १९९९, २०१५ र २०१९ मा गरी ४ पटक जित्न सफल हुँदा १९९५ मा नर्वे, २००३ र २००७ मा जर्मनी र जापानले २०११ मा बाजी मारेका छन् । फुटबलको हस्ती मानिएका दक्षिण अमेरिकी देशहरूमध्ये महिलातर्फ कसैले पनि अहिलेसम्म स्वर्णकप जित्न सकेका छैनन् । यतिबेला अस्ट्रेलिया र न्युजिल्यान्डले संयुक्त रूपमा सञ्चालन गरेको विश्वकप प्रतियोगिताको क्वाटरफाइनल प्रकरणसम्मको खेल उत्कृष्ट देखिए पनि सेमिफाइनलमा अस्ट्रेलियाबाहेक तीनवटा युरोपेली देश पुग्न सफल भए । एसियाको कुरा गर्दा चीन, दक्षिण कोरिया, फिलिपिन्स र भियतनाम दोस्रो चरणमा पुग्न सकेनन् । सहआयोजक न्युजिल्यान्ड पनि पहिलो चरणबाटै बाहिरियो । स्विडेनजस्तो सशक्त टिमलाई सेमिफाइनलमा पराजित गरेपछि फुटबलका विश्लेषकहरू स्पेनको पक्ष लिन थालिसकेका थिए । फाइनलमा बेलायतलाई १० ले हराउन सफल स्पेनको प्रदर्शन उत्तिकै आकर्षक रह्यो । उता तेस्रो स्थानका लागि भएको संघर्षमा स्विडेन अस्ट्रेलियालाई पछार्न सफल देखियो । स्पेनका बारेमा कुरा गर्दा विगतमा सम्पन्न पुरुषतर्फको खेलमा अद्वितीय नतिजा निकाल्न सफल भएको छ । सन् २००८ मा युरो कप, २०१० मा फिफा विश्वकप, अनि फेरि २०१२ मा युरो कप हात पारेर फुटबलको नयाँ इतिहास रचेको मात्र नभई विश्वमै सो खेलमा हस्ती साबित हुन पुग्यो । अहिले महिलातर्फको प्रतिस्पर्धामा पनि विजय हासिल गरेपछि स्पेनको गरिमा, प्रसिद्धि विश्वभर फैलिएको छ । भुवनेश्वर शर्मा, चन्द्रागिरि२, काठमाडौं"
सरकार कसको नेतृत्वमा चलेको छ ?,"कान्तिपुरमा आइतबार प्रकाशित गठबन्धन टिकाउन अवधि नपुग्दै एआईजी सरुवा शीर्षकको समाचार पढ्दा ज्यादै खिन्न लाग्यो । नक्कली भुटानी शरणार्थी प्रकरणको अनुसन्धान दोस्रो चरणमा प्रवेश गरेका बेला सरकारले अनुसन्धान गरिरहेका उपत्यका प्रहरी प्रमुखसहित पाँच जना केन्द्रीय अनुसन्धान ब्युरोका प्रहरी अतिरिक्त महानिरीक्षकको सरुवा गरेको छ । अपराध अनुसन्धानजस्तो संवेदनशील काममा खटिएका प्रहरी अधिकृतको सरुवालाई सामान्य रूपमा मात्र लिन मिल्दैन । अझ अन्य प्रहरीहरूको सरुवा गरेर अनुसन्धान कमजोर बनाउने सूचना सतहमा आएका छन् । नीति, नियम तथा अभ्यासको प्रवाह नगरी पदस्थापना भएको पाँच महिनामै बिनाकारण अचानक गरिएको सरुवा कानुनतः गठबन्धन दलको दबाबमा भएको हो । तर यथार्थमा सिंगो गठबन्धनको सहमतिभन्दा पनि कांग्रेस सभापति शेरबहादुर देउवाको दबाबमा भएको सत्यतालाई ढाकछोप गर्ने ठाउँ छैन । नक्कली भुटानी शरणार्थी बनाई मोटो रकमको चलखेल गरेर नेपालीलाई विदेशमा बिक्री गर्ने जघन्य आपराधिक योजनाकारमध्येका पूर्वगृहमन्त्री बालकृष्ण खाणसमेतलाई पक्राउ गरेपछि यसको लहरोले मञ्जु खाण र आरजु देउवासमेतलाई डोर्याउने डरले सभापति देउवाले प्रधानमन्त्रीलाई दबाब दिएका छन् । उनको दबाब थेग्नै नसक्ने भएपछि मन्त्रिपरिषद्माप्रधानमन्त्रीको आदेशमा सरुवा गरिएको जगजाहेर छ । मन्त्रिपरिषद्मा अरू मन्त्री भए पनि प्रधानमन्त्रीले आफ्नै आदेश मान्न विवश गरापछि गृहमन्त्री नारायणकाजी श्रेष्ठ प्रहरी अधिकारी सरुवा गर्न बाध्य भएका हुन् । के नक्कली भुटानी शरणार्थी प्रकरणमा सुरुको अवस्थादेखि अनुसन्धान गर्न खटाइएका र अनुसन्धान गर्दै आएका उच्चपदस्थ अधिकारीले जसरी नयाॅ अधिकारीले गर्लान् ? यति ठूलो संवेदनशील विषयमा केवल देउवाको इज्जत धान्न र उनको पारिवारिक रूपमा हुन सक्ने बेइज्जतीलाई जोगाउन यस्तो गरिएको हो भने त्यो सरकारको ठूलो भूल हो । नयाँ आउने पदाधिकारीको कार्यसम्पादन राम्रो होस् र नतिजा सही निस्कोस् भन्ने नै हो । तर दोषीले सजाय पाओस्, निर्दोष नपरून् भन्नाका लागि देउवाले यति ठूलो बबन्डर मच्चाएका हुन् त ? उनको दबाब र असन्तुष्टिले देउवाका आसेपासे र पत्नीलाई कारबाही नहोस् भनेर रचेको षड्यन्त्र होइन भनेर सहमत हुने ठाउँ छैन । होइन भने अनुसन्धान गरेर दोषीमाथि कारबाही गर्ने नै मनसाय हो भने प्रहरी अधिकारीको सरुवा किन गर्नुपर्यो ? नेपाली नागरिकलाई पैसाको बलमा नक्कली भुटानी बनाई विदेशमा बेच्ने अपराध अनुसन्धानमा खटिएका प्रहरीले उच्च राजनीतिक नेक्सस समेत उजागर गरेको अवस्थामा सरुवाको प्रपञ्च रचिएको अनुमान हुन थालेको छ । गंगाराज अर्याल, पाणिनि८, पाली, अर्घाखााची"
कूटनीतिमा नेपालले बिराउँदै गएको बाटो,"बाराक ओबामाले अमेरिकी राष्ट्रपतिमा दोस्रो कार्यकालका लागि निर्वाचित भएपछि पहिलो विदेश भ्रमणका लागि छानेको देश थियो म्यानमार (बर्मा) । अमेरिकी राष्ट्रपतिले नयाँ कार्यकाल थालेपछि कुन देशको पहिलो भ्रमण गर्छन् भन्नेले ठूलो अर्थ राख्ने नै भयो । उनले बर्मा भ्रमण गर्नु अस्वाभाविक थियो । किनभने विश्वराजनीतिमा बर्माको त्यस्तो ठूलो भूमिका देखिँदैन, न त बर्मा अमेरिकाको रणनीतिक सहयोगी नै थियो । तथापि, ओबामाले भ्रमण गरे । केही दिनको चर्चापछि ओबामाको बर्मा भ्रमण सर्वसाधारणले बिर्सिए । तर, कूटनीति र अन्तर्राष्ट्रिय राजनीतिको स्मरणशक्ति असाध्यै बलियो हुन्छ । कूटनीतिमा समकालीन घटनालाई जति महत्त्व दिइन्छ, ऐतिहासिक पृष्ठभूमिलाई त्यति नै ध्यान दिइन्छ । विश्वराजनीतिका एक्टर हरूले ओबामाको भ्रमणलाई जसरी बुझ्नुपर्ने थियो, त्यसरी नै बुझे । कूटनीतिमा क्रियाको प्रतिक्रिया तत्कालै हुँदैन, ढिलो हुन्छ । ओबामा भ्रमणको धेरै वर्षपछि बर्मा फेरि सैन्य शासनमा फर्किएको छ । ओबामा र बर्माको यहाँ किन चर्चा गरिएको हो भने, ओबामाको त्यो भ्रमणका बेला एसियाका कैयन् देशले आँखा तिखो र कान ठाडो पारेका थिए । बर्माजस्तै नेपाल पनि भारतीय उपमहाद्वीपको हिमालय परिसरको देश हो । ओबामाको त्यस बेलाको बर्मा भ्रमणलाई नेपालका राज्य सञ्चालकहरूले कसरी बुझे भन्ने जानकारी छैन, तर यस्ता विषयमा चासो र जानकारी नेपालले पक्कै राख्नुपर्ने थियो र राख्नु पनि पर्छ । समकालीन विश्वपरिवेश र घटनाहरूबारे नेपालले जानकारी राख्नैपर्छ । खासखास किसिमका घटनावलीमा प्रतिक्रिया पनि दिनुपर्छ । कस्ता विषयमा नेपालले कस्तो प्रतिक्रिया दिने भन्ने स्थापित परम्परा र नजिरहरू छ । त्यस्ता परम्परा, नजिर र प्रचलनहरूलाई कत्तिको पालना गरिएको छ भन्ने आधारमा कूटनीति सञ्चालन कसरी भइरहेको छ भन्ने नापजोख गर्न सकिन्छ । यस्तो कसीमा वर्तमान सरकारलाई हेर्दा परराष्ट्रनीति सञ्चालनमा विचलन आएको स्पष्ट देख्न सकिन्छ । राज्य भनेको बृहत् एकाइ हो । यसका व्यवहारहरू विभिन्न अंगअवयवबाट प्रकट भइरहेका हुन्छन् । राज्यको विदेशनीति पनि विभिन्न अंगअवयवबाट प्रकट भइरहेको हुन्छ । कुन देशको नीति कस्तो छ भनी उसका आधिकारिक दस्तावेजहरू हेरेर मात्र मूल्यांकन गर्न सकिँदैन, यसका लागि उसको व्यवहारसमेत हेरिनुपर्छ । नेपालको परराष्ट्रनीति सञ्चालन कसरी सञ्चालन भइरहेको छ भन्ने मूल्यांकन परराष्ट्र मन्त्रालय र प्रधानमन्त्रीका गतिविधि हेरेर मात्र गर्न हुँदैन । राज्यका विविध अंगप्रत्यंगले वैदेशिक मामिलालाई जानअनजानमा सम्बोधन गरिरहेका हुन्छन् । यस सम्बन्धमा पछिल्लो उदाहरण यहाँ उल्लेख गरौं ।गएको ६ जुलाईमा काठमाडौंमा एक जनाको जन्मदिन कार्यक्रम गरियो । जन्मदिन मनाइएका पात्र थिए दलाई लामा । कसैको जन्मदिन राज्यको सरोकारको विषय हुनुपर्छ भन्ने छैनÙ दलाई लामाको जन्मदिन पनि नेपालको चासोको विषय होइन, तर सार्वजनिक कार्यक्रम नै गरेर नेपालमा रहेका तिब्बती शरणार्थीहरूले त्यो जन्मदिन मनाए । कोठाभित्र मनाएका भए अर्कै कुरा, समारोह नै गरेर मनाए । दलाई लामा, चीन र तिब्बतका विषयमा सर्वविदितै छÙ यहाँ थप व्याख्या गरिरहन परेन । दलाई लामालाई चीनले पृथकतावादी नेता मान्छ भने नेपालले एकचीन नीति मान्छ । चीनले पृथकतावादी मानेका पात्रको जन्मदिन सार्वजनिक समारोह नै गरेर मनाउन किन दिइयो ? विचारणीय छ । सो जन्मदिन समारोहको अस्वाभाविक पक्ष के थियो भने, त्यहाँ नेपालमा रहेका पश्चिमा मुलुकका राजदूतहरू पनि उपस्थित थिए । पश्चिमा मुलुकहरू र हाम्रो छिमेकी चीनबीच कस्तो सम्बन्ध छ भन्ने पनि सबैलाई थाहै छ । दलाई लामाको जन्मदिन त्यसरी सार्वजनिक कार्यक्रम गरेर नेपालले मनाउन दिने गरेको थिएन तर यस पटक दिइयो । जति बेला दलाई लामाको जन्मदिन मनाइँदै थियो, त्यति बेला भारतमा शिख पृथकतावादले निकै ठूलो हल्लाखल्ला मच्चाइरहेको थियो । शिख पृथकतावादी अतिवादीहरूले युरोपका कैयन् मुलुकमा खुलेआम गतिविधि गरिरहेका छन् । नेपालले भने त्यस्ता अतिवादी पृथकतावादीहरूलाई गतिविधि गर्ने छुट दिने गरेको छैन र दिन पनि हुँदैन । दलाई लामाको जन्मदिन मनाउन दिएको घटनामा परराष्ट्र मन्त्रालयले गृह मन्त्रालयलाई चासो राखेर सोध्यो भन्ने समाचार आयो । यदि चासो राखेर सोधेको हो भने झनै हास्यास्पद होÙ दाहिने हातले खराब काम गर्यो, देब्रे हातले किन त्यस्तो काम गरेको भन्दै सोध्यो भनेजस्तै हो । खुलेआम अस्वाभाविक कार्यक्रम गर्न दिनु अनि एउटा मन्त्रालयले अर्को मन्त्रालयलाई सोध्यो रे भन्ने प्रचारबाजी गरेर विचलनको ढाकछोप गर्न खोज्नु जायज र नैतिक हुन सक्दैन ।रुसयुक्रेन प्रकरणमा नेपालले अति हतारमा अस्वाभाविक प्रतिक्रिया किन दिनुपर्यो भन्ने प्रश्न आफ्नै ठाउँमा छ । कुनै पनि देशको विदेश मामिला आन्तरिक राजनीतिको विस्तार हो र विदेश मामिलाले आन्तरिक राजनीतिमा प्रभाव पारिरहेको हुन्छ भन्ने अवधारणालाई धेरैले सही भनेका छन् । नेपालको वैदेशिक मामिलामा आएका यस्ता विचलनहरूको नमुना घरेलु मामिलाका आधारमा पनि खुट्याउन सकिन्छ । केही समययता नेपालले चिनियाँ लगानी भित्र्याउन अनिच्छा देखाइरहेको विषय ओपन सेक्रेट हो । चिनियाँ कम्पनीहरूलाई दिइसकिएका कैयन् आयोजना भारतलाई दिनु नेपालको घरेलु मामिला हो तर यस्ता कामको वैदेशिक आयाम पनि हुन्छ भन्ने हेक्का राख्नुपर्छ । वर्तमान सरकारको वैदेशिक मामिला विचलन प्रधानमन्त्री पुष्पकमल दाहाल प्रचण्डको अभिव्यक्तिका आधारमा पनि खुट्याउन सकिन्छ । गत जेठ १७ गते भारत भ्रमणमा जाँदा उहाँले चीनसँग सल्लाह गरेर गएको भन्नुभयो । त्यसअघि चीन जाने कुरा थियो, चिनियाँ अधिकारीहरूले नै तपाईं नआए हुन्छ भन्नुभयो भन्दै प्रचण्डले सार्वजनिक अभिव्यक्ति दिनुभयो । भारत भ्रमणबाट फर्किएलगत्तै चीन भ्रमणमा जान्छु भन्नुभयो । यी अभिव्यक्तिहरू असंगत लाग्छन् । तर, यी असंगतिभित्र केही ठोस संगति देख्न सकिन्छ । प्रचण्डको रुझान एकातर्फ भएको र अर्कोतर्फ दूरी बढाउन खोजेको वास्तविकता अब लुकाएर लुक्न सक्दैन । एकातिरको अस्वाभाविक रुझान ढाकछोप गर्नकै लागि उहाँले असंगत अभिव्यक्ति दिनुभएको बुझ्न गाह्रो छैन । माथि नै लेखियो, राज्यका विविध अंगप्रत्यंगले नीति र नियत प्रकट गरिरहेका हुन्छन् । वर्तमान सरकारका अंगप्रत्यंगले प्रत्यक्ष र अप्रत्यक्ष रूपमा जेजस्तो संकेत दिइरहेका छन्, सरकारले जस्तो मनोवैज्ञानिक जगमा विदेश मामिला सञ्चालन गरिरहेको छ, त्यसलाई हेर्दा नेपाल ठूलो भूराजनीतिक जोखिममा पर्ने चिन्ता छ । हुन त कतिपयले के भन्ने गरेका छन् भने, कुनै एक पक्षले नेपाललाई कडा दबाबमा राख्न खोजेको हुनाले यसरी अंगप्रत्यंगबाट छरपस्ट हुने गरी विचलन देखिएको हो, तर के भुल्न हुन्न भने शीतयुद्धकालमा पनि नेपाललाई कडै दबाब थियो, विचलित भएन । भारत र चीनबीच प्रत्यक्ष युद्ध नै भयो, त्यस बेला नेपाललाई कति दबाब आएको थियो होला भनी अनुमान गर्न सकिन्छ । त्यस्तो बेला पनि नेपालको विदेशनीति र त्यसका स्थापित परम्पराहरू उल्लंघन गरिएनन् । विदेशनीतिमा यसरी एकपछि अर्को विचलन बाहिरबाट छ्यांगै देखिने गरी बढिरहेको छ । भित्रभित्रै झन् केके भइसकेको होला ? प्रश्न उठ्छ । वैदेशिक मामिलामा क्रमशः देखिएको विचलनको अर्को अध्याय खुल्न बाँकी छ । त्यो विचलन नेपालभारत विद्युत् व्यापारका रूपमा खुल्न सक्छ । प्रधानमन्त्रीको भारत भ्रमणमा विद्युत् व्यापारमा सहमति भयो भनियो, सहमति भएबापत हर्षबढाइँ गर्नुपर्छ भनेर प्रधानमन्त्री र उहाँको सेरोफेरोबाट अघोषित उर्दी पनि जारी भयो, तर अहिलेसम्म सहमतिको मस्यौदा सार्वजनिक भएको छैन । हर्षबढाइँको पृष्ठभूमि तयार पारेर मात्र विद्युत् व्यापार सम्झौता सम्बन्धी दस्तावेज र तथ्यहरू सार्वजनिक गर्न खोजिएको त होइन ? तथ्यविपरीतको भाष्य सृजना गर्न खोजिएको हो कि ? प्रश्न अनेक छन् र सबै प्रश्नको केन्द्रमा विचलनमा परेको नेपालको परराष्ट्रनीति छ । शीतयुद्धको समाप्तिपछि विश्व एकध्रुवीय बन्यो, एकध्रुवीय विश्वमा नेपालले सन्तुलनका लागि धेरै टाउकोदुखाइ गर्नुपरेन । अब विश्व बहुध्रुवीय बन्दै गएको छ, विश्व फेरि नयाँ खालको शीतयुद्ध र हतियारको होडबाजीमा नयाँ ढंगले फस्दै गएको छ । हिजोको शीतयुद्ध नेपालको सिमानाबाट धेरै परको कुरा थियो होला, त्यसको सुस्त आवाज मात्र नेपालसम्म आइपुग्थ्यो होला । अहिलेको अवस्था फरक छ । अहिलेको विश्वका प्रमुख दुई खेलाडी हाम्रै साँधसिमानामा छन् र उनीहरूको आपसी प्रतिस्पर्धा पनि हामीले आँगनमा उभिएर हेरिरहेका छौं । विश्व व्यवस्था, विश्वका आपसी सम्बन्ध र द्वन्द्वका आयामहरू जटिल बन्दै गइरहेका छन् । यस्तो अवस्थामा सानोभन्दा सानो विचलनले पनि ठूलो जोखिम निम्त्याउन सक्छ । इतिहास हेर्दा के देखिन्छ भने, विश्वराजनीति केही दशक शान्तिपूर्ण र केही दशक उथलपुथलमय हुने गरेको छ । अहिले विश्व सम्बन्धका आयामहरू उत्तेजनापूर्ण र जटिल बन्दै गइरहेको दृष्टिगोचर हुन्छ । आगामी दिनमा विश्व झन् उथलपुथलमय हुने आकलन गर्न सकिन्छ । यस्तो अवस्थामा नेपालको विदेशनीति अझ विवेकपूर्ण हुनुपर्नेमा त्यसो भइरहेको छैन । घरेलु राजनीतिसँग सौदाबाजी गरेर वैदेशिक मामिलामा विचलन ल्याइएको आशंकाका यथेष्ट आधारहरू पनि छन् । नेपालको विदेशनीतिका परम्परागत आधारहरू एकै दिनमा बनेका होइनन् । इतिहासको आरनमा खारिएर, परीक्षण भएर आएको विदेशनीतिलाई परिमार्जन गर्न सकिन्छÙ भविष्यमुखी बनाउन सकिन्छ, तर भत्काउने गल्ती गर्न हुँदैन । नेपालले विदेशनीतिको अतीतको शृंखला तोड्न हुँदैन । यस्तो छुट कुनै पनि सरकारलाई हुन हुँदैन ।न्यौपाने राष्ट्रिय सभा सदस्य हुन् ।"
विद्युतीय सवारी प्रवर्द्धनमा सरकारी पहलको खाँचो,"अबको बाटोनेपालले सन् २०४५ सम्म शून्य कार्बन उत्सर्जनमा पुग्ने सार्वजनिक घोषणा गरिसकेकाले सरकारले विभिन्न पहल गरिरहेको छ । विद्युतीय सवारी साधनको संख्या क्रमिक रूपमा बढाउने नीति तिनैमध्येको एउटा हो । तर यसलाई कार्यान्वयन गर्न स्पष्ट कार्ययोजना चाहिन्छ । सार्वजनिक विद्युतीय सवारी साधनको प्रवर्द्धन नभएसम्म निजी विद्युतीय सवारीको प्रयोगले मात्र अर्थ राख्दैन । ५४ सिट भएको एउटा सार्वजनिक विद्युतीय सवारी साधनले कम्तीमा २० साना सवारीलाई विस्थापित गर्न सक्छ । सार्वजनिक विद्युतीय सवारी प्रवर्द्धन गर्न कर छुटका साथै नगद अनुदानको नीति लिनुपर्छ । सार्वजनिक सवारीलाई प्रवर्द्धन गर्नाले सडकमा सवारी निजी सवारीको संख्या कम हुन गई सडक व्यवस्थापन सहज हुने र महँगो गाडी खरिदमा बाहिरिएको विदेशी मुद्रा जोगाउन सकिने देखिन्छ । नेपाल जलस्रोतको प्रचुर सम्भावना भएको देश भएकाले आगामी दिनमा विद्युत् उत्पादन अझै बढ्दै जाने परिप्रेक्ष्यमा विद्युत् बचतको सम्भावना पनि त्यति नै छ । सरकारले नेपाल विद्युत् प्राधिकरणसँग मिलेर सवारी साधनसहित अन्य क्षेत्रमा पनि विद्युत् खपतलाई प्रोत्साहित गर्नुपर्छ । सरकारले करबाट उठ्ने राजस्वमा मात्र ध्यान नदिई विद्युतीय सवारीको प्रवर्द्धनबाट अर्बौंको इन्धन आयात घटाउन सकिने वास्तविकतालाई बिर्सनु हुँदैन । नेपालमा साझा यातायातले सरकारको लगानीको रकमले विद्युतीय बस किनेको छ । निजीलाई पनि तत्काल ठूलो खालको विद्युतीय बस ल्याएर सञ्चालन गर्ने बनाउन अनुदान दिन सकिन्छ । भारत र चीनले सन् २०३० सम्म पेट्रोलियम पदार्थबाट चल्ने सवारी साधनहरू विस्थापित गरी विद्युतीय सवारी साधन मात्रै चलाउने नीति लिएका छन् । हामी पनि सोही अनुसारको नीति बनाएर कार्ययोजना तयार गरी अगाडि बढ्नुपर्छ । भारतमा नगद अनुदान भएकाले ठूलठूला बसहरू चलाउन सम्भव भएको छ । विद्युतीय सवारी प्रवर्द्धनमा सरकारको कर नीति अस्थिर भएका कारण उपभोक्तामा अन्योल हुने गरेको छ । त्यसैले यसमा स्थिर सरकारी नीति चाहिन्छ । हामी वार्षिक ३ खर्ब रुपैयाँजतिको पेट्रोलियम पदार्थ आयात गर्छौं जुन अधिकांशतः यातायात क्षेत्रमै प्रयोग हुन्छ र यसाई घटाउन सकिन्छ । सरकारले विद्युतीय सवारीको फाइदाबारे आम जनसमुदायमा प्रचारप्रसारलाई तीव्रता दिनुपर्छ, ताकि यस सम्बन्धी अन्योल चिर्न सकियोस् । सरकारले सार्वजनिकनिजी साझेदारीको अवधारणामा पर्याप्त चार्जिङ स्टेसन बनाउन यथाशीघ्र पहल थाल्नुपर्छ, घरमै सवारी साधन चार्ज गर्न सकिने सन्देश सबैलाई दिन सक्नुपर्छ ।गजुरेल यातायातविज्ञ हुन् ।"
"पीडितलाई पीडा, आस्थामाथि तमासा","यही भदौ ३ गते नवलपरासीस्थित सीजी धाममा भारतीय गुरु तथा स्वघोषित कलियुगका सरकार धीरेन्द्र शास्त्रीको दिव्य दरबार लागेको थियो । अनेक समस्या बोकेर समाधानका लागि आफूकहाँ आउनेहरूमध्ये एक महिलालाई उनले सोधे, क्या हो जाता है ? महिलाले दुईपल्टसम्म भनिन्, नहीं बता सकती । तर लगत्तै उनी भन्छिन्, मैं दो बिमार से परेशान हूँ । शास्त्रीले क्या ? भनेर सोधेपछि उनले माइक प्रयोग नगरी दुई रोगको नाम भन्छिन् । भावनामा बगेर उनले घरका अर्का एक सदस्यलाई पनि तिनै रोग लागेको बताउँछिन् र आफ्नो दुःख बिसाउँछिन् । उनले आफैं माइक प्रयोग नगरे पनि विशुद्ध स्वास्थ्यसम्बद्ध संवेदनशील विवरण भिडियोमा प्रस्टै सुनिन्छ । त्यसपछि शास्त्रीले माइकमै प्रस्टसँग भन्छन्, हमने तीन बातें लिखीं । परिवार ठीक रहेगा । बच्चे पर कृपा होगी । आपको बिरामी बनी हुई है । गम्भीर हालत है ।  (रोगको नाम) बहुत परेशान करती । दवा असर करेगी । पूर्णतया ठीक हो जायेंगी । आप बालाजी की कृपा से पूर्ण स्वस्थ हो जायेंगी । अर्थात्, सुरुमा गोपनीयताका कारण समस्या भन्न पनि हिचकिचाएकी महिला र उनको परिवारका सदस्यका स्वास्थ्यसम्बन्धी संवेदनशील जानकारी एकैपल्ट त्यहाँ उपस्थित हजारौं र अनलाइन उक्त कार्यक्रम हेर्ने लाखौं मानिसकहाँ पुग्छ । बिरामीको गोपनीयतालाई लिएर चिकित्साशास्त्रमा प्रस्ट नियम छ बिरामीले नचाहेसम्म कसैलाई पनि उसको रोग सम्बन्धी विवरण बताउन पाइँदैन, घरका परिवारलाई समेत । एकैपल्ट कसैको रोग वा समस्याबारे लाखौं मानिसका अगाडि ढ्वाङ फुक्ने त कल्पनै गर्न सकिँदैन । त्यसमा पनि त्यो व्यक्तिको, जो त्यहाँको तमासामा उपस्थित पनि छैन, स्वास्थ्यबारेको संवेदनशील सूचना लाखौं मानिससम्म पुर्याउने काम त कदापि क्षम्य हुन सक्दैन । त्यसमा पनि मानसिक रोग र कुष्ठरोग लगायतका समस्याहरूबारे, जसले गर्दा बिरामी समाजबाट अनावश्यक रूपमा तिरस्कृत हुने जोखिम हुन्छ, सूचना दिनुअगाडि स्वास्थ्यकर्मीहरू अतिरिक्त संवेदनशील हुनुपर्छ । व्यक्तिलाई रोगले गर्दा जति समस्या भएको हुन्छ, कहिलेकाहीँ समाजमा उक्त रोगबारेको गलत धारणा वा पूर्वाग्रहका कारण त्यसभन्दा बढी क्षति पुगेको हुन सक्छ । कति अवस्थामा त सामाजिक बहिष्करणको अवस्थासमेत हुन सक्छ जसको पीडा कोभिड महामारीका बेला धेरै नेपालीले भोगेका थिए । सम्भवतः ती महिलाले व्यक्त गरेको पीडाको एउटा अवयव त्यही खाले सामाजिक बहिष्करण पनि थियो । सम्भवतः रोगको उपचार गराउन जाँदा पाएको हन्डरठक्कर र सास्तीबाट हार खाएर उनी कुनै चमत्कारको आशामा शास्त्रीको शरणमा पुगेकी थिइन् । उनलाई लागेको थियो सायद चमत्कारी बाबाले रोगको नामै नसुनी दिव्यशक्तिमार्फत समस्या चिनेर समाधान दिनेछन् । जब रोगको नाम बताउन कर लाग्यो, उनले माइक भुइँमा राखेर बताइन् ताकि बाबाले बाहेक कसैले नसुनोस् । तर जब शास्त्रीले कापीमा आफूले दिव्यशक्ति का भरमा लेखेको पढेर सुनाउन थाले, उनलाई सारा संसारलाई सुनाउनु थियो कि महिलालाई पीडा दिएको रोगको नाम उनलाई थाहा थियो । त्यसैले उनले पटक्कै नहिचकिचाई माइकमै रोगको नाम लिए । त्यो पनि दोहोर्याएर । त्यसले गर्दा उनका वर्तमान र भावी भक्तहरूका खातामा सायद उनको चमत्कार गर्ने क्षमताप्रतिको विश्वास बढेर गयो तर ती महिलाको जीवनमा जुन समस्या थियो, त्यो सम्भवतः बढेर गयो । उनी र उनको परिवारलाई चिन्ने मानिसहरू, जसलाई उनीहरूको रोगबारे थाहा थिएन, उनीहरूले अब कथित दिव्य दरबारसित कुनै लेनदेन नै नभएका ती महिलाका परिवारका सदस्यको समेत नितान्त व्यक्तिगत र संवेदनशील सूचना पाए । कुनै चिकित्सकले यसरी कसैको गोपनीयता भंग गर्यो र नेपाल मेडिकल काउन्सिलमा उजुरी पर्यो भने उसमाथि कारबाही हुन्छ । तर यी सारा समस्याका समाधानकर्ता बाबासित कुनै चिकित्सकीय डिग्री छैन, त्यसैले उनलाई नियमन गर्ने व्यवस्था पनि छैन । भलै क्यान्सरदेखि पक्षाघात र एचआईभीसम्म भएका मानिसहरू चमत्कारी उपचारका लागि उनीकहाँ पुग्ने गरेका छन् । मञ्चमा जब मानिसहरूका समस्याको यस्तो चमत्कारी समाधान भइरहेको थियो, यो देशका एक जनप्रतिनिधि तथा ठूला व्यवसायी विनोद चौधरी दर्शकदीर्घामा बसेर शास्त्रीका अनेक खाले निर्देशनहरू पालना गरिरहेका थिए । चौधरीजस्ता नीतिनिर्माताको काम मानिसले स्वास्थ्य सेवा लिन खोज्दा पाउने हन्डरठक्कर कम गर्नका लागि स्वास्थ्य सेवाको विस्तार र गुणस्तरमा वृद्धि गर्नु हो । सरकारी अस्पतालहरूमा गएपछि गरिबीतिर नधकेलिईकन उपचार पाउन सकिन्छ भन्ने विश्वास मानिसहरूमा हुँदो हो त यस्ता उटपट्याङ बाबाहरूको पछि लागेर कोही हिँड्ने थिएन । सन्तानहीन युवायुवतीदेखि बाथका रोगी वृद्धवृद्धासम्मले बाबाजीको बभूति वा कवचमा आफ्नो रोगको उपचार खोज्नुपर्ने थिएन । दिनभरजसो दिव्य दरबारको प्रत्यक्ष प्रसारण हेरेपछि मलाई बिझेको अर्को कुरा हो मानिसको आस्थामाथि गरिएको तमासा । भगवान् वा दैवी शक्तिमा आस्था राख्नु, सनातन धर्म मान्नु एउटा कुरा हो । सम्भवतः सीजी धाममा भीड लगाउनेमध्ये धेरैजसो धर्मभीरु नागरिक नै थिए । तर धार्मिक आस्था हुनु र मानिस प्रेतयुक्त (वा बोक्साबोक्सी) हुन्छ भनेर विश्वास गर्नु दुई नितान्त फरक कुरा हुन् । नेपालमा जुनसुकै धर्म मान्न पाइन्छ तर कसैलाई पिशाच वा बोक्सीको आरोप लगाउन, कुटपिट वा हिंसा गर्न पाइँदैन । त्यसमाथि अदृश्य सेनापति लगाएर कसैलाई कुटपिट गर्नु, घाँटी ङ्याक्नु, पल्टाउनु, हातखुट्टा बाँध्नु जसको लामो शृंखला सीजी धाममा चलेको थियो या नाटक हो, या त यातना र मानव अधिकारको हनन । शास्त्रीले भारतका विभिन्न ठाउँमा विभिन्न मितिमा उनै पात्रहरूलाई बोलाउँदै सेनापति बाट कुटाउँदै गरेको पुष्टि भएपछि उनले यस्ता भ्रमणहरूमा पेसेवर कलाकारहरूको झुन्ड लिएर हिँड्ने गरेका छन् भन्ने मत भारतीय विश्लेषकहरूको छ । सीजी धाममा देखिएका अतिरञ्जित अभिनयजस्ता दृश्यहरू हेर्दा त्यो विश्लेषण पटक्कै गलत लाग्दैन । हामीले स्कुल पढ्ने बेला महेन्द्र माला पुस्तकको अन्ततिर एउटा कक्षामा रामायणको पूरै कथाको संक्षेप थियो भने अर्को कक्षामा कृष्णको जीवनको उस्तै संक्षेप । दुवै पढ्दा हामीलाई अलौकिक अनुभव हुन्थ्यो, एक किसिमको शुद्धता र आस्थाको भाव जागृत हुन्थ्यो । तिनै राम र कृष्णका कथामा थपथाप गरेर घरमा आमा र हजुरआमाहरूले अनेक कथा हाल्नुहुन्थ्यो । तिनले हामीलाई चुम्बकले फलाम तानेझैं तान्थे । ती कथाको दिव्यता र भव्यताले हाम्रो कल्पनाशीलतालाई छुट्टै उडान दिन्थ्यो । कथाकारले कथेका कलियुगबारेका अरू कुनै कथा हामीलाई त्यति भव्य लाग्दैनथे । सायद त्यही सांस्कृतिक प्रभावले होला, आजका दिनमा पनि म जगजित सिंहका मधुर भजनहरू मग्न भएर सुन्छु । तिनले मनलाई शीतल बनाउँछन् । भारतकै अर्का कथावाचक कवि कुमार विश्वासले भन्ने रामकथाले आजका दिनमा पनि धेरै मानिसलाई कुनै अन्धविश्वासको मार्गतिर लाग्नै नपरी मुग्ध बनाउँछ । हाम्रो सांस्कृतिक विरासतबाट त्यस्तो आनन्द लिन कसैले ब्रह्माण्ड भगवान्ले नै बनाएका हुन् भनेर विश्वास नै गर्नु पनि पर्दैन । व्यक्तिगत रूपमा मलाई संसार, विज्ञानले भनेझैं, भौतिक प्रक्रियाबाट सृष्टि भएजस्तो लाग्छ तर मन्दिरमा गएर पूजापाठ गरेपछि आत्मिक शान्ति पाइरहेका मानिसको लाम वा भीड हेर्दा त्यसले मलाई पनि शान्त बनाउँछ । कतिसम्म भने, ढोङ नगरी भगवान् मान्ने मानिसहरूले आपत्विपत्मा आफ्नो आस्थाबाट पाउने आडभरोसा मलाई ईर्ष्यायोग्य लाग्छ किनकि भौतिकवादीहरू त्यस्तो मानसिक आडभरोसाबाट वञ्चित हुन्छन् । आखिर जीवनमा कुन दर्शन पत्याउने र कुन पछ्याउने, यी नितान्त व्यक्तिगत छनोटका विषय हुन् । त्यसैले विभिन्न धर्ममध्ये कुन राम्रो अथवा उन्नत वा धर्म मान्ने र नमान्नेमध्ये को सही भन्ने प्रश्नको कुनै सर्वस्वीकार्य जवाफ छैन । अक्सर मानिस जुन समुदायमा जन्मन्छ र हुर्कन्छ, त्यहीँको संस्कृति र धर्म उसलाई स्वाभाविक, राम्रो वा उन्नत लाग्छ । धर्मनिरपेक्ष नेपालमा संविधानको मर्म नै सबै खाले आस्था हुने मानिसलाई आआफ्नो किसिमले बाँच्न दिने र उनीहरूमध्ये कसैलाई काखपाखा नगर्ने भन्ने हो । तर जब कसैले आस्थाका नाममा अन्धविश्वास फैलाउँछ, प्रेत वा अरू कुनै बहानामा अरूको मानव अधिकार हनन गर्छ वा त्यस्तो हननलाई बढावा दिन्छ, आधुनिक राज्यमा त्यस्ता गतिविधि दण्डनीय हुन्छन् । नेपाल र भारतजस्ता देशमा यसै पनि बोक्सीका नाममा महिलाहरूलाई निर्घात कुटपिट गर्नेदेखि मलमूत्र खुवाउने र हत्या गर्नेसम्मका अमानवीय गतिविधिहरू हुने गरेका छन् । कुनै पनि धर्म वा आस्थाका नाममा त्यस्ता घटनालाई बढावा दिने वा तिनका पछि रहेको अन्धविश्वासलाई प्रवर्द्धन गर्ने कुनै पनि गतिविधि दण्डित हुनुपर्छ । जति पनि धर्मभीरु नेपाली नागरिकहरू यसपल्ट वागेश्वरधाम सरकार को दर्शनका लागि नवलपरासी पुगे, उनीहरू सबैलाई मेरो एउटा प्रश्न छ मनमा राम पुकारेर सत्कर्म गर्नु नै हाम्रो आस्था जोगाउन काफी छैन र ? लोकहितका लागि सर्वस्व त्यागेका रामले आजको नेपालमा नेताहरूलाई सद्बुद्धि दिएर सबै नागरिकका लागि राम्रो स्वास्थ्य सेवा, अब्बल शिक्षा र असल रोजगारीको व्यवस्था गर्दा हुन् कि सबैतिरबाट ठगिएका आम नागरिकलाई प्रेत बोकेको बहानामा अदृश्य सेनापति लगाएर उठबस गराउने, हात बाँधेर पल्टाउने र घाँटी अँठ्याउने काम गर्दा हुन् ? सीजी धाममा मञ्चबाट धीरेन्द्र शास्त्रीले राम, राम भनेर पुकारिरहँदा दर्शकदीर्घाको अघिपट्टि भद्दा अभिनय गरेका कलाकारहरू देख्दा मैले त्यहाँ कुटिलतापूर्वक रचिएको एउटा विद्रूप तमाशा र मानिसको आस्थामाथिको भद्दा मजाकबाहेक केही देखिनँ । त्यस्तै एउटा भद्दा दृश्यमा शास्त्रीको अदृश्य सेनापतिले कलाकारको घाँटी ङ्याकिरहेको थियो तर कलाकारले भने सेनापतिको हात फुत्काउनुको सट्टा आफैं पनि सासनली दबाइरहेको थियो । सायद अर्कोपल्टको अभिनयमा उसले त्यो गल्ती सुधार्ला पनि । तर दिव्य दरबार का नाममा यसपल्ट कथित शाश्वतधाममा जुन तमाशा भयो, त्यसले नेपालीहरूको आस्थामाथि गरेको भद्दा मजाकका कारण पुगेको सांस्कृतिक क्षति छिट्टै मेटिनेवाला छैन ।"
चन्द्रमामा अवतरण गर्दै भारतीय यान,"(नयाँदिल्ली)रूसको चन्द्रमा यात्रा विफल भएपछि विश्वभरिको ध्यान भारतको चन्द्रमा यात्रामा टिकेको छ । भारतको चन्द्रयान३ बुधबार साँझ (अगस्ट २३) ६ बजेर ४ मिनेटमा चन्द्रमाको सतहमा टेक्ने भारतीय अन्तरिक्ष अनुसन्धान संगठन (इसरो) ले जनाएको छ । इसरोले चन्द्रयान अवतरणको अन्तिम तयारीमा रहेको मंगलबार जनाएको हो । सबै सिस्टमलाई समय समयमा जाँच गरिएको र सबै सही ढंगले काम गरिरहेको इसरोको भनाइ छ ।अहिले अनुमान गरिएको समयमा चन्द्रयान३ विक्रमलाई अवतरणमा कुनै समस्या आए त्यसको ल्यान्डिङ समयलाई अगस्ट २७ पुर्याइने इसरोले जनाएको छ । यस विषयको अन्तिम निर्णय भने बुधबारलाई निर्धारित अवतरणको समयभन्दा दुई घण्टा पहिले लिइनेछ । भारतले चन्द्रमा मिसनका लागि २०२३ जुलाई १४ मा अन्तरिक्ष यान पठाएको हो । चन्द्रमाको कक्षसम्म पुग्ने लक्ष्य लिएर यान पठाइएको थियो । चार वर्ष अगाडि चन्द्रमामा अवतरण गर्ने भारतको लक्ष्य पूरा हुन सकेको थिए । अवतरण गर्ने क्रममा सन् २०१९ सेप्टेम्बर ७ का दिन अन्तिम समयमा चन्द्रयान२ सँग भारतीय वैज्ञानिकहरूको सम्पर्क टुट्न पुगेको थियो । त्यतिबेला चन्द्रयान२ विक्रम ल्यान्डर चन्द्रमाभन्दा २१ किलोमिटर दूरीमा मात्रै थियो । त्यो असफलतापछि भारतले थप तयारीका साथ पुनः प्रयास गरेको हो । भारतले चन्द्रयान३ पठाएको करिब एक महिनापछि रुसले ११ अगस्टका दिन लुना२५ अन्तरिक्ष यानलाई चन्द्रमातर्फ पठाएको थियो । भारतभन्दा तीव्र रफ्तारका साथ छिटो अवतरण गर्ने लक्ष्य रुसी यानको थियो । भारत र रुसको चन्द्रमा मिसन एकैसाथ अन्तरिक्षमा सुरु भएपछि एक प्रकारले प्रतिस्पर्धा नै मानिएको थियो । तर, लुना२५ चन्द्रमामा अवतरण गर्ने क्रममा दुर्घटनामा परेको छ । चन्द्रमाको दक्षिणी ध्रुवमा मानवरहित यान अवतरण गराउन रुसको सपना यस पटक रोकिन पुगेको छ । रुसले ४७ वर्षपछि चन्द्रका लागि मिसन गरेको थियो । दुईचार दिनको फरकमा चन्द्रमाको दक्षिणी ध्रुवमै रुस र भारतको अन्तरिक्ष यान अवतरणको लक्ष्य थियो । रुसको मिसन असफल भएपछि दुनियाँभरका अन्तरिक्ष वैज्ञानिक र मिडियाको नजर भारतीय मिसनतिर सोझिएको हो । हालसम्म चन्द्रमाको उत्तरी या मध्य क्षेत्रमा अवतरणका लागि अन्तरिक्ष यानहरू पठाइएका छन् । तर, दक्षिणी ध्रुवमा पहिलो पटक अवतरण गर्न लागिएको हो । भारतको चन्द्रयान३ ले सुरक्षित अवतरण गरेको खण्डमा चन्द्रमाको दक्षिणी ध्रुवमा ल्यान्ड गर्ने पहिलो देश भारत बन्नेछ । त्यस्तै चन्द्रमाको सतहमा पुग्ने चौथो देशमा दर्ज हुनेछ । यसअघि अमेरिका, रुस र चीनले उक्त सफलता पाइसकेका छन् । इसरोका अनुसार विभिन्न इलेक्ट्रिक र मेकानिकल सबसिस्टम जोडिएको यो यानको उद्देश्य सुरक्षित सफ्ट ल्यान्डिङ हो । यानसँग पठाइएको रोबरलाई चन्द्रमाको सतहमा छोड्ने र दुईतर्फी सञ्चार गर्नेलगायतका क्षमता चन्द्रयान३ को रहेको इसरोले जारी गरेको विज्ञप्तिमा उल्लेख छ । चन्द्रयान३ का लागि भारत सरकारले २ सय ५० करोड बजेट खर्च गरेको छ । चन्द्रयान यात्रा सुरु भएको ३३ दिनमा चन्द्रमाको सतहमा पुग्ने लक्ष्य राखिएकामा लम्बिएर ४० दिन पुगेको थियो । चन्द्रमा पृथ्वीभन्दा ३ लाख ८४ हजार ४ सय किलोमिटर टाढा छ । भारतीय चन्द्रयान विक्रम लगभग १६८ किलोमिटर प्रतिसेकेन्डको गतिले चन्द्रमामा अवतरणको कोसिसमा छ । इसरोका वैज्ञानिकका अनुसार चन्द्रयान३ लाई चन्द्रमाको सतहमा अवतरण गर्न १५ देखि १७ मिनेट लाग्नेछ ।"
"विदेशी लगानी प्रतिबद्धता ३८ अर्ब, भित्रियो ७ अर्ब","(काठमाडौं)गत आर्थिक वर्ष नेपालमा खुद ५ अर्ब ९६ करोड १३ लाख रुपैयाँ मात्र प्रत्यक्ष विदेशी लगानी (एफडीआई) भित्रिएको छ । कुल ७ अर्ब ७६ करोड ८६ लाख रुपैयाँ विदेशी लगानी भित्रिए पनि १ अर्ब ८० करोड ७३ लाख रुपैयाँ बराबर पुरानो लगानी बाहिरिएकाले खुद विदेशी लगानी ५ अर्ब ९६ करोड १३ लाख रुपैयाँ देखिएको छ । गत आर्थिक वर्ष ३२७ वटा उद्योगमा ३८ अर्ब ४० करोड ७५ लाख रुपैयाँ बराबरको विदेशी लगानी प्रतिबद्धता आएको उद्योग विभागले जनाएको छ ।विभागका अनुसार २९७ वटा साना, २५ वटा मझौला र ५ वटा ठूलो उद्योगमा विदेशी लगानी प्रतिबद्धता आएको हो । पर्यटन र सेवामा १३४४११३४४१, उत्पादनमा २९९, सूचना तथा प्रविधिमा १६५, पूर्वाधारमा १०३, खनिजमा २१ र ऊर्जा र कृषिमा ११ प्रतिशत विदेशी लगानी प्रतिबद्धता आएको विभागले जनाएको छ । प्रतिबद्धता आएको सबै विदेशी लगानी सोही अवधिमा आउँछ वा आउनुपर्छ भन्ने नीतिगत व्यवस्था छैन । सरकारले विदेशी लगानी स्वीकृत गर्दा लगानीकर्तालाई चरणबद्ध रूपमा (किस्तामा) लगानी भित्र्याउने अनुमति दिएको हुन्छ । यसकारण गत आर्थिक वर्षभर ३८ अर्बको लगानी प्रतिबद्धता आएकामा ७ अर्ब रुपैयाँ मात्र रकम भित्रियो भनेर गुनासो गरिहाल्न नमिल्ने सरोकारवाला बताउँछन् । नीति तथा संस्थागत सुधार नहुँदा विदेशी लगानी भित्रनुको साटो घट्दै गएको पूर्वउद्योग सचिव चन्द्र घिमिरेले जनाए । संस्थागतको काम गर्ने तौरतरिकामा परिवर्तन हुनुपर्छ, नीतिगत सुधार उत्तिकै आवश्यक छ, यसो नगर्दा लगानी बढ्नुको साटो झनै लगानी घट्दै जान्छ, उनले भने, हाम्रो प्रक्रिया झन्झटिलो छ । हामी अहिलेसम्म अटो अप्रुभलमा जान सकेका छैनौं । विश्व विदेशी लगानी डाउनटर्ममा रहेकाले स्वाभाविक रूपमा त्यसको प्रभाव नेपाल भित्रने विदेशी लगानीमा समेत पर्ने उनको भनाइ छ । बजार मन्दीमा छ, त्यसैले लगानीकर्ता आफू बाँच्नतर्फ लाग्छन्, नयाँ लगानी गर्नतर्फ जाँदैनन्, उनले भने, मुलुकभित्रको नीतिगत र संस्थागत सुधार हुन नसक्दा लगानीको वातावरण बन्न सकेको छैन । अघिल्लो आर्थिक वर्षदेखि नै प्रत्यक्ष विदेशी लगानी कम भित्रिन थालेपछि सरकारले लचिलो नीति लिएको छ । गत आर्थिक वर्षमा विदेशी लगानीको न्यूनतम सीमा ५ करोडबाट २ करोडमा कायम गरिएको छ । चालु आर्थिक वर्षको बजेटमार्फत वैदेशिक लगानीको न्यूनतम सीमा पुनरावलोकन गरी क्षेत्रगत रूपमा सीमा तोकिने जनाइएको छ । सरकारले सूचना प्रविधि उद्योगमा वैदेशिक लगानीको सीमा हटाइने बजेटमा उल्लेख छ । पूर्वाधार आयोजनामा निजी पुँजी परिचालन गर्न स्वदेशी तथा विदेशी लगानीकर्ताको सहभागितामा पूर्वाधार फन्ड स्थापना गर्ने सरकारको योजना छ । वैदेशिक लगानी आकर्षित गर्न ०८० सालमा लगानी सम्मेलन आयोजना गरिने बजेट वक्तव्यमा उल्लेख छ । द्रुतमार्ग, सुरुङमार्ग, जलाशययुक्त जलविद्युत्लगायत सम्भाव्य ठूला परियोजनाको पहिचान तथा पूर्वतयारीका काम सम्पन्न गरी विदेशी लगानीका लागि प्रस्ताव आह्वान गरिनेछ, बजेट वक्तव्यमा भनिएको छ, विदेशी लगानीकर्ताहरूका लागि विदेशी विनिमय जोखिम न्यूनीकरण गर्न हेजिङ गर्ने संस्था तोकी हेजिङ सेवा उपलब्ध गराइनेछ । विदेशी लगानीकर्ताले लाभांश फिर्ता लैजाने प्रक्रियालाई सरलीकृत गर्नेसमेत सरकारले जनाएको छ ।गत वर्षको कातिकबाट ५ करोडबाट २ करोडमा झरेकाले पनि विदेशी लगानी प्रतिबद्धता घटेको हुन सक्ने उद्योग विभागका विदेशी लगानी तथा प्रविधि हस्तान्तरण शाखाका निर्देशक शंकरसिंह धामी बताउँछन् । प्रतिबद्धता रकम केही घटे पनि प्रोजेक्टको संख्या बढ्दो क्रममै छ, त्यसैले विदेशी लगानीको सीमा घटेकाले पनि रकम घटेको हो, उनले भने, विश्वव्यापी आर्थिक मन्दी पनि छ, त्यसकै प्रभाव पनि हुन सक्छ । विदेशी लगानी भित्र्याउन पछिल्लो समय अनलाइनमार्फत स्वीकृति लिन सक्ने व्यवस्थासमेत गरिसकेको उनले जानकारी दिए । अनलाइनमार्फत ६ अर्बसम्मको विदेशी लगानीको स्वीकृति लिन सकिन्छ, अटोमेटिक रुट पनि छिट्टै सञ्चालनमा आउँछ, उनले भने, हामीले गरेको अध्ययनमा ८३ प्रतिशत विदेशी लगानी एक साताभित्रै स्वीकृति दिएको तथ्यांक छ । त्यसपछिका प्रक्रिया कम्पनी दर्ता, उद्योग दर्ता, राष्ट्र बैंकबाट स्वीकृतिलगायतलाई पनि छिटोछरितो बनाउनुपर्नेमा उनले जोड दिए । नेपालमा ५५ राष्ट्रबाट एफडीआई आउने गरेको भए पनि हरेक वर्ष विदेशी लगानीको लाभांशबापत बाहिरिने रकम धेरै छ । पछिल्लो समय लगानी पनि घट्दै गएको राष्ट्र बैंकको प्रतिवेदनले देखाएको छ । आर्थिक वर्ष ०७८०७९ मा २९५ वटा उद्योगमा ५४ अर्ब १५ करोड रुपैयाँ विदेशी लगानी प्रतिबद्धता आएको थियो । उक्त वर्ष खुद प्रत्यक्ष विदेशी लगानी १८ अर्ब ५६ करोड ३ लाख रुपैयाँ भित्रिएको थियो । कुल १९ अर्ब २१ करोड ९० लाख भित्रिए पनि ६५ करोड ८७ लाख रुपैयाँ बराबर पुरानो लगानी बाहिरिएको थियो । त्यसैले खुद प्रत्यक्ष विदेशी लगानी १८ अर्ब ५६ करोड ३ लाख रुपैयाँ भित्रिएको हो । आर्थिक वर्ष ०७७७८ मा नेपालमा कुल १९ अर्ब ५१ करोड रुपैयाँ विदेशी लगानी भित्रिएको थियो ।"
नेटवर्किङ अनुगमन गर्न सीडीओ कार्यालयलाई पत्र,"बुँदा ११ मा भनिएको छ, वस्तुको प्रत्यक्ष बिक्री वा नेटवर्किङ वा अन्य जुनसुकै किसिमको कार्य गर्ने कुनै पनि विदेशी कम्पनीको प्रत्यक्ष वा अप्रत्यक्ष शाखा वा सञ्जालका रूपमा रहेर कुनै पनि कार्य जिम्मेवारी वा भूमिका निर्वाह नगर्नुहुन । निर्देशनले वस्तुको प्रत्यक्ष बिक्री वा नेटवर्किङमा विदेशी कम्पनीको प्रत्यक्ष वा अप्रत्यक्ष शाखा वा सञ्जालमा पूर्ण बन्देज गरेको छ । तर आफ्नै निर्देशनविपरीत विभागले विदेशी कम्पनीका एजेन्टलाई भटाभट स्वदेशी मान्यता दिइरहेको छ । पछिल्लो समय तालुक उद्योग बाणिज्य तथा आपूर्ति मन्त्रालयले पनि अध्ययन गर्न उपसमिति गठन गरेपछि विभाग केही ताते जस्तो देखिएको स्रोत बताउँछ । इजाजत पाएका धेरैजसो कम्पनीले पिरामिड शैलीमा नेटवर्किङ गरेको थाहा पाएरै २०बुँदे निर्देशन जारी भयो । धेरैजसो कम्पनी विदेशी कम्पनीका एजेन्ट नै हुन्, विभागका एक अधिकारीले भने, यी सबै कुरामा जानकार हुँदाहुँदै विभागले अनदेखा गर्यो, विदेशी कम्पनीको एजेन्ट थाहा पाउँदापाउँदै केही व्यक्तिको प्रलोभनमा इजाजतका लागि सिफारिस गरिएको छ । अनुसन्धान मूल्यांकन तथा सिफारिस समितिकै कर्मचारीबाट हुनुपर्छ ।मन्त्रालयका उपसचिव मुकुन्द शर्माको नेतृत्वमा ३ सदस्यीय उपसमिति गठन भएको हो । उपसमितिले ऐन, नियमावलीको अध्ययन र इजाजत प्रक्रियाबारे अध्ययन गर्नेछ । आवश्यक परे ऐन कानुन संशोधन गर्ने विषयमा पनि अध्ययन हुने जनाएको छ । स्रोतका अनुसार उपसमिति गठन भएपछि नेटवर्किङ कम्पनीको गिरोह मन्त्रालयका उच्चपदस्थ कर्मचारीलाई भेट्न जुटिरहेको छ । पछिल्लो समय व्यवसायीले भेटघाटमा तीव्रता बढाएका छन्, सरकारले सत्यतथ्य छानबिन गरी कानुनी दायरामा नल्याए विगतमा जस्तै धेरै सर्वसाधारण ठगिनेछन्, ती अधिकारीले भने, विडम्बना उपभोक्ताको हकहितका लागि सस्था खोलेका केही उपभोक्ताकर्मी नै नेटवर्किङको एजेन्ट बनेका छन्, तालिम दिँदै हिँडेका छन् । तर पनि सरकार चुप लागेर बसेको छ ।"
४ वर्षपछि नेपाल फर्किंदै थाई,"(काठमाडौं)कोभिड महामारीका कारण करिब चार वर्षअघि बैंकककाठमाडौंबैंकक उडान स्थगन गरेको थाई एयरवेज इन्टरनेसनल (थाई) ले नेपालमा पुनः उडान सुरु गर्ने भएको छ । ५० वर्षसम्म उडान गरेर कोभिडका कारण नेपालबाट फर्किएको थाईको पुनरागमन ज्यादै सकारात्मक भएको नेपाली पर्यटन व्यवसायी र उड्डयनकर्मीले प्रतिक्रिया दिएका छन् । कोभिड संक्रमण रोकथाम गर्न नेपालले लकडाउन गरेपछि थाई एयर ०७६ चैत ८ को उडानसँगै नेपालको स्टेसन बन्द गरेर फर्किएको नेपाल नागरिक उड्डयन प्राधिकरणका सहप्रवक्ता ज्ञानेन्द्र भुलले जनाए । कोभिडका कारण आर्थिक संकट बेहोरेको त्यहाँको राष्ट्रिय ध्वजावाहक थाई एयर झन्डै ४ वर्षपछि पुनः काठमाडौंबैंकक उडानमा आउन लागेको छ, सहप्रवक्ता भुलले कान्तिपुरसँग भने, थाईले दसैंलगत्तै कात्तिक १ देखि दैनिक बैंकककाठमाडौंबैंकक उडानको अनुमति मागेको छ । ०२५ सालमा बोइङ ७२७ जेट उडानबाट नेपाललाई पहिलोपटक बाँकी विश्वसँग जोडेको थाईले कात्तिकदेखि १ सय ७४ यात्रु क्षमताको एयरबस ए३२० बाट सेवा गर्नेछ । थाईले पहिला न्यरोबडी विमान ल्याउनेछ, भुलले भने, त्यसपछि ३ सय यात्रु क्षमताको बोइङ७७७ बाट उडान गर्नेछ । प्राधिकरणबाट थाईले अनुमति लिने काम सकिएको छ । उडान समय (स्लट) व्यवस्थापनलगायत बाँकी काम टुंग्याउन प्राधिकरणले त्रिभुवन अन्तर्राष्ट्रिय विमानस्थललाई पत्र पठाएको छ । नेपालमा थाईलाई ४ वटा मात्रै जेट विमान भएको राष्ट्रिय ध्वजावाहक नेपाल वायुसेवा निगमसँग दाँज्ने गरिन्छ । निगमभन्दा दुई वर्षपछि स्थापित थाईसँग ६३ वटा जेट विमान छन् । नेपालसहित विश्वभर ६० गन्तव्यमा उडान गरिरहेको थाईलाई नेपालमा विशिष्ट श्रेणीका पर्यटक भित्र्याउने श्रेय जान्छ । कुनै समय थाईले एउटा मात्र ट्राफिक बत्ती (रत्नपार्क) भएको नेपालमा हाम्रो उडान छ भनेर न्युजविक पत्रिकामा विज्ञापन गरेको थियो, वरिष्ठ पर्यटन व्यवसायी वसन्त मिश्र सम्झिन्छन्, नेपालमा सस्ता र श्रमिककेन्द्रित वायुसेवा चल्छन् । तर विश्वमा नेपालको सकारात्मक प्रचार गराउने काममा थाईको ठूलो भूमिका छ । यो वायुसेवा नेपाल आउने खबर धेरै ठूलो खुसीको विषय हो । पछिल्लो पटक नेपालमा हवाई दुर्घटनाका कारण धुमिलिएको नेपालको छविलाई सकारात्मक प्रभाव पार्नेछ । कोभिडअघि थाईले नेपालमा आफै ग्राउन्ड ह्यान्डलिङ गर्थ्यो । तर अब उसले यात्रुको सेवासँग सम्बन्धित ग्राउन्ड ह्यान्डलिङका लागि निगममा निर्भर हुनुपर्नेछ । कुनै समय ७० जनासम्म कर्मचारी राखेको थाईले अब नेपाल प्रमुख र विमानस्थल हेर्ने प्रमुख गरी दुई जना कर्मचारी राखेर स्थानीय ट्राभल एजेन्ट सोसाइटी इन्टरनेसनल ट्राभल सर्भिससँग सहकार्य गर्ने जनाएको छ । हाल काठमाडौंबैंकक उडानमा निगम र थाइ स्माइल छन् ।"
डिम्याट खातामा सीमा नतोक्न माग,"काठमाडौं (कास) पछिल्लो समय धितोपत्र बोर्डबाट लाइसेन्स पाएका नयाँ ब्रोकरले लगानीकर्तालाई डिम्याट खाता खोल्ने सीमा नतोक्न माग गरेका छन् । नयाँ ब्रोकरहरूको संगठन धितोपत्र ब्रोकर एसोसिएसनले लगानीकर्तालाई आवश्यकताअनुसार दुईभन्दा बढी डिम्याट खाता खोल्न पाउने व्यवस्था गर्न माग गरेका हुन् । नेपाल धितोपत्र बोर्डका अध्यक्ष रमेशकुमार हमाललाई भेटेर मंगलबार बजार सुधारको सुझावपत्र पेस गर्दै एसोसिएसनले आवश्यकताअनुसार एउटा व्यक्तिले धेरै डिम्याट खाता खोल्न पाउने व्यवस्था माग गरेको हो । हाल एक व्यक्तिले बढीमा २ वटा मात्रै डिम्याट खाता खोल्न पाउने व्यवस्था छ । बोर्डबाट लागू भएका दुई वटा डिम्याट खातासम्बन्धी निर्देशन खारेजी गर्दै जोखिम व्यवस्थापनको अपरिहार्य औजारका रूपमा रहने यस खातालाई लगानीकर्ताको आवश्यकताअनुसार खुला छाड्न माग गरिएको एसोसिएसनका अध्यक्ष सागर ढकालले जानकारी दिए । नेप्सेबाट पास भएर धितोपत्र बोर्डसमक्ष पेस भएको धितोपत्र व्यवसायी सदस्यता तथा सुपरिवेक्षण विनियमावली, ०७९ मा रहेका केही व्यवस्थालाई सहजीकरण गर्न एसोसिएसनको माग छ । विनियम २७ को उपविनियम ३ मा ब्रोकरहरूलाई हाल ३ दिन निलम्बन गर्न सक्ने व्यवस्था रहेकामा यसलाई बढाएर १५ दिनसम्म निलम्बन गर्न सक्ने व्यवस्था राखिनुले आबद्ध लगानीकर्तालाई मर्का पर्ने देखिएको छ, एसोसिएसनले बोर्डलाई बुझाएको पत्रमा उल्लेख छ ।यस्तै ब्रोकर कम्पनीमा आबद्ध हुनेहरूले आफ्नो तथा परिवारका नाममा सेयर कारोबार गर्नुपूर्व नेप्सेबाट पूर्वस्वीकृति लिनुपर्ने व्यवस्था लागू गर्न खोजिएको भन्दै एसोसिएसनले यस्तो व्यवस्था खारेज गर्न माग गरेको छ । सदस्य दलाल कम्पनीका सेयरधनी, कर्मचारी तथा परिवारहरूलाई आफ्नै कम्पनीबाट मात्रै कारोबार गर्ने व्यवस्था मिलाए यसबाट नियामक निकायलाई समेत नियमन तथा सुपरिवेक्षण कार्यमा सहयोग पुग्नेछ, एसोसिएसनले भनेको छ । हाल लगानीकर्तालाई २० प्रतिशतसम्मको क्लोजआउटको समस्या रहेकाले यसलाई निराकरण गर्न नियमित बजार अवधिपछि न्यूनतम ३० मिनेटको अक्सन मार्केट सञ्चालन गर्न एसोसिएसनले माग गरेको छ । लगानीकर्ताहरूले स्वदेश वा विदेशबाट डिम्याट खाता तथा कारोबार खाता खोल्ने क्रममा भिडियो केवाईसीबाट समेत खोल्न पाउने व्यवस्था लागू गर्न माग गरिएको छ । राष्ट्रिय परिचयपत्रको केवाईसीलाई नेपाल धितोपत्र बोर्डको अनुमतिमा सेन्ट्रल केवाईसीमा आबद्धता गराउन आवश्यक पहल गर्न पनि बोर्डलाई आग्रह गरिएको छ ।"
अभियुक्तमाथि कस्तो सजाय मागदाबी ?,"ललिता निवास जग्गा हिनामिना गर्नेविरुद्ध सीआईबीले मुलुकी ऐन र संगठित अपराधसम्बन्धी कानुनका दफा लगाएर बिगो, कैद र जरिवाना तथा हडपिएको जग्गा जफत गर्नुपर्ने मागदाबी लिएको छ । स्रोतका अनुसार सीआईबीले संगठित अपराध ऐनको दफा ३ र ५ को कसुर गरेको आरोपमा दफा ९ को क, ख र ग अनुसार सजाय हुनुपर्ने राय दिएको छ । त्यस्तै मुलुकी ऐनको किर्ते कागज (महल १) को बुँदा नम्बर १ र २ अनुसार कसुर गरेको र ७ र ९ बमोजिम सजाय तथा १२ नम्बर बुँदाअनुसार बिगो कायम गर्न राय दिएको छ । संगठित अपराध निवारण ऐनको दफा ३ र ५ तथा मुलकी ऐनको किर्ते महलको १ र २ बुँदाअनुसार कसुर गरेको सीआईबीको निष्कर्ष छ । संगठित अपराधको ऐनको दफा ३ मा कसैले संगठित अपराध गर्नगराउन नहुने उल्लेख छ । उक्त दफाको क, ख र ग बुँदामा प्रचलित कानुनबमोजिम तीन वर्षभन्दा बढी कैद सजाय हुने कसुर, परिच्छेद३ मा उल्लेखबमोजिमको कुनै कसुर र प्रचलित कानुनबमोजिम भ्रष्टाचार वा सम्पत्ति शुद्धीकरण वा आतंककारी क्रियाकलापमा वित्तीय लगानी मानिने कसुर लाई संगठित अपराधका रूपमा व्याख्या गरेको छ । त्यस्तै दफा ५ मा कसैले पनि आपराधिक समूह स्थापना गर्न नहुने उल्लेख छ । कसैले पनि आपराधिक समूह स्थापना गर्न वा सञ्चालन, गर्न वा गराउन वा जानीजानी आपराधिक समूहको सदस्य हुन वा कसैलाई सदस्य बनाउन हुँदैन भनिएको छ । ललिता निवासको जग्गा हत्याउन संगठित गिरोहले दफा ३ र ५ का दुवै कसुर गरेको सीआईबीको प्रतिवेदनमा उल्लेख छ । यी कसुर गर्नेमाथि दफा ९ बमोजिम बिगो, कैद र जरिवाना गर्नुपर्ने उल्लेख गरिएको छ । त्यस्तै मुलुकी ऐनको किर्ते महलको बुँदा १ र २ अनुसार कसुर गरेको भन्दै बुँदा नम्बर ७०९ अनुसार सजाय र १२ नम्बर बुँदाअनुसार बिगो भराउन मागदाबी लिन सीआईबीले राय दिएको छ ।हस्ताक्षर वा औंलाको ल्याप्चे सही निसाना र छाप इत्यादि झूटा बनाई गरी वा ऐनबमोजिम रीतपूर्वकको सहीछाप भइरहेको अर्कै विषयको सच्चा लिखतमा लेखिएको व्यहोरा कुनै तरकिबसँग उडाई अर्कै मतलब निस्कने व्यहोरा पारी मिलाई लेख्ने र एउटा कामलाई भनी सहीछाप गरेको लिफा कागज वा छाप लिए दिएकोमा सो काममा नलगाई अर्कै व्यहोराको लिखतमा लगाई वा अर्कै व्यहोराको लिखत लेख्ने इत्यादि काम गरेकोबाट, किर्ते महलको १ नम्बर बुँदामा भनिएको छ, अर्काको जीउधन वा हक जाने नोक्सान हुने वा सो केही नभए पनि झूटा काम गर्ने मानिस आफैंलाई वा अरू कसैलाई फाइदा प्रमाण हुने गरी काम गरेको रहेछ भने त्यस्ता झूटा कागजबाट काम गरी भइसकेको हओस् वा नहओस् किर्ते गरेको ठहर्छ । त्यस्तो किर्ते गर्नेगराउनेलाई र जानीबुझी किर्ते कागजमा बस्ने साक्षी मतियारसमेतलाई बात लाग्छ ।त्यस्तै बुँदा नम्बर २ मा समुचा लिखत भने किर्ते नगरेको कारणीका जानकारी मन्जुरीले भइरहेको सच्चा लिखतमा अंक मिति वा केही व्यहोरा घटी बढी पारी सच्याई बनाएकोसम्म रहेछ भने जेजति कुरा घटीबढी पारी बनाएको छ, उति कुराको किर्ते गर्ने ठहरी बात लाग्छ भनिएको छ ।सजायका लागि बुँदा नम्बर ७ मा सम्पत्तिका सम्बन्धमा किर्ते गरी लिई खाइसकेको भए बिगो भराई बिगोबमोजिम जरिवाना हुन्छ । काम भइसकेको रहेनछ भने बिगोको आधी जरिवाना हुन्छ भनिएको छ । त्यस्तै बुँदा नम्बर ९ मा भनिएको छ, लिखत जम्मै किर्ते नगरी अंक वा व्यहोरासम्म घटीबढी पारी किर्ते गरेमा जति कुरा घटीबढी गरेको छ उति कुरामा मात्र सजाय गर्नुपर्छ । मितिसम्म अघिपछि पारेको रहेछ भने सो गर्दा बिगो खुलेकोमा जेजति बेहक हुने वा नोक्सान हुने गरी अघिपछि पारेको हो सोही बिगोको सयकडा पच्चीसले जरिवाना गर्नुपर्छ । बिगो नखुलेको मुद्दामा पचास रुपैयाँसम्म जरिवाना गर्नुपर्छ ।"
पूर्वप्रधानमन्त्रीलाई उन्मुक्ति दिएको भन्दै नागरिक अगुवाको आपत्ति,"काठमाडौं (कास) नागरिक अगुवाहरूले ललिता निवासको जगगा हिनामिना प्रकरणका मुख्य निर्णयाधिकारी पूर्वप्रधानमन्त्रीद्वय माधवकुमार नेपाल र बाबुराम भट्टराईलाई प्रतिवादी नबनाई कसुरबाट उन्मुक्ति दिन लागिएको भन्दै आपत्ति जनाएका छन् । नक्कली भुटानी शरणार्थी प्रकरण र सुन तस्करीसँग जोडिएका उच्च पदस्थमाथि समेत अनुसन्धान नगरिएकोमा उनीहरूले असन्तुष्टि जनाएका छन् । प्रहरीको केन्द्रीय अनुसन्धान ब्युरो (सीआईबी) ले ललिता निवास प्रकरणमा पूर्वप्रधानमन्त्रीद्वय नेपाल र भट्टराई तथा पूर्वमुख्य सचिव लीलामणि पौडेलसहितका केही उच्च पदस्थलाई प्रतिवादी नबनाई अनुसन्धान प्रतिवेदन मंगलबार सरकारी वकिल कार्यालयमा बुझाएको छ । शरणार्थी प्रकरणको अनुसन्धान गर्ने सुरक्षा अधिकारीहरूलाई सरकारले समयअगावै सरुवा गरेकोमा पनि उनीहरूले असन्तुष्टि जनाएका छन् । ललिता निवास काण्डमा सर्वोच्च अदालतले पूर्वप्रधानमन्त्रीद्वयलाई छानबिनको दायरामा ल्याउने आशयको आदेश दिएपछिको सत्ता केन्द्रहरूमा देखिएको छटपटी र आवेगयुक्त अभिव्यक्तिहरू, सुन काण्डहरूमा आशंकाको घेरामा परेका शीर्ष नेताहरूले छानबिनमा सघाउने भनिरहँदा पनि तिनीहरूलाई सोधपुछ नगरिनु, नक्कली भुटानी शरणार्थीको मुद्दामा नक्कली भुटानी शरणार्थीको मुद्दामा पूर्वप्रधानमन्त्रीपत्नी आदिलाई सोधपुछ नहुनु, तर महत्त्वपूर्ण भूमिका खेलेका एआईजीहरूलाई मन्त्रिमण्डलको निर्णयले सरुवा गर्नु र अन्य केही अनुसन्धानमा संलग्न प्रहरी अधिकारीहरूको समेत फेरबदल हुनुले पनि उक्त सन्देह यथार्थ हो भन्ने अनुमानलाई बल पुर्याउँछ, नागरिक अगुवाहरूले मंगलबार संयुक्त रूपमा जारी विज्ञप्तिमार्फत उल्लेख छ । विज्ञप्ति जारी गर्नेहरूमा पीताम्बर शर्मा, श्याम श्रेष्ठ, निनु चापागाईं, दीपेन्द्रबहादुर क्षेत्री, महेश मास्के, रत्नसंसार श्रेष्ठ, मीना पौडेल, युवराज संग्रौला, रामराज रेग्मी, गंगा कसजु, शरद वन्त, लेखनाथ शर्मा, विन्दु शर्मा, रेशम थापा, प्रदीप बम्जन, यमबहादुर थापा र सारा देवकोटा छन् । उनीहरूले देशमा अहिले सञ्चालित भ्रष्टाचारविरोधी अभियानलाई सम्पूर्ण नेपाली जनताले गहिरो चासोका साथ हेरिरहेको पनि उल्लेख गरेका छन् । सुरुदेखि नै विभिन्न राजनीतिक दबाबका कारण भ्रष्टाचार विरोधी अभियानले सफलतापूर्वक पूर्णता पाउला र अनुसन्धान गहिराइमा पुगेर सत्ता र पदको आडमा यसको संरक्षण गर्ने प्रमुख अपराधीहरूलाई समेत कानुनी कठघरामा उभ्याइनेछ भन्ने कुरामा सन्देह रहँदै आएको छ, विज्ञप्तिमा भनिएको छ, केही दिन समाचारहरूले यस प्रकारको सन्देहलाई थप पुष्टि गर्दै आएका छन् । गठबन्धनको स्वार्थ र सत्तामोहका कारण भ्रष्टाचारविरुद्धको कारबाही फितलो हुने आशंका जनमानसमा छ । नेपाली जनताले भ्रष्टाचारको अन्त्य र सामाजिक न्यायको प्रत्याभूति खोजेको उनीहरूको दाबी छ । त्यसका लागि आन्दोलित हुन तयार छन् । साथै नीतिगत भ्रष्टाचारका चोरबाटाहरू समेत बन्द भएको जनताले देख्न चाहन्छन् । सत्ता सञ्चालन गरिरहेकाहरूले यो संकेत नबुझ्नु स्वयं तिनीहरूकै लागि र देशका लागि दुर्भाग्य हुनेछ, विज्ञप्तिमा भनिएको छ । सत्तामा बसेकाहरू एकरूप छैनन् भन्ने आफूलाई लागेको उनीहरूको भनाइ छ ।"
'उत्सव अपेक्षामा मोन्टी,"(काठमाडौं)एसिया कप क्रिकेटमा नेपालले आउँदो दुई सातामा बहुप्रतीक्षित भारत र पाकिस्तानविरुद्ध खेल्दै छ । यी दुई विश्व क्रिकेटको शक्तिशाली राष्ट्रसँगको खेलले धेरै नेपालीको ध्यानको तान्ने छ । नेपाल पहिलो पटक एसिया कपका लागि छनोट भएको हो । वैशाखमा काठमाडौंमा सम्पन्न एसीसी प्रिमियर लिग जितेर एसिया कपलाई छनोट भएको नेपालले समूह ए को प्रतिस्पर्धामा अगस्ट ३० मा पाकिस्तानसँग मुल्तान र सेप्टेम्बर ४ मा श्रीलंकाको क्यान्डीमा भारतसँग खेल्दै छ । समूह बी मा श्रीलंका, बंगलादेश र अफगानिस्तान छन् । भारतसँगको खेललाई लिएर जति व्यग्रता छ, त्यो मोन्टी देशाईबाहेक अरूलाई नहुन सक्छ । यिनै भारतीय प्रशिक्षकको निगरानीमा नेपालले पछिल्लो ६ महिनामा अविश्वसनीय प्रदर्शन गर्दै आएको छ । पाकिस्तान र भारतसँगको खेललाई अरू केही नसोचेर उत्सव जसरी मनाउनुपर्ने मोन्टी बताउँछन् । भारतसँगको खेललाई लिएर कति उत्साहित हुनुहुन्छ भन्ने प्रश्नमा मोन्टीले भने, मैले यो भूमिका लिँदा तपाईंले सोधेको प्रश्नजस्तो अवस्था आएको थिएन, प्रतियोगितामा यदि राष्ट्रिय गान राखिएको रहेछ भने मैले दुवै देशको राष्ट्रिय गान गाएको अपेक्षा राख्न सक्नुहुन्छ । राष्ट्रिय गान भनेको सेनाको सम्मानका लागि हो, ती सेना जसले तपाईंको देशको सिमाना र मेरो देशको सिमानाको रक्षा गरिरहेको हुन्छ । जहाँसम्म खेलको कुरा छ, त्यो बेलामा म नेपाली टोलीमा मात्र केन्द्रित हुन्छु । निर्दोष युवा हुँदादेखि मैले यी खेलाडीलाई हेर्दै आएको छु ।नेपाली टोली मंगलबार मध्यरातमा कराँचीतर्फ लागेको छ । त्यहाँ एक साता प्रशिक्षण गरेपछि नेपाली टोली मुल्तान जाने छ । नेपाली राष्ट्रिय टोलीलाई मंगलबार नै राष्ट्रपति रामचन्द्र पौडेलले बिदाइ गरेका थिए । नेपालका कप्तान रोहित पौडेलले पाकिस्तान र भारतविरुद्धको खेलमा आफ्नो उत्कृष्ट दिन प्रयास गर्ने जनाए । भारत र पाकिस्तानसँग खेल्दा सारा विश्वले नै हामीलाई हेरिरहेको हुन्छ, त्यसैले हामी पनि राम्रो खेल्न चाहन्छौं, नेपाली टोलीको बिदाइका क्रममा रोहितले भने, खेलको सुरुआत दुवै टोलीले एउटै लाइनबाट सुरु गर्ने हो । निश्चित दिनमा जसले राम्रो खेल्छ, त्यसैले जित्ने हो । त्यसै पनि क्रिकेटमा केही भन्न सकिन्न । हाम्रो टोलीबाट कम्तीमा ६७ खेलाडीले आफ्नो उत्कृष्ट खेल्ने हो भने पनि उनीहरूलाई हराउन सक्छौं ।"
सीताको उत्कृष्ट बलिङ,"काठमाुडौं (कास) सीता रानामगरले आफ्नो खेलजीवनकै उत्कृष्ट बलिङ प्रदर्शन गरेपछि नेपाली महिला राष्ट्रिय क्रिकेट टोलीले मलेसियामा मंगलबार सुरु चार राष्ट्रसम्मिलित ट्वान्टी२० अन्तर्राष्ट्रिय प्रतियोगितामा उत्कृष्ट सुरुआत गरेको छ । नेपालले क्वालालम्पुरस्थित वायुमास ओभल मैदानमा हङकङलाई ६ विकेटले पराजित गरेको छ ।टस हारेर ब्याटिङमा आएको हङकङविरुद्ध सीताले ४ ओभरमा १६ रन खर्चेर ५ विकेट लिएकी थिइन् । नेपाली खेलाडीले महिला ट्वान्टी२० अन्तर्राष्ट्रियमा ५ वा सोभन्दा बढी विकेट लिएको यो चौथो अवसर हो । सन् २०२१ को नोभेम्बरमा ट्वान्टी२० एसिया क्षेत्रको विश्वकप छनोटमा भुटानविरुद्ध १० रन खर्चेर ३ विकेट लिनु सीताको उत्कृष्ट बलिङ थियो ।सीताको प्रदर्शनमा हङकङ १९१ ओभरमा ८४ रनमा अलआउट भयो । सीतालाई साथ दिनेक्रममा इन्दु बर्माले २ तथा कविता कुँवर, डेब्यु गरिरहेकी पूजा महतो र कप्तान रुबिना क्षेत्रीले ११ विकेट लिए । कप्तान केरी चानले हङकङबाट सर्वाधिक ३४ रन बनाइन् । उनले २९ बल खेल्दै २ चौका र १ छक्का प्रहार गरिन् । सिङ चानले १६ रनबाहेक अन्य ९ खेलाडीले दोहोरो स्कोर बनाउन सकेनन् । नेपालले १६ ओभरभित्रै ८७ रन बनाएको थियो । सम्झना खड्काले अविजित ३६ रन बनाइन् । उनले प्रतिबल खेल्दै ५ चौका प्रहार गरिन् । उनले नै विजयी चौका प्रहार गरेकी हुन् । ओपनर विन्दु रावल आफूले सामना गरेको पहिलो बलमै आउट भइन् भने उनको स्थानमा आएकी इन्दुले ९ रनमात्र बनाउन सकिन् । अर्की ओपनर पूजाले १८ बलमा १६ रन बनाइन् । रुबिनाले २० बलमा १० रन बनाइन् । सीता ३ रनमा अविजित रहिन् ।नेपालसहित आयोजक मलेसिया, हङकङ र कुवेतले प्रतिस्पर्धा गरिरहेको प्रतियोगिताका सबै खेल वायुमास ओभलमा हुनेछ । नेपालले मंगलबार कुवेत र बिहीबार मलेसियासँग खेल्नेछ । राउन्ड रोबिन लिगका आधारमा हुने प्रतियोगिताको शीर्ष दुई टोलीले फाइनल खेल्ने छन् भने पुछारका दुई टोलीबीच तेस्रो स्थानको प्लेअफ हुनेछ ।नेपालले यो प्रतियोगिता मलेसियामै अगस्ट २९ सुरु हुने महिला ट्वान्टी२० विश्वकपको एसिया छनोटको तयारीका रूपमा लिइएको छ । मलेसिया र नेपालसहित ट्वान्टी२० विश्वकपको एसिया छनोटमा यूएई, कतार, भुटान र बहराइनले प्रतिस्पर्धा गर्दै छन् । राउन्ड रोबिनका आधारमा हुने ट्वान्टी२० विश्वकपको एसिया छनोटमा नेपालले अगस्ट २९ मा मलेसिया, सेप्टेम्बर १ मा बहराइन, ३ मा भुटान, ४ मा कतार र ६ मा यूएईसँग खेल्नेछ । प्रतियोगिताको शीर्ष २ टोली विश्वकप छनोटमा पुग्नेछ ।"
योगेशले बटुले विश्वकप भेन्युको अनुभव,"(काठमाडौं)फिफा महिला विश्वकप फुटबलको नवौं संस्करणका ६४ खेल अस्ट्रेलिया र न्युजिल्यान्डका नौ सहरका १० रंगशालामा आयोजना गरियो । सिड्नीस्थित स्टेडियम अस्ट्रेलियामा सम्पन्न फाइनलमा फुटबलको जन्मदाता इंग्ल्यान्डलाई १० ले पराजित गर्दै स्पेन महिला विश्वकपको नयाँ च्याम्पियन हुँदै घर फर्केको छ । महिला फुटबलमा ठूलै छलाङ मारेको यो विश्वकपको अन्तिम प्रतिस्पर्धा रंगशालामै पुगेर केही नेपालीले पनि हेर्न भ्याए ।फुटबल खेलाडीले विश्वकप खेल्ने सपना बुन्ने गर्छन् । त्यस्तै मैदानबाहिर व्यवस्थापकीय पक्षमा कार्य गरिरहेका व्यक्तिले पनि विश्वकपमा जोडिने सपना देख्ने गर्छन् । फिफा (अन्तर्राष्ट्रिय फुटबल महासंघ) को इभेन्टमा काम गर्ने त सबै खेलमा लागेका मानिसहरूको पनि सपना हुन्छ । यसपालि यस्तै सपना पूरा गरेका छन् चितवनका योगेश सापकोटाले । उनी मार्केटिङ राइट्स डेलिभरी अन्तर्गत एडिलेड (अस्ट्रेलिया) मा मार्केटिङ भेन्यू कोअर्डिनेटर को भूमिकामा दुई महिने जिम्मेवारी पूरा गरी स्वदेश फर्किएका छन् । एकदमै राम्रो अनुभव भयो, ३३ वर्षीय सापकोटाले भने, स्पोर्ट्स म्यानेजमेन्टमा काम गर्ने सबैको सपना फिफामा काम गर्ने हुन्छ । यो सपना यसपालि पूरा भएको छ । आवेदकमध्ये फिफाले उनलाई विश्वकपका लागि छनोट गरेको थियो । एएफसी (एसियाली फुटबल महासंघ) को कमर्सियल राइट्स लिएको कम्पनीमा कन्सल्ट्यान्ट भइसकेका उनले विश्वकप अनुभव सुनाए, फिफा इभेन्ट विल्कुलै फरक रह्यो । ब्राजिल, दुबई, चिली, भारत, रोमानिया, स्थानीय लगायत ६० जनाभन्दा बढी मान्छेसँग बहुसांस्कृतिक वातावरणमा काम गर्ने अवसर मिल्यो । खेलअघि, मध्यान्तर, पछाडिको समयमा एलईडी, प्रेस कन्फ्रेन्स, प्रायोजन, पार्टनरसम्बन्धी सबै कार्यक्रम व्यवस्थापन गर्ने जिम्मेवारी हाम्रो थियो ।एडिलेडमा निर्वाह गरेको जिम्मेवारीबारे उनले भने, म्याच हेर्न पाउने फुर्सद हुँदैन, खेल चलिरहेकै बेला धेरै काम गर्नुपर्छ । किकअफ माइनस थ्री, किकअफ माइनस फिप्टीको लागि मैदान नजिक काम भइरहेकै हुन्छ । ठूला स्क्रिनमा देखाउने, अथिति आउने, खेल सामग्री, बल क्यारियर प्लेयर लाइनअप गर्नुभन्दा अगाडि, हाफटाइमको अवधिमा, होर्डिङ बोर्ड वा अरू केहीमा अनधिकृत डिस्प्ले भएको छ कि भनेर हामीले नै हेर्नुपर्छ ।आठ वर्षयता स्पोर्ट्स म्यानेजमेन्टमा सक्रिय उनले भने, खेलकुदकै सबैभन्दा ठूलो संस्था फिफा हो । विश्वकै सबैभन्दा लोकप्रिय खेल फुटबल हो । त्यसैले फिफाबाट फोन गरेर विश्वकपमा काम गर्न बोलाउँदा को खुसी नहोला । अरू प्रोजेक्टमा पनि फरक खालको सिकाइ थियो । तर, यो विश्वकप मेरो करिअरकै एक उत्कृष्ट इभेन्ट रह्यो । फरक किसिमको सिकाइ रह्यो । कामको चाप अत्यधिक हुन्थ्यो । कामको प्रकृति उच्च किसिमकै थियो । कुनै समस्याविना काम सकिएकोमा खुसी छु । उनको टिमले स्विट्जरल्यान्डबाट आएका फिफाकै कर्मचारीसँग सहकार्य गर्दै विश्वकपको जिम्मेवारी निभाएका थिए ।एडिलेडको १३,५५७ दर्शक क्षमताको हिन्दमार्स रंगशाला यो विश्वकपकै सबैभन्दा सानो हो, जहाँ विश्वकपका ५ खेल आयोजना गरिएको थियो । समूह चरणमा ब्राजिलले पानामालाई ४०, चीनले हाइटीलाई १०, मोरक्कोले दक्षिण कोरियालाई १०, इंग्ल्यान्डले चीनलाई ६१ ले पराजित गरेको यसै रंगशालामा हो । अन्तिम १६ मा फ्रान्सले मोरक्कोलाई ४० ले पन्छाएको पनि यहीं हो । तर, सापकोटालाई खेल हेर्ने अवसर भने थिएन । म्याच हेर्ने त फुर्सद नै हुँदैन, आफ्नो जिम्मेवारी जे हो त्यसैमा केन्द्रित हुनुपर्छ, उनले अनुभव सुनाए ।दिल्लीमा हुर्किएका उनले मेलबर्नको डिकन विश्वविद्यालयमा स्पोर्ट्स म्यानेजमेन्टलाई मुख्य विषय बनाएर सन् २०१४०१५ मा एमबीए गरेका थिए । त्यसैबेला मेलबर्नमा क्लब क्रिकेट पनि खेले । तर, खेलाडीको रूपमा माथिल्लो स्तरमा नपुग्ने ठानेर खेल व्यवस्थापनतिर लागेको उनले बताए । उनले दिल्लीमा छँदै नेसनल बिजनेस एन्ड मार्केटिङमा एमबीए गरेका थिए ।उनी आईपीएल (इन्डियन प्रिमियर लिग क्रिकेट) टिम राजस्थान रोयल्सको ग्राउन्ड अपरेसन कोअर्डिनेटरको रूपमा सन् २०१५ मा खेल व्यवस्थापनमा पाइला टेकेका थिए । उनी आईएसएल (इन्डियन सुपर लिग फुटबल) क्लब दिल्ली डायनामोज, एफसी गोवामा स्पोन्सरसिप म्यानेजर, आईपीएल टिम दिल्ली क्यापिटल्स र हक्की इन्डिया लिगको टिम दिल्ली वेभराइडर्समा अपरेसन कोअर्डिनेटर भइसकेका छन् । गोवाको जिम्मेवारीपछि उनी सन् २०१९ मा एनएसएल (नेपाल सुपर लिग) फुटबलको सुरुआतमा कमर्सियल एन्ड स्ट्राटेजिक कन्सल्ट्यान्टको भूमिकामा थिए ।फुटबल मार्केटिङ एसिया (एफएमए) मा कमर्सियल म्यानेजर पनि भएका सापकोटा डिसेम्बर २०२२ मा दुबई आईएल टी२० क्रिकेट लिग (दुबई आईएल टी२०) को टिम डेजर्ट भाइपर्सका स्पोन्सरसिप एन्ड मार्केटिङ म्यानेजर नियुक्त भएका थिए । इंग्लिस प्रिमियर लिग क्लब म्यानचेस्टर युनाइटेडका अमेरिकी मालिक ग्लेजर परिवारको स्वामित्वमा रहेको डेजर्ट भाइपर्समा कामको चाप केही कम भएको अवसरमा उनी महिला विश्वकपमा पुगेका हुन् । विश्वकपबाट फर्केर उनी फेरि दुबई आईएल टी२० को नयाँ सिजनको तयारीमा जुटेका छन् । यहाँ उनी आफैं प्रायोजनसम्बन्धी निर्णय गर्ने भूमिकामा छन् ।"
प्रकृति र शेरपलाई कांस्य,"काठमाडौं (कास) नेपालले ब्राजिलको रियो दी जेनेरियोमा भएको दोस्रो आईएसएफ जिम्न्यासाइड २०२३ मा बक्सिङबाट दुई कांस्य पदक जितेको छ । ओलम्पिक पार्कमा सोमबार सम्पन्न खेलमा प्रकृति थापाले ५१ केजी तथा शेरप ग्याल्चेन शेर्पाले ६० केजी तौल समूहमा कांस्य जितेका हुन् । दुवै खेलाडीले क्वाटरफाइनलमा बाई पाएर सिधै सेमिफाइनल खेलेका थिए । सेमिफाइनलमा शेरपले आयोजक ब्राजिली प्रतिद्वन्द्वीसँग कडा प्रतिस्पर्धा गरे पनि जित भने हात पार्न सकेनन् ।तीन राउन्डको भिडन्तमा शेरपले दोस्रो र तेस्रो चरणमा राम्रो गरे पनि पहिलो राउन्डमा उनी पछि परेका थिए । शेरपले गत वर्ष काठमाडौंमा भएको अल नेपाल स्कुल ब्वाइज बक्सिङमा स्वर्ण जितेका थिए । प्रकृति भने सेमिफाइनलमा क्रोयसियाका खेलाडीसँग आरएससी का आधारमा पराजित भइन् । पहिलो राउन्डमा उनले दुई पटक काउन्ट खाएपछि दोस्रो राउन्ड खेल्न पाइनन् । बास्केटबलतर्फ नेपाली टोली गर्ल्स थ्री अन थ्रीमा चिलीसँग पराजित भएपछि बाहिरिएको छ । पौडीतर्फ ५० मिटर ब्रेस्टस्ट्रोकमा नेपालका सुगम श्रेष्ठले पनि पदक जित्न सकेनन् । प्रतियोगितामा समावेश १८ खेलमध्ये नेपालले ५ खेल बक्सिङ, पौडी, तेक्वान्दो, टेबलटेनिस र बास्केटबलमा सहभागिता जनाएको छ । अन्तर्राष्ट्रिय स्कुल स्पोटर््स महासंघ (आईएसएफ) को आयोजनामा हरेक दुई वर्षमा जिम्न्यासाइड हुँदै छ । यो १३ देखि १५ वर्ष उमेर समूहको मिनी ओलम्पिक हो । प्रतियोगितामा ४४ राष्ट्रबाट २ हजार खेलाडीले प्रतिस्पर्धा गरिरहेका छन् ।"
हैदराबादसँग आर्मीको हार,"(काठमाडौं)त्रिभुवन आर्मी क्लबले १३२ औं डुरान्ड कप फुटबलको अन्तिम खेलमा मंगलबार इन्डियन सुपर लिग (आईएसएल) क्लब हैदराबाद एफसीसँग ३० को हार बेहोरेको छ । यससागै आर्मी ३ खेलमा एक अंकमै सीमित भएपछि समूह चरणबाटै बाहिरियो ।गुवाहाटीस्थित इन्दिरा गान्धी एथलेटिक रंगशालामा आरेन डी सिल्भाले ह्याट्रिक गरेपछि हैदराबादले फराकिलो जित निकालेको हो । उनले १६, २४ र ६९ औं मिनेटमा गोल गर्दै हैदराबादलाई ३ अंक दिलाएका थिए । तर, ४ अंकसहित समूहमा दोस्रो भए पनि हैदरावाद नकआउट चरणमा प्रवेश गर्न असफल रह्यो । समूह ई मा सबै तीन खेल जितेको चेन्नई एफसीले ९ अंकसहित शीर्षस्थानमा रहेर क्वाटरफाइनलमा स्थान बनायो । दिल्ली एफसी २ अंकसहित तेस्रोमा रह्यो ।आर्मी क्लब एक अंकसाथ समूहको पुछारमा रह्यो । प्रशिक्षक मेघराज केसीले सम्हालेको आर्मीले एसियाली फुटबलकै सबैभन्दा पुरानो प्रतियोगितामा यसअघि आईएसएल क्लब चेन्नईसँग ३० कै हार बेहोरेको थियो भने आई लिग क्लब दिल्लीसागको खेल ११ मा टुंग्याएको थियो । गुवाहाटीमा आर्मीका कप्तान नवयुग श्रेष्ठले ८० औं मिनेटमा गोलकिपरलाई पन्छाउादै प्रहार गरेको बल क्रसबारमा लाग्दै बाहिरिएको थियो । हैदराबादको वर्चस्व रहेको खेलमा आर्मीले थप केही अवसर सिर्जना गरेको थियो । तर, उपयोग गर्न नसक्दा हारको अन्तर छोट्याउने अवसर गुमायो ।"
छोटकरी,"जितबहादुर र पार्वतीलाई स्वर्णकाठमाडौं (कास) तेक्वान्दो खेलाडी जितबहादुर बोटले दक्षिण कोरियामा दोहोरो स्वर्ण पदक जितेका छन् । १३ औं सागका पनि दोहोरो कांस्य जितेका जितबहादुरले कोरियामा आठौं डेजोन कप इन्टरनेसनल खुला तेक्वान्दो च्याम्पियनसिप र गङ्वान चुनचुवान वर्ल्ड तेक्वान्दो कल्चर फेस्टिभलमा स्वर्ण जितेका हुन् । अगस्ट ११ देखि १६ सम्म भएको आठौं डेजोन कपमा जितबहादुरले ३० वर्षमुनि एकल पुम्सेमा प्रतिस्पर्धा गरेका थिए । दक्षिण कोरियामै अगस्ट २० मा सम्पन्न गङ्वान चुनचुवानमा १३ औं सागकी स्वर्ण विजेता पार्वती गुरुङसँग मिलेर ३० वर्षमुनिको पेयर पुम्सेमा जितबहादुरले स्वर्ण जितेका हुन् । हक्कीको सोलिडारिटी कोर्स काठमाडौं (कास) नेपाल हक्की संघले एसिया हक्कीको प्राविधिक सहयोगमा आयोजना गरेको साताव्यापी हक्कीको ओलम्पिक सोलिडारिटी कोर्स मंगलबार सकिएको छ । सातदोबाटोस्थित एनओसी मुख्यालयमा भएको कोर्समा प्रशिक्षक, निर्णायक र हक्की पदाधिकारी गरी कुल ३० को सहभागिता थियो । एसिया हक्कीका इभेन्ट म्यानेजर डेभलपमेन्ट अफिसर जाहिद अलीले प्रशिक्षण दिएका थिए । एनओसीका अध्यक्ष जीवनराम श्रेष्ठ, हक्की संघका कार्यबाहक अध्यक्ष अनिल शर्मालगायतले सहभागीलाई प्रमाणपत्र प्रदान गरे । हक्की स्टिक बनाउन काठको प्रयोग गरिने भएको हुँदा त्यसको शोधभर्नास्वरुप एनओसी हातामा वृक्षरोपण गरिएको थियो ।कविराजलाई छैटौं डानकाठमाडौं (कास) राष्ट्रिय पारा तेक्वान्दो प्रशिक्षक कविराज नेगी लामाले छेटौं डान हासिल गरेका छन् । उनलाई तेक्वान्दो मुख्यालय (कुकिवान) द्वारा प्राप्त छैटौं डानको प्रमाणपत्र नेपाल तेक्वान्दो महासंघका महासचिव दीपराज गुरुङले मंगलबार हस्तान्तरण गरेका छन् । चीनको हाङझाउमा हुने एसियन पारा गेम्स २०२३ को तयारी गरिरहेका लामाले संघले लिएको परीक्षामा उत्तीर्ण भएपछि नेपालमा पारा तेक्वान्दोबारे थेसिस गरेका थिए । त्यसै आधारमा उनलाई कुकिवानले छैटौं डान दिएको हो । उनले आठ वर्षयता पारा तेक्वान्दोको नेपाली राष्ट्रिय टिम सम्हाल्दै आएका छन् । उनले प्रशिक्षकको रूपमा अन्तर्राष्ट्रिय आठ प्रतियोगितामा नेपाली टिम सम्हालका छन् । उनी टोकियो पारा ओलम्पिक २०२० मा दुई फाइट जितेकी पलेशा गोबर्धनकी प्रशिक्षक हुन् । पिपुल्स र सेब विजयीकाठमाडौं (कास) पिपुल्स एकेडेमी र सेब दसौं ग्रिनफिल्ड कप अन्तरविद्यालय बास्केटबल प्रतियोगिताको जुनियर ब्वाइजमा मंगलबार क्वाटरफाइनल पुगेका छन् । आयोजक ग्रिनफिल्ड नेसनल स्कुलको कोर्टमा पिपुल्सले नेरिक एकेडेमीलाई १५११ ले र सेबले ग्रिनफिल्ड सी लाई १६७ स्कोरले हराए । सिनियर ब्वाइजमा जेनिथ, ग्रिनल्यान्ड, जेबी स्कुल र ब्राइट होराइजन क्वाटरफाइनल पुगे । सिनियर गर्ल्समा संस्कृतिले रिब्स बी लाई २९९, जेसिस स्कुलले न्यु जेनिथलाई १६८ र काष्ठमण्डपले काठमाडौं भ्याली, छाउनीलाई ४०१४ ले हराएर क्वाटरफाइनलमा स्थान बनाए ।"
