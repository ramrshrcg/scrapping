शीर्षक,विवरण
सातौंपल्ट पुनर्गठन तर मन्त्रिपरिषद् अपूरै,"छैटौं पटक मन्त्री बनेका उनी सभापति शेरबहादुर देउवाका मुख्य राजनीतिक सहयोगीका रूपमा चिनिन्छन् । खड्काले विगतमा गृह, सूचना तथा सञ्चार, युवा, खेलकुद तथा संस्कृति, वातावरण र उद्योग वाणिज्यमन्त्री भएर काम गरेका छन् । यस पटक उनले गृहमन्त्री बन्न चाहेका थिए तर देउवाले अर्थ मन्त्रालयमा प्रकाशशरण महतलाई पठाएपछि उनले रक्षामन्त्रीको जिम्मेवारी लिएका हुन् । अर्थ मन्त्रालयको जिम्मेवारी पाएका कांग्रेस प्रवक्ता महत यसअघि दुई पटक मन्त्री र एक पटक राज्यमन्त्री भएका थिए । उनले ऊर्जा र परराष्ट्रमन्त्रीको जिम्मेवारी सम्हालिसकेका छन् । अमेरिकाबाट अर्थशास्त्रमा विद्यावारिधि गरेका उनलाई अहिले बिग्रँदो अर्थतन्त्र सुधार गर्ने चुनौती छ । उनी गत प्रतिनिधिसभा निर्वाचनमा कांग्रेसबाट समानुपातिक सांसद चुनिएका हुन् ।उद्योग, वाणिज्य तथा आपूर्तिमन्त्री रिजाल पर्सा४ बाट निर्वाचित भएका हुन् । चार दशकयता संसदीय राजनीतिमा सक्रिय उनी पहिलो पटक मन्त्री बनेका हुन् । कांग्रेस केन्द्रीय सदस्य रिजाल यसअघि ०४८, ०५२ र ०६४ को निर्वाचनमा विजयी भएका थिए भने ०५६ मा पराजित भएका थिए । सहरी विकासमन्त्री बनेकी सीता गुरुङ कांग्रेस केन्द्रीय सदस्य हुन् । ०७९ को प्रतिनिधिसभा निर्वाचनमा तेह्रथुमबाट एमालेका विजय सुब्बालाई हराउँदै उनी निर्वाचित भएकी थिइन् । चुनावअघि ०७४ जेठमा देउवा नेतृत्वको सरकारमा गुरुङ छोटो समय भौतिक पूर्वाधार तथा यातायात राज्यमन्त्री बनेकी थिइन् । उनी ०६४ र ०७० मा संविधानसभा सदस्य बनेकी थिइन् । माओवादीका तर्फबाट ऊर्जामन्त्री बनेका बस्नेतले यसअघि तीन पटक मन्त्रीको जिम्मेवारी सम्हालिसकेका छन् । पार्टी उपमहासचिवसमेत रहेका उनी संविधानसभाको दोस्रो निर्वाचन, ०७४ र ०७९ को प्रतिनिधिसभा निर्वाचनमा जाजरकोटबाट लगातार निर्वाचित भएका हुन् । ०६८ मा स्वास्थ्यमन्त्री बनेका बस्नेत ०७२ मा गृहमन्त्री र ०७४ मा वन तथा वातावरणमन्त्री बनेका थिए । हालको सत्ता गठबन्धन बनाउनमा उनको पनि भूमिका छ ।जसपाको नेतृत्व गर्दै अशोक राई शिक्षा, विज्ञान तथा प्रविधिमन्त्री बनेका छन् । उनी पटकपटक मन्त्री हुने नेताको सूचीमा पर्छन् । राई एमालेमा हुँदा दुई पटक मन्त्री भएका थिए । एमाले छाडेपछि मन्त्री हुन उनले लामो समय कुर्नुपर्यो । उनी मनमोहन अधिकारी नेतृत्वको कम्युनिस्ट सरकारमा यातायात राज्यमन्त्री थिए । लोकेन्द्रबहादुर चन्द नेतृत्वको सरकारमा पनि राज्यमन्त्री भए । उनले ०६१ मा पूर्ण मन्त्री हुने मौका पाएका थिए । राई ०४८ र ०५१ मा खोटाङबाट निर्वाचित भएका थिए । ०७० को दोस्रो संविधानसभा निर्वाचनमा उनी समानुपातिकबाट संविधानसभा सदस्य बनेका थिए । राईले अहिले सुनसरी१ बाट प्रतिनिधिसभा सदस्य जितेका हुन् । जसपाले दुई मन्त्रालय पाएको छ । अध्यक्ष उपेन्द्र यादवले दोस्रो चरणमा पार्टीबाट अर्को एक जनाको नाम सिफारिस गरिने बताए ।पञ्चायतकालदेखि मन्त्री बन्दै आएका शरतसिंह भण्डारी १२ औं पटक मन्त्री बनेका हुन् । उनले श्रम, रोजगार तथा सामाजिक सुरक्षा मन्त्रालयको जिम्मेवारी पाएका छन् । मधेशको महोत्तरीबाट यिनले जति पटक चुनाव जिते, लगभग त्यति नै पटक दल बदलेका छन् र मन्त्री पनि बनिरहेका छन् । भण्डारी पहिलो पटक ०४४ फागुनमा पञ्चायती व्यवस्थाका अन्तिम प्रधानमन्त्री मरिचमानसिंह श्रेष्ठको मन्त्रिपरिषद्मा स्थानीय विकास सहायक मन्त्री बनेका थिए । एकीकृत समाजवादी पार्टीका उपाध्यक्ष बेदुराम भुसाल कृषि तथा पशुपन्छी विकासमन्त्री बनेका छन् भने उपमहासचिव प्रकाश ज्वालाले भौतिक पूर्वाधार तथा यातायातमन्त्रीको जिम्मेवारी पाएका छन् । भुसालले दर्शनशास्त्रमा विद्यावारिधि गरेका छन् । पहिलो पटक मन्त्री भएका भुसाल एकीकृत समाजवादीका उपाध्यक्ष हुन् । पार्टी उपमहासचिव ज्वाला अघिल्लो आमनिर्वाचनपछि कर्णाली प्रदेश सरकारको अर्थमन्त्री थिए ।नागरिक उन्मुक्ति पार्टीकी अध्यक्ष रञ्जिता श्रेष्ठ चौधरीले भूमि व्यवस्था, सहकारी तथा गरिबी निवारणमन्त्री र माओवादीको चुनाव चिह्नबाट चुनाव लडेका नेपाल समाजवादी पार्टीका उपाध्यक्ष महिन्द्रराय यादवले महिला, बालबालिका तथा ज्येष्ठ नागरिक मन्त्रालयको जिम्मेवारी पाएका छन् । यादव छैटौं पटक मन्त्री भएका हुन् । श्रेष्ठ टीकापुर घटनामा डिल्लीबजार कारागारमा जेल सजाय भोगिरहेका रेशम चौधरीकी श्रीमती हुन् । रेशमले आफ्नो नाममा दल गठन गर्न सम्भव नभएपछि श्रीमती रञ्जितालाई अध्यक्ष बनाएका थिए । उनी टीकापुर घटना भएकै क्षेत्र कैलाली१ बाट विजयी भएकी हुन् । ०३९ फागुनमा काठमाडौंको क्षेत्रपाटीमा जन्मिएकी उनी सञ्चारकर्मी हुँदै राजनीतिमा आएकी हुन् । आफ्ना श्रीमान्को रिहाइ गर्नुपर्ने मुख्य सर्तमा प्रधानमन्त्री दाहालले आंशिक सहमति जनाएपछि श्रेष्ठ सरकारमा सहभागी भएकी हुन् । मन्त्रालय भागबन्डामा विवाद हुँदा स्वतन्त्र सांसद प्रभु साह सरकारमा सहभागी भएनन् । नयाँ मन्त्रीहरूले शुक्रबारै राष्ट्रपति रामचन्द्र पौडेलसमक्ष पद तथा गोपनीयताको शपथ लिएका छन् । प्रधानमन्त्री दाहालका मुख्य सल्लाहकार हरिबोल गजुरेलका अनुसार मन्त्रालयको भागबन्डा टुंगिएको तर दलहरूका आन्तरिक विवादका कारण मन्त्रिपरिषद्ले पूर्णता पाउन नसकेको हो । पुस ११ मा शपथ लिएका दाहालले माघ ३, १४ र २३, फागुन १४ र १६ मा पनि मन्त्रिपरिषद् पुनर्गठन गरेका थिए । दाहाल नेतृत्वको मन्त्रिपरिषद्मा तीन मन्त्री र एक राज्यमन्त्री महिला छन् । कांग्रेसकी सीता गुरुङ सहरी विकास, माओवादीकी रेखा शर्मा सञ्चार तथा प्रविधि र नागरिक उन्मुक्ति पार्टीका अध्यक्ष चौधरी भूमि व्यवस्थामन्त्री बनेका छन् भने माओवादीकी सुशीला सिर्पाली संस्कृति, पर्यटन तथा नागरिक उड्डयन राज्यमन्त्री बनेकी छन् । १६ सदस्यीय मन्त्रिपरिषद्मा दलित समुदायबाट राज्यमन्त्री सिर्पालीमात्रै परेकी छन् । शर्मा र सिर्पाली माघ ३ मा मन्त्री नियुक्त भएका हुन् । गुरुङ र श्रेष्ठले पहिलो पटक मन्त्रीको जिम्मेवारी पाएका हुन् ।"
डायलसिस गर्न महिनौं कुर्दै,"सरकारले मिर्गौलापीडितलाई लक्षित गरी जिल्लामा पठाएका करोडौं मूल्य पर्ने डायलसिस मेसिन थन्किँदा मर्कामा पर्ने बिरामीको संख्या थपिँदो छ । स्वास्थ्य विभागले साउनमा बीपी कोइराला मेमोरियल क्यान्सर अस्पताल भरतपुरमा ४, राप्ती प्रादेशिक अस्पताल तुलसीपुर दाङमा ५ र कर्णाली स्वास्थ्य विज्ञान प्रतिष्ठान जुम्लामा ६ वटा डायलसिस मेसिन पठाएको थियो तर ८ महिना बित्न लागिसक्दासम्म कुनै पनि अस्पतालले सञ्चालनमा ल्याएका छैनन् । नेपाल प्रहरी अस्पताल महाराजगन्जले ४ वटा मेसिन प्राप्त गरेकामा एउटा मात्र सञ्चालनमा ल्याएको छ । एउटा मेसिनबाट दैनिक तीन जनासम्मको डायलसिस गर्न सकिन्छ । अहिले अलपत्र अवस्थामा रहेका ३५ वटा मेसिन सञ्चालन गरेको भए दैनिक १ सय ५ जनासम्मको डायलसिस गराउन सकिन्थ्यो ।राप्ती प्रादेशिक अस्पतालमा पुरानो चार वटा मेसिनमध्ये एउटा बिग्रिएको छ । अस्पतालमा २२ जना बिरामी डायलसिस गराउँदै आएका छन्, ८५ जना पालो कुरिरहेका छन् । राप्ती प्रादेशिक अस्पतालका मेडिकल सुपरिन्टेन्डेन्ट डा ओमप्रसाद अर्यालले बिरामी रेफर गर्नुबाहेक विकल्प नभएको बताए । मेसिन मात्र पठाएर भएन, जनशक्ति र भौतिक संरचना छैन, उनले भने, तीनचार जना नर्स चाहिन्छ । बायोमेडिकल इन्जिनियर छैन । उनले मेसिन जडान गर्न आवश्यक २५ लाख रुपैयाँ पनि जुटाउन सकस परिरहेको बताए । प्राप्त ८ वटा मेसिनमध्ये ३ वटा नेपालगन्ज मेडिकल कलेज कोहलपुरमा पठाइसकेको छु, उनले भने ।डडेलधुरा अस्पतालले पनि सातामा ५६ जना मिर्गौलाका बिरामी राजधानी रेफर गर्ने गरेका छन् । नेपाल प्रहरी अस्पतालका मेडिकल डाइरेक्टर प्राविधिक प्रहरी अतिरिक्त महानिरीक्षक डा आशा सिंहले बिरामी नभएका कारण सञ्चालनमा नल्याएको दाबी गरिन् । जति बिरामी छन्, भएको मेसिनले पुगिरहेको छ, उनले भनिन् । प्रहरी अस्पतालका अधिकारीहरूका अनुसार भने बिरामीको सेवालाई मध्यनजर गरेर थप ६ वटा मेसिन थप्न पत्राचार भइसकेको छ ।बीपी कोइराला क्यान्सर अस्पतालले भने निःशुल्क डायलसिसको व्यवस्था गर्न स्वीकृतिका लागि दुई महिनाअघि स्वास्थ्य मन्त्रालयमा निवेदन पठाएको बताएको छ । तर, अझै स्वीकृत भएको छैन । बीपी कोइराला क्यान्सर अस्पतालका निर्देशक डा देजकुमार गौतमले यसले सरकारले निःशुल्क व्यवस्था गरेको डायलसिसका लागि बिरामी शुल्क तिर्न बाध्य बनिरहेको बताए । पटकपटक ताकेता गर्दा पनि सरकार परिवर्तन भइरहने समस्याले काम बन्न सकेको छैन, उनले भने, अस्पतालमा दैनिक ३४ जना बिरामी मर्कामा परिरहेका छन् ।जिल्लाका डायलसिस मेसिन सञ्चालन नभएका कारण राजधानी धाउन पर्दा एक त बिरामीले कष्ट भोग्नुपरेको छ, अर्को राजधानीका अस्पतालमा पनि चाप बढ्ने गरेको छ । अहिले सहिद धर्मभक्त राष्ट्रिय प्रत्यारोपण केन्द्र भक्तपुरमा ४ सय ५० जना बिरामीले डायलसिसका लागि पालो कुरिरहेका छन् । वीर अस्पतालमा पालो कुर्ने २ सय जना छन् । त्रिवि शिक्षण अस्पतालको अवस्था पनि उस्तै छ । वीर, टिचिङ र सहिद धर्मभक्त राष्ट्रिय प्रत्यारोपण केन्द्र भक्तपुरमा क्रमशः २०, २६ र ६० वटा मेसिनले सेवा दिइरहेको छ ।राष्ट्रिय प्रत्यारोपण केन्द्र भक्तपुरका मिर्गौला रोग विशेषज्ञ डा कल्पनाकुमारी श्रेष्ठले डायलसिस मेसिन खरिद गर्नुभन्दा पनि सरकारले प्रत्यारोपण गराउन ध्यान दिनुपर्ने बताइन् । अस्पतालमा उपचारार्थ बिरामी साढे ३ सय जनाभन्दा बढी छन्, उनले भनिन्, प्रत्यारोपण गराउन सकेमा सरकारलाई आर्थिक भार पनि कम हुन्छ । बिरामीको ज्यान पनि जोगिन्छ । उनका अनुसार समयमा डायलसिस गराउन नसके बिरामीको अकाल मृत्युसमेत हुन सक्छ । वाकवाक लाग्ने, खाना नरुच्ने, हातखुट्टा सुन्निने, सास फेर्न गाह्रो हुने यसको लक्षण हो, उनले भनिन् । वीरका सूचना अधिकारी सागर मिश्रले भने सरकारले मेसिन मात्र दिएर नहुने बताए । सरकारले नर्स, डाक्टर पठाउँदैन, उनले भने ।स्वास्थ्य मन्त्रालयका सहायक प्रवक्ता समीरकुमार अधिकारीले जिल्ला पठाएका मेसिन सञ्चालनमा नआउनुको कारण पत्ता लगाई चाँडै सञ्चालनमा ल्याउने वातावरण बनाउने बताए । अनुगमन पनि गर्छौं, उनले भने । मुलुकभर डायलसिस गराउँदै आएका मिर्गौलापीडित ६ हजारभन्दा बढी छन् ।"
सुराकी परिचालन खर्च खारेज हुने,"(काठमाडौं)सूत्रसुराकी परिचालनको नाममा गृहमन्त्री र गृह मन्त्रालयका सचिवले रकम बुझ्ने प्रावधान खारेज हुने भएको छ । नवनियुक्त उपप्रधान तथा गृहमन्त्री नारायणकाजी श्रेष्ठले शुक्रबार पदभार सम्हाल्दै २०४७ जेठदेखि गृहमन्त्री र गृह सचिवले सुराकी परिचालनका नाममा लिँदै आएको रकम खारेजसम्बन्धी प्रस्तावमा हस्ताक्षर गरेका हुन् ।उक्त निर्णय अब बस्ने मन्त्रिपरिषद् बैठकमा पेस हुने गृह मन्त्रालयले जनाएको छ । मन्त्रिपरिषद्बाट स्वीकृत भए लेखा परीक्षणको दायरामा समेत नआउने गरी मन्त्री र सचिवबाट ३२ वर्षदेखि सुराकी परिचालनको आवरणमा भइरहेको सरकारी रकम दुरुपयोग रोकिनेछ । २०४६ को राजनीतिक परिवर्तनपछि कृष्णप्रसाद भट्टराईको नेतृत्वमा गठित अन्तरिम सरकारका पालादेखि नै सूत्रसुराकीको आवरणमा गृहमन्त्री र गृह मन्त्रालयका सचिवले सरकारी ढुकुटीबाट २४ करोड ५० लाख रुपैयाँ नगद बुझेको समाचार कान्तिपुर दैनिकले शुक्रबार प्रकाशित गरेको थियो । त्यसपछि सुराकी खर्चको औचित्यमाथि जनस्तरबाट समेत विरोध भएको थियो । अहिलेको प्रावधान खारेज गर्ने निर्णय भएको छ, अब बस्ने मन्त्रिपरिषद्बाट अनुमोदन हुनेछ, श्रेष्ठले कान्तिपुरसँग भने, राज्य सञ्चालनका क्रममा कहिलेकाहीं यस्तो रकम खर्च गर्नुपर्ने हुन्छ तर त्यसलाई प्रणालीगत र संस्थागत गर्नुपर्छ । अहिले त मन्त्री र सचिवले स्वेच्छाचारी रूपमा रकम लिने, कोहीप्रति जवाफदेही नै हुनु नपर्ने अवस्था आयो, यसलाई अन्त्य गर्न यो निर्णय लिइएको हो । सचिवले मन्त्री र मन्त्रीले प्रधानमन्त्रीप्रति जवाफदेही भएर कार्यसम्पादन गर्नुपर्ने र त्यहीअनुरूप थिति बसाउन खोजिएको उनले बताए ।२०४७ जेठयता मन्त्री र सचिवले दैनिक रूपमा असीमित रकम सुराकी परिचालन शीर्षकमा बुझ्दै आएका थिए । त्यसको ३ वर्षपछि २०५० जेठ १३ मा गिरिजाप्रसाद कोइराला नेतृत्वको मन्त्रिपरिषद्ले त्यसलाई संस्थागत गर्दै सुराकी परिचालन शीर्षकमा गृहमन्त्रीले एक पटकमा ५० हजार र सचिवले २० हजार रुपैयाँसम्म खर्च गर्न पाउने निर्णय गरेको थियो ।पछिल्लो पटक गृह मन्त्रालयको समेत जिम्मेवारी सम्हालेका प्रधानमन्त्री पुष्पकमल दाहाल र गृहसचिव विनोदप्रकाश सिंहले पनि यस शीर्षकमा रकम बुझेको स्रोत बताउँछ । उच्च स्रोतका अनुसार प्रधानमन्त्री दाहालका नाममा गृहमन्त्रीको हैसियतले एक साताअघि मात्रै सूत्र परिचालन शीर्षकको रकम भुक्तानी भएको थियो । २०४७ सालयता बनेका ३१ गृहमन्त्री र ३० गृहसचिवले साढे २४ लाख रुपैयाँ यही शीर्षकमा बुझेका छन् । यसमध्ये सबैभन्दा बढी ०६२६३ मा गृहमन्त्रीले १ करोड १९ लाख ३९ हजार रुपैयाँ र गृहसचिवले आव ०७८७९ मा ९२ लाख ९७ हजार रुपैयाँ भुक्तानी लिएका थिए । छोटो समय मन्त्री भएका केहीले भने यो रकम बुझेको देखिँदैन । त्यसमध्येका एक नवनियुक्त गृहमन्त्री श्रेष्ठ पनि हुन् । ०६८ साउन १६ देखि भदौ ३ सम्म करिब दुई साता मात्रै गृहमन्त्री बनेका श्रेष्ठले त्यस बेला सूत्र परिचालनको खर्च लिएका थिएनन् । संयोग नै मान्नुपर्छ, उनै श्रेष्ठ ११ वर्षपछि गृहमन्त्री भएर आएको पहिलो दिनमै यस्तो प्रावधान खारेज गरेका हुन् ।संसद्को सार्वजनिक लेखा समिति र महालेखा परीक्षकको कार्यालयले दुरुपयोग रोक्न पटकपटक दिएका सुझाव र निर्देशनलाई सबैजसो सरकारले बेवास्ता गर्दै आएका थिए । जसका कारण गृहमन्त्री र गृहसचिवले हरेक दिनको हिसाबमा सुराकी परिचालन शीर्षकमा नगद बुझ्ने गरेका थिए । कान्तिपुरलाई प्राप्त विवरणअनुसार गृहमन्त्री र गृहसचिवलाई संयुक्त रूपमा आर्थिक वर्ष ०४७४८ मा १९ लाख ७६ हजार, ०४८४९ मा ४६ लाख ४४ हजार, ०४९५० मा २३ लाख ५२ हजार, ०५०५१ मा ४५ लाख ३२ हजार, २०५१५२ मा ६० लाख ५८ हजार निकासा भएको थियो । कांग्रेस सभापति शेरबहादुर देउवा ०४८ जेठदेखि ०५१ मंसिरसम्म गृहमन्त्री थिए । एमाले अध्यक्ष केपी शर्मा ओली ०५१ मंसिरदेखि ०५२ असोजसम्म गृहमन्त्री थिए ।आव ०५२५३ देखि भने गृहमन्त्री र सचिवले लिएको रकमलाई छुट्टाछुट्टै उल्लेख गरिएको छ । आव ०४७४८ देखि ०६२६३ सम्ममा गृहमन्त्री र गृह मन्त्रालय सचिवले सुराकी परिचालन शीर्षकमा लिएको कुल रकम ११ करोड १० लाखभन्दा बढी छ । उनीहरूले ०६३६४ देखि ०७८७९ सम्ममा १३ करोड ४३ लाख ७७ हजार रुपैयाँ बुझेका छन् । उनीहरूलाई गृह मन्त्रालयको लेखा शाखाले नगदै भुक्तानी गर्दै आएको थियो । सुराकी खर्च बाँड्न थालिएयता देउवा, ओलीका अलावा योगप्रसाद उपाध्याय, खुमबहादुर खड्का, रामचन्द्र पौडेल, पूर्णबहादुर खड्का, गोविन्दराज जोशी, बुद्धिमान तामाङ, वामदेव गौतम, धर्मबहादुर थापा, दानबहादुर शाही, कमल थापा, कृष्णप्रसाद सिटौला, भीमबहादुर रावल, कृष्णबहादुर महरा, नारायणकाजी श्रेष्ठ, विजयकुमार गच्छदार, माधव घिमिरे, शक्तिबहादुर बस्नेत, विमलेन्द्र निधि, जनार्दन शर्मा, रामबहादुर थापा, खगराज अधिकारी, बालकृष्ण खाँण र रवि लामिछाने गृहमन्त्री बनिसकेका छन् । कतिपय प्रधानमन्त्रीले नै लामो समयसम्म गृह मन्त्रालय सम्हालेका छन् । यसैगरी यस अवधिमा गृह मन्त्रालयमा सचिव हुनेहरूमा रामचन्द्र शर्मा पौडेल, योगेन्द्रनाथ ओझा, भोजराज पोखरेल, रेवतीरमण पोखरेल, पदमप्रसाद पोखरेल, खेमराज रेग्मी, शरदकुमार भट्टराई, श्रीकान्त रेग्मी, केशवराज राजभण्डारी, विजयराज भट्टराई, टीकादत्त निरौला, अनन्तराज शर्मा पाण्डे, चण्डीप्रसाद श्रेष्ठ र बालकृष्ण प्रसाईं छन् । यस्तै, उमेशप्रसाद मैनाली, गोविन्दप्रसाद कुसुम, लीलामणि पौडेल, सुशील जंगबहादुर राणा, नवीनकुमार घिमिरे, जनार्दन नेपाल, सूर्यप्रसाद सिलवाल, नारायणगोपाल मलेगो, लोकदर्शन रेग्मी, मोहनकृष्ण सापकोटा, प्रेमकुमार राई, महेश्वर न्यौपाने, टेकनारायण पाण्डे र विनोदप्रकाश सिंह पनि यसै अवधिमा गृहसचिव भएका थिए । गृहसचिव भएकामध्ये भोजराज पोखरेल र केशवराज राजभण्डारी प्रमुख निर्वाचन आयुक्त बने । नवीनकुमार घिमिरे र प्रेमकुमार राई अख्तियार दुरुपयोग अनुसन्धान आयोग प्रमुख र उमेशप्रसाद मैनाली लोकसेवा आयोग अध्यक्ष र गोविन्दप्रसाद कुसुम लोकसेवाकै सदस्य बने । लीलामणि पौडेल र लोकदर्शन रेग्मी मुख्यसचिव भए । तर, कसैले पनि यस्तो खर्चको लेखापरीक्षण गराउने थिति बसाउन आवश्यक ठानेनन् । ०६८ भदौमा गृहमन्त्री भएका विजयकुमार गच्छदारले पनि सुराकी खर्च लिएनन् । केही सचिवले पनि यो शीर्षकमा रकम लिएनन् । तर, अरूले रकम बुझेर महालेखालाई हिसाब नै देखाएका थिएनन् । उल्टै ०७८ असोज १४ को मन्त्रिपरिषद् बैठकले सचिवले खर्च गर्न पाउने सीमा एक पटकमा २० हजारबाट बढाएर २५ हजारसम्म पुर्याएको थियो । उपप्रधान तथा गृहमन्त्री श्रेष्ठले राष्ट्रिय हितविपरीतका गतिविधि नियन्त्रण गर्न कुनै कसर बाँकी नराखिने बताएका छन् । मन्त्रिपरिषद् पुनर्गठनका क्रममा शुक्रबार गृहमन्त्रीको पदभार सम्हाल्दै श्रेष्ठले राष्ट्रिय सार्वभौमिकता र राष्ट्रिय हितविपरीतका सबै गतिविधि नियन्त्रणमा आफू प्रतिबद्ध भएर लाग्ने बताए । उनले सीमा सुरक्षा सरकारको प्रमुख प्राथमिकताको विषय भएको स्पष्ट पारे । मन्त्री श्रेष्ठले १० वर्षअघि आफू अत्यन्तै छोटो कार्यकालका लागि गृहमन्त्री भएको र अहिले त्यही जिम्मेवारीमा आएकाले यस पटक कुशलतापूर्वक जिम्मेवारी निर्वाह गर्ने प्रतिबद्धता जनाए । नेपालको राष्ट्रिय सार्वर्भौमिकता र भौगोलिक अखण्डताको रक्षा गर्नुलाई हाम्रो पहिलो कर्तव्य ठानौं । त्यसका लागि सीमा सुरक्षा र अरू कुनै कोणबाट नेपालको राष्ट्रिय सार्वभौमिकता संकुचित हुने वा राष्ट्रिय हित कुण्ठित हुने कुनै काम पनि गर्न नदिन हामी दत्तचित्त हुनुपर्छ । सीमा सुरक्षाका सन्दर्भमा हामीलाई जुन जिम्मेवारी दिइएको छ । त्यो जिम्मेवारीप्रति गर्वबोध गर्दै त्यसमा आफूलाई अब्बल सावित गर्नुपर्छ । त्यसमा कुनै कमजोरी हुन दिनु हुँदैन । देशका विरुद्ध हुने कुनै पनि गतिविधिलाई हामी छुट दिन सक्तैनौं । अहिलेको परिवर्तनलाई रक्षा गर्ने, संविधान मातहत रहेर अभिव्यक्ति स्वतन्त्रता र सांगठनिक गतिविधिलगायत सबै प्रकारका क्रियाकलाप र काम गर्न दिने वातावरण सिर्जना गर्ने, लोकतन्त्रको मूल्यमान्यताअनुसार वातावरण सुनिश्चित गरिनेछ, पदभार ग्रहण गर्दै उपप्रधान एवं गृहमन्त्री श्रेष्ठले थपे, तर परिवर्तन र उपलब्धिलाई असंवैधानिक ढंगबाट पछाडि धकेल्न खोज्ने, समाप्त पार्न खोज्ने कुनै पनि गतिविधिलाई छुट दिइने छैन ।"
अर्थतन्त्र सुधार्ने जिम्मा महतलाई,"(काठमाडौं)गठबन्धनबाट अर्थमन्त्री बनेका प्रकाशशरण महतले संकटोन्मुख अर्थतन्त्रलाई ट्र्याकमा ल्याउने जिम्मेवारी पाएका छन् । प्रधानमन्त्री पुष्पकमल दाहाल नेतृत्वको मन्त्रिमण्डलमा अर्थमन्त्रीको जिम्मेवारी पाएका महतले चाल्ने हरेक कदमले नेपाली अर्थतन्त्रको दिशानिर्देश गर्नेछन् । त्रिभुवन विश्वविद्यालयबाट अर्थशास्त्रमा स्नातकोत्तर एवं अमेरिकाको साउदर्न इलिनोई युनिभर्सिटीबाट अर्थशास्त्रमा विद्यावारिधि गरेका महत यसअघि ०६१ सालमा परराष्ट्र राज्यमन्त्री थिए । ०६६ सालमा ऊर्जा र ०७३ मा परराष्ट्रमन्त्री बनेका उनले यसपटक नेपाली कांग्रेसका तर्फबाट अर्थतन्त्रको बागडोर सम्हाल्ने जिम्मेवारी पाएका छन् । प्रकाशशरणका दाजु रामशरण महत भने यसअघि पटकपटक अर्थमन्त्री बने । सहोदर दाजुभाइ भए पनि कांग्रेसभित्रको राजनीतिक लाइनमा प्रकाशशरण शेरबहादुर देउवा र रामशरण महत इतर समूहमा बसे । अहिले रामशरण राजनीतिक रूपमा निष्क्रिय रहेका बेला दाजुले पटकपटक सम्हालेको त्यही मन्त्रालयको नेतृत्व लिन प्रकाशशरण आइपुगेका छन् । विद्यार्थी संगठनबाट राजनीतिमा लागेका उनी ०४० देखि ०४४ सालसम्म नेपाल विद्यार्थी संघका महामन्त्री थिए । ०६४ देखि महत नेपाली कांग्रेसको केन्द्रीय कार्यसमिति सदस्य छन् । ०१६ कात्तिक १९ मा नुवाकोटमा जन्मिएका महतले आर्थिक, विकास, शान्ति र राजनीतिक मामिलासम्बन्धी विषयमा नीतिपत्र, लेख तथा प्रतिवेदन लेख्दै आएका छन् । यति बेला मुलुकका आर्थिक सूचक भने संकटोन्मुख छन् । संकलित राजस्वभन्दा चालु खर्च बढी हुनु, मूल्यवृद्धि र ब्याजदर उच्च हुनु, अर्थतन्त्रमा मन्दी देखिनुजस्ता चुनौती उनीसामु छन् । उद्यमी, व्यवसायी एवं निजी क्षेत्रको विश्वास हासिल गरी अर्थतन्त्रलाई सही दिशा दिनु महतका लागि मुख्य चुनौती छन् । रुसयुक्रेन युद्ध र कोभिडले अर्थतन्त्रमा परेका असरका कारण उद्योगीमा यति बेला चरम निराशा छ । बैंक ब्याजदर उच्च हुँदा लगानी गर्नमा उनीहरूको चासो देखिएको छैन । विदेशी लगानी र सहायतासमेत घट्दा अर्थतन्त्र थप दबाबमा छ ।नयाँ अर्थमन्त्री, लोकरिझ्याइँभन्दा पनि अर्थतन्त्रलाई कसरी सुधार गर्न सकिन्छ भन्नेमा लाग्नुपर्ने अर्थशास्त्री केशव आचार्य बताउँछन् । अर्थतन्त्रका समस्या समाधान गरी लगानीको वातावरण निर्माण गर्नु पनि अर्थमन्त्री महतका लागि चुनौती हो । पछिल्लो समय तरलता (लगानीयोग्य पुँजी) अभावले पनि अर्थतन्त्र निकै समस्यामा छ । अर्थ, परराष्ट्रजस्ता मन्त्रालयमा अनुभवी कर्मचारी मात्रै हुनुपर्नेमा पछिल्लो समय सरकार फेरिएसँगै अनुभवी कर्मचारी नहुँदा पनि अर्थतन्त्र सुधारको सट्टा झन् झन् बिँग्रदो अवस्थामा पुगेको आचार्य बताउँछन् । तरलता अभावले उपभोक्ता, बजार, उत्पादन र व्यक्तिको आय स्रोतमा समेत निकै समस्या छ । बजार चलायमान गराउन नयाँ अर्थमन्त्रीले विज्ञहरूको टोली बनाएर दीर्घकालीन रणनीति बनाएर अघि बढ्नुपर्ने उनले बताए । चैत १७ सम्म सरकारको बजेट घाटा १ खर्ब ८० अर्ब नाघेको छ । ८ खर्ब ३३ अर्ब बराबर बजेट खर्च गर्दा सरकारको आम्दानी भने ६ खर्ब ५३ अर्ब मात्रै छ । यसकारण नवनियुक्त अर्थमन्त्रीसामु राजस्व लक्ष्य पूरा गर्ने काम चुनौतीपूर्ण हुनेछ । गठबन्धनको सरकार रहेकाले यसमा आबद्ध राजनीतिक दलका सांसदले कुनै पनि आयोजनाका लागि बजेट माग्न सक्ने हुँदा अर्थमन्त्री यसबाट बच्नुपर्ने आर्चायको भनाइ छ । बैंकको ब्याजदरले खर्च धान्ने स्थिति छैन । यस्तो अवस्थामा जतिसक्दो तरलता सहजीकरण गरेर बैंकको ब्याजदर घटाउनेतर्फ अर्थमन्त्रीले सहजीकरण गर्नुपर्ने आचार्य बताउँछन् । सरकारले ३० दिनभित्र व्यवसायीको विश्वास जितेर उनीहरूको मनोबल बढाउने काम गर्नुपर्ने पूर्वअर्थमन्त्री युवराज खतिवडाको भनाइ छ । अहिले व्यवसायीले हामी चरम मन्दीमा छौं भनेका छन् । त्यसैले मनोबल बढाएर उनीहरूलाई विश्वासमा लिनुपर्छ, उनले भने । अर्थमन्त्रीले अनावश्यक खर्च कटाएर आर्थिक मितव्ययिता अपनाउनुपर्नेमा अर्थविद् गोपीलाल न्यौपानेको जोड छ । बजार निश्चित व्यक्तिका हातमा गएको छ । यसलाई खुला गर्नुपर्छ । नेपालमा लगानीको वातावरण छैन । यहाँ भएका विदेशी कम्पनीले कमाएको जति रकम सबै बाहिर लगेका छन्, उनले भने, त्यस्तो रकमलाई यहीँ अन्य व्यवसायमा खर्च गर्ने वातावरण तयार पार्नुपर्छ । यसअघिका अर्थमन्त्री विष्णुप्रसाद पौडेलले सरकारी निकायको खर्च २० प्रतिशतसम्म कटौती गर्ने नीति लिएको र नयाँ अर्थमन्त्रीले पनि त्यसलाई कार्यान्वयन गर्नुपर्ने न्यौपानेले बताए । ऋणात्मक रहेका धेरैजसो आर्थिक सूचक सुधार गर्दै अर्थतन्त्र चलायमान बनाउनुपर्ने चुनौती पनि अर्थमन्त्री महतलाई छ । यसअघि जनार्दन शर्मा अर्थमन्त्री हुँदा उनले गरेका कतिपय क्रियाकलाप विवादास्पद बनेका थिए । त्यस्ता क्रियाकलापभन्दा माथि उठेर मुलुकको अर्थतन्त्रलाई सही दिशामा लैजाने भूमिकामा महत कसरी उत्रिन्छन्, उनको कामले त्यसको दिशानिर्देश गर्नेछ । यसैबीच नवनियुक्त अर्थमन्त्री महतले आर्थिक समस्या समाधान गर्न सम्पूर्ण राज्य संयन्त्र लाग्ने बताएका छन् । पद तथा गोपनीयताको शपथपछि शुक्रबार मन्त्रालयमा पदभार ग्रहण गर्दै उनले समस्याग्रस्त अवस्थाको अर्थतन्त्रलाई सुधार गरिछाड्ने दाबी गरे । भूकम्प अनि कोभिडको प्रभाव अर्थतन्त्रमा परेको र अर्थतन्त्रलाई चलायमान गर्न जुन किसिमको सक्रियता देखाउनुपर्ने हो, त्यसमा आफू तयार रहेको उनको भनाइ छ । उच्च प्राथमिकतामा राखेर राजस्व बढाउने आफ्नो पहिलो प्राथमिकता हुने महतले बताए ।"
रसुवागढी नाका पूर्ण सञ्चालनमा,"(रसुवा)रसुवागढी नाका दुईतर्फी रूपमा सञ्चालनमा आउन लागेको छ । रसुवागढी नाकाबाट आंशिक रूपमा आयातनिर्यात भए पनि ३८ महिनादेखि मानिसको आवतजावत ठप्प थियो । चीनको ल्हासामा गत बुधबार बसेको नेपालचीन सीमा व्यापार तथा सहयोग समन्वय संयन्त्रले आयातनिर्यात खोल्ने सहमति गरेपछि शनिबारदेखि रसुवागढी नाका दुईतर्फी रूपमा मानिसको आवतजावतसहित पूर्ण सञ्चालनमा आउन लागेको हो । रसुवागढी नाका निकासी पैठारी र मानिसको आवतजावतसहित शनिबारदेखि पूर्ण रूपमा सञ्चालन गर्ने सहमति भएको ल्हासास्थित नेपाली महावाणिज्य दूतावासका महावाणिज्यदूत नभराज ढकालले बताए । बैठकमा नेपाल उद्योग, वाणिज्य तथा आपूर्ति मन्त्रालयका सचिव मधुकुमार मरासिनी र चीनको तिब्बत स्वायत्त क्षेत्रको जनसरकारका कार्यकारी उपाध्यक्ष चेन योङ्छीले प्रतिनिधिमण्डलको नेतृत्व गरेका थिए । रसुवागढी नाका पूर्ण रूपमा सञ्चालनमा आउने भएपछि व्यवसायी, व्यापारीलगायत सरोकारवाला उत्साहित छन् । निकास पैठारी र मानिसको आवतजावतका लागि नाकामा तयारी तीव्र पारिएको छ । कन्टेनर चालक, कामदार, व्यापारी तथा व्यवसायीको एन्टिजेन परीक्षण गरिएको रसुवा भन्सार कार्यालयका प्रमुख भन्सार अधिकृत नारायणप्रसाद भण्डारीले बताए । शनिबार २५ देखि ३० कन्टेनर सामान पैठारी हुन सक्ने भण्डारीले जनाए । केरुङ जान नेपालचीन सीमा पास नवीकरण तथा नयाँ बनाउन शनिबार बिहान ६ बजेदेखि नै अध्यागमन कार्यालय खुला रहने अध्यागमन कार्यालय रसुवागढी रसुवाका अध्यागमन अधिकृत कृष्णप्रसाद पौडेलले बताए । ०७६ माघ १५ देखि नै रसुवागढी नाका भएर चीनबाट हुने आयातनिर्यात प्रभावित थियो । सुरुमा हिमपात र ल्होसार पर्वका कारण आयातनिर्यात बन्द थियो । पछि कोभिड देखिएपछि रसुवागढी नाका भएर हुने आयातनिर्यात थप प्रभावित बन्यो । पछि ०७७ असार २२ बाट भने पुनः सामान आयात थालिएको थियो, निर्यात भने ठप्प थियो । कोभिडका कारण रोकिएको सामान निर्यात ३५ महिनापछि गत पुस १२ देखि खुलेको हो । मानिसको आवतजावत भने ३८ महिनादेखि नै ठप्प थियो ।"
कर्णालीमा माओवादीलाई एमालेको विश्वासको मत,"(सुर्खेत) संघ र अन्य प्रदेशमा समर्थन फिर्ता लिएर सरकारबाट बाहिरिएको एमालेले कर्णालीमा भने मुख्यमन्त्रीलाई विश्वासको मत दिएको छ । राप्रपाले समर्थन फिर्ता लिएपछि कर्णालीका मुख्यमन्त्री राजकुमार शर्माले शुक्रबार प्रदेशसभामा दोस्रो पटक विश्वासको मत लिएका हुन् । ४० सदस्यीय प्रदेशसभामा कांग्रेसका १४, माओवादीका १३, एमालेका ९, एकीकृत समाजवादी र स्वतन्त्र ११ गरी ३८ सांसदले शर्मालाई विश्वासको मत दिएका हुन् । राप्रपाकी सन्तोषी शाहीले विपक्षमा मतदान गरिन् भने सभामुख नन्दा गुरुङ तटस्थ बसिन् । माओवादी नेता शर्मा झन्डै दुई महिनाअघि एमाले, एकीकृत समाजवादी, राप्रपा र स्वतन्त्र सांसदको समर्थनमा मुख्यमन्त्री बनेका थिए । त्यसबेला उनले कांग्रेसबाहेक दलको २५ मत पाएका थिए । एमालेबाट आर्थिक मामिला तथा योजनामन्त्री विनोदकुमार शाह, सामाजिक विकासमन्त्री टेकराज पछाई र उद्योग, पर्यटन, वन तथा वातावरणमन्त्री जितबहादुर मल्ल सरकारमा छन् । यसअघि सरकार गठन हुँदा एमाले र माओवादीबीच सरकारको नेतृत्व आलोपालो (अढाईअढाई वर्ष) गर्ने सहमति भएको थियो । त्यही निर्णय कार्यान्वयन गर्न विश्वासको मत दिएको एमालेका एक सांसदले बताए । माथिको निर्णय र गठबन्धन जेसुकै होस्, यसअघि पनि हामीले केन्द्रको निर्णय मानेका थिएनौं, उनले भने, यसभन्दा पहिले दुई पार्टीबीच सरकार सञ्चालनबारे भएको सहमति कार्यान्वयन गर्न सरकारबाट बाहिरिएका हैनौं ।कांग्रेस नेता तिलक भण्डारीले माओवादी र एमालेको अन्तर्कथाबारे सत्तारूढ दलहरूले गहिरिएर सोच्नुपर्ने बताए । यसमा माओवादी नेता जनार्दन शर्मा र एमाले नेता यामलाल कँडेलको इन्ट्रेस्ट पनि जोडिएको छ, उनले भने, साविक नेकपा हुँदादेखि नै भएको सहकार्यलाई अहिले पनि निरन्तरता दिएको देखिन्छ । राजनीतिक विश्लेषक अर्जुनबहादुर अयडी कर्णालीको यो राजनीतिक घटनाक्रमले मुख्यमन्त्रीलाई झन् समस्यामा पार्ने बताउँछन् । कर्णालीमा अहिले ७ मन्त्रालय छन्, यो अवस्थाले भागबन्डामै सरकार रुमलिने देखिन्छ, उनी भन्छन्, अझै पनि एमालेले सरकार छोड्न नचाहेको देखियो, यसमा उसले सभामुख पनि सुरक्षित गर्न खोजेको देखिन्छ । यसो हुँदा संसद्को ठूलो दल कांग्रेसको व्यवस्थापन कसरी हुन्छ ? यसअघि कर्णालीबाटै एमाले फुटको बीजारोपण भएको थियो । यसअघिको संसद्मा माधव नेपाल पक्षका प्रकाश ज्वालालगायत चार सांसदले फ्लोर क्रस गरेर तत्कालीन मुख्यमन्त्री महेन्द्रबहादुर शाहीलाई विश्वासको मत दिएका थिए । सोही घटनाले नेकपासमेत फुटको अवस्थामा पुगेको थियो । बेलाबेला हुने यस्ता घटनाले कर्णालीको राजनीति तरल हुने गरेको अयडी बताउँछन् । यसले सरकारको निरन्तरता र गठबन्धनका कुरामा समेत अन्योल पारेको छ, भोलिका दिनमा यहाँको तरंगले राष्ट्रिय राजनीति पनि फेरबदल हुने देखिन्छ, उनले भने, मानिसले जे सोचेका थिए त्यो भएन, आफ्नो राजनीति कर्णालीमा कमजोर छ त्यही बचाउन पनि एमालेले विश्वासको मत दिएको हुनुपर्छ । एमाले प्रदेश कमिटी अध्यक्ष एवं आर्थिक मामिला तथा योजनामन्त्री विनोदकुमार शाहले आफूहरू अहिले पनि सरकारमै रहेकाले सरकारलाई विश्वासको मत दिएको र यसमा अचम्म मान्नुपर्ने कुरा नभएको बताए । कम्फर्टेबल हुँदासम्म हामीले सरकार छोड्ने कुरा हुँदैन, उनले भने, हाम्रो सरकारमा निरन्तर हुने वा नहुने कुरा मुख्यमन्त्रीको निर्णयमा पनि भर पर्छ । मुख्यमन्त्री राजकुमार शर्माले आफूले कर्णाली संसद्मा रहेका सबै दलहरूलाई आह्वान गरेको र सोहीअनुसार एमालेले पनि विश्वासको मत दिएको बताए । कर्णालीको समृद्धिका लागि सबै मिलीजुली जाऔं भन्ने हिसाबले उहाँहरूले पनि विश्वासको मत दिनुभएको हो, उनले भने, संसद्का सबै दलको रायसुझावमा सरकार अगाडि बढ्छ ।"
पाङ्ग्रा सापटी मागेर निगमको जहाज फर्कियो,काठमाडौं (कास) ल्यान्डिङ गियरका दुईवटा पाङ्ग्रा पन्चर भएर बिहीबारदेखि दिल्लीमा ग्राउन्डेड नेपाल वायुसेवा निगमको वाइडबडी विमान २६ घण्टा ढिलो शुक्रबार साँझ काठमाडौं उत्रेको छ ।दिल्लीस्थित कतार एयरवेजले दुई पाङ्ग्रा दैनिक भाडा तिर्ने सर्तमा निगमलाई लोन (सापट) मा दिएपछि निगमको नाइन एनअल्फा लिमा जुलु रजिस्ट्रेसन नम्बरको वाइडबडी काठमाडौं फर्किएको निगमका सहप्रवक्ता गणेश घिमिरेले बताए । लोनमा ल्याएका पाङ्ग्रा फेरेर शनिबार निगमको दिल्ली उडानमार्फत कतार एयरवेजलाई फर्काइने निगमका एक प्राविधिकले बताए ।आरए २१८डी उडान नम्बरमा काठमाडौं फर्किएको निगमको वाइडबडीमा बिहीबार २ सय ५१ यात्रु काठमाडौं आउँदै थिए । राति अबेरसम्म पाङ्ग्रा फेर्न नसकिएपछि ती यात्रुलाई निगमकै खर्चमा दिल्लीस्थित होटलमा राखिएको थियो । गत कात्तिकमा पनि निगमको न्यारोबडीको एउटा पाङ्ग्रा पन्चर हुँदा पश्चिम अफ्रिकाको मालीमा ९ दिनसम्म ग्राउन्डेड भएको थियो भने यसअघि पाङ्ग्रा अभावले नै दिल्लीका दुइटा उडान प्रभावित भएका थिए । बिहीबारको दिल्ली घटनापछि पर्यटन सचिव सुरेश अधिकारीले निगमका कार्यकारी अध्यक्ष युवराज अधिकारीलाई बारम्बार पाङ्ग्रा अभावले निगमका जहाज ग्राउन्डेड हुनुले मुलुककै प्रतिष्ठामा असर परेको भनी सचेत गराएको बताए । उनले अन्य वायुसेवाले जस्तै निगमले अन्तर्राष्ट्रिय गन्तव्य सहरमा न्यूनतम स्पेयर पार्ट्सको प्रबन्ध मिलाउनुपर्ने बताए । निगमले भने प्रत्येक स्टेसनमा एक सेट न्यारोबडी र अर्को सेट वाइडबडीको पाङ्ग्रा जगेडा राख्दा न्यूनमत ४० देखि ५० लाख रुपैयाँ आर्थिक दायित्व थपिने भएकाले काठमाडौंबाहिरका १० वटा स्टेसनमा पाङ्ग्रा राख्न नसकिएको जनाएको छ । यसबारे कार्यदल गठन भएको छ । चाँडै कार्यकारी अध्यक्षबाट केही निर्णय आउला कि ? कार्यदलसँग जोडिएका एक कर्मचारीले भने ।
कान्तिपुरकर्मी दाहाललाई पितृशोक,"काठमाडौं (कास) कान्तिपुरकर्मी मणि दाहाललाई पितृशोक परेको छ । दाहालका बुबा ८६ वर्षीय डिल्लीरमण उपाध्यायको बिहीबार राति निधन भएको हो । उच्च रक्तचापका बिरामी उपाध्याय लडेर अचेत भएपछि काठमाडौंको बाँसबारीस्थित सहिद गंगालाल अस्पतालमा लगिएको थियो । अस्पताल पुर्याउनेबित्तिकै चिकित्सकले उनलाई मृत घोषणा गरेका थिए । उपाध्यायका श्रीमती, चार छोरा र एक छोरी छन् ।"
मिटरब्याजपीडितसँगको वार्ता सहमतिनजिक,"काठमाडौं (कास) गृह मन्त्रालयले गठन गरेको वार्ता टोली र मिटरब्याजपीडित किसानबीचको वार्ता सहमतिनजिक पुगेको छ । सरकारी टोली र किसानबीच शुक्रबार दिनभर वार्ता भएको थियो । सरकारी टोलीका संयोजक गृह मन्त्रालयकी सहसचिव रुद्रादेवी शर्माका अनुसार शनिबार फेरि वार्ता हुनेछ । उहाँहरूले उठाउनुभएका सबै मागप्रति हामी संवेदनशील छौं, वार्ता सहमतिनजिक छ, उनले भनिन् । आन्दोलनरत किसानले बिहीबार आफ्ना १० बुँदे माग सरकारलाई बुझाउँदै मिटरब्याजविरुद्धको संघर्ष समितिका संयोजक मनोजकुमार पासवानको नेतृत्वमा ५ सदस्यीय वार्ता टोली गठन गरेका थिए । १० बुँदे मागको पहिलो बुँदामै मिटरब्याजपीडितको समस्या समाधान गर्न अधिकारसम्पन्न उच्चस्तरीय आयोग गठन गर्नुपर्ने माग छ । सरकारी वार्ता टोलीका सदस्य सचिव दिलकुमार तामाङले पीडित किसानको मागअनुसार नै त्यस्तो आयोग गठनको प्रक्रिया अगाडि बढाएको बताए । गृहमन्त्रीको पदभार ग्रहण गरेलगत्तै नारायणकाजी श्रेष्ठले मिटरब्याजपीडितको समस्या समाधान गर्न अधिकारसम्पन्न तीन सदस्यीय आयोग गठनको प्रस्ताव मन्त्रिपरिषद्मा पेस गर्ने निर्णय गरेका छन् । गृह मन्त्रालयका अनुसार विशेष अदालतका पूर्वन्यायाधीशको संयोजकत्वमा तीन सदस्यीय आयोग प्रस्ताव गरिएको छ । पीडित किसानले सरकारी वार्ता टोलीसमक्ष तमसुक व्यवस्था खारेज गर्नुपर्ने, चेक वा तमसुकबाट साहुकारले किसानविरुद्ध मुद्दा दायर गरेकामा उनीहरूको सम्पत्तिको स्रोत खोजी गर्ने कानुन निर्माण गर्नुपर्ने, साहुकारको अवैध ठहरिएको सम्पत्ति जसको नामबाट आएको उसैको नाममा फिर्ता हुने व्यवस्था गर्नुपर्ने, वैदेशिक रोजगारमा जान चाहने युवाका लागि सरकारको ग्यारेन्टीमा बैंकबाट सरल र सहज कर्जाको व्यवस्था गर्नुपर्नेलगायत माग राखेका छन् । संघर्ष समितिका संयोजक पासवानका अनुसार ऋण तिरिसकेपछि पनि पुरानो तमसुक नष्ट नगरी साहुले त्यसैका आधारमा मुद्दा चलाएपछि अदालतबाट जारी भएका पक्राउपुर्जीका बारेमा के गर्ने भन्ने विषयमा अहिलेसम्म सरकारी टोलीले स्पष्ट दृष्टिकोण बनाउन सकेको छैन । त्यसैगरी ऋण तिरेपछि पनि ऋण लिँदा राजीनामा पास गरिदिएका जग्गा फिर्ता नभएकालाई कसरी न्याय दिने भन्नेबारे पनि सरकारले स्पष्ट दृष्टिकोण दिन सकेको छैन । कानुन बनाउने मागमा सरकारी वार्ता टोली सकारात्मक छ, संयोजक पासवानले भने, विगतका घटनालाई कसरी सम्बोधन गर्ने भन्नेमा सरकारी टोली स्पष्ट छैन ।"
सुधारिएको प्रदर्शनमा उपाधि,"उत्कृष्ट फिनिसिङफोथाभोङ साङभिलेले १८ औं मिनेटमा गोल गर्दै लाओसलाई १० को अग्रता दिलाउँदा केही सेकेन्ड रंगशालामा सन्नाटा छायो । त्यसमा बोनपछान बोन्कोङको पास यति उत्कृष्ट रह्यो कि उनले दिएको बल पेनाल्टी क्षेत्रभित्र फोथाभोङ पुग्दासम्म नेपालका सबै डिफेन्स बिट भइसकेको थियो । त्यसपछि कप्तान किरणको ठीक अगाडिबाट भली मार्फत् फोथाभोङले बल जाली चुमाउँदै पाहुना टिमलाई उसको इतिहासकै पहिलो फाइनलमा अगाडि बढाएका थिए ।लाओसको अग्रता धेरैबेर टिकेन । आयुष घलानले १२ औं मिनेटमा गोल गर्दै खेल ११ को बराबरी बनाए । एरिकले दिएको बल अगाडि बढाउँदै पेनाल्टी क्षेत्रभित्रैबाट उनले बायाँ खुट्टाले राम्रो फिनिसिङ गर्दै घरेलु टिमलाई खेलमा फर्काए । त्यसअघि नवीन लामाको फ्रिकिकमा सनिश श्रेष्ठले प्रहार गरेको बल गोलकिपर सासाभाथ सुकाफोनले रोकेका थिए । बराबरी गरेको दुई मिनेटपछि नै नेपालले अग्रता लिने मौका पायो । तर, मनीषको पासमा नवीन आफैले प्रहार गर्नुपर्नेमा ढिलाइ गर्दै बल आयुषलाई दिए, जसमा आयुषको प्रहार फितलो भयो, सिधै गालकिपरको हातमा पुग्यो ।पहिलो हाफ प्रतिस्पर्धात्मक रह्यो । दोस्रो हाफमा नेपाली टिमले आक्रामक रूप लियो । मनीषले सिर्जना गरेको अवसरमा ५६ औं मिनेटमा आयुष बललाई पोस्टको दिशा दिन चुके । सब्स्टिच्युट डिफेन्डर निशान खड्काले फ्रिकिकमा प्रहार गरेको बल ६९ औं मिनेटमा बारमा लागेर फर्कियो । ७१ औं मिनेटमा मनीषको फ्रिहेडरमा पनि बल पोस्टतिर गएन । अञ्जनले हानेको बल गोलकिपर सुकाफोनले रोकेपछि ७४ औं मिनेटमा मनीषले गोललाइन पार गराए पनि त्यसमा सहायक रेफ्रीले अफसाइड दिएपछि नेपाल फेरि अग्रता लिनबाट रोकियो । अतिरिक्त समयतिर उन्मुख खेलको ८८ औं मिनेटमा अञ्जनको पासमा मनीषले दायाँ क्षेत्रबाट बललाई जाली चुमाउँदै निर्णायक गोल गर्दै नियमित समयमै नेपाललाई उपाधि दिलाए । तेस्रो अन्तर्राष्ट्रिय गोलमा उनको फिनिसिङ उत्कृष्ट रह्यो ।पछाडि परेपछि लाओस हतारिएको अवस्थामा अफसाइड भएपछि अञ्जनले बल गोलपोस्टतर्फ हानेका थिए । लगत्तै उनलाई गोलकिपर सुकाफोनले धकेलेपछि दुई टिमका खेलाडीबीच एक मिनेट तनावपूर्ण अवस्था बन्यो । तर, तुरुन्तै खेल सुरु भयो र इन्ज्युरीको अन्तिम समयमा आयुष र मनीषले सहज अवसरमा पनि बललाई गोलमा परिणत गर्न सकेनन् । निलम्बनमा परेका डिफेन्सिभ मिडफिल्डर पूजन उपरकोटीको स्थानमा आएका मणिकुमार लामा, मनीष र आयुषको प्रदर्शन राम्रो रह्यो । मनीष फाइनलको उत्कृष्ट खेलाडी चुनिए । आयुष प्रतियोगिताकै सर्वोत्कृष्ट खेलाडी भए ।"
मिडफिल्डमा उत्कृष्ट प्रदर्शन,"भिन्सेन्जो अल्बर्टो एनेसमुख्य प्रशिक्षक, नेपाली टिमहामीले प्रतियोगिताको प्रत्येक खेलमा सुधार गरेका छौं । तेस्रो खेलमा हामीले वर्चस्व राख्यौं, विशेषगरी दोस्रो हाफमा । धेरै अवसर सिर्जना गर्यौं । मैले नेपालमा काम गरेको एक महिनामात्रै भएको छ । राम्रोसँग बुझ्न आवश्यक छ । गल्ती गरेपछि खेलाडीहरू आफैंले सुधार गर्नु आवश्यक छ । विश्वमा हरेक प्रशिक्षकले गल्ती गर्छन् । अर्को प्रतियोगिताको लागि उत्कृष्ट खेलाडी छनोट गर्न आवश्यक छ ।मेरो विचारमा छोटो समयमै हामीले राम्रो गरेका छौं । वास्तवमै तयारीमा साह्रै छोटो समय पाएको थियो । मेरा खलाडीप्रति गर्व छ । पहिलो रोजाइमा दीपक र मणि नयाँ हुन् । हामी सबै नयाँ हौं र राम्रो फुटबल खेलेका छौं । समर्थकले पनि मज्जा लिएजस्तो लाग्छ । मैले पनि मज्जा लिएँ । अब अर्को खेलको लागि सोच्नुपर्छ । हामी आउने दिनमा राम्रो गर्न सक्छौं । हामीले धेरै गोलका अवसर गुमायौं । दोस्रो हाफमा नवीन, एरिक, मणिले धेरै राम्रो गरे । मिडफिल्डमा उत्कृष्ट प्रदर्शन गरे । मनीषका लागि त कुनै शब्द नै छैन । नेपालका केही खेलाडीले देशबाहिर अवसर पाउने आशा गरेको छु ।"
सद्भावले रचे इतिहास,"(काठमाडौं)युवा गल्फर सद्भाव आचार्यले नेपाली गल्फमा सबैभन्दा कम उमेरमा सूर्य नेपाल गल्फ टुरको प्रो उपाधि जितेका छन् । उनले यस सिजन टुरको छैटौं प्रतियोगिताको रुपमा रहेको सूर्य नेपाल च्यालेन्ज जितेका हुन् ।१६ वर्षे सद्भावले अन्तिम दिन शुक्रबार ४ अन्डर ६४ को उत्कृष्ट स्कोर बनाए । जसले गर्दा समग्रमा ३ अन्डर २ सय ६९ सहित उनी उपाधि जित्न सफल भए । उनले डिफेन्डिङ च्याम्पियन भुवन नगरकोटीलाई २ स्ट्रोकले पछाडि पारेका थिए । सद्भाव सबैभन्दा कम उमेरमा सूर्य नेपाल टुरको प्रो उपाधि जित्ने पहिलो गल्फर बनेका छन् । १६ वर्ष १० महिनाका सद्भावले नेपाल नम्बर एक एमच्योर गल्फर सुभाष तामाङको रेकर्ड तोडे । सुभाषले १६ वर्ष ११ महिनाको उमेरमा प्रो उपाधि जितेका थिए । उनले सन् २०१९ मा भुवनलाई नै हराएर सूर्य नेपाल च्यालेन्ज जितेका थिए । अन्तिम १८ होलको सुरु गर्दा तेस्रो दिनका लिडर रविभन्दा चार स्ट्रोकले पछि परेका सद्भावले परिपक्व खेल खेले । फ्रन्टनाइन २ अन्डर ३२ मा टुंग्याएका थिए । दोस्रो, चौथो र आठौं होलमा बर्डीको सफलता प्राप्त गरे । ३ पारको तेस्रो होलमा एक शट खेर फाले । यसपछि दसौं होलमा बोगी खेपे । उनलाई डिफेन्डिङ च्याम्पियन भुवनले कडा चुनौती दिइरहे । तर सद्भावले बिना दबाब १३, १६ र १७ औं गोलमा बर्डी प्रहार गर्दा दिनको उत्कृष्ट स्कोर कार्ड बनाएर पहिलो पटक प्रो र एमेच्योर दुवैतर्फ उपाधि जित्न सफल भए । उपाधि जितेपछि सद्भावले भारतको तरुण सरदेशाई एकेडेमीको प्रशिक्षण र अभिभावकको साथले सफलता पाएको बताए । अनुभवी गल्फर भुवन इभन पार ६८ सहित समग्रमा १ अन्डर २ सय ६१ बनाएर दोस्रो भए । समग्रमा दोस्रो हुँदा प्रोतर्फ भने उनी पहिलो भए । उनले एक लाख रुपैयाँ प्राप्त गरे । तेस्रो दिनका अग्रता बनाएका रवि खड्काले ३ ओभर ७१ को खराब प्रदर्शन गरे । समग्रमा इभन पार २ सय ७२ मा खेल सकाए । समग्रमा तेस्रो भएका उनले प्रोतर्फ दोस्रो बन्दै ६५ हजार हात पारे । एमच्योरका नम्बर वान सुभाष तामाङले अन्तिम दिन इभन पार ६८ मा खेल टुंग्याए । समग्रमा ३ ओभर २ सय ७५ को स्कोरसहित चौथो भए । उनी एमच्योरतर्फ दोस्रा भए । ३ ओभर ७१ को स्कोर बनाएका दिनेश प्रजापतिले समग्रमा ५ ओभर २ सय ७७ मा खेल टुंग्याए । समग्रमा पाँचौं भएका उनले प्रोतर्फ तेस्रो हुँदै ४६ हजार प्राप्त गरे । समग्रमा ८ ओभर २ सय ८० सहित भुवनकुमार रोक्का र धनबहादुर थापाले संयुक्त छैटौ स्थान बाँडे । भुवनले ८ ओभर ७६ को बिर्सनलायक प्रदर्शन गर्दा धनले २ ओभर ७० मा अन्तिम १८ होलको खेल टुंग्याए । प्रोतर्फ चौथो भएका दुवैले ३६ हजार हात पारे । भेट्रान गल्फर दीपक मगर र जयराम श्रेष्ठ १० ओभर २ सय ८२ सहित संयुक्त आठौं भए । दीपकले ४ ओभर ७२ र जयरामले २ ओभर ७० मा खेल टुंग्याए । छैटौ भएका दुवैले २८ हजार ५ सय प्राप्त गरे । समग्रमा ११ ओभर २ सय ८३ सहित सञ्जय लामा दसौं भए । उनले ३ ओभर ७१ मा खेल सके । प्रोतर्फ आठौं भएका उनले २४ हजार पाए ।भुवनले २ अन्डर ३२ मा फ्रन्ट नाइन टुंग्याउने क्रममा उनले पहिलो, तेस्रो र चौथो होलमा बर्डी प्रहार गर्दा पाँचौं होलमा बोगी खेपे । ब्याकनाइनमा लय गुमाएका उनले १०, १२, १४ र १८ औं होलमा एकएक शट खेर फाले । ११ र १३ औं होलमा बर्डी प्रहार गर्दै ब्याक नाइन २ ओभर ३६ मा सके । पहिलो र तेस्रो दिन शीर्षस्थानमा रहेका रविले अन्तिम दिन खराब प्रदर्शन गरे । विजेतालाई प्रायोजक सूर्य नेपाल प्रालिका मार्केटिङ भाइस प्रेसिडेन्ट दीप्रा लहिरी, आयोजक नेपाल गल्फर्स एसोसिएन नेपालका अध्यक्ष रवीन्द्रमान श्रेष्ठ, नेपाल गल्फ संघका अध्यक्ष टासी घले र रोयल नेपाल गल्फ क्लबका अध्यक्ष मधुकर याक्थुम्बाले पुरस्कृत गरे ।"
मनाङ र थ्रीस्टार दुवै ढुक्क,"धनगढी (कास) ए डिभिजनका हस्ती टोली थ्रीस्टार र मनाङ मर्स्याङ्दी क्लब छैटौं मुख्यमन्त्री सुदूरपश्चिम खप्तड गोल्डकप फुटबल प्रतियोगिताको फाइनलमा आमनेसामने भएका छन् । शनिबार धनगढी रंगशालामा उपाधिको छिनोफानो हुनेछ ।शुक्रबार प्रिम्याच कन्फ्रेन्समा दुवै टिमको उद्देश्य प्रभावशाली प्रदर्शन गर्दै उपाधि जित्ने रहेको छ । दुवै टिमका कप्तानले छैटौं संस्करण आफूहरूले जित्ने दाबी गरेका छन् ।थ्रीस्टारका कप्तान विक्रम लामाले सन्तुलित टिम रहेकाले उपाधिमा आफ्नो स्वाभाविक दाबी रहेको बताए । सेमिफाइनलमा रातो कार्ड खाएका मिडफिल्डर दीपेश गुरुङ फाइनलमा हुने छैनन् । कप्तान लामाले दीपेशको अनुपस्थित भए पनि प्रदर्शनमा असर पर्न नदिने बताए । प्रशिक्षक मेघराज केसीको रणनीतिअनुसार आफ्नो भूमिका रहने कप्तान विक्रमले बताए । विक्रमले खेलाडीको रिकोभरी समय कम भएकाले फिटनेसमा असर पारेको बताए । उनले भने, तर फाइनलका लागि टिम मानसिक रूपमा तयार छ ।विक्रमले भने, तेस्रो पटक खप्तड गोल्डकप फाइनल खेल्दै गर्दा पहिलो पटक उपाधि जित्न चाहन्छौं । यस गोल्डकपबाट टिम सेट हुने अवसर मिलेको छ । एन्फाले प्रतियोगिता क्यालेन्डर व्यवस्थित बनाएको भए मोफसलमा प्रतियोगिताहरूमा आयोजकको मिहिनेतले नेपाली फुटबलमा राम्रो योगदान गर्न सक्ने तर्क उनको थियो । मनाङका कप्तान जीवन गुरुङले खप्तड गोल्डकपको उपाधि रक्षा गर्न आफूहरू तयार रहेको बताए । टिमको अवस्थाबारे उनले भने, विदेशी फरवार्ड कोफी टिमोती कुवडुले फाइनल खेल्नेछन् । डियाग उत्कृष्ट लयमा छन् । उनको प्रदर्शनले टिमलाई धेरै सहज भएको छ । उनले मनाङ जस्तो क्लबलाई नेतृत्व गर्न पाउँदा गर्व महसुस भएको र तेस्रो पटक खप्तड गोल्डकप जित्न आफू आतुर रहेको बताए ।सुदूरपश्चिम ११ स्पोर्ट्स क्लबको आयोजनामा भएको प्रतियोगिता विजेताले उपाधिसहित २१ लाख र उपविजेताले १० लाख रुपैयाँ पुरस्कार हात पार्नेछन् । विधागततर्फ उत्कृष्ट खेलाडीले जनही १५ हजार र म्यान अफ द म्याचले १० हजार रुपैयाँ प्राप्त गर्नेछन् । सर्वोत्कृष्ट खेलाडीले १ लाख रुपैयाँ नगद प्राप्त गर्नेछन् ।"
ललित र दीपेश सम्मानित,विराटनगर (कास) विराटनगर महानगरपालिकाले क्रिकेटर ललित नारायण् राजवंशी र दीपेश कँडेललाई सम्मान गरेको छ । महानगर प्रमुख नागेश कोइरालाले खेलाडीद्वयलाई १ लाख १ हजार रुपैयाँसहित सम्मानपत्र प्रदान गरे । दुवै विराटनगरका स्थानीय हुन् । उनीहरूले क्रिकेटका माध्यमबाट मुलुकको नाम उच्च राखेको भन्दै महानगरले सम्मान गरेको हो । यसअघि राष्ट्रिय क्रिकेट टोलीका सदस्य ललितनारायण र यू१९ राष्ट्रिय टोलीका दीपेशलाई सुनसरीको भोक्राहा गाउँपालिकाले पनि २० हजार रुपैयाँ सहित सम्मान गरेको थियो । दीपेशले यूएई यू१९ टोलीविरुद्ध ह्याट्रिक विकेट लिएर नेपाललाई यू१९ विश्वकपमा छनोट गराउन महत्त्वपूर्ण भूमिका निर्वाह गरे भने ललितले विश्वकप लिग २ शृंखलामा उत्कृष्ट प्रदर्शन गरेका थिए ।
भैंसीमान्छे : ७ हजार वर्षदेखि सँगसँगै,"नेपाली समाजमा कालो अक्षर भैंसी बराबर भन्ने उखान प्रचलित भए पनि प्राग्इतिहास र इतिहासका सन्दर्भमा केही पहेलीहरू खोतल्न अक्षर भन्दा महत्त्वपूर्ण कुञ्जी हुन सक्छ भैंसी । वर्तमान नेपाली समाजको सांस्कृतिक अवयवका रूपमा त भैंसी छँदै छ । भैंसीसँग मानिसको संगत धेरै पुरानो हो र एसिया महादेशमा मान्छेहरूले भैंसीलाई कज्याएर आफूसँगै हुर्काउन थालेको चाहिँ बढीमा ७००० वर्ष हुँदै छ । वैज्ञानिकहरूले घरपालुवा भैंसी (वाटर बफ्यालो) लाई नदी र दलदल क्षेत्रमा बसोबास गर्ने भनी दुई प्रजातिमा वर्गीकरण गरेका छन्, जसमध्ये दलदल क्षेत्रको भैंसीपालन चीनबाट र नदी क्षेत्रको भारतीय उपमहाद्वीपबाट सुरु भएको मानिन्छ । वैज्ञानिकहरूले भैंसीबारे हालसम्म गरेका आनुवंशिक (जेनेटिक) अध्ययनहरूले भन्छ, एसियामा भैंसीपालन सबैभन्दा पहिले चीनको याङ्जी नदीबाट सुरु भयो । याङ्जी नदी उपत्यकामा गरिएको भैंसीको आनुवंशिक अध्ययनले त्यहाँ चार फरकफरक समयमा भैंसीपालन सुरु भएको तथ्य स्पष्ट भएको छ । त्यहाँ ७ हजार, ६ हजार ४ सय, ४ हजारदेखि ५ हजार र ३ हजार वर्षअघि भैंसीलाई घरपालुवा बनाइएको थियो (टिङ २०१९, बार्कर २०१४) । याङ्जी नदीमा ८ हजार वर्षअघि धान खेती सुरु भएको थियो, त्यसको हजार वर्षपछि मात्रै भैंसीपालन सुरु भयो (झाङ २०१९) अर्थात् भैंसीपालन गर्नुपछाडिको एउटा कारण थियो कृषि । अन्नबाली उत्पादनका लागि मलको स्रोतका रूपमा उपयोगी जनावर भैंसी हो भनेर थाहा पाउनै हजार वर्ष लाग्यो पनि भन्न सकिएला । भारतीय उपमहाद्वीपको कुरा गर्दाचाहिँ सिन्धुघाँटीमा उत्खनन गर्ने क्रममा नदी क्षेत्रका भैंसीको चित्र अंकित छाप (सिल) भेटिएको थियो, जसलाई पुरातत्त्वविद्हरूले ५००० वर्ष पुरानो मानेका छन् । यही पुरातात्त्विक तथ्यका आधारमा भारतीय उपमहाद्वीपमा ५ हजार वर्षपहिले भैंसीपालन सुरु भएको मानिँदै आएको थियो (लेइ २००७) । तर, पछिल्ला आनुवंशिक अध्ययनहरूले त्यसभन्दा पनि अझ एक डेढ हजार वर्षपहिले अर्थात् आजभन्दा ६३०० वर्षअघि हडप्पाबाट नदी क्षेत्रमा पाइने प्रजातिको भैंसीपालन सुरु भएको तथ्य स्पष्ट भएको छ । यस प्रजातिका भैंसी यही क्षेत्रबाट ऐतिहासिक कालमा बाल्कन, इटाली र इजिप्टतिर फैलिएको (लेइ २००७, सतिश कुमार २००७, झाङ २०१९) आनुवंशिक अध्ययनले देखाएको छ । ल ल लभैंसीको दूध खाइन्छ, तर धार्मिक कार्यमा चाहिँ प्रयोग हुँदैन, किन ? यसका पछाडि भारतीय महाद्वीपमा चलेको सांस्कृतिक वर्चस्वको संघर्षले भूमिका खेलेको छ । खासगरीकन आर्यहरू भारत प्रवेश गरेपछि चलेको संघर्षमा कालो रङका द्रविडहरू पराजित भए । तर, गाईजस्तै मीठो दूध दिने भए पनि द्रविडहरूकै जस्तो कालो छाला भएकाले भैंसी अपवित्र हुन पुग्यो (कान्चा इलैया, बफ्यालो नेसनालिजम, २००४) । इलैयाको यस मतलाई बल दिने गरी थुप्रै सांस्कृतिक, पुरातात्त्विक तथा आनुवंशिक अध्ययनबाट प्राप्त तथ्यहरू सार्वजनिक भएका छन् । दक्षिण भारतका द्रविडहरूका लागि भैंसीको दूध पवित्र छ, जुन स्थानीय ग्रामदेवीहरूलाई चढाइन्छ । एक अध्ययन (एन्थ्रोपोलोजिकल स्टडी अफ टोडा ट्राइब्स, २०२२) अनुसार, दक्षिण भारतको तमिलनाडु राज्यअन्तरगत ब्लु माउन्टेन छेउछाउ बस्ने टोडा जाति भैंसीको दूधलाई पवित्र मानेर ग्रामदेवी टेकेसलाई हरेक दिन बिहान र बेलुका चढाउने गर्छन् । उनीहरू भैंसीको मासु खाँदैनन् र बूढो भएपछि पनि प्रेमपूर्वक पालनपोषण गर्छन् । मिथकअनुसार, भैंसीबाट मानिसमा परिणत भएका हुन् टोडा जाति । यन्नडको १६ सय र उनकी श्रीमतीको १८ सय गरी ३४ सय भैंसीमध्ये अन्तिम भैंसीबाट यन्नडले पहिलो मान्छे बनाएको विश्वास रहेकाले पहिलेपहिले टोडा जातिले सबै भैंसीलाई पवित्र मानेर आफू खान र मन्दिरमा चढाउन मात्रै दुध प्रयोग गर्थे । अहिलेचाहिँ यसमा केही परिमार्जन गरेर चारपाँचवटा भैंसी ग्रामदेवीलाई दूध चढाउन छुट्याएर पाल्छन्, बाँकी भैंसीको दूध बिक्री गर्ने गरेका छन् । भैंसीपालक द्रविड र गाईपालक आर्यबीचको संघर्षलाई संस्कृत साहित्यले पनि महिषासुर र दुर्गाबीचको लडाइँको धार्मिक कथाका रूपमा सुरक्षित गरेको छ । हिन्दु मिथकमा दुर्गाले वध गर्नुभन्दा पहिले महिषले आफूलाई थुप्रै पशुप्राणीमा रूपान्तरण गरेर लडाइँ गरेको वर्णन छ । सर्वप्रथम दुर्गा देवीले जब जालमा पार्न खोज्छिन्, महिषले आफूलाई भैंसीबाट बाघमा परिणत गर्छ । जब दुर्गाले बाघको टाउको काटिदिन्छिन्, महिषले आफूलाई हातमा तरबार लिएको मान्छेमा परिणत गर्छ । जब दुर्गाले धनुवाणले प्रहार गर्छिन्, महिषले आफूलाई हात्तीमा परिणत गर्छ । जब दुर्गाले हात्तीको सुँड काटिदिन्छिन्, महिषले आफूलाई पुनः भैंसीमा परिणत गर्छ । अनि दुर्गा मद पिएर महिषमाथि चढी शिवबाट प्राप्त गरेको त्रिशूल प्रहार गर्छिन् । अन्तिममा महिषले आफूलाई हातमा तरबार लिएको मान्छेमा परिणत गर्दा दुर्गाले उसको टाउको काटिदिन्छन् (अल्फ हिल्टबेइटल, ह्वेन द गडेस वाज अ वुमन, २०११) । यो कथामा कल्पनाको उच्च प्रयोग भएको छ, तर दुईवटा गुदी कुरा भने स्पष्ट संकेत गरेको छ द्रविडहरू भैंसीपालक हुन् अनि द्रविड र आर्यहरूबीच संघर्ष चलेको थियो । यद्यपि संस्कृत साहित्यमा महिष र दुर्गाबीचको संघर्ष तुलनात्मक रूपमा पछिल्लो समयको कथा हो । सर्वप्राचीन संस्कृतग्रन्थ ऋग्वेदमा देवी दुर्गाको नाम उल्लेख छैन, बरु पछिल्लो समय लेखिएका ब्राह्मण र सूत्रजस्ता संस्कृत ग्रन्थहरूमा पाइन्छ । त्यस्तै, हिन्दु धर्ममा यमको वाहनका रूपमा रहेको छ भैंसी, तर यसबारे पनि ऋग्वेदमा उल्लेख छैन । असुर महिषलाई वध गर्ने दुर्गाको सबैभन्दा प्राचीन मूर्ति पनि भारतमा सन् १०० आसपासको मात्रै प्राप्त भएको छ (अस्को पर्पोला, रुट्स अफ हिन्दुइजम, २०१५) । दक्षिण एसियामा भैंसीको सम्बन्ध भारतका द्रविडहरूसँग रहेको सम्बन्धी यथेष्ट पुरातात्त्विक र सांस्कृतिक अध्ययन भएका छन् । तमिलनाडुको गिङ्गीमा देवता पोटराज बन्ने व्यक्तिले काटिएको भैंसीको टाउको आफ्नो टाउकामाथि राखेर पछाडिपछाडि ढोल, ढोलक, सिङ बजाउनेहरूसहित उपस्थित सबैको अगुवाइ गर्दै गाउँ घुम्छ (अल्फ हिल्टबेइटल, ह्वेन द गडेस वाज अ वुमन, २०११), जुन हडप्पामा भेटिएको भैंसीको सिङ पहिरिएको त्रिमुख मूर्तिसँग साम्य राख्छ । द्रविड जातिसँग सम्बन्धित सिन्धुघाँटी सभ्यताको उत्खनन गर्ने क्रममा सर्वप्रथम ब्रिटिस पुरातत्त्वविद् जोन मार्सलले मोहनजोदाडोमा भैंसीको सिङ पहिरिएको त्रिमुख देवताको छाप (सिल) सर्वप्रथम पत्ता लगाएका थिए । र, म्याडलिन बियार्दुका अनुसार, इसापूर्व ३००० तिर अर्थात् ५००० वर्षअघि हडप्पाबाट भैंसी पूजा सम्प्रदाय दक्षिण भारतमा विस्तार भएको हो (अस्को पर्पोला, २०१५) । आन्ध्र प्रदेश, कर्णाटक, महाराष्ट्र र तामिलनाडुसहित दक्षिण भारतभरि नै भैंसी बलि चढाउने आम प्रचलन छ, जुन उत्तर भारतमा पाइँदैन । प्राचीन तमिल स्रोतहरूमा भैंसीलाई शक्तिको प्रतीकका रूपमा चित्रण गरिएको छ । तमिल भाषाको प्राचीन युद्धकविता इरुमाइमरम (भैंसीको वीरता) मा बाढीविरुद्ध लड्ने वीर नायकका रूपमा भैंसीलाई चित्रण गरिएको छ । यही प्रकारको भैंसीको वीरता र शक्तिको मिथक टोडा जातिमा पनि प्रचलित छ (सुलम्यान, तमिल टेम्पल मिथ्स, १९८०) । तमिलनाडुको गिङ्गीमा सेरुर अनुष्ठान गर्दा धनदौलतकी देवी उर द्यामाव्वु (ग्राममाता) को पूजा गरिन्छ । गिङ्गीमै कमलककण्णी (कुमारी कमल फूल), जसलाई गिङ्गीकी माता अथवा देवी पनि भनिन्छ, उनका लागि बलि चढाउँदा सामूहिक रूपमा सात बहिनी ग्रामदेवीका लागि पनि भैंसी बलि दिइन्छ । कमलककण्णी तमिलनाडुभरि नै लोकप्रिय ग्रामदेवी हुन् । यी ग्रामदेवीग्राममाताहरूका लागि हरेक दिन अलगअलग धार्मिकसांस्कृतिक कार्यसहित दस दिन उत्सव मनाइन्छ, जसमा नवौं दिन भैंसी बलि दिइन्छ (अल्फ हिल्टबेइटल, ह्वेन द गडेस वाज अ वुमन, २०११) । हिन्दुहरूमा प्रचलित दसैंमा दस दिन चाड मनाउने अनि नवमीमा बलि दिने प्रथाको स्रोत सम्भवतः द्रविडहरूका बीचमा प्रचलित यही परम्परा हो । तमिलनाडुको तेलुगु बस्तीमा पोटु राजु भनिने पोटु राजा सात बहिनी ग्रामदेवीका लोग्ने र माइती पनि हुन् (सुलम्यान, १९८०) । यसले तत्कालीन मातृसत्तात्मक समाजको संकेत गरेको छ किनभने मातृसत्तात्मक समाजमा माइतीचेलीबीच विवाह हुने गर्थ्यो र पुरुषको खासै निर्णायक भूमिका हुँदैनथ्यो । सायद त्यही भएको हुनाले पोटु राजु एक्लैलाई कतै पनि पशु बलि दिइँदैन बरु ग्रामदेवीहरूका लागि चढाउँदा मात्रै बलि दिइन्छ । हुन पनि हो, दक्षिण भारतका द्रविडहरूबीच देवताहरूको खासै महत्त्व पाइँदैन, ग्रामदेवीहरूकै स्थान उच्च छ । जस्तो कि हीरामोतीकी देवी मुत्यालम्मा, घरकी मूल देवी चिन्निनतम्मा, दूधकी देवी चल्ललम्मा, घण्टीकी देवी घण्टलम्मा, व्यापारकी देवी यापारम्मा, आँप वृक्षकी देवी ममिल्लम्मा, पानीकी देवी गङ्गम्मा जसलाई बिफरबाट बचाउने देवी पनि मानिन्छ । त्यस्तै तमिलनाडुको एक तेलुगु गाउँमा ग्रामदेवी छिन् पेद्दम्मा । गाउँमा महामारी फैलिए पेद्दम्मा रिसाएको ठानी भैंसी बलि चढाएर खुसी बनाउने परम्परा छ (ह्वाइटहेड, द भिलेज गड्स अफ साउथ इन्डिया, १९२१) । यस्ता अनेकौं ग्रामदेवीहरू दक्षिण भारतमा पुजिन्छन्, जो मातृसत्तात्मक समाजका सांस्कृतिक निरन्तरता हुन् । भारतीय समाज मात्रै होइन, नेपाली समाजसँग पनि सांस्कृतिक सम्बन्ध रहन सक्ने स्थानीय देवताको पूजा हुन्छ दक्षिण भारतको पुना (पुने) मा । त्यहाँका द्रविडहरूले पार्वती पहाडको फेदीमा म्हसोबालाई देवता मानेर पूजा गर्ने परम्परा छ । खासगरीकन दक्षिण भारतका पशुपालक द्रविडहरूले भैंसीका देवताका रूपमा म्हसोबालाई पुज्ने गर्छन् । त्यस्तै दक्षिण भारतको महाराष्ट्र राज्यमा पनि निरा नदी किनारमा रहेको वीर गाउँमा म्हसोबालाई मुख्य ग्रामदेवताका रूपमा पूजा गरिन्छ, तर मस्कोबा नामले (डीडी कोसाम्बी, मिथ एन्ड रियालिटी, १९६२) । अब यो म्हसोबा र मस्कोबासँग चाहिँ नेपालका भोटबर्मेलीभाषीहरूको पनि सम्बन्ध देखिन्छ । किनभने द्रविडहरूले भैंसीका लागि प्रयोग गर्ने म्ह र मस् सँग मिल्दोजुल्दो शब्द नेपालका भोटबर्मेली भाषीहरूले प्रयोग गर्छन् । जस्तो कि काठमाडौं उपत्यकामा भैंसी पाल्ने प्राचीन नेवारलाई मेपु भनिन्छ । नेपालभाषा (नेवारी) मा भैंसीका लागि थुप्रै शब्दहरू प्रयोग हुन्छन् मेय् (भैंसी), मे अथवा मामेस (स्त्री भैंसी), माँमे (भैंसी), थुमेय्थुमे (राँगो), अरुम्दामेस (जंगली भैंसी), गालमेस (जंगली भैंसी), मेस (भैंसी), थुमो (भैंसी) । त्यस्तै भोटबर्मेली भाषाहरूमध्ये राई जातिभित्रका विभिन्न भाषामा भैंसीका लागि प्रयोग हुने शब्द पनि द्रविड भाषाको म्ह र मस् सँग उत्तिकै निकट छन् । जस्तो कि मुइसी (चाम्लिङ), मेइसी (दुमी), मेस् (नाछिरिङ, कुलुङ, खालिङ), मेसु (बायुङ), म्युस्यु (थुलुङ) र बेइसो (वाम्बुले) । त्यस्तै, अरू भोटबर्मेली भाषाहरूमध्ये गुरुङमा मुइमइ, मगरमा मुँस्या र तामाङमा मुइ भनिन्छ भैंसीलाई । यद्यपि भैंसीका लागि राईभित्रको बान्तावा भाषामा साङ्वा र याम्फू भाषामा साँवा शब्द प्रयोग हुन्छ । किरातभित्रको लिम्बू भाषामा पनि साँवा शब्द नै प्रयोग हुन्छ भैंसीका लागि । साँवा र साङ्वा शब्दचाहिँ चिनियाँ भाषामा भैंसीका लागि प्रयोग हुने शब्द सुइनिउ सँग धेरै निकट छ । किरातीभित्र मात्रै र समग्र भोटबर्मेलीभाषीहरूभित्र पनि भैंसीका लागि द्रविड र चिनियाँ भाषासँग निकट शब्दहरू प्रयोग हुनुका कारणबारे गहिरो अध्ययन गर्ने हो भने केही गम्भीर तथ्य उजागर हुने सम्भावना छ । दोस्रो कुरा, दक्षिण भारतको कर्णाटक र आन्ध्र प्रदेशमा यल्लम्मा मातृदेवीलाई पनि भैंसीले बलि दिइन्छ (सुलम्यान, १९८०) । कतै द्रविड यल्लम्मा र यल (ललितपुर) बीच अनि चाम्लिङ मुन्दुममा श्रद्धापूर्वक पुकार गरिने यँलवायलवायल्लवाबीच सुदूर समयको साइनो त छैन ? किनभने, मुन्दुममा यलवायल्लवालाई नागका रूपमा उल्लेख गरिन्छ र भारतीय उपमहाद्वीपमा द्रविडहरूलाई नागपूजक जातिकै रूपमा प्रस्तुत गर्ने गरिएको छ । तेस्रो कुरा, द्रविडहरूले बेसारलाई पवित्र रङका रूपमा प्रयोग गर्छन् । तमिलनाडुको गिङ्गीमा सेरुर अनुष्ठान गर्दा धनदौलतकी देवी उर द्यामाव्वु (ग्राममाता) लाई पहेंलो सारी पहिराइन्छ अनि भैंसीको टाउकामा बेसारको धूलो छर्किएपछि मात्रै बलि दिइन्छ (हिल्टबेइटल, २०११) । त्यस्तै, तेलुगु गाउँमा पुजिने ग्रामदेवी पेद्दम्मालाई बलि चढाउनुभन्दा पहिला भैंसीलाई बेसार दलेर पहेंलो बनाउने चलन छ (ह्वाइटहेड, १९२१) । अब नेपाली समाजको कुरा गर्ने हो भने किरात राईहरूमा पहेंलो रङलाई पितृरङ र पवित्र मानिन्छ । छिरिनाम (उधौली) र धिरिनाम (उभौली) मा साकेला चाडमा भूमिपूजा गर्दा बेसार लगाएर पहेंलो बनाइएको चामलको भात प्रयोग हुन्छ । पितृपूजा गर्ने धामीले पहेंलो रङको वस्त्र लगाउनुपर्छ । पहेंलो कपडा र बेसारको प्रयोग संयोग मात्रै हो कि एकआपसको घुलमिलको परिणाम ? मेरो विचारमा यो संयोग मात्रै होइन । यसबारेमा मैले कान्तिपुर कोसेली (जो आए पाँच हजार वर्षअघि, जेठ २१, २०७९) मै नेपालका किरातलगायत जातिहरूमा द्रविडहरूको भाषिकसांस्कृतिक प्रभाव रहेको चर्चा गरिसकेको पनि छु । ल ल लनेपाली समाजमा पनि सांस्कृतिक रूपमा भैंसी बलि दिने प्रचलन व्यापक छ । जस्तो कि हरेक पाँच वर्षमा बाराको गढीमाईमा हजारौं राँगा काटिने गरेका छन् । यसबारे नेपाल सरकारलाई विपक्षी बनाएर सर्वोच्च अदालतले १६ वर्षअघि परमादेश (निर्णय नं ९६८६) नै जारी गरिसकेको छ । बडादसैंको नवमीमा विभिन्न मन्दिरमा सयको संख्यामा राँगा बलि चढाउने परम्परा त देशव्यापी छ । जस्तो कि महोत्तरीको सोनामाई, डडेलधुराको उग्रतारा भगवती, काठमाडौंको हनुमानढोका, सप्तरीको कंकालिनी मन्दिर र बैतडीका गिंलासैनी भगवती, मेलौली, डिलासैनी भगवतीका मन्दिरहरूमा बडादसैंको नवमीमा सयभन्दा बढी राँगाहरू बलि दिइन्छ । त्यस्तै भक्तपुर र पनौतीमा हरेक वर्ष बडादसैंको नवमीमा नवदुर्गा प्रकट भएर महिषासुरलाई मार्छ भन्ने विश्वासमा राँगो दौडाउने खःमेय् व्वाकेगु (ख भनेको पवित्र, मे भनेको भैंसी) जात्रा गरिन्छ । र, तलेजु भवानी मन्दिरअगाडि २५ वटा भैंसी बलि चढाइन्छ (लोकनाथ दुलाल, ख मे जात्रा अफ भक्तपुर, २०२१) । यद्यपि यसमा काफी रैथाने विशेषता पनि छ । हिन्दु परम्पराभन्दा विछट्टै अलग पनि भैंसी बलि दिने प्रथा नेपाली समाजमा उत्तिकै व्यापक छ । टिस्टुङ र कुन्छाका गोपालीहरूले धामीको नेतृत्वमा तीन वर्षमा एकपटक वैशाखजेठ महिनामा तीनदिने वाराही यात्रा गर्छन् । त्यसमा एक वर्षअघिदेखि छाडा छाडेको राँगालाई दोस्रो दिन भोग दिइन्छ, तर टाउकोचाहिँ त्यहीँ छोडिन्छ । यात्रा सकिएपछि ती टाउका धामीले प्रसादका रूपमा बाँड्ने गर्छन् (मदनकृष्ण श्रेष्ठ, नेपाली समाजमा गोपाली, २०४०) ।लिच्छविकालमा टिस्टुङ क्षेत्रमा वार्षिक रूपमा ३०० भैंसी बलि चढाइन्थ्यो, जसलाई सुदर्शनराज तिवारी किरातकालीन परम्परा मान्छन् (द ब्रिक एन्ड द बुल, २००२) । टिस्टुङकै अभिलेख (सन् ६१४) अनुसार, त्यसबखत काठमाडौं उपत्यकामा जंगली भैंसी पनि पाइन्थ्यो । त्यस्तै टिस्टुङ, चित्लाङ, टौखेल क्षेत्रमा प्राप्त अंशुवर्माको अभिलेखमा महेषीपीडा शब्द प्रयोग भएको छ र भैंसीपालनको संरक्षण गर्ने कुरा पनि उल्लेख छ । यस्तै अभिलेख टौखेलमा पनि भेटिएकोले (निरिश नेपाल, रोलम्ब, अप्रिलजुन, १९८२) लिच्छविकालमा काठमाडौं उपत्यकामा जंगली भैंसी पाइन्थ्यो र भैंसीपालन पनि व्यापक थियो भन्ने स्पष्ट हुन्छ । मल्ल राजाका पालामा पनि भैंसी बली दिएर पूजा गर्ने प्रचलन थियो । धर्ममल्लदेवले नेपाल संवत् ५०३ (विसं १४३९)मा विवाह गरेको नौ दिनपछि देघुरीपूजा गर्दा ६ वटा राँगा बली दिएको गोपालराजवंशावलीमा उल्लेख छ । भाषावंशावलीमा पनि राजा महेन्द्र मल्लले दसैंमा ३५९ वटा राँगा बली चढाएको लेखिएको पाइन्छ । भाषावंशावलीमै सिमरौनगढका राजा हरिसिंहदेवले भित्र्याएको तुलजा भवानीलाई बली दिएको राँगाको मासुको प्रसाद खाएपछि काठमाडौंका नेवारहरूले भैंसीको मासु खान थालेको उल्लेख छ, तर यो उति साँचो होइन । मात्र केही आधारबारे यहाँ चर्चा गरिहेरौं । पहिलो आधार, काठमाडौं उपत्यकाका आदिम बासिन्दा ज्यापू समुदायभित्र भैंसी बलि दिने प्रथा छ । उनीहरूले मातृका, शिव अथवा नाटेश्वर पीठको पूजापाठ गर्न भैंसी बलि दिने गरेका छन् । तीमध्ये एउटा हो टुँडालदेवीको मन्दिर । मातृका र शिवपूजक भएको हुनाले यो प्रथा पनि किरातकालदेखि नै प्रचलनमा रहेको भनाइ छ सुदर्शनराज तिवारीको । हाँडीगाउँकै कोटलटोलको नाटेश्वर मन्दिरको प्रवेशद्वारमाथि बलि दिइएको भैंसीको सिङसहितको टाउको राख्ने प्रचलन छ (द ब्रिक एन्ड द बुल, २००२) । सिन्धुसरस्वती नदी क्षेत्रमा माटाका भाँडामा यस्तै रेखाचित्र बनाइएको पाइएकाले तत्कालीन समयमा काठमाडौं उपत्यकाका बासिन्दा र द्रविडहरूका बीचमा कुनै न कुनै सम्बन्ध थियो भनेर भन्न सकिने अवस्था छ । फेरि मन्दिरको प्रवेशद्वारमा भैंसीको सिङ राख्ने प्रचलनसँग मिल्दोजुल्दो अभ्यास पूर्वी पहाडका किरात राई र लिम्बूहरूमा पनि प्रचलित छ । यस आधारमा पनि काठमाडौं र पूर्वी पहाडका किरातहरूबीच प्राचीनकालमा सम्बन्ध थियो भन्न सकिन्छ । लिम्बूहरूमा बाह्र वर्षमा पितृपूजा थेमाङदेमा, त्यस्तै लुम्मायप्पा र अर्को संस्कार खाउमा गरिन्छ, जसमा राँगा अथवा भेडा काट्नु अनिवार्य हुन्छ । तर, खाउमा गर्दा काटिने भैंसीको टाउको खाउमालाई चढाउनुपर्छ (चैतन्य सुब्बा, द कल्चर एन्ड रिलिजन अफ लिम्बुज, १९९८) । वाम्बुले राईहरूले खाउमो गर्दा अनि बायुङ राईहरूले ह्वङसिली (सेग्रो) गर्दा राँगालाई सिकार खेलेझैं धनुवाणले हानेर सिङसहितको टाउको मूलढोकामाथि राख्ने गर्छन् । खोटेहाङ गाउँपालिकाअन्तर्गत कसेरी गाउँका चाम्लिङ राईहरूले भने साकेलादेवीथानमा राँगा बलि चढाएर सिङसहितको टाउको काँटीले खम्बामा ठोकेर राख्छन् । शाहकालमा स्थानीय तालुकदारहरूलाई आफ्नो गाउँक्षेत्रमा लडिमरेका भैंसीको टाउको भाग पाउने झरियोपरियो व्यवस्था गर्नुपछाडि यही सांस्कृतिक अभ्यासको प्रभावमा हुन सक्छ । दोस्रो आधार, नेवारहरूमध्ये सर्वप्राचीन मानिने गोपालक तथा भैंसीपालक नेवारहरूमा राँगा बली दिने परम्परा छ । थानकोट क्षेत्रका गोपालक नेवारहरूले महालक्ष्मीदेवीको पूजा गर्दा मण्डपमा राँगा बली दिने गर्छन् । र, त्यो राँगोले महालक्ष्मी मन्दिरको गजुर नदेखेसम्म प्राण जाँदैन (उमा श्रेष्ठ, नेवार समाजमा मासुको परिकार, २०६१) भन्ने विश्वासमा सोहीअनुसार गर्ने गर्छन् । तेस्रो आधार, इतिहासमा पूर्वमध्यकालका राजा गुणकामदेव (नेपाल संवत् १०४विसं १०४०) का पालामा तान्त्रिक सम्प्रदायको प्रभावमा भैंसीको छोय्लाको व्यापक सामाजिक प्रचलन सुरु भएको (उमा श्रेष्ठ, २०६१) भनाइ छ । चौथो आधार, नेवार समाजमा जन्मदेखि मृत्युसम्मका विविध संस्कारमा भैंसीको मासु अनिवार्य छ, जुन दुईचार सय वर्षमा बनेको संस्कृति होइन । त्यस्तै काठमाडौंका नेवारहरूमा भैंसीको मासुका जति परिकारहरू प्रचलित छन्, ती पनि दुईचार सय वर्षका बीचमा विकास हुनु सम्भव छैन । पहिलापहिला नेवार समाजमा भैंसीको शरीरका ६७ अंगको मासुबाट साँधेर, उसिनेर, तारेर, पोलेर र काँचो मासुलाई मसलाहरूले गालेर ८४ प्रकारका परिकार बनाइन्थ्यो भनिन्छ । त्यसमध्ये काँचो मासुलाई गालेर बनाइने कचिलाको विशेष स्थान छ नेवार समाजमा । सुत्केरी हेर्न जाँदा कचिला लिएर जानु अनिवार्य छ र सुत्केरीलाई दुईतीन महिना कचिला अनिवार्य खुवाइन्छ (उमा श्रेष्ठ, २०६१) । भैंसीको काँचो मासुलाई गलाएर खाने र महत्वपूर्ण अवसरमा प्रयोग गर्ने प्रचलनले नेवार समाजमा भैंसीको मासु आदिमकालदेखि नै प्रयोग हुन्थ्यो भन्ने अनुमान गर्ने आधार दिएको छ । किनभने काँचो मासुको प्रयोग आदिम प्रचलन हो । यद्यपि राँगाको मासुको विस्तृत प्रयोग र विविध परिकारको विकास चाहिँ मध्यकालमा बढी भएको हुनसक्ने सम्भावना छ । त्यस्तै बौद्ध धर्म पनि मान्ने गुरुङ जातिभित्र पनि लामाभन्दा फरक पोजु र क्लेब्रेहरूले परम्परागत प्राचीन संस्कारहरू गर्दा भैंसी बलि दिने प्रचलन छ । बलिभन्दा पर पनि थुप्रै सांस्कृतिक विश्वास र अभ्यासहरूमा भैंसीको उपस्थिति अनिवार्य छ । जस्तो कि मगरहरूमा विवाह गरेको वर्ष चेलीले माइतीलाई राँगा या सोबराबरको रुपैयाँ दस्तुरस्वरूप बुझाउने छाङरा प्रथा प्रचलित छ । जस्तो कि लिम्बुभित्र कोही माछा, कोही कुखुरा, कोही बाख्रा नखाने र एकथरीचाहिँ भैंसीको मासु नखानेहरू छन् । भैंसीको मासु नखानेहरू माबोहाङ, ताबाबा, तामादेन, तुम्बाहाम्फे, मादेन फेङ्दुवा, याङ्देन फेङ्दुवा, माङयुङ, लाबुङ, सावादेन, नेयाङ र सावाङ्फे पर्छन् । मिथकअनुसार, उहिले पहाडले घेरिएको विशाल ताल (ताङ्वारा पेवाफाङ्मा वाराक) पार गरेर हालको लिम्बुवानसम्म आइपुग्न पुर्खाहरूलाई सहयोग गरेको हुनाले भैंसीलाई संरक्षक पितृ मानेर उनीहरूले मासु नखाएका हुन् । त्यति मात्रै होइन, लिम्बुहरूले आदिम जीवनको अनुकरण गरिएका थुप्रै परम्परागत नृत्य (केलाङ) हरू गर्छन्, जसमा भैंसीनृत्य (साँवा लाङ) पनि गरिन्छ । लिम्बुहरूमा विभिन्न पशुपन्छीलाई येबासाम्बाहरूको गुरु मान्ने प्रचलन छ, जसमा साँवासिरे भनेर भैंसीलाई गुरु मानिन्छ (चैतन्य सुब्बा, १९९८) । काठमाडौंका नेवार र पूर्वी पहाडका किरातहरूलाई जोड्ने अर्को सांस्कृतिक तन्तु भनेको सिङबाजा हो । काठमाडौं उपत्यकाका नेवारहरूमा भैंसीको सिङलाई नेकु बाजाका रूपमा प्रयोग गर्ने प्रचलन छ । यो सिङबाजाको प्रचलन चीनको खोटान (ङ) बाट नेवार समुदायमा आएको हुन सक्ने अनुमान छ । र, हिमाली क्षेत्रबाट प्रयोग सुरु भएको अनुमान पनि छ । जे होस्, भैंसीको सिङबाट बनेका बाजालाई धुलु नेकु भनिन्छ, बाख्राको सिङबाट बनाइएकोलाई चती नेकु । नेकु बाजा, जो तेल पेल्ने व्यवसायका सायमी र मानन्धरहरूले बजाउने गर्छन् (पाउल डी ग्रिन, साउन्डिङ द बडी इन बुद्धिस्ट नेपाल, २००२), जसलाई काठमाडौं उपत्यकाका आदिम बासिन्दा मान्ने गरिएको छ । नेकु संस्कारको कथा पनि जंगली भैंसीसँग सम्बन्धित छ । भएछ के भने सिकारमा उधुम रुचि राख्ने राजा सिंहकेतुले धेरै पशुपन्छी मारेका कारण पाप लागेर जंगली भैंसीका रूपमा पुनर्जन्म भयो । ब्राह्मण परिवारमा पुनर्जन्म लिएर हिरण्यवतीबाट रूपवती बनेकी उनकी श्रीमतीले संयोगवश त्यो जंगली भैंसी पालनपोषण गरिन् । एक दिन त्यो जंगली भैंसी उनको पूर्वश्रीमान् भएको र त्यसलाई जंगली जनावरहरूले मारेर खाएपछि हड्डी जम्मा गरेर त्यसमाथि चैत्य स्थापना गरी दुइटा सिङचाहिँ बाजाका रूपमा बजाए पुनः मानव चोलामा परिणत हुने आकाशवाणी भयो । नभन्दै त्यो भैंसीलाई जंगली जनावरहरूले मारेर खाएपछि आकाशवाणीअनुसार कर्म गर्दा उनका श्रीमान् सिङबाट हट्टाकट्टŁा जवानका पुरुषमा परिणत भए (टोड लेविस, अवदान एन्ड जातक इन नेवार ट्रेडिसन, २०१५) । यो मिथक मूल सिकारसँग सम्बन्धित भएको हुनाले यसले अवश्य प्राचीन समयको झल्को दिलाएको छ । सिङबाजा नेकुकै झल्को किरात राईहरूमा पनि पाइन्छ । किरात राईमध्ये खालिङहरूमा जंगली भैंसीको सिङलाई बाजाका रूपमा प्रयोग गर्ने प्रचलन अझै जीवित छ । उनीहरूले भूमिपूजा वास (साकेला) गर्दा सांगीतिक आवाज पैदा गर्न अर्नाको सिङबाजा भम प्रयोग गर्छन्, जसलाई अवश्य पनि काठमाडौं उपत्यकाका नेवार र पूर्वी पहाडका किरातबीचको सम्बन्धको प्राचीन साक्ष्य मान्न सकिने सम्भावना छ ।"
सहरका प्रत्येक मान्छे 'सेल्सम्यान,"थिंक बिग, अचिभ बिग ! आफ्नो सेल्सम्यानसिपमा विश्वस्त वीरेन प्रताप कार्की जीवनभर यही कुरा दोहोर्याइरहन्थ्यो । ऊ जब जवान थियो, कमाउँथ्यो । घरमा छोराहरू बुबा भनेपछि हुरुक्कै हुन्थे । उसका ग्राहक, अफिसका मालिक र अन्य कर्मचारी पनि उसलाई मन पराउँथे । माया र इज्जत दर्साउँथे । अहिले वीरेन प्रताप वृद्ध भएको छ र उसको पुरानो साख खस्केको छ । मानौं, वीरेन प्रताप कुनै बुढो रुख हो र उसको साख भुइँमा झरेर बिलाइजाने सुख्खा पात ।वीरेन प्रताप हाल मण्डला थिएटरमा मञ्चन भइरहेको नाटक यौटा सपनाको अवसान को मुख्य पात्र हो । नाटकमा वीरेन प्रताप र उसको परिवारको कथा छ, जसमा उसको जीवनको अन्तिम २४ घण्टालाई समेटिएको छ । तर, २४ घण्टाभित्र दशकौं परका घटनाक्रमसमेत अटाएका छन् । जीवनमा लगनका साथ दुःख गर्यो भने एक न एक दिन सफलता र सुख हात लाग्छ भन्ने वीरेन प्रतापको विश्वास थियो । यही विश्वासका साथ ऊ सफल र सुखी जीवनको सपना देख्छ । यसका लागि निरन्तर परिश्रम पनि गरिरहन्छ । तर, आफ्नो सपना पछ्याउँदा पछ्याउँदै उसका हातगोडा लुला हुन्छन् । कपाल फुल्छ, छाला चाउरिन्छ । उसको स्मृतिसमेत क्रमशः विस्मृतिमा पुग्न थाल्छ । जुन अफिसका लागि झन्डै चार दशक पसिना बगाउँछ, त्यहीँबाट निकालिनुको अपमान सहनसमेत बाध्य हुन्छ । ईश्वर वल्लभको गीत हजार सपनाहरूको माया लागेर आउँछ ले भनेजस्तै शृंखलाबद्ध अप्रिय घटनाहरूपछि वीरेन प्रतापलाई आफ्ना प्रिय सपनाहरूको झन् बढी माया लाग्न थाल्छ । आफ्ना सपनाहरूप्रति आशक्त ऊ यथार्थको सामना गर्न हिचकिचाउँछ । यो हिचकिचाहटबाट उम्कन ऊ घरी आफ्नै आफ्नो विगतको स्मृतिमा लुटुपुटु हुन्छ । घरी, भ्रमको घर नयाँ बनाउँछ । वीरेन प्रतापको परिवारमा उसकी श्रीमती लीला, छोराहरू सनुप र सगुन छन् । हरियाली, खुला फाँट र चराचुरुंगी मन पराउने वीरेन प्रतापको घर भने अग्ला भवन र अपार्टमेन्टहरूको छायामा ओझेल परेको छ । उसको करेसामा घामसमेत लाग्दैन । यो घर उसले जेठो छोरा सनुप नौ वर्षको हुँदा किनेको हो, जसको किस्ता तिर्दै आएको छ, पच्चीस वर्षदेखि । अझै ६८ हजार रुपैयाँ तिरेपछि बल्ल घर उनीहरूको नाममा नामसारी हुनेछ । घरभित्र मध्यमवर्गीय परिवारले उपभोग गर्ने गाडी, फ्रिज, भ्याकुम क्लिनरजस्ता मालसामान छन्, तर ती सबै किस्तामा जोडिएका हुन् । तिनीहरूको हाल कस्तो छ भने, अन्तिम किस्ता तिरिसक्दा माल पनि पत्रु भइसक्ने । उसका छोराहरू बढिसके पनि आत्मनिर्भर छैनन् । अविवाहित दुवै छोरामध्ये ठूलो छोरा एकपछि अर्को काम गर्दै भड्किएर हिँडेको अवस्था छ । सानो छोरा काम त गर्छ, तर केटीहरूसँग रत्तिएर अलमलिइरहेको छ । जागिरविहीन बनेपछि वीरेन प्रताप किस्ता र बिमा प्रिमियम तिर्ने पैसा कसरी जुटाउने भन्ने दबाबमा पर्छ । उसकी जीवनसँगी लीलाले अटुट साथ त दिन्छिन्, तर त्यतिले उसको हौसला टिकिरहन सक्दैन । अन्ततः ऊ आत्महत्या गर्ने कदम चाल्न उद्यत हुन्छ । वीरेनको आत्महत्यातर्फ उन्मुख सोच श्रीमती लीला र छोराहरूले समेत चाल पाउँछन् । यस्तो संकट टार्ने यो परिवारसँग अब एउटै मात्र विकल्प बाँकी छ । त्यो हो, सनुपले वैकुण्ठ साहुसँग १२१५ लाख कर्जा मागेर नयाँ काम सुरु गर्ने । के वीरेन प्रताप र उसको परिवारको यो संकट टर्ला ? नाटकको घटनाक्रम यही संकटवरिपरि घुम्छ । यस दौरान परिवारका सदस्यबीचको मायाघृणा, द्वन्द्वसमर्पण, छलत्यागका अनेक दृश्य मञ्चमा देख्न पाइन्छ । यौटा सपनाको अवसान निर्देशक अनुप बरालको परिकल्पनानिर्देशनमा तयार भएको हो । ठूलो क्यानभासमा भव्य सेट डिजाइनसहित सामाजिक सरोकारका विषय उठान गर्नु अनुप बरालको विशेषता हो । यौटा सपनाको अवसान मा पनि यो विशेषता कायम राखेका छन् । सेटमा वीरेन प्रतापको घरको छतको पछिल्लो भागमा फ्रेमैफ्रैमहरू देखिन्छन्, जसले तीव्र सहरीकरणको चित्रण गर्छ । यहीँ प्रतीकात्मक रूपमा माहुरीको घार पनि बनाइएको छ, जसले नाटकको विषयसँग तादात्म्य राख्छ । नाटकको एक ठाउँ वीरेन सानो छोरालाई भन्छ् पनि, संसार भनेको माहुरीको घार हो, मात्र मह काढ्न जान्नुपर्छ, बुझिस् ।वीरेन प्रताप कल्पना, स्मृति र भ्रममा विचरण गर्ने पात्र हो । वीरेनको वर्तमानमा तिक्तता र असफलताको भावना तीव्र छ । यस क्रममा ऊ यथार्थ र भ्रमबीचको भेद नै खुट्याउन सक्दैन । तीतो यथार्थ आत्मसात् गर्न नसकेर अत्तालिने ऊ भाग्दैभाग्दै पुरानो समयमा फर्कन खोज्छ । मुख्य चरित्रको यस्तो जटिल मनोदशा अभिव्यक्त गर्न निर्देशकले पनि यथार्थवादी शैलीको सीमा मिच्दै पात्रको आन्तरिक संसारमा प्रवेश गर्ने प्रयास गरेका छन् । यसक्रममा नाटकको विधा भञ्जन भई यथार्थ, कल्पना र स्वैरकल्पनाको मिश्रण हुन पुग्छ । यो नाटकको रोचक पक्ष हो । वीरेन प्रतापका दाइ बन्धु यस्तै पात्र हो, जो रहस्यमयी ढंगले अप्रत्याशित रूपमा मञ्चमा उपस्थित हुन्छ । ऊ जबजब आउँछ, दाहिने कुनामा अवस्थित झ्यालकै बाटो भएर आउँछ, हरेक पटक मञ्चमा एकर्डियन बाजाको धुन दोहोरिन्छ । फ्ल्यासब्याक र वर्तमानका कथा सँगैसँगै हिँड्ने यो नाटकमा पात्रहरू वास्तविक समयमा हुँदा जहिले पनि ढोकाबाट प्रवेश गर्छन्, जुन स्टेजको देब्रेतिर छ । अरुबेला पात्रहरू मञ्चको अलगअलग भागबाट आउँछन् । एउटै घरभित्रका अलग स्पेसहरू स्थापित गर्नदेखि वर्तमान र फ्ल्यासब्याकका फरक समयमा आउनजान लाइटको विशेष प्रयोग भएको छ नाटकमा । थ्रिएक्ट संरचनाको यो नाटक दुई घण्टाभन्दा लामो छ । रंगमञ्चमा नाटक जति लामो भयो, टाइमप्लेसएक्सनबीचको एकरूपता भंग हुने जोखिम हुन्छ । सँगै लामो नाटक हेर्दा दर्शकलाई पट्यार लाग्ने डर पनि उत्तिकै हुन्छ । त्यसैले होला, नाटकमा दस मिनेटको मध्यान्तर पनि हुन्छ । सिनेमामा जस्तै मध्यान्तर हुने नाटकमा सिनेमाका केही प्रभाव पनि भेटिन्छन् । खासगरी सनुप र सगुन सानो छँदाका सन्दर्भहरू फ्ल्यासब्याकमा देखाइँदा सिनेमा हेरेको आभास हुन्छ । नाटकभित्रका बटुवाबाहेकका गीतहरू भने औसत छन् । विगत र वर्तमानका दृश्यबीचको अन्तर्सम्बन्धलाई प्रप्स र साउन्डको माध्यमले जोड्ने शैली आकर्षक छ ।कलाकार छनोटमा निर्देशक बरालको विशेष दखल छ । यौटा सपनाको अवसानमा फेरि उनले यो कुरा सिद्ध गरेका छन् । रोयदीप श्रेष्ठले वीरेन प्रतापको जटिल चरित्रलाई पनि सहज ढंगले निर्वाह गरेका छन् । प्रोटेक्टिभ श्रीमती लीलाको भूमिकामा दिया मास्केले फेरि एक पटक आफ्नो दमदार अभिनय क्षमता प्रदर्शन गरेकी छन् । नाटकमा रोयदीप र दिया जवान र वृद्धावस्था दुवै हुलियामा देखिन्छन् । छोराहरूको भूमिकामा फ्ल्यासब्याक र वर्तमान देखाउन चार जना कलाकार मञ्चमा देखिन्छन् दिव्यदेव, जीवन गौतम, विकास जोशी र अभिषेक खड्का । फ्ल्यासब्याकमा देखिने जीवन र अभिषेकको केमेस्ट्र्री र उर्जाले विशेष प्रभाव पार्छ । यही लय पछि दिव्यदेव र विकासबीच पनि कायम छ । यीमध्ये दिव्यदेव र वीरेन प्रतापबीचको द्वन्द्व नाटकलाई गति दिने तत्त्व हो । दुवै पात्रमा ग्लानिभाव तीव्र छ र मञ्चमा त्यसको टकराव देख्न पाइन्छ । आक्रोशित भई बुबासँग झगडा गर्ने छोराको भूमिकामा दिव्यदेवले मन जित्छ । छिमेकी चन्द्रवीरको भूमिकामा सन्देश शाक्य र दाइ बन्धुको भूमिकामा शेखर चापागाईं उसैगरी जमेका छन् । पारुको छोटो भूमिकामा पनि मेनुका प्रधान आफ्नो प्रभाव छोड्न सफल छिन् ।यौटा सपनाको अवसान अमेरिकी लेखक आर्थर मिलरको डेथ अफ अ सेल्सम्यान को अनुवाद हो । मिलरको यो नाटक कवि विप्लव प्रतीकले अनुवाद गरेका हुन् । नाटकमा संवाद बढी छन्, तर अनुवाद गरिएका अन्य थुप्रै नाटकमा जस्तो भाषिक क्लिष्टता यसमा झेल्नुपर्दैन । सन् १९४९ मा मञ्चन भएको डेथ अफ अ सेल्सम्यान लाई नेपाली सन्दर्भमा ढाल्न झापा विद्रोह, सञ्जयको पडकास्टदेखि पछिल्लो एक नम्बर प्रदेशमा भइरहेको नामकरण विवादको प्रसंगसमेत जोडिएको छ । नाटक सहरी मध्यमवर्गीय परिवारको कथा हो । वीरेन प्रताप सेल्समेन भए पनि उसले कुन सामान बेच्छ भनेर खुलाइएको छैन । यसले पात्रलाई रिलेट गर्ने दायरा फराकिलो बनाएको छ । नाटकमा डुब्दै जाँदा यस्तो लाग्छ, सहरमा बस्ने हरेक मान्छे एउटा सेल्सम्यान हो । वीरेन प्रताप अलिकति तपाईं हो, अलिकति म । मिलरले आफ्नै नाटकबारे भनेका छन्, डेथ अफ अ सेल्सम्यान आममान्छेको त्रासदी हो । राजा, महाराजा, सेनापति र कुलीन मान्छेका त्रासदीको भीडमा आममान्छेको त्रासदीले रंगमञ्चमा संसारमा समेत तरंग ल्यायो । अर्को शब्दमा यो अर्थ राजनीतिक त्रासदी हो । दुई ठूला विश्वयुद्धबाट सिर्जित अर्थराजनीतिक संकटका कारण अमेरिकी समाज ग्रेट डिप्रेसनदेखि नयाँ आर्थिक बन्दोबस्तको चरणसम्म पुग्यो । यही सन्दर्भमा अमेरिकी सपनाको सूत्रपात भयो, जसले भन्यो जीवनमा कडा परिश्रम गर्यो भने हरेक व्यक्ति सफल र खुसी हुन्छ । त्यो सपनाले मान्छेहरूमा आफ्नो एउटा बस्नलायक सुन्दर घर, नगद, गाडी लगायत न्यूनतम आवश्यकता मात्र नभएर विलासीका मापदण्ड पनि पूरा हुनुपर्छ भन्ने धारणा बलियो बनायो । धान्नै नसक्ने ऋण लिएर भए पनि त्यो सपना पूरा गर्ने प्रतिस्पर्धा सुरु भयो । त्यसले आर्थिक संकट बढायो, नैतिक मूल्य मान्यतामा ह्रास ल्यायो । अमेरिकी समाजको तत्कालीन संकट अहिले विश्वव्यापी भइसकेको छ । हरेक देशका फरक नामका सपना होलान्, तर तिनको मापदण्ड उही हो सुखी र सम्पन्न जीवन अर्थात् भौतिक समृद्धि र विलासिता ।नेपालका मान्छेमात्र नभई सिंगो राष्ट्र नै पुँजीवादले बढावा दिएको उपभोक्तावादी प्रतिस्पर्धामा होमिइसकेको छ । हामी भौतिक सुख उपभोग गर्ने कुरामा यति मग्न भइरहेका छौं कि हाम्रो जीविकाका मौलिक र स्थायी आधारहरू भत्किइरहेका छन् । विश्व व्यवस्था र शक्ति संरचनाले उपलब्ध गराएको विकल्प पछ्याउँदा कफन फर्किने कुरा सामान्य बनिरहेको छ । त्यसको विकल्पबारे सोच्ने मौका अवसर र वातावरण छैन । यो सन्दर्भमा नाटक यौटा सपनाको अवसान हामी बाँचिरहेको जीवन नियाल्ने ऐनाझ्याल हो ।समृद्धि र सफलताको सपना फ्याक्ट होइन, फिक्सन हो । वीरेन प्रताप त्यही फिक्सनको सिकार हुने पात्र हो । जुन बेला यौटा सपनाको अवसान को रिहर्सल चलिरहेको थियो, त्यही बेला नयाँ बानेश्वरस्थित संघीय संसद्भवनअघि प्रेमप्रसाद आचार्यले आत्मदाह गरे । प्रेमप्रसादको सपनाको अवसान थियो त्यो । ती प्रेमप्रसाद र यी वीरेन प्रतापको भलै अनुहार नमिल्ला, सपना र नियति एउटै हो ।"
आवेगका रङहरू,"एउटा निबन्धमा विनोदविक्रम केसी विज्ञानबारे यस्ता प्रश्न गर्छन् कसको विज्ञान ठीक हो, कसको बेठीक ? विज्ञान कसले चलाउँछ ? विज्ञान कसको हातमा छ ? मालिकको विज्ञान र मजदुरको विज्ञान एउटै हुन्छ ? विज्ञान भनेको प्रविधि र पाटपुर्जा मात्रै हो कि दर्शन पनि हो ?विज्ञान मात्रै होइन, अन्य अनेक विषयमा धेरैभन्दा धेरै प्रश्न छन् विनोदविक्रमका । प्रश्नसँगै उनी उत्तरको खोजी पनि गर्छन् । विज्ञानकै सम्बन्धमा पनि उनी आफ्नो निष्कर्ष प्रस्तुत गर्छन् दृष्टिकोणहरूको द्वन्द्व जहीँतहीँ लागू हुन्छ भने विज्ञानमा पनि त हुन्छ । वैज्ञानिक उपलब्धिहरूको प्रयोग, उपयोग र उपभोगलाई वैचारिक र वर्गीय दृष्टिले हेर्नुपर्ने आग्रह उनमा देखिन्छ । हुनसक्छ यो पनि एउटा बहसकै विषय होला । तथापि, विनोदविक्रमको निबन्धलेखनको धरातल कुन हो भन्ने कुरा विज्ञानलाई हेर्ने उनको दृष्टिकोणबाटै पनि स्पष्ट हुन्छ । फ्रान्सका मिसेल मोन्टेनले म आफूले आफैंलाई जति नजिकबाट बुझेको छु, त्यति अरूलाई बुझेको छैन भनेर निजात्मक अभिव्यक्तिमा आफ्नै जीवनबारे केही लेखे, तर गहिराइमा लेखे । उनले के लेखे भन्ने कुरो उनैलाई थाहा थिएन, तर पछि समीक्षकहरूले उनको लेखनलाई निबन्ध को नाम दिए । कतिले मोन्टेनभन्दा अघि नै निबन्ध लेखिएको बताउने गरेका छन् । प्लेटो र एरिस्टोटलका मन्तव्यलाई नै निबन्ध मान्ने पनि छन् । होरेस र लोन्जाइनसका टिप्पणीहरूलाई पनि निबन्धको रूपमा लिने गरिन्छ । तर, धेरैले मान्दै आएको कुरो हो निबन्धलेखनको आरम्भ मोन्टेनले गरे । त्यसयता विश्वसाहित्यमा धेरै निबन्धकार जन्मिए । निबन्ध लेखनमा परिमार्जन, प्रयोग र विकासका अनेकौं चरण बिते । निबन्धले स्वरूप र शैलीमा नयाँनयाँ आकार पनि पायो । बौद्धिक र गम्भीर मानिएको यस विधालाई नयाँ ढङ्गले परिभाषित गर्ने काम पनि भयो । सँगसँगै निबन्धलाई गफगाफ वा गहिराइ को रूपमा लिने बहसहरू पनि चले । नेपाली निबन्ध लेखनमै पनि यस विधालाई अर्थ्याउने विषयमा मतभिन्नता देखिन्छन् । छिटफुट बहस चलेका पनि छन् । यही बहसबीच कवि विनोदविक्रम केसी भेन्टिलेटरमा आमा शीर्षक किताबसहित निबन्धकारका रूपमा देखापरेका छन् । नेपाली कवितामा विनोदविक्रमको प्रवेश दर्बिलो थियो । कविता लेखनमा अहिले पनि उनको त्यो शक्ति कायमै छ । कवितासँगै अब उनी निबन्धकारको रूपमा पनि देखिएका छन् । कविता लेखनमा हस्तक्षेपकारी भूमिकामा रहेका उनको गद्यलेखन कस्तो होला ? पत्रकारितामा सक्रिय विनोदविक्रमका अनुभवअनुभूति र संस्मरणात्मक अभिव्यक्ति पत्रपत्रिकामा आइरहेकै थिए । तर, तिनले उनको फरक विधासँगको परिचयलाई स्थापित गरिसकेका थिएनन्, जसरी कुनै सङ्ग्रहबिनै पनि उनका थोरै कविताले उनलाई कविको स्थानमा स्थापित गरिसकेका थिए । तथापि, कविताबाहेक उनी गद्यविधाका पनि लेखक हुन् भनेर चिनाउने काम भने उनका फुटकर गद्यरचनाहरूले गरेका थिए । भेन्टिलेटरमा आमा विनोदविक्रमका अधिकांश पूर्वप्रकाशित, मूलतः संस्मरणात्मक निबन्धको सङ्ग्रह हो । निबन्धकार आफैंले यस कृतिलाई अखबारी निबन्धहरूको सङ्ग्रह भनेका छन् । अखबारी लेखन लाई क्षणिक र हल्का अर्थमा पनि बुझ्ने गरिएको छ । तर, पुस्तकाकारमा आएका उनका निबन्ध क्षणिक प्रभाव को लक्ष्यमा छैनन् । उनका निबन्ध उद्देश्यमूलक छन् र सार्वकालिक नभए पनि दीर्घकालीन प्रभाव को ध्येयमा छन् । तथापि, निबन्ध के हो चिन्तन कि गन्थन ? भन्ने प्रश्नमा निबन्धकार आफैं पनि ठाउँठाउँमा ठोक्किन पुगेको महसुस भने हुन्छ । विषयगत दृष्टिले विविधतायुक्त उनका निबन्ध चिन्तनपरकता र गन्थनपरकताको द्वन्द्वबीच अन्ततः चिन्तनमूलक राजमार्गतिर उभिएका छन् । कुनै सयम निबन्धलाई असामान्य विधा मानिन्थ्यो । यसलाई साहित्यका विधाहरूमध्ये सबैभन्दा कठिन र बौद्धिक विधा ठानिन्थ्यो । ज्ञानमा कमजोर व्यक्तिले निबन्ध लेख्नै सक्दैन भन्ने मान्यता पनि थियो । बेलायततिर जसरी बर्टेन्ड रस्सेलले विचार, दर्शन र चिन्तनका माध्यमबाट शिक्षा, ज्ञान र सिद्धान्तको महत्त्वलाई निबन्धमा उजागर गरे त्यस्तै क्षमता निबन्धकारले राख्नुपर्छ भन्नेहरू पनि भए । त्यस्तै मान्यताका कारण हुन सक्छ निबन्धलेखनमा लाग्नेहरू अन्य विधाका तुलनामा अत्यन्तै कम हुन्थे । निबन्धलाई सुलभ होइन दुर्लभ मानिन्थ्यो । तर, एकादेशको एउटा समयको मान्यता सधैंभरि रहनुपर्छ भन्ने छैन । सबै परिवर्तनको फेरोमा निबन्धमा पनि परिवर्तन आएका छन् । अहिलेको परिवर्तनको प्रवाहलाई आत्मसात् गर्नेहरू फैलिएका छन्, त्यसलाई आत्मसात् गर्न नसक्नेहरू खुम्चिएका छन् । यस प्रसङ्गमा भेन्टिलेटरमा आमा अग्रगामी चिन्तन र परिवर्तनको प्रवाहमा बलशाली प्रवक्ताको रूपमा देखापरेको छ । उपन्यासजस्तै निबन्ध पनि अहिलेको आकर्षणको विधा बन्न पुगेको छ । निबन्धका लेखक मात्रै बढेका छैनन्, यसलाई रुचाउने पाठक पनि बढेका छन् । प्रकाशकहरूले आफ्नो प्राथमिकतामा उपन्यासपछि निबन्धलाई नै राखेका छन् । राष्ट्रियस्तरका दैनिक पत्रपत्रिकाले समेत निबन्धलाई महत्त्व दिएको छ । लोकप्रियतासँगै निबन्ध लेखनको अहिलेको बजार प्रतिस्पर्धात्मक पनि छ । प्रतिस्पर्धाको यस बजारमा नेपाली निबन्धलेखनको प्रवृत्तिलाई नै प्रभावित गर्ने क्षमताका निबन्धकारहरू पनि देखिएका छन् । विनोदविक्रम केसी त्यही पङ्क्तिका निबन्धकार हुन् । समकालीन निबन्ध लेखनको ध्येय एउटै छैन, विभिन्न छन् । निबन्ध लेखनको धरातल एउटै छैन, अनेक छन् । निबन्ध लेखनको शैली एउटै छैन, विविध छन् । समष्टिमा निबन्ध लेखनको आमप्रवृत्ति एउटै छैन । निबन्धले नयाँनयाँ विषय पाएको छ । प्रस्तुतिका दृष्टिले निबन्धले नयाँ रूप पनि पाएको छ । निबन्धमा जटिल र क्लिष्ट अभिव्यक्तिलाई विस्थापित गर्दै सरल र सहज सम्प्रेषणीय अभिव्यक्तिले आफ्नो ठाउँलाई बलियो बनाएको छ । शिल्पशैलीले पनि नवीनता पाएको छ । यस अर्थमा विनोदविक्रमको यो किताब अहिलेको निबन्धलेखनको एउटा उदाहरण पनि हो । निबन्धमा जेजस्ता परिवर्तन आएका छन्, सँगसँगै असङ्गति पनि बढेका छन् । निबन्धका नाममा अनेकखालका मिसमासले यसलाई विकृत बनाउने काम पनि भएको छ । कतिका लागि अहिले गद्यगन्थन नै निबन्ध हो भन्ने भ्रम पनि परेको छ । कुनै विधाको परिभाषामा पर्न नसक्ने लेखोटलाई समेत निबन्धमा पार्न थालिएको छ । यतिसम्म कि सामयिक टिप्पणी, प्रतिक्रिया र निरर्थक गफगाफसमेत निबन्धमा पर्न थालेका छन् । निबन्धकार विनोदविक्रम त्यस्ता असङ्गतिबाट मुक्त छन् । उनको यो किताब निबन्धको नाममा निबन्धलाई नै विकृत बनाउने प्रवृत्तिको विरुद्धमा छ । निबन्धलाई सम्पूर्णतामै निजात्मक विधा मान्नेहरू पनि छन् । त्यस्ता निबन्धकारको अभिव्यक्ति शैली मात्र वैयक्तिक हुँदैन, विषयवस्तु पनि आफैंकेन्द्रित हुन्छ । त्यस्ता निबन्धको सामाजिक मूल्य हुँदैन । यस विषयमा विनोदविक्रम सचेत लेखक हुन् । उनले आत्मपरक वैयक्तिक शैली पनि अपनाएका छन्, तर समग्रतामा उनको महत्त्व निर्वैयक्तिक अभिव्यक्तिमा छ, जसमा सामाजिक सरोकारका विषय असीमित छन् । उनका निबन्ध जीवन र जगत्को पक्षमा छन् । व्यक्तिचित्रका निबन्धलाई समेत उनले सामाजिक सरोकारसँगै जोडेर प्रस्तुत गरेका छन् । उनका आत्मपरक अभिव्यक्तिहरू भावनात्मक मात्रै छैनन्, भावात्मक र विचारात्मक पनि छन् । उनका निबन्धहरू समाजको परिवर्तनप्रति कटिबद्ध छन्, प्रतिबद्ध छन् र त्यसैका लागि समर्पित पनि छन् । निबन्धलाई निर्बन्ध र उन्मुक्त विधा ठान्ने मान्यता पनि छ । तर, त्यही मान्यताले पनि यसको चिन्तनपरक विशेषतालाई स्वीकार गरेको छ । निबन्ध भन्ने शब्द आफैंमा चिन्तनसँग सरोकार राख्छ । शाब्दिक अर्थमै पनि विषयलाई राम्रोसँग बाँध्नु नै निबन्ध हो । राम्रोसँग बाँध्नु को अर्थ विषयको गहिराइमा पुग्नु हो । गहिराइमा पुग्नुको अर्थ नै चिन्तनसँग जोडिनु हो । नलीहाड फुकिरहेको डोजर, भेन्टिलेटरमा आमा, बाबाको लोकतान्त्रिक आँगन, दसैँ ः दुईचार टुक्रा यादहरू, प्रकोप र पात्रहरू, अङ्कमालहरूको सम्झनामा, फुटबल र गरिबी, छपाङ्ग्रे ग्यासच्याम्बर जस्ता निबन्धले विनोदविक्रमलाई कसिलो ढङ्गले चिन्तनसँग जोडेका छन् । विचारप्रवाह र विचार सम्प्रेषणको एउटा प्रक्रिया हो चिन्तन । त्यो प्रक्रिया लेखनका विषय, विचार, प्रतीक, विम्ब, रूपक, उपमा आदि माध्यमबाट सुरु हुन्छ । तिनकै सहारामा मानसिकबौद्धिक मन्थनसहित लेखकलाई गहिराइमा पुर्याउने काम चिन्तनले गर्छ । चिन्तनको यो मान्यतालाई आत्मसात् गर्ने काम विनोदविक्रमले गरेका छन् । उनी हरेक सत्यको पक्षमा छन् । आफूले देखेभोगेका सत्यतथ्यको अभिव्यक्तिमा उनी निर्भीक छन् । यस सन्दर्भमा उनका केही लेखकीय सीमाहरू पनि छन् । तिनले विचार र मूल्यमान्यतासँग पनि गम्भीर सरोकार राख्छन् । त्यसैले पनि होला विचार र मान्यताको कसीमा उनी निर्बन्ध छैनन् र उन्मुक्त पनि छैनन् । विनोदविक्रमका निबन्धहरूमा असलप्रतिको आग्रह र खराबप्रतिको दुराग्रहको अभिव्यक्ति प्रभावशाली छ । एकातिर निबन्धकारको आक्रोश डढेलो सल्काउने खालको छ भने अर्कोतिर उनको स्नेह मुटुमै बसाउने खालको छ । उनी असललाई औधी प्रेम गर्छन् भने खराबप्रतिको उनको क्रोध र आक्रोश थामिनसक्नुको छ । मर्मस्पर्शी भावना र कठोर अभिव्यक्ति, दुवै विनोदविक्रमका संस्मरणात्मक निबन्धका शक्ति बनेका छन् । निबन्धमा ठाउँठाउँमा क्रूर र करुण व्यङ्ग्यको पनि प्रयोग छ । विषयअनुसार उनका निबन्ध अत्यन्तै आक्रामक पनि छन् र भावनात्मक दृष्टिले निकै मार्मिक पनि । निबन्धकारकै भाषामा भन्ने हो भने मिठास र कटुता, जलन र शीतलता, प्रेम र क्रूरता को अभिव्यक्ति हो यो किताब । दुःख, पीडा, प्रेम, क्रोध र आक्रोशका आवेग यस कृतिमा छन् । तिनै आवेगका अनेक रङहरूमा कोरिएका छन् यी निबन्ध । परिवर्तन, चेतना, श्रम, मानवीय सम्बन्ध, मित्रता, राजनीति, समाज आदि विनोदविक्रमका निबन्धका विषय बनेका छन् । अग्रगामी सोचसाथ विषयको गहिराइमा पुगेर प्रश्न गर्ने र उत्तर खोज्ने उनको लेखनको मूलआधार हो । विचार र चिन्तनको शून्यतामा निबन्ध लेख्ने परम्पराको विपक्षमा उभिएका छन् उनी । लु सुन महान् काम नगरी महानता खोज्नेहरूप्रति असहिष्णु छन् । यसमा विनोदविक्रम पनि सहमत छन् । उनी व्यक्तिको महानता होइन, असल र महान् कार्यको आग्रह राख्छन् । दुःखैदुःखले भरिएको मानिसका लागि भोको पेट भर्ने कुरा नै प्रमुख बनिरहेको बेला सुन्दर बगैंचाको प्रशंसा गरेर त्यसकै सुवासबाट उसको भोक मेटाउने निरर्थक काममा निबन्धकार छैनन् । कवि भ्लादिमिर मयाकोभ्स्की सामाजिक मागअनुसार लेखिने रचना सर्वश्रेष्ठ हुने विचार राख्छन् । निबन्धकार विनोदविक्रमको यस सङ्ग्रहका निबन्ध त्यही सामाजिक मागअनुसारका छन् । उनले आफ्नो आनन्दका लागि वा कसैको रमाइलोका लागि लेखेका निबन्ध यसमा छैनन् किनभने यस सङ्ग्रहका निबन्ध पढ्दा थाहा हुन्छ उनी साहित्यलाई मनोरञ्जनको रूपमा लिन चाहँदैनन्, उन्नत चेतनाको रूपमा लिन चाहन्छन् । यस किताबले उनको अग्रगामी चिन्तनसहितको जीवनबोधी निबन्धकारको परिचयलाई स्थापित गरेको छ ।"
भुइँझारझैं महिला,"महिलाको उत्पीडन कहिलेबाट सुरु भयो ? यो यकिन नभए पनि कमला भासिन तीन हजारदेखि पैंतीस सय वर्ष र एभलिन रिड्स करिब दुई हजार वर्ष जति मात्र भएको दाबी गर्छन् । मनुस्मृतिको सन्दर्भ जोड्दा करिब पच्चीस सयदेखि तीन हजार वर्ष भएको आकलन गर्ने गरिन्छ । मनुस्मृतिले जातव्यवस्थाको आधार निर्माण गरी कालान्तरमा जात नै वर्गमा रूपान्तरित भएको समाज विश्लेषकहरूको जिकिर छ । समाजमा स्थापित जात व्यवस्थाले मानिस मानिसबीच उचनीचको तह निर्माण गर्नुका साथै पितृवादी कट्टर मान्यताले भने क्रमशः महिलाप्रति विभेदी नियमहरू लागू गरेको देखिन्छ । हिन्दु पितृसत्तात्मक सामाजिक व्यवस्थामा धार्मिक कट्टरताको प्रवेशपश्चात् महिलाका निम्ति अझ सकसिलो समय निम्तिएको थियो । यस व्यवस्थाले धर्मको जालो फिँजाई भाग्य र फलको जञ्जालमा पारी शूद्र जाति र महिलामाथि गरेको चरम शोषणका घटनाहरू इतिहासको गर्तमा थुप्रिएका छन्, जसले महिलालाई दोस्रो दर्जाको बिल्ला मात्रै भिराएन, उनीहरूको अस्तित्वमाथि नै ठूलो संकट खडा गिरिदियो । महिलाले परिचय संकटको मानिसक उल्झन बोकी हिँडेको हजारौं वर्ष भइसकेको छ । सतीजस्तो प्रथालाई बढावा दिने सामाजले उनीहरूको अस्तित्वलाई अत्यन्त तुच्छ ठानेको थियो । लोग्नेको मृत्युपश्चात् मानौं उनीहरू बाँच्नलायकै रहँदैनन् ठानी लोग्नेकै चितामा जिउँदै जलाइन्थ्यो । महिलाको जिउँदो शरीरमा आगो झोस्नु संस्कारजन्य अन्धताको चरम त थियो नै, हिन्दु धार्मिक निरंकुशताको पराकाष्टा पनि थियो । अङ्ग्रेज शासनकालीन भारतमा सती पोलिएको दृश्य एक नजारा बन्थ्यो । ठूलाबडा गोराहरूको बैठक मण्डली नै खडा गरी जिउँदो महिला लोग्नेको लाससँगै जल्दै खरानी भएको दृश्यावलोकन गर्नेको हूल लाग्थ्यो । सती बनेकी महिलाको भाव, भङ्गिमा, चाल, रूपरङदेखि क्रियाप्रतिक्रियासम्मको पूरा विवरण तयार गर्ने कार्य हुन्थ्यो त्यसताका । त्यस क्रूर र अमानवीय कार्यलाई लता मनीले अनुष्ठानजन्य हत्या (द फिमेल सब्जेक्ट द कोलोनियल गेज, पृ १८९) को संज्ञा दिएकी छन् । खासमा त्यो हत्या नै थियो । सारा समाजको साँठगाँठमा फत्ते गरिने धार्मिक हत्या । पतिभक्त हिन्दु महिलाहरू आफैं सतीका लागि तयार हुन्छन् भन्ने झ्याली पिटाइन्थ्यो । तयार हुन्थे पनि होलान्, तर कस्तो परिस्थितिको फन्दामा परी उनीहरू जल्न तयार हुन्थे भन्ने विषय भने गौण छ । हिन्दु समाजमा व्याप्त पाप, धर्म, स्वर्ग नर्क साथै कर्म र फलजस्ता मान्यताले त्यस समाजका प्रत्येक व्यक्तिलाई प्रभाव पारेको देखिन्छ । घर घेरामा राखी धर्मकर्ममा तल्लीन पारिने महिलाका निम्ति स्वर्ग, नर्कजस्ता मान्यताको प्रभाव पार्नु स्वाभाविकै हो । त्यसमा पनि लोग्नेसँगै मर्न पाउँदा स्वर्गमा बास हुन्छ भन्ने अन्धविश्वास धार्मिक मठाधिकारीहरूले सामाजमा छ्याप्छ्याप्ती फिँजाएकै थिए । यी सारा कुराको दबाब र प्रभावमा परेका महिला लोग्नेको मृत्युपछिको अति भावुक र उद्विग्न अवस्थामा जल्न तयार हुनु अस्वाभाविक थिएन । यद्यपि चितामा बस्न नाइँनास्ति गर्ने कतिपयलाई अफिम खुवाएरै भए पनि चितामा उकालिने गरेका घटनाहरू सतहमा आएका छन् । पूर्वीय समाजले मात्रै नभई सभ्य र विकसित मानिएको पश्चिमी समाजले पनि महिलालाई सहायककै रूपमा लिएको छ । पुरुषभन्दा तल्लो दर्जामा परेका उनीहरूको परिचय र इतिहास लेखनको विषय लामो समय छायामै परिरह्यो । औपनिवेशिक कालमा विश्वभर साम्राज्य विस्तार गरी सर्वशक्तिमान् कहलिएको बेलायतजस्तो देशमा अठारौं शताब्दी अघि इतिहासका पानामा महिला समेटिन सकेका थिएनन् । अझ लेखनपठन कर्ममा त महिलाको उपस्थिति एकदमै न्यून थियो । सत्रौं शताब्दीसम्म पनि बेलायतमा मिसेस बेनबाहेक लेखेरै आफ्नो गुजारा चलाउने अन्य कुनै महिला नभएको भर्जिनिया उल्फको दाबी छ (अ रुम अब वान्स ओन, पृ ७० ) । यस अवस्थाको अन्तर्यमा महिलाको आफ्नो छुट्टै कोठा नहुनुले भूमिका खेलेको उनको जिकिर छ । निश्चितै, महिलाको आफ्नो भन्ने कुरा कहिल्यै भएन । न परिचय, न अस्तित्व या कोठा नै आफ्नो (सामान्यतया) । आजसम्म पनि अवस्था लगभग उस्तै छ । घरको हरेक भित्ता कुनाको सरसफाइमा खटिने महिलाको लागि घरको एक सिङ्गो कोठा कहिल्यै भागमा परेन । उसले अलिकति लोग्ने, थोरै छोराछोरी अथवा परिवारको साझा ठाउँबाट आफ्नो गुजारा चलाउनुपर्ने अवस्था थियोछ । आफ्नो भन्ने केही हातमा नभएकी महिलाको सम्पत्तिमा अधिकार हुने कुरै भएन (नेपालको संविधानले अधिकार त दिएको छ) । ऊ आफै नै लोग्नेको निजी सम्पत्तिसरह हुन्छे । सम्पत्ति र सामाजिक हैसियतको आधारमा राजनीतिक अधिकार प्राप्त गर्ने प्रत्येक समाजको मूल चरित्रका कारण महिला ती अधिकारबाट बीसौं शताब्दीको पूर्वाद्धसम्मै वञ्चितिमा परिरहेका थिए । अनेकन् सामाजिक आन्दोलनपश्चात् बेलायतमा सन् १९२८ बाट मात्रै एक्काइस वर्ष पुगेका महिलाले मतदान गर्ने अधिकार प्राप्त गरे । नेपाली महिलाले मतदानको अधिकारका निम्ति खासै लडाइँ गर्नु नपरे पनि परिचय र स्वतन्त्रताको सवालमा भने आजपर्यन्त आवाज उठाइरहनुपरेको छ । ल ल ल१ सय ४ वर्ष लामो निरंकुश जहाँनिया राणा शासनको चपेटामा परेको आम नेपाली जनताले २००७ सालअघिसम्म शैक्षिक राजनीतिक अधिकारहरूबाट टाढा हुनुपरेको जगजाहेरै छ । शिक्षाको पहुँच राणा, शाह परिवार र उनका भाइ भारदारमाझ मात्रै सीमित भएको अवस्थामा सामान्य जनता शिक्षाको उज्यालोबाट लामो समय टाढा रहनुपर्यो । परिवर्तनको संकेतसहित खुलेका केही विद्यालयमा पनि महिलाको पठनपाठनको व्यवस्था थिएन । देवशमशेरको शासन समयमा विसं १९९० मा श्रीमती चन्द्रकान्तादेवी मल्लले मखनमा सानो कन्या पाठशाला खोल्ने स्वीकृति पाएकी थिइन् (सरदार भीमबहादुर पाँडे,त्यस बखतको नेपाल चौथो भाग, पृ ३१) । त्यसै समयलाई आधार मानी हेर्दा नेपाली महिलाले शिक्षा प्राप्त गर्न थालेको जम्मा नौ दशक टेक्दै छ । राजधानीको केन्द्रमा खुलेको विद्यालयमा पढ्नेहरू प्रायः स्थानीय खानदानी चेलीहरू नै थिए होलान् भनी आकलन गर्न सकिन्छ । शिक्षा र चेतनाबाट टाढा, धार्मिक, सामाजिक अन्ध मान्यताहरूको कसीमा दिनरात डामिएका नेपाली महिलाको संघर्षको इतिहास उसै बिलाएर गयो । हुन त राणा शासकलाई पनि चुनौती दिन सक्ने योगमायाजस्ती प्रतिरोधी महिला पनि थिइन् त्यसताका । समाजमा विद्यमान सबै किसिमको अन्यायविरुद्ध कडा उत्रिएकी योगमायाको इतिहास लेख्नेभन्दा पनि लुकाउने या भएका कागजपत्रहरू पनि नाश गर्ने कार्य ज्यादा भएको पाइन्छ । सन् १९८१ मा अमेरिकी मानवशास्त्री बारबारा निम्री अजिजले अनुसन्धानको सन्दर्भमा अरुण उपत्यका पुग्दा योगमायाबारे थाहा पाएपछि खोज, अनुसन्धान गरी उनलाई विश्वसामु चिनाउने काम गरेकी छन् । महिलाका अनुभव, भोगाइ, पीडा र उपलब्धि सधैं ओझेलमै परिरहे, जो आजसम्म पनि लगभग उस्तै अवस्थामा छ । त्यसैले पनि महिला इतिहासको दस्तावेजीकरणको खाँचो टड्कारो भएको छ । भुइँझारझैं भुइँमै बिलाएका प्रत्येक साधारण महिलाको खूनपसिनाले बनेको यस देशको इतिहासका पानाहरूमा उनीहरूको कथा, व्यथा र योगदान समेटिन सकेको छैन । त्यसैले पनि जरुरी छ इतिहासको पुनःस्मरण र पुनर्व्याख्या । मनुस्मृतीय हिन्दु मूल्य मान्यतामा आधारित जातव्यवस्थालाई १९१० सालमा जंगबहादुरले ल्याएको मुलुकी ऐनले कानुनी वैधता प्रदान गर्यो । त्यस कानुनले मानिस मानिसबीच जातको आधारमा उच र नीच भनी निकै फराकिलो दायरा कायम गरिदियो । जनजाति तामाङ समुदायलाई मसिन्या मतवाली करार गरी तत्कालीन शासक वर्गले यस समुदायमाथि दमन र शोषणका शृङ्खला तय गरे । काठमाडौंका राणाहरू सिन्धुपाल्चोकको हेलम्बुतिर मनोरञ्जन र सिकारमा निस्केका बखत त्यस क्षेत्रका तामाङ ठिटाहरू उनीहरूको सिकारका निम्ति बन्दोबस्ती मिलाउने, तम्बु ठड्याउने, आवश्यक सामग्री बोक्नेलगायतका काममा भरियाका रूपमा तैनाथ गरिन्थे भने उनीहरूका दुलहीहरू मालिकको सेवामा खटिनुपर्थ्यो । उनीहरूलाई दरबारमा पनि ल्याइन्थ्यो (सुजान आसमान, बम्बे गोइङ, पृ ३९४०) । मालिकलाई मन परेका युवतीहरू उनीहरूसँगै दरबारमा जान बाध्य पारिन्थे । राणाकालीन समयमा काठमाडौंका विभिन्न दरबारमा भित्रिएका तामाङ युवतीहरूको झुन्डले पनि यसैलाई सङ्केत गर्छ । यसै विषयलाई वसन्तराज कुँवरको भनाइले थप पुस्टि गर्छ, राणाकालमा चेलीहरूलाई दरबारमा ल्याउने, विभिन्न काम लगाउने र राम्रीराम्रीलाई तालिमसमेत दिई भित्रिनी, नानी आदि बनाई यौन शोषण गर्ने परम्पर थियो । तत्कालीन समयमा हेलम्बुका केटीहरू ज्यादै राम्रामा गनिन्थे र हेलम्बुकै नामबाट सिन्धुपाल्चोकका इचोक, महाँकालजस्ता गाउँहरू र त्यसैको सिमानामा पर्ने नुवाकोट जिल्लाका गाउँहरूबाट विशेषतः तामाङ चेलीहरू दरबारमा ल्याइन्थे (अस्मिता, असोज, २०५२, पृ ३४) । विगतमा भएका यस्ता घटनाले तामाङ महिलाको शरीरमाथि भएको चरम शोषण र उनीहरूको अस्तित्वमाथिको भयङ्कर खेलबाडलाई उजागर गर्छ । राणाकालकाका यस्ता घटनाले जनजाति महिला शोषण, अनिश्चितता र परिचय संकटको डरलाग्दो अवस्थाबाट गुज्रिन बाध्य भएको प्रस्ट हुन्छ । तथापि सतीजस्तो प्रथाका कारण ब्रह्मण र क्षत्री महिलाहरू उस्तै मर्कामा थिए । विशेषतः राणा शासकहरूले काठमाडौं पूर्व तथा वरपरका पहाडी गाउँबस्तीबाट धेरै तामाङ महिलालाई दरबारमा भित्र्याई अनेकन् काममा सामेल गराउँथे । तीमध्ये अधिकांश त साहेबको चाहनाअनुरूप आफ्नो शरीरमाथि गरिने ज्यादती सहन बाध्य थिए । राणाको दरबारभित्र बस्ने तालिमे नानीहरू सुत्ने कोठाको ढोका राति खुल्लै राख्नुपर्थ्यो । मुख्य मालिकबाहेक अरू कुनै लोग्नेमानिस पनि बिना साथी पस्न पाउँदैनथे (पाँडे, पृ २०८) । महिला शरीरको उपभोग र उनीहरूमाथिको यस दृष्टिले पितृसत्तावादी भोगलिप्त चरित्रको खुलासा गर्छ । साथै महिलालाई केवल भोगको वस्तुसरह मानिएको पनि प्रमाणित गर्छ । महिलाको रूप, रंगदेखि चाल र बोली वचनसम्म परख गर्ने यस व्यवस्थाले महिला शरीरको वस्तुकरणको निम्ति कुनै र कुनै रूपमा निरन्तर साथ दिएको देखिन्छ । विसं १९३८ मा श्री ३ महाराजले पूर्व ४ नम्बरलगायतका जिल्लाबाट कमारी र केटी झिकाएको पत्र यसैको उदाहरण हो । उप्रांत २० वर्षदेषी ३० वर्षसम्मका उमेरकी लायेक्की ठुला ठुला तिघ्रा भयाकी बलीयो ज्यू पर्याकी निरोगी गाड नभयाकी काम् लाया पनि गर्न सक्न्या हातखुट्टा आषाकान साबुद भयाको कमारी १ षेजतलास गरी धनीको चित्त बुझाई मुफत मोल परमभट्टा लेषाई षरिद गरी सो कमारी र परमभट्टाको कागत लगाई धनीस्मेतलाई तेस अडाको सिपाही साथ लगाई हाम्रा हजूरमा पठाउनु मंजुर पर्यो भन्या मोलभाउ गरी कमारी ली वक्सौला पूर्व ४ लंवर अडाके व्यहोरा सदर । (विप्लव ढकाल, भोजपुरको वाङ्मय, पृ १३४१३५) ।राणाकालीन समयमा काठमाडौं छेउछाउबाट मात्रै नभई निकै टाढा भोजपुरतिरबाट पनि केटीहरू मगाउने गरेको माथि उल्लिखित सरकारी पत्रले प्रमाणित गर्छ । त्यसमा उल्लेख गरिएको महिलाको शारीरिक बनावटको वर्णनले ती कमारी केवल काम गराउन मात्रै नभई अन्य प्रयोजनका लागि झिकाइएको हो भन्ने प्रस्ट हुन्छ । महिलामाथि यस किसिमको व्यवहार हुनुका पछाडि पितृवाद निर्देशित विशेष किसिमको मनोविज्ञानले भूमिका खेलेको देखिन्छ । नेपालको सन्दर्भमा, विद्यमान जात व्यवस्थामा आधारित कट्टर पितृवादी संरचना नै यसको कारक भएको धेरैको विश्लेषण छ, जसको परिणामस्वरूप विशेष जातिसमुदायका महिलामाथि शरीरिक शोषण र दमनका अमानवीय शृङ्खला भए । तथापि जब महिला शरीरको सौदाबाजीका निम्ति गाउँगाउँमा राणाका चम्चाहरू मात्रै नभई बजारका दलालहरू नै छिरे तब महिला शरीरदोहनको भिन्न समय सुरु भयो । नेपालका कुना कन्दरामा पुँजीवादी बजार छिरेपछि धेरै नेपाली चेली मालमा परिणत भई उपभोक्तावादी बजारमा बिक्री हुन थाले । आजको भूमण्डलीकृत पुँजीवादले विस्तार, प्रवर्द्धन र संरक्षण गरेको बजारको एक प्रमुख मालसरह भएको छ महिला शरीर । उनीहरू उपभोक्तावादी संस्कृतिको चंगुलमा परी ठूला सहरका गल्ली गल्लीमा बिक्री भइरहेका छन् । महिला शरीरको उपभोग र दोहनको सिलसिला हजारौं वर्ष पार गरिसकेको छ । विश्व परिवेश औपनिवेशिक समयको एटलान्टिक स्लेभ ट्रेडले कालाप्रजातिका दास शरीरहरूमाथि गोराले गरेको चरम दोहनको एक हिस्सा बनिरहेको छ । दास महिलाको शरीरको मोल उसको स्तनको आकार र शरीरको अवस्था हेरेर गर्ने त्यस समयमा उनीहरूले भोगेका सीमाहीन यातना हजारौं वर्षको बयानमा पनि नसकिएला । पुरुषवादी प्रभुत्व कायम रहेको विश्वमा आज पनि महिलाको अस्तित्वको धज्जी उडाउने काम निरन्तर भइरहेकै छ । पुँजीवादले पुरातन प्रतिक्रियावादी मूल्यलाई नै अपनाएकाले समाज चरम निरंकुश उपभोक्तावादी संस्कृतितिर लम्किएको कात्यायनीको जिकिर छ (कुछ जीवन्त कुछ ज्वलन्त, पृ १८८) । उनको धारणा पुष्टि गर्ने घटनाक्रमका साक्षी हौं हामी । मध्ययुगीन सामन्तवादी पितृसत्ताको अनुहार फेरिएर आज भूमण्डलीकृत पुँजीवादी उपभोक्तावादी चेहरा भएको छ, जसले महिला शरीरको वस्तुकरण र बिक्रीमा नयाँ रेकर्डहरू कायम गरिरहेको छ । आज वेश्यालयहरूमा मात्रै नभई साइबर स्पेस र भर्चुअल संसारमा पनि बिक्री भइरहेका छन् महिला । एक्काइसौँ शताब्दीको प्राविधिक विकास, पुँजीवादी अर्थव्यवस्था र उपभोक्तावादी संस्कृतिसँग घाँटी जोडिएको पितृसत्ताले महिलाको वस्तुकरणको नवीन संस्करणहरू तयार गर्दै उनीहरूको अस्तित्व र परिचयलाई नामेट पार्ने खेल खेलिरहेको छ । उपभोक्तावादी संस्कृति चुलिएको आजको परिप्रेक्ष्यमा महिलाको स्वतन्त्रताको सवाल अझ बढी पेचिलो बन्दै गएको छ । नेपाली समाजमा आजसम्मका अनेकन् सामाजिक, राजनीतिक आन्दोलनले ल्याएको युगान्तकारी परिवर्तनका कारण महिलाले मारेको फड्कोलाई हामी नजरअन्दाज गर्न सक्दैनौं । तथापि युग परिवर्तनसँगै अनुहार फेरिरहने पितृसत्ताले महिला शरीरको वस्तुकरण र दोहनका निमित्त निर्माण गरेका नयाँ तरिकाहरूप्रति भने गम्भीर हुन आवश्यक छ । सौन्दर्यको मानकीकरण गर्ने पितृसत्तात्मक सौन्दर्यशास्त्रको संरचनाले अन्ततः सौन्दर्य प्रसाधनका सामग्रीहरू महिलालाई नै बिक्री गरी पुँजीवादी अर्थव्यवस्थाको पोल्टो भरिरहेको छ एकातिर भने अर्कोतिर महिला मुक्तिका लागि विश्वमा भएका र भइरहेका तमाम आन्दोलन र उपलब्धिलाई पछार्दै हर समाजमा बजारको भेलबाढी छिराइरहेको छ । आर्टिफिसियल इन्टेलिजेन्सको बिगबिगी, पर्यावरणीय संकटले देखाइसकेको रातो झन्डा, रुसयुक्रेन युद्धले निम्त्याएको शक्ति राष्ट्रहरूको ध्रुवीकरण र आणविक युद्धको सम्भाव्यतामाझ महिला अस्तित्व र मुक्तिको सवाल कतै एक तुक्ष विषय बनी किनारातिर धकेलिने त होइन ? यो डर कायमै छ । त्यसो भएको खण्डमा आजका हर एक महिला केवल फोसिल स्वतन्त्रता सुम्सुम्याउन बाध्य हुनेछन् । त्यसकारण यस चुनौतीपूर्ण समयमा महिला मुक्ति र स्वतन्त्रताका विषयमा प्रत्येक जागरुक नागरिक थप गम्भीर र जिम्मेवार हुनु आवश्यक छ ।"
संगीन प्रश्नको सिलसिला,"पछिल्ला वर्षमा एकपछि अर्को फरक पृष्ठभूमिबाट आएका कविका नयाँनयाँ रचनाले नेपाली कविताको अनुहारै बदलिएको छ । विविधता नेपाली कविताको पहिचान बनेको छ । यद्यपि टाढैबाट चिनिने सग्लो अनुहार निर्माण गर्न आजका कविहरू चुकेका छन् । सुविन न्यौपाने कान्जिभाइ प्रगतिशील विचार राख्ने युवा पुस्ताका प्रतिनिधि कवि हुन् । अझ प्रस्ट भन्दा श्रमजीवीहरूको पक्षमा खरो उत्रिने स्वयं श्रमजीवी मानिस हुन् । इन्डिगो इन्क बुक्सबाट प्रकाशित उनको पहिलो कवितासंग्रह कमरेडको जनै का अधिकांश कविताले श्रम गर्नेको पक्षमा वकालत गर्छन् । समकालीन समाजको कुरूप पक्षमाथि चोटिलो प्रहार गरेका कान्जिभाइका कविताले युगीन चेतना बोकेका छन् । मानवीय संवेदनालाई गहिरो महसुस गरेर लेखिएका हुनाले उनका कविताले पाठकलाई लामो समयसम्म तानिरहन्छन् ।समाजमा देखिएका तमाम विकृति र विसंगतिलाई आफ्नो तागतले भ्याएसम्म उधिन्ने चेष्टा गरेको छु भन्दै कान्जिभाइ स्वयंले कवितामा प्रगतिशील धार लिएको स्विकारेका छन् । शीर्ष कविता कमरेडको जनै ले घतलाग्दो विपर्यास प्रस्तुत गरेको छ । भौतिकवादलाई आधार मानेर वैज्ञानिक सत्यको बाटो हिँड्नुपर्ने कमरेडहरू आज पनि सांस्कृतिक दास बनेर जनै लगाउन बाध्य बनेको कथा यो कविताले उठाएको छ । जनैका कारण सृजना भएको जात व्यवस्था र त्यसले समाजमा निम्त्याएको विभेदमाथि उनले प्रहार गरेका छन् ।साहित्य समाजको ऐना हो भन्ने आम धारणालाई सत्य मान्ने हो भने कविता कविको अनुहार देखाउने ऐना हो । कवि जसरी बाँचेको छ त्यो उसको कवितामा छर्लङ्गै देखिन्छ । कान्जिभाइ पदयात्राका क्रममा नेपालको अधिकांश उच्च हिमाली क्षेत्रमा गह्रौं भारी बोकेर पुगेका छन् । यो श्रमप्रियता नभएको भए उनीबाट यार्साकी सुनमाया, भोक, केत्तुकेको पातमा, आलेका जुत्ता जस्ता स्मरणीय कविता सृजना हुने थिएनन् । कठिन पदयात्राको दौरान उनले जे देखे भोगे कवितामा त्यही टिपेका छन् । अर्को पक्षले हेर्दा पछिल्लो समय हिमाली पर्यावरण र सामाजिक जीवनलाई केन्द्रमा राखेर लेखिने हिमाली साहित्य को नजिक छन् कान्जिभाइका कविता ।राजनीति र श्रमबाहेक समकालीन समाजका अँध्यारा पक्षमाथि उनका कविताले आवाज उठाएको छ । म कुमारी होइन भन्ने कवितामा कुमारीत्वको आधारमा महिलाको चरित्र निर्धारण गरिने प्रथालाई प्रहार गरेका छन् । मानिसको मानवीयताभन्दा ठूलो कुरा उसको चरित्र, पहिचान वा वर्ग कदापि हुन नसक्नेमा कवि सचेत छन् । कमरेडको जनै भित्रका ४७ थान कविता मार्क्सवादी दर्शनबाट प्रेरित भएको प्रस्ट हुन्छ । मार्क्सवादका आधारभूत मान्यतामा कविको अप्रतिम विश्वास देखिन्छ भने मार्क्सवादको नाममा गरिने गैरमार्क्सवादी हर्कतमाथि यी कविताले धावा बोल्छन् । पदकको भाउ, पुँजीपति कमरेड, अझै अधुरो छ क्रान्ति, गणतन्त्रको बगैंचामा शक्तिशाली ज्योतिष जस्ता कविता यसैका दसी हुन् । तीव्र प्रगतिशील आस्थामा विश्वास राखेर कान्जिभाइले युगीन महत्त्वका कविता लेखेका छन् ।यद्यपि कला पक्षमा भने कान्जिभाइमा कविता कमजोर छन् । विषय विविधता साँघुरो हुँदा कविता भन्ने शैली एकै प्रकारको लाग्छ । यसले एउटा कविता पढ्दा अघिल्लो कविताको छनक आउँछ र पाठक केही दुविधामा पर्छन् । गद्य कविताको मूल सौन्दर्य मानिने आन्तरिक लय प्रत्येक कवितामा जीवित राख्न चुकेका छन् कवि । यो सुविन कान्जिभाइमा मात्र नभई अधिकांश मार्क्सवादी कविहरूमा देखिने साझा समस्या हो । प्रगतिशील कविताको धार कमजोर बन्दै जानुको मुख्य कारण कोरा नारा वा सस्तो भावुकता मात्र अभिव्यक्त गरिएका कविता लेखिनु हो ।"
'पहिचान एकदमै अस्थायी विषय हो,"तपाईं आफैं पनि पूर्वी पहाडको राईलिम्बू समुदायबाट निस्किएर यहाँसम्म आउनुभएको छ । पूर्वी पहाडमै पनि आर्थिकसामाजिक दुरवस्थाका आधारमा राई, लिम्बू वा बाहुनक्षत्री समुदायसमेत सीमान्तकृत छन् । तर, सबै सरकारीगैरसरकारी वा व्यक्तिनिकाय चेपाङ, राउटे, कुसुन्डातिरै खनिएका हुन्छन् । समाजशास्त्रीय अध्ययन पनि एकांकी बनेको हो त ? अरूका कारण आआफ्नै होलान् । मलाई भने एउटा घटनाले छोएर चेपाङमा लागेको हुँ । यो सन् १९९८ तिरको कुरा हो । हुम्लामा झन्डै ५ सय जति मान्छे एकाएक मरेको समाचार आयो । खासमा नेपालगन्जसुर्खेतबाट चामल लगेर खाने रुटमा ब्लकेज आएको रहेछ । त्यसबाट उब्जिएको भोकमरी र लगत्तैको हैजाले स्थिति भयावह बनेको रहेछ । त्यसैको अर्को बर्षतिर, चेपाङ समुदाय पनि मर्न थालेको खबर आयो । अनि म आफैं चेपाङ बस्तीमा पुगेर कारण खोज्न थालें । डाँडापारि सिंहदरबार छ, वारि भोकमरी । कसरी होला ? अध्ययनबाट थाहा भयो चेपाङलाई सम्बोधन गर्ने खालको राज्य व्यवस्थाको नीति नै छैन । उनीहरूको खानेकुराको प्रकृति मिल्दो पद्धतिको विश्लेषण नै गरिएको छैन । मुस्किलले ७० हजारको संख्यामा रहेको यो जाति बत्तीमुनिको अँध्यारो स्थितिमै रहेछ भन्ने थाहा भयो, नजिकै हामी चर्को उज्यालोमा छौं, उनीहरू इन्क्ल्युजन को अर्थमा बत्तीमुनि बसिरहेकै छन् ।अहिलेको बजारीकरण र विश्वव्यापीकरणले गर्दा परिवर्तन हुँदै छ, उनीहरू पनि भौतिकवादी बन्ने क्रममा छन् । यो समयचक्रमा आएको स्वाभाविक परिवर्तन हो । तर, योभन्दा बढी यो समुदायमा बाहिरी प्रभाव र पहुँचको फलस्वरूप सबैभन्दा बढी धर्मान्तरणको लहर देखिन्छ । समाजशास्त्री डिल्लीराम दाहालको एक अध्ययनमा नेपालमा सबैभन्दा बढी क्रिस्चियन धर्ममा लाग्ने समुदायमा राई र चेपाङ देखिएका छन् ।समाजशास्त्रीय कुरा गर्दा आफ्नै दृष्टिकोण फेला पारेर तपाईं चेपाङतिर जानुभयो । तर, के अरू जातजातिबारेको कठिनाइ र सामाजिकआर्थिक संकटपूर्ण अवस्थाबारे खोजी भएको छ ? यो सबैतिर भएको छैन र हुँदैन पनि । नजर नपुगेको ठाउँमा अध्ययन पनि पुगेको छैन । जस्तो, ताप्लेजुङको कुनै अक्कर पहाडी कुनोमा एउटा बाहुनक्षत्री अझै ओडारमा बसिरहेको होला, हुन सक्छ । यो भनेको राज्यले हेर्ने नीतिको कुरा छ । प्रतिव्यक्ति आय भनेझैं प्रतिव्यक्ति लगानीको कुरा पनि रहन्छ नै । शिक्षास्वास्थ्यपोषणमा उद्धव राईले राज्यबाट कति पाउने, अर्को हर्के चेपाङले कति पाउने ? यो हिसाब हुनु जरुरी छ । सामाजिक न्यायको सिद्धान्त जहाँ पनि लागू हुनुपर्ने हो, त्यो भएको छैन ।तपाईं छिनामखु हुँदै बाहिरी विश्वको भागदौडमा मिसिन आइपुग्नुभएको छ । तपाईं कोयु राई (बान्तवाभाषी) हुँदै आज पौड्याल (बाहुन) को ज्वाइँ बन्नुभएको छ । तपाईंको छोराछोरीले आज आफ्नै मातृभाषा (वालुङ) बोल्न सक्दैनन् । आखिरमा यो ॅपहिचान भनेको हो ? के ॅपहिचान स्थायी कुरा हो ?होइन, पहिचान स्थायी कुरा हुँदै होइन, एकदमै अस्थायी हो । अस्थायी यस अर्थमा कि म भोजपुर बसें भने मेरो पहिचान अर्कै हुन्छ । काठमाडौं बसे पहिचान अर्कै भइसक्छ । भोजपुरमा बस्दा राई भाषा बोले मात्रै पुग्थ्यो होला, काठमाडौं आएपछि यसले मात्रै पुग्दैन । हङकङ वा अमेरिकाको पहिचान अर्कै हुन्छ । परिस्थितिअनुकूल पहिचान बन्छ नै । तर, यसलाई स्थायी बनाउनुपर्ने कुरा भने सबैभन्दा महत्त्वपूर्ण हो । पहिचानमा स्थायित्व भएन भने सबै कुरा सकिन्छ । नाम, शब्द, संस्कार, रहनसहन सबै सकिन्छ अनि अर्कै भइन्छ । यसकारण पहिचान स्थायी हुनुपर्छ भन्ने एउटा आदर्श हो, आइडल हो । यो आदर्शलाई नीति नियमले समर्थन गर्छ, गरेको हुनुपर्छ । पहिचानलाई जेगाउनुपर्छ भन्ने बुद्धिविवेक सायद सबै कुरा हराइसकेपछि मात्रै आउँछ होला ।यहाँ त पहिचानको आवाज, नारा, आन्दोलन खुबै चलेको छ । तर, व्यवहारमा पहिचान कहाँ छ त ?हो, पहिचान एकदमै क्षणभंगूर कुरा हो । अहिले पहिचान भावनाले मात्रै चलेको छ । आदर्शमा ठीक छ तर, व्यवहारमा ठीक छैन । कस्तो भइदियो भने सँगै बसिएको छ, तर तुरुन्तै बहिष्करणमा परिने स्थिति आएको छ । तपार्इंले किरात प्रदेशको कुरामा संकेत गर्नुभएको होला । म यसमा भने किरातवादी हुँ, किनभने किरात भनेको संस्कृति हो, सभ्यता हो, सम्पदा हो । यसो भनिरहँदा मेरो किताब कोशी किनारका पाइलाहरू भनेर निस्कियो । यो कोशीमा भावनाको संयोग मात्रै जोडिएको छ, पहिचानको अन्तर्य होइन ।तपाईंको किताब पढ्दा लेखक अमेरिका, बेलायत जता पुगे पनि पिखुवाको डिलमा बसेर गम खाइरहेको अनुभूति हुन्छ नि ?हो नि । अहिले पनि म भोजपुर जाँदा यही कोशीको किनार भएर अघि बढिरहेको हुन्छु । उही पिखुवा खोला आएपछि तल कतै ढुंगाको चपेटीमा बसेर पिखुवामा हराइरहेको हुन्छु, आफ्नै आगतविगत सम्झेर । मसँग मेरो छिनामखुदेखिको माटो, ढुंगा, पानी सबै आएको छ । मलाई धेरैले सोध्छन्अमेरिका किन नबसेको ? तर, म आफ्नो सपनामा सधैं त्यही ट्याम्के र मैंयु, अथवा त्यही पिखुवा मात्रै देख्छु । अमेरिकामा रहे पनि आफूले आफूलाई गुमनाम पाएपछि म कुदेर पिखुवा पुगिहाल्छु । कोशी किनारका पाइलाहरू मेरो सपना र बिपनाको यही दोसाँधको स्मरणकिताब हो ।"
अब कृष्णा ताम्राकारको समाचार सुन्नुहोस्,"गएको फागुन १३, दिउँसो साढे एक बजेतिर दिदीको फोन आयो । दिदीको फोन आउँदा र मैले फोन गर्दा हाम्रो कुराकानी आरामकुशलबाट सुरु हुन्थ्यो । क्यान्सर जितेर बाँचेकी दिदी कृष्णा ताम्राकारलाई बेलाबेला केही न केही स्वास्थ्य समस्याले च्यापिरहन्थ्यो नै । त्यसैले म दिदीको स्वास्थ्यबारे सोधिरहन्थें । मन परेका मानिसलाई हदैसम्मको माया गर्ने बानी थियो दिदीको । सायद म त्यही कोटीमा पर्ने एक भाग्यमानी थिएँ । त्यसैले दिदी मेरो, छोरीको र बुहारीको हालचाल नछुटाई सोध्नुहुन्थ्यो । त्यो दिन पनि कुशलक्षेमका लामै कुरा भए । तर, मुख्य कुरा त सुरु भएकै थिएन । दिदीले भन्नुभो, एउटा नयाँ रेडियो कार्यक्रम सुरु गर्न लागेको, शनिबार बिहानको आधा घण्टा समय चाहिएको छ । मनमनमै लाग्यो कृष्णा दिदीले चौरासी वर्ष पार गरेको पनि दुई वर्ष भइसक्यो, तर दिदी अझै नयाँ रेडियो कार्यक्रमको कुरा गर्दै हुनुहुन्छ । दिदीलाई चिन्नेहरू उहाँको जोस, जाँगर र चुप लागेर बस्न नचाहने बानीसित राम्रै परिचित छन् । लामो समयको संगतले यसरी परिचित हुनेहरूको पंक्तिमा म पनि पर्छु । त्यसमाथि, रेडियोमा समय खाली थियो नै, मैले भैहाल्छ नि दिदी भनें । त्यसपछि दिदीले टेबललाइटको कुरा गर्नुभयो, जुन उहाँले केही महिनाअघि मात्रै फिनल्यान्डबाट ल्याउनुभएको थियो । एकपल्ट चार्ज गरेपछि घण्टौं बल्ने र खल्तीमा बोकेर हिँड्न सकिने दिदीबाट उपहार पाएको त्यो टेबललाइटलाई सजाएको छु मैले, उपहार सम्झेरै । ल ल लकृष्णा ताम्राकारसित भेट भएको तिथिमिति खोज्न २०४५ सालका ससाना नोटका पाना खोज्नुपर्छ । अहिले त्यो झन्झट नगरौं, बरु त्यो वर्षको मोटो कुरा गरौं । म लगायत केही पत्रकारले नेपाल वातावरण पत्रकार समूहको सदस्यता पाएको धेरै भएको थिएन । समूहको कार्यालय हेम विष्टजी बस्ने थापागाउँको घरबाट थापाथलीमा सरेको पनि धेरै भएको थिएन । तर, थापाथलीको त्यो स्थान धेरै पत्रकारको भेटघाट हुने थलो भइसकेको थियो । त्यो बेला समूहको अध्यक्ष हुनुहुन्थ्यो कृष्णप्रसाद सिग्द्याल र उपाध्यक्ष हुनुहुन्थ्यो कृष्णा ताम्राकार । दुवै जना वातावरण पत्रकार समूहको संस्थापक हुनुहुन्थ्यो । कृष्णा ताम्राकार कहिलेकाहीँ समूहको कार्यालयमा आउनुहुन्थ्यो । उहाँलाई मैले देखेचिनेको त्यहीँ हो । साढे दुई बजे प्रसारण हुने रेडियो नेपालको समाचार सकेपछि थापाथली आउने समय थियो उहाँको । समाचारबाहेक उहाँ त्यसबेला स्वास्थ्य र हरियाली विषयमा केन्द्रित अरू रेडियो कार्यक्रम पनि चलाउनुहुन्थ्यो । त्यसैले, मराञ्ज नामक महँगो टेपरेकर्डर उहाँको साथै हुन्थ्यो र एक थान माइक्रोफोन पनि । यी हतियार चिटिक्क परेको ब्यागमा राखिएका हुन्थे । उहाँ आफैं पनि चिटिक्क परेर आउनुहुन्थ्यो । सफा, हेर्दा महँगो देखिने सारी र पश्मिनाको सलमा देखिने उहाँ कुरा सुरु गर्नुअघि नै चिटिक्क परेको ब्यागबाट कागजकलम झिक्नुहुन्थ्यो । वातावरण पत्रकार समूहले वन र वातावरण रेडियो कार्यक्रम चलाउने जिम्मा दिदीलाई दिएको थियो । त्यसपछि स्क्रिप्ट लेख्ने मानिसको खाँचो पर्यो उहाँलाई । दिदीको रोजाइमा पहिले सायद तीर्थ कोइराला पर्नुभयो, त्यसपछि केदार शर्मा । कार्यक्रम सुनेर श्रोताले सातामै दर्जनौं पत्र पठाउँथे । र, ती पत्रमध्ये केही पत्र रेडियो कार्यक्रममा समावेश गरिन्थे । केही चिठी प्रतिक्रियाका रूपमा समावेश हुन्थे र कतिपय पत्रको जवाफ खोज्नुपर्थ्यो । चिठीको जवाफ खोज्ने र चिठी छान्ने काम सुरुमा दिदी आफैंले गर्नुभयो, तर झ्याउ लागेर हो या मेरो माया लागेर, पछि त्यो काम मेरो भागमा पर्यो ।पाएको काम दत्तचित्त भएरै गरेँ मैले । सायद त्यसैको फल हो, एक दिन दिदीले मलाई रेडियो नेपालको स्टुडियोमा लैजानुभयो । रेडियो सुन्न पाएको र स्वरले उहाँलाई मैले चिनेको त ९ वर्षको छँदै हो । तर, रेडियो स्टेसन, स्टुडियो, माईक, टेबलमाथिको ठूलो स्पुल रेकर्डर, तोरी पेल्ने कल घुमेझैं घुमिरहेको स्पुल टेप, टेपमा रेकर्ड भइरहेको आवाज, अनि रेडियो नेपालभित्र छिर्नुअघि जुत्ता खोलेर भित्र पस्नुपर्ने नियम ! मेरा लागि छक्क पार्ने अनेक कुरा एकसाथ थिए । तर, छक्क परे पनि छक्क परेको देखिनुभएन, किनकि म त्यहाँ कृष्णा ताम्राकारको साथ थिएँ । र, अरूको नजरमा उहाँले पत्याएको मानिस थिएँ । तर, रेडियो कार्यक्रम रेकर्ड गरेको पहिलोपल्ट देख्दै थिएँ । पहिलोपल्ट रेडियो नेपालको स्टुडियोबाहिर प्राविधिकसित बसेर भित्रबाट दिदीले बोलेको आवाज सुन्दा त्यस दिन म छक्क मात्रै परेँ । दिदीले काम थपिदिँदै गएपछि मलाई रेडियो नेपाल बाक्लैसित जानुपर्ने हुन थाल्यो । श्रोताका पत्र छान्नु, त्यसलाई बोल्ने भाषामा ढालेर स्कृप्ट लेख्नु, जवाफ खोज्नुजस्ता काम गर्दा मलाई आनन्द लाग्थ्यो । त्यो आनन्द नाम र दाम प्राप्तिको थियो । कार्यक्रममा बिदा माग्दा प्राविधिक र दिदीसितै सहयोगीका रूपमा मेरो पनि नाम आउँथ्यो । त्यसमाथि, काम गरेको पैसा कहिलेकाहीँ दिदी हात फुकाएरै दिनुहुन्थ्यो । रेडियो नेपाल आउजाउ गर्न थालेको महिनौंपछि दिदीले कार्यक्रम सक्ने बेला एक दिन स्टुडियोभित्र बोलाउनुभयो । म स्टुडियोमा पसेँ । पाठकपत्रको स्क्रिप्ट मेरो हातमा थमाएर भन्नुभयो, चिठी तपाईं पढ्नुस्, जवाफ म दिन्छु । अहो ! यो के हुन लागेको ? म रेडियोमा बोल्ने ? मलाई लाग्यो, मेरा कानले गलत सुने । दिदीले अरू कसैलाई भन्नुभएको होला, तर स्टुडियोमा त उहाँसित म मात्रै थिएँ । ढोकाबाहिर दुई जना प्राविधिक थिए । र, उनीहरू मुसुमुसु हाँसिरहेका पनि थिए । तैपनि मलाई दिदीको कुरामा विश्वास लागेन, किनकि मेरा लागि रेडियोमा बोल्ने कुरा त्यो बेलासम्म कल्पनाभन्दा धेरै पर थियो । त्यसमाथि स्वर परीक्षा पास नगरेका मानिसले न रेडियोमा बोल्न पाउँथे, न गीत गाउन । रेडियोमा बोल्ने मान्छेको इज्जतै बेग्लै थियो । किनकि उसको स्वर बेग्लै थियो । खलखली पसिना निकालेर बल्लतल्ल दुई वाक्य बोल्न मैले भित्रभित्र ठूलै संघर्ष गरेँ । अनि तीन टेक लगाएर काम फत्ते गरेँ । अनि, भुइँमा न भाँडामा हुँदै सरासर कालीमाटीको डेरामा पुगेँ । तर, मैले रेडियोमा बोलेको कुरा कसैलाई भनिनँ । कारण मलाई चिनेका मानिसले पत्याउन सक्ने कुरै थिएन त्यो । मेरो स्वर मन नपरेर रेडियो नेपालको सेन्सर अधिकृतले स्पुलको त्यो भागमा कैंची पनि लगाइदिन सक्थ्यो । त्यसैले प्रसारण नहुन्जेल मैले रेडियोमा बोलेको कुरा कसैलाई पनि भनिनँ । तर, खुसीले हो कि आफूसित आफैं छक्क परेर हो, त्यस रात निदाउन मलाई निकै हम्मे पर्यो । स्वर रेकर्ड गरेको भोलिपल्ट बेलुका कार्यक्रममा आफ्नो स्वर आफैंले सुनेपछि बल्ल लाग्यो, म पनि बोल्न जान्ने मान्छे रहेछु । त्यसपछि, दिदीले चलाउने कार्यक्रमको स्क्रिप्ट मेरो भागमा आइपुग्यो । र, त्यसमा बोल्ने मौका पनि । तर, लेख्न मलाई जति सजिलो लाग्थ्यो, कृष्णा दिदीसित बोल्नुपर्ने कल्पना गर्दा मन काँप्थ्यो । उहाँसित बोल्न (रेडियोमा मात्र होइन, सामान्य कुराकानीमा पनि) हरेक शब्दको उच्चारण स्पष्ट हुनुपर्थ्यो, यो शब्द ह्रस्व र यो दीर्घ हो भन्ने कुरा उच्चारणबाटै सुन्नेले थाहा पाउनुपर्थ्यो । समाचार त अरूले पनि शुद्ध उच्चारण गरेरै प्रस्तुत गर्थे, तर उहाँले प्रस्तुत गर्ने समाचारका शब्द उच्चारणमा ह्रस्व र दीर्घ स्पष्ट छुट्टिन्थ्यो । अक्षरशब्द उच्चारणको प्रस्टता र स्वरको ओजले उहाँलाई अरू समाचार प्रस्तोताभन्दा भिन्न र अतुलनीय बनाएको थियो । अरूलाई झैं मलाई पनि उहाँको स्वर मन पर्थ्यो, तर उहाँसित बोल्नुपर्दा नजानिँदो ढंगले मन डराउँथ्यो । सुरुसुरुमा स्कृप्ट लेख्दा ह्रस्वदीर्घमा उति ध्यान जाँदैनथ्यो । फेरि अहिलेजस्तो कम्प्युटर थिएन । सबै हातले लेख्नुपर्थ्यो । लाइन खाँदेर लेख्नु हुँदैनथ्यो । लाइन खाँदेर लेख्दा फेरि पढिसकेकै लाइनमा आँखा पुगेर रेकर्ड बिग्रिन्थ्यो । त्यसैले, पहिलो र दोस्रो लाइनबीच ठूलै अन्तर हुनुपर्थ्यो । यतिविधि भाँति पुर्याएर लेखेको स्कृप्ट बुझाएपछि पनि दिदी रातो कलम बोकेर स्कृप्ट पढ्न थाल्नुहुन्थ्यो, शब्द उच्चारण गरेर नमिलेका ह्रस्व र दीर्घ मिलाउनुहुन्थ्यो, कतिपय शब्दको साटो त्यही अर्थ दिने अर्को शब्द खोज्न लगाउनुहुन्थ्यो । सबै मिलाइसकेपछि एकपल्ट स्क्रिप्ट वाचन गर्नुहुन्थ्यो, अनि मात्रै रेकर्डका लागि स्क्रिप्ट फाइनल हुन्थ्यो । दिदीसँग काम गर्दा मैले लेख्ने र बोल्ने सीप सिक्दै गएँ । सम्भवतः दिदीलाई मैले लेखेको स्क्रिप्ट सजिलो लाग्यो । मलाई पनि दिदीले उच्चारण गर्दा ह्रस्व, दीर्घ, शब्दको भाव र त्यसले दिनुपर्ने सन्देश मिलेको छ कि छैन भनेर आफूले लेखेको स्क्रिप्ट दोहोर्याएर हेर्ने बानी लाग्यो । प्रसारण हुने अक्षर, शब्द, वाक्य, त्यसले बोक्ने भावप्रति प्रस्तोता कति गम्भीर हुनुपर्छ भन्ने उहाँबाटै सिकेँ मैले । ल ल लतीन वर्षअघि, एक दिन बिहान फोनको घण्टी बज्यो । त्यो फोन विमल चापागाईको थियो । विमल अथवा हिमाका पति, दिदीका जेठा ज्वाइँ । दिदीसँग कुरा नभएको वर्षौं भइसकेको थियो । विमलजीले ठट्टा गर्दै सोध्नुभो मैले कुन गोपाललाई फोन गरेँ ? फोनमा केहीबेर गफिएपछि मैले दिदीको स्वास्थ्य र सक्रियताबारे सोधेँ । क्यान्सर जितेर बाँच्नुभएकी दिदी त्यसबेला सातामा दुईवटा रेडियो कार्यक्रम चलाउनुहुन्थ्यो । दिदीलाई फोन गरेर मैले भेट्ने समय मागेँ । त्यसको तीन दिनपछि उहाँको बासस्थान बुढानीलकण्ठ पुग्दा दिदी बगैंचामा टहलिँदै हुनुहुन्थ्यो । कोभिडको पहिलो कहर सकिएको थियो । लामो अन्तरालपछिको भेट भएकाले भलाकुसारी पनि लामै भयो । मैले रेडियो नेपालमा काम गर्न थालेको समय सोधेपछि दिदी त्यो बेला ८४ वर्ष पुगेको थाहा भयो । रेडियो नेपालमा कृष्णा ताम्राकारले काम गर्न थालेको २०१८ साल जेठमा हो । सुरुमा उहाँले हिन्दी समाचार वाचन गर्नुभयो । पछि उहाँलाई नेपाली समाचारमा बोल्न दिइयो, तर बिहान र बेलुका होइन, दिउँसो साढे दुई बजे । हाम्रो बा पुस्ता, हाम्रो पुस्ता र हामीपछिको पुस्ता रेडियो नेपालबाट प्रसारण हुने यो रेडियो नेपाल हो, अब कृष्णा ताम्राकारबाट समाचार सुन्नुहोस् भन्ने वाक्य सुन्दै हुर्कियो । कृष्णा ताम्राकार अब हामीमाझ हुनुहुन्न । बाँचुन्जेल धेरै मानिसलाई बोल्न सिकाएकी कृष्णा दिदी सबैलाई निःशब्द बनाएर जानुभयो । तर, उहाँ जहाँ भए पनि यो रेडियो नेपाल हो, अब कृष्णा ताम्राकारबाट समाचार सुन्नुहोस् भन्ने आवाज अहिले अझै धेरैका कानमा गुन्जिरहेको छ । र, नेपालका रेडियोको इतिहासमा युगौंयुगसम्म गुन्जिरहनेछ ।"
