शीर्षक,विवरण
"रेमिट्यान्स : देशलाई भर, परिवारलाई कहर","तर, परदेशमा भएको उक्त घटनाको तथ्यपरक अनुसन्धान गर्ने र त्यसबाट प्राप्त निष्कर्ष पीडित परिवारजनलाई जानकारी दिने कुनै संयन्त्र छैन । न पीडित स्वयंले अनुसन्धानका लागि आफ्नो आशंका समेटिएको विवरणसहित कतै उजुर गर्न सक्छिन् न त विदेशमा आफ्ना नागरिकहरू के कारणले जीवन गुमाइरहेका छन् भन्नेबारे जान्ने रुचि सरकारसँग छ । त्यसैले हीरामाया कैयौं अनुत्तरित प्रश्नलाई मनमै दबाएर वियोगमा एक्लै बाँच्न विवश छिन् ।पति वियोगसँगै हीरामायाका अप्ठ्यारा दिन सुरु भए । आपत्मा समाजबाट सहयोगको बदला लाञ्छना पाइन् । पोइल गइहाल्छे, यसको हातमा व्यवहार नदेऊ भनेर सासूलाई उचाले, हीरामाया भन्छिन् । एकातिर जीवनसाथीको अभाव, अर्कोतिर वृद्ध सासू र हुर्कंदै गरेका नानीहरूको सुसारको जिम्मेवारी । दुःखैदुःखबीच उनले राहत र ऋण जुटाएर ढलेको घर उठाइन् । तरकारी खेती र रक्सी बेचेको कमाइले परिवारको गर्जो टारिरहेकी छन् । छोराछोरी पढिरहेका छन् । देवीटारमा विदेश नगएका कुनै परिवार छैनन् । धुलिखेल१ का करिब ५५० परिवारमध्ये ३०० घरमा आफू पुगेको र एउटा घरबाट चार जनासम्म वैदेशिक रोजगारीमा गएको सुरक्षित आप्रवासन परियोजना (सामी) मा स्वयंसेवक विनोद घोर्साइने बताउँछन् । भन्छन्, हाम्रो सम्पर्कमा आएका मध्ये पाँचछ परिवारका सदस्य उतै बितेका छन्, यता परिवारले खेपेको दुःख भनिसाध्य छैन ।सरकारले वैदेशिक रोजगारमा मृत्यु भएकाका छोराछोरीलाई माध्यमिक तहसम्म छात्रवृत्ति उपलब्ध गराउँछ । त्यसैका लागि कागजपत्र बोकेर हीरामाया धुलिखेल नगरपालिकाको शिक्षा कार्यालयमा तीन वर्ष धाइन् तर छात्रवृत्ति मिलेन । त्यसपछि उनी काठमाडौंको बबरमहलस्थित वैदेशिक रोजगार बोर्डकै कार्यालय पुगिन् । पढेकी छैन, बोल्न पनि जान्दिनँ, घरमा आफ्नो मान्छे नहुँदा साह्रै दुःख पाइने रहेछ, उनी भन्छिन्, छोराछोरीले यस्तो नभोगून् भनेर छात्रवृत्तिका लागि धाएको धायै छु, आउने सालचाहिँ पाउँछन् कि ? देवीटारमै वल्लो गाउँकी ३८ वर्षीया रामप्यारी घोर्साइनेको कथा पनि उस्तै छ । जेठो ७ र कान्छो छोरो २ वर्षका थिए । उनीहरू स्कुल गएपछि घोर्साइने दम्पती मेलापात गर्न जान्थे तर सरकारी स्कुल पढ्ने छोराहरूले पढाइमा मन नलाएपछि उनीहरू चिन्तित भए । आफ्नो जीवन त कुटोकोदालोमै बित्यो, पढेनन् भने छोराहरूले पनि दुःख पाउलान् भन्ने लाग्यो, रामप्यारीले भनिन्, बोर्डिङ स्कुलमा पठाउने अवस्था थिएन । त्यसैले बच्चाहरूकै भविष्यका लागि कमाउन कतार जानुभएको, फर्किनुभएन । रामप्यारीका पति विदुर घोर्साइने १ लाख २० हजार रुपैयाँ ऋण लिएर ०६४ भदौमा कतार गएका थिए । दलालले सेक्युरिटी गार्डको काम पाइन्छ भने पनि उता पुग्दा लेबर काम गर्नुपरेको रामप्यारी बताउँछिन् । ०६५ को साउने संक्रान्तिको दिन, बेलुकी ८ बजेतिर छिमेकी दाइको फोनमार्फत रामप्यारी र उनका श्रीमानबीच कुराकानी भयो । भोलिपल्ट दिउँसो २ बजेतिर अकस्मात् भेला भएका गाउँलेले रामप्यारीलाई उनका श्रीमान् बितेको खबर सुनाए । कतार गएको ११ औं महिनामा साउन १२ गते विदुरको शव आइपुग्यो ।त्यतिबेला मृतकका परिवारलाई क्षतिपूर्ति दिने व्यवस्था थिएन । म्यानपावर कम्पनीले किरिया खर्चबापत २० हजार रुपैयाँ दियो । रामप्यारीले श्रीमान्ले पहिले पठाएको ९० हजारमा थपेर उनी जाँदा लिएको ऋण तिरिन् । छोराछोरीको पढाइसँगै परिवारको सम्पूर्ण जिम्मेवारी उनकै काँधमा आयो । महिनाको तीन हजार पाउने गरी वन कार्यालयको सामाजिक सहजकर्ता बनिन् । घरबाहिर निस्केको सासुससुराले मन पराएनन् तर पनि बच्चा पढाउनका लागि दुःख सहिन् । यिनै छोराहरूका लागि बिदेसिएका श्रीमान्को चाहना पूरा गर्न संघर्ष गरें, उनी भन्छिन्, १५ वर्षदेखि एक्लै घर धान्दा धेरै तनावले बिरामी भएँ, औषधि खाइरहेकी छु ।काभ्रे तुलनात्मक रूपमा धेरै व्यक्तिलाई वैदेशिक रोजगारीमा पठाउने जिल्ला होइन । नेपाल लेबर माइग्रेसन रिपोर्ट २०२० का अनुसार आर्थिक वर्ष २०१७१८ मा काभ्रेबाट ५ हजार २८ जना वैदेशिक रोजगारीमा गएका थिए, जुन आँकडा त्यसै आर्थिक वर्षमा बिदेसिएका करिब साढे तीन लाख नेपालीको डेढ प्रतिशतभन्दा कम हो । त्यस वर्ष रोजगारीका लागि बढी व्यक्ति विदेश पठाउने जिल्लाको सूचीमा काभ्रे २५ औं नम्बरमा छ । रोजगारीका लागि काभ्रेबाट तुलनात्मक रूपमा कम व्यक्ति विदेश पुगेका भए पनि त्यसले निम्त्याएको कहर कम छैन । वैदेशिक रोजगार बोर्डका अनुसार आव ०७६७७ र ०७७७८ मा गरी काभ्रेमा वैदेशिक रोजगारीका क्रममा कम्तीमा २७ जनाको मृत्यु भएको छ । वैदेशिक रोजगार प्रवर्द्धन बोर्डको तथ्यांकअनुसार विदेशमा अकालमा ज्यान गुमाउने नेपाली सबैभन्दा बढी मलेसियामा छन्, रोजगारीका लागि धेरै नेपाली पुगेको देश पनि मलेसिया नै हो । तर, के कारणले उनीहरूको मृत्यु भइरहेको छ भन्ने प्रश्न लामो समयदेखि अनुत्तरित छ । स्वास्थ्य मन्त्रालयले मलेसियामा नेपाली कामदारको मृत्युको कारण पत्ता लगाउन ०७४ सालको जेठमा चिकित्सक र सरकारी कर्मचारी संलग्न अध्ययन टोली बनाएको थियो । पाटन स्वास्थ्य विज्ञान प्रतिष्ठानका प्राडा केदार बरालको संयोजकत्वमा गठित उक्त टोलीले मलेसिया नै पुगेर कार्यस्थल र कामदार बस्ने स्थानसमेत अवलोकन गरी सरकारलाई प्रतिवेदन बुझाएको थियो तर सुधारका लागि सरकारबाट कुनै पहल भएको देखिँदैन । बोर्डका अनुसार पछिल्लो १४ वर्षमा रोजगारीका लागि विदेश गएका १० हजार ९ सय ३२ नेपालीको उतै ज्यान गएको छ । २ हजार १ सय २५ जना अंगभंग भएर स्वदेश फर्किएका छन् । कुल १३ हजार ५७ श्रमशक्ति अर्थात् घरमूलीको मृत्युअंगभंग हुनु भनेको प्रतिपरिवार औसत पाँच जनाका दरले ६५ हजार २ सय ८५ जनसंख्याको नियमित आयआर्जनको बाटो बन्द हुनु हो । यस्तो मरण र अंगभंगले पारेको अप्रत्यक्ष प्रभाव त अझ गहिरो छ । ती कामदारमा आश्रित परिवार थप गरिबीमा धकेलिने, बीचमै सन्तानको पढाइ छुट्ने, बालविवाह र लागूऔषधमा फस्नेजस्ता अप्रत्यक्ष असरहरू प्रशस्त छन् । वैदेशिक रोजगारी र विप्रेषणको अर्थसामाजिक आयामलाई समेटेर लेखिएको पुस्तक परदेशको पसिना मा अध्येता तुलानारायण साह लेख्छन्, जब गरिब तप्काका मानिस वैदेशिक रोजगारीमा जान थाले, घरमा आम्दानी बढ्यो, गर्जो टार्न धनीसँग ऋण माग्न परेन, जातीय र लैंगिक सम्बन्धमा जवरजस्त परिवर्तन आयो । समाज विकासमा वैदेशिक रोजगारीको उल्लेख्य योगदान रहेको बताउने श्रम तथा रोजगारविज्ञ सरु जोशी विदेशको कमाइबाट गरिब परिवारमा आत्मविश्वास बढेको बताउँछिन् । अरूको जग्गामा खेती गर्नेहरू विदेश गएपछि आफ्नै जग्गा जोडेका छन्, घर बनाएका छन्, जोशी भन्छिन्, यसले सामाजको शक्ति संरचनामा परिवर्तन ल्याएको छ । आप्रवासनविज्ञ गणेश गुरुङ वैदेशिक रोजगारीको यो पाटोलाई सरकारले पूर्णतः बेवास्ता गरेको बताउँछन् । वैदेशिक रोजगारीमा गएकालाई सरकारले कुनै पनि प्रकारले सहयोग गर्दैन, विदेशमा मृत्यु भयो वा घाइते, अंगभंग भएमा क्षतिपूर्ति त दिइन्छ तर त्यो पनि सरकारले दिएको होइन, कामदार आफैंले विदेश जानुअघि जम्मा गरेको कोषबाट हो, आप्रवासनविज्ञ गुरुङ भन्छन्, सरकारले त्यो वैदेशिक रोजगार कल्याणकारी कोषमा एक सुका पनि योगदान गरेको छैन तर मन्त्रीको विदेश भ्रमणदेखि घरको फर्निचर र हाम्रा राजदूतावासहरूको खर्च त्यही कोषबाट भइरहेको छ । वैदेशिक रोजगारीको क्रममा भएका क्षति घटाउन वा पीडित परिवारलाई सघाउन सरकारसँग योजना, चासो र प्राथमिकता छैन । सरकार कामदारबाट असुलेको रकम जम्मा गर्ने कोष बनाएर ढुक्कले बसेको छ । विदेश जानुअघि नै कामदारले भविष्यमा आउनसक्ने समस्याका लागि निश्चित रकम योगदान गर्नुपर्ने यो कोष वैदेशिक रोजगार बोर्ड मातहत छ । बोर्डको अध्यक्ष श्रम तथा रोजगार मन्त्री रहन्छन् । वैदेशिक रोजगार नियमावलीमा करार अवधि तीन वर्षसम्म भएका कामदारबाट १ हजार ५ सय र तीन वर्षभन्दा बढीको करार भएकाबाट २ हजार ५ सय रुपैयाँ कोषमा जम्मा गर्नुपर्ने बाध्यकारी व्यवस्था छ । कोषबाट बोर्डले वैदेशिक रोजगारका क्रममा मृत्यु भएमा क्षतिपूर्तिबापत् परिवारलाई सात लाख रुपैयाँ उपलब्ध गराउँछ । दुर्घटनामा परेर अंगभंग एवं गम्भीर प्रकृतिको बिरामी भएकालाई पनि अस्पतालको कागजात, अंगभंग वा रोगको प्रकृतिका आधारमा सात लाख रुपैयाँसम्म सहायता प्रदान गर्छ । विदेशबाट शव ल्याउन, अलपत्र परेकालाई उद्धार गर्न, कामदारका परिवारको शैक्षिक विकासमा सहयोग गर्न र बोर्डको दैनिक कार्य सञ्चालन गर्न पनि यही कोषको रकम प्रयोग हुन्छ ।तर यो कोषमा प्रभावित कामदार र उसका परिवार सबैको सहज पहुँच छैन । हेटौंडाका दीपकप्रसाद चौलागार्इं यसको उदाहरण हुन् । मलेसियामा ह्युमपाइप बनाउने उद्योगमा काम गर्दा ०७७ असार २२ मा ट्रलीले थिचेर चौलागाईं घाइते भए । केही समय उपचारमा सहयोग गरेपछि कम्पनीले बिदा गर्यो । कमाउन गएका उनलाई उल्टै परिवारले खर्च पठाएर उपचार गराउनुपर्यो । दुर्घटना भएको अढाइ महिनापछि फर्किएका उनको ढाड बाङ्गो छ । घरमा भित्रबाहिर गर्नेबाहेक काम गर्न सक्दैनन्, उपचार अझै सकिएको छैन ।उपचारका क्रममा विदेश र स्वदेशमा गरी ३५ लाखभन्दा बढी खर्च भइसकेको चौलागाईं बताउँछन् । उनलाई वैदेशिक रोजगार बोर्डले १ लाख ७५ हजार सहायता गरेको छ । देशमै काम नपाएपछि बाध्यताले विदेश गइन्छ, उनले भने, सकुशल फर्कने ग्यारेन्टी हँॅदैन, दुर्घटना भइहाले अंगभंग भएर फर्केपछि राहत खोज्न सीमित अवधिभित्र जानुपर्दो रैछ । तोकिएको समयभित्र नपुगे कोषबाट पनि सहायता नपाइने रहेछ ।सम्पत्तिको नाउँमा चौलागाईंसँग विदेश गएर जोडेको घडेरी र त्यसैमा बनाइएको सानो झुप्रो छ । कमाउने मान्छे नै थलिएपछि उनकी श्रीमती राधिकामाथि छोरालाई पढाउने, श्रीमान्लाई स्याहार्ने, घरव्यवहार चलाउने सबै जिम्मेवारी आइलागेको छ । उनले अंगभंग भएकाले पाउने राहतका लागि नगरपालिका र वैदेशिक रोजगार बोर्डमा निवेदन दिए पनि नपाएको बताइन् । म धाइरहन भ्याउँदिनँ, उनले भनिन्, बच्चा, श्रीमान् स्याहार्नॅपर्छ, कमाउनुपर्छ, मेरो निवेदन कहाँ पुग्यो थाहा छैन ।मधेसमा वैदेशिक रोजगारीका प्रभावसम्बन्धी अध्ययन गरेका लेखक साह मृत्यु वा अंगभंग भएका कामदारका परिवारलाई राहत उपलब्ध गराउन सरकार नै सक्रिय हुनुपर्ने बताउँछन् । वैदेशिक रोजगारमा जाने अधिकांश व्यक्ति समाजका तल्लो तप्काका छन्, विदेश जाँदा सबै दायित्व पूरा गरेर गएका उनीहरूलाई कल्याणकारी कोषबाट कसरी लाभ लिने भन्ने जानकारी हुँदैन । सरकार त्यस्तै बेला चाहिने हो तर हामीकहाँ नागरिकलाई जति अप्ठ्यारो पर्दा पनि सहायताका लागि सरकारी निकायले हात बढाउँदैनन्, साह भन्छन् ।रोजगारीका लागि विदेश पुगेका बाबुको मृत्यु हुँदा पनि छोराहरू फेरि बाबुकै पदचाप पच्छ्याउनुपर्ने नियतिमा छन् । १८ वर्षीय छोरा पेमा तामाङ अहिले कोरिया जान तम्सेपछि काभ्रे, देवीटारकी हीरामाया कुन मनोदशामा बाँचिरहेकी होलिन् ? विदेश गएका बाबु फर्किएनन्, तँ जानुपर्दैन भनेकी छु, उनले भनिन्, तर खर्च के गरी चलाउने, कसरी बाँच्ने ? भन्छ । कक्षा १२ पास गरेका रामप्यारीका जेठा छोरा विष्णु घोर्साइने (२२) आठ महिनाअघि जापान गए । मलाई त पठाउन मनै थिएन, तपाईंलाई गाह्रो भो, भाइलाई पनि पढाउनुपर्छ भनेर गयो, रामप्यारी भन्छिन्, बाउ र ऊ गएको देशमात्रै फेरियो । हामीबाट त टाढै भयो, रोक्न सकिएन । घरमा १७ वर्षका कान्छा छोरा र रामप्यारी मात्रै छन् । वैदेशिक रोजगारीमा गएका कामदारको मृत्यु, घाइते तथा अंगभंग, पारिवारिक विखण्डनजस्ता अवस्थाले मानव विकासको प्रगतिमा चुनौती थपेको छ । आप्रवासी नेपाली श्रमिकहरूको मानव अधिकार विषयमा अध्ययनपछि राष्ट्रिय मानवअधिकार आयोगले आव ०७८०७९ को वार्षिक प्रतिवेदनमार्फत सरकारलाई भनेको छ, वैदेशिक रोजगारीलाई विप्रेषणको मात्र विषय नबनाई श्रमिकहरूले तत्कालै भोगिरहेका समस्या र नेपाली समाजले दीर्घकालमा व्यहोर्नुपर्ने सामाजिक मूल्यका विषयमा अझ गम्भीर हुनुपर्ने आवश्यकता देखिएको छ । सरकारका नीति, कार्यक्रम तथा स्रोतहरूसमेत त्यसतर्फ निर्देशित हुनुपर्ने देखिन्छ । सरकारले यो विषयमा पर्याप्त अध्ययन र संवेदनशीलता नदेखाएको विज्ञहरू बताउँछन् । औपचारिक रूपमा विदेश गएका थोरैले मात्रै सरकारबाट सहायता पाइरहेका छन्, घरेलु श्रम गर्न गएकी महिलाको मृत्यु भयो भने त शव ल्याउनै गाह्रो छ, श्रम तथा रोजगारविज्ञ जोशी भन्छिन्, स्वदेशमै रोजगार वृद्धि नगर्ने हो भने वैदेशिक रोजगारीका कारण चुकाउनुपर्ने सामाजिक मूल्य बढ्दै जाने निश्चित छ । राष्ट्रिय योजना आयोगका पूर्वउपाध्यक्ष, अर्थशास्त्री विश्व पौडेल वैदेशिक रोजगारीका लाभहानि दुवै भएको र दीर्घकालीन राष्ट्रिय नीतिबाट मात्रै त्यसलाई सम्बोधन गर्न सकिने बताउँछन् । वैदेशिक रोजगारीका विभिन्न लाभ हुँदाहुँदै पनि त्यसको सामाजिक मूल्य छ । अभिभावकले सन्तान हुर्काउन पाएका छैनन्, धेरै बच्चा लागुऔषधमा फसेका छन् । अन्य कुरा पनि छन् । तिनलाई सार्वजनिक कोषहरूमार्फत घटाउने हो, उनले भने, देशमा रोजगारी सिर्जना गर्नका लागि उद्योगहरू खोल्नुपर्छ तर प्राकृतिक स्रोतसाधन प्रयोग हुने उद्योग खोल्दा विरोध हुन्छ । भारतमा बिजुली बेच्यो भने पनि विरोध हुन्छ । यस्तो प्रवृत्तिले प्रतिस्पर्धात्मक उद्योगहरू स्थापना गर्न अवरोध गर्छन् । मुलुकको समग्र अर्थतन्त्रमा सुधार नआईकन विसफुल थिकिंङ ले मात्रै हुँदैन ।वैदेशिक रोजगार बोर्डका कार्यकारी निर्देशक द्वारिका उप्रेती सरकारले वैदेशिक रोजगार कल्याणकारी कोषमार्फत कामदार र उनका परिवारलाई सहयोग गरिरहेको दाबी गर्छन् । उक्त कोषमा ६ अर्बभन्दा बढी रकम जम्मा भएको छ । त्यसबाट मृतकका परिवारलाई राहत तथा छात्रवृत्ति र घाइतेलाई उपचार खर्च दिइरहेका छौं, उनले भने, वैदेशिक रोजगारीका क्रममा मृत्यु भएका कामदारका १८ वर्षसम्मका सन्तानले छात्रवृत्ति पाउँछन् । वैदेशिक रोजगारीबाट फर्किएकालाई तालिम दिएर उद्यमशील बनाउने कार्यक्रम पनि चलिरहेको छ ।कामदारले विदेश उड्नुअघि वैदेशिक रोजगार कल्याणकारी कोष मा दाखिला गर्ने रकमलाई गणना नगर्दा पनि विप्रेषण योगदान सुरु गर्नुअगावै अर्थतन्त्रको एक तहको चक्रपार गरिसक्छ । साउदी अरब र यूएईको दुबईमा ६ वर्ष काम गरी फर्किएका भोजपुरका रोशन बानियाँ उड्नुअघि नै कम्तीमा अढाइ लाख रुपैयाँ नेपालमै खर्च भइसक्ने बताउँछन् । भन्छन्, विदेश जाने सोच बनाएपछि मेनपावर कम्पनी खोज्दै काठमाडौं पुग्नुपर्छ, अन्तर्वार्ता दिनुपर्छ । जान लागेको देशको नियमअनुसार स्वास्थ्य परीक्षण गर्नुपर्छ । पुलिस रिपोर्ट बनाउनुपर्छ । टिकट र भिसा प्रक्रियामा सम्पर्क गर्नॅपर्छ । यी सबै कामका लागि भोजपुर घर आउजाउ गर्दा खाडी मुलुक उड्नुअघि नै कम्तीमा अढाइ लाख नेपालमै खर्च भइसकेको हुन्छ ।सरकारले राहदानी बनाउनुअघि राष्ट्रिय परिचयपत्र अनिवार्य गरेको छ । धेरैजसोले काठमाडौं आएर द्रुत सेवामार्फत राहदानी बनाउँदै यतैबाट विदेश उड्छन् । काठमाडौंको त्रिपुरेश्वरस्थित राहदानी विभागमा द्रुत सेवाबाट राहदानी बनाउँदा प्रतिव्यक्ति १२ हजार राजस्व तिर्नॅपर्छ । गतवर्ष वैदेशिक रोजगारमा गएका ६ लाख ३० हजार ९७ जनाबाट राज्यले राहदानीकै लागि मात्र करोडौं राजस्व उठायो । हाल रोक्का गरिएका इराक र लिबियाबाहेक १०८ देशमा वैदेशिक रोजगारीमा कामदार पठाउने काम मेनपावर कम्पनीले गर्छन् । यस्तो काम गर्न देशभर इजाजतपत्र प्राप्त १५०७ मध्ये ८९३ वटा मेनपावर कम्पनी सक्रिय रहेको वैदेशिक रोजगार विभागको अभिलेख छ । गतवर्ष बिदेसिए काकामदारले भोजपुरका रोशनले जसरी सबै प्रक्रिया पूरा गर्न मेनपावर कम्पनीमा प्रतिव्यक्ति औसतमा दुई लाखका दरले बुझाएका मान्ने हो भने एक वर्षमै १२६ अर्बको कारोबार हुन्छ । ८९३ मेनपावर कम्पनीका लागि काम गर्ने सयौं जनाले वैदेशिक रोजगारीमा जाने युवाहरूकै कारण सिर्जित रोजगारी देशभित्रै पाएका छन् ।वैदेशिक रोजगार ऐन ०६४ बमोजिम वैदेशिक रोजगारमा गएका कामदारको जुनसुकै समयमा जुनसुकै कारणले मृत्यु वा अंगभंग भएमा त्यसको क्षतिपूर्ति पाउने गरी मेनपावर कम्पनीले कम्तीमा पाँच लाख रुपैयाँको बिमा गराउनुपर्ने हुन्छ । यो बिमाको प्रिमियम पनि कामदारले बुझाइसकेका हुन्छन् । बिमामार्फत पनि बिमा कम्पनीहरूमा वित्तीय गतिविधि र रोजगारी चलायमान भएको हुन्छ । यसरी विप्रषणबाहेक पनि देशको अर्थतन्त्र चलायमान गराउन र रोजगारीसमेत सिर्जना गर्न योगदान दिएका कामदारको मृत्यु भएमा वा बिरामीअंगभंगअपांगता भएमा उनका परिवारले भोग्ने समस्यालाई राज्यले सम्बोधन गरेको देखिँदैन ।"
उपनिर्वाचनमा मधेशको सत्ता बार्गेनिङ,"सत्ता गठबन्धनले बाराको उपनिर्वाचनमा उपेन्द्रलाई उम्मेदवार बनाए पनि गठबन्धनमै रहेको तीनदलीय मोर्चाले छुट्टै उम्मेदवार उठाउने आकलन गरिएको छ । प्रदेशसभामा सचेतकसमेत रहेका जनमत महासचिव सिंह जसपाको व्यवहारमा आगामी सहकार्य निर्भर रहने बताउँछन् ।जसपा प्रवक्ता मनीष सुमनले मधेश सरकारको नेतृत्वमा कांग्रेस र जनमतले इच्छा गरेको सुन्नमा आए पनि औपचारिक प्रस्तावका रूपमा गठबन्धनभित्र छलफल नभएको बताए । उनले सरकारको नेतृत्व आलोपालो गर्न जसपा तयार रहे पनि अहिलकै मुख्यमन्त्रीलाई तोकिएको कार्यकालसम्म काम गर्न दिनुपर्ने उनको भनाइ छ । संघदेखि प्रदेशसम्म दीर्घकालीन सरकार चल्नुपर्छ, अस्थिरताको सन्देश जानु हुँदैन, उनले भने, गठबन्धन लामै समय जाने भएकाले अहिल्यै पालो आएन भनेर आत्तिनुपर्ने अवस्था छैन । उपनिर्वाचनलाई लिएर मधेश सरकारको नेतृत्व फेरबदल नहुने उनले बताए ।बारामा पहिलो पटक निर्वाचन लड्ने तयारी गरिरहेका जसपा अध्यक्ष उपेन्द्रलाई गठबन्धनभित्रका दललाई मिलाउन नसकेमा जित निकाल्न कठिन हुने देखिन्छ । पछिल्लो समय मधेश उनीसँग असन्तुष्ट देखिन्छ । उनीमाथि सत्तामोहमा लिप्त भएको, मधेशका मुद्दालाई बेवास्ता गरेको, ५ वर्षसम्म उनी नेतृत्वको पार्टीले मधेश सरकार चलाउँदा आसेपासेलाई मात्र अवसर र योजना दिएको लगायत आरोप लाग्ने गरेका छन् । उहाँमाथि टुरिस्ट उम्मेदवारको आक्षेप पनि लाग्ने गरेको छ, यो आक्षेपलाई मेटाउनुपर्ने चुनौती छ, बाराका कांग्रेस कार्यकर्ता राजनारायण यादवले भने ।पहिलो पटक २०६४ मा मोरङ र सुनसरीबाट चुनाव लडेर जितेका जसपा अध्यक्ष यादवले २०७० मा भने सुनसरीमा मात्र विजयी भए, मोरङबाट हार बेहोरे । २०७४ को निर्वाचनमा उनी सप्तरी२ बाट निर्वाचित भए । पछिल्लो समय विराटनगर स्थायी बसोबास भएका यादवको सप्तरी पुर्ख्यौली थलो हो । यस पटकको निर्वाचनमा उनी सप्तरी२ मै जनमत पार्टीका अध्यक्ष सीके राउतसँग पराजित भए । जनमत पार्टीले मधेशको सत्ताको बहानामा आगामी उपनिर्वाचनमा उपेन्द्रसँग बलियो प्रतिस्पर्धा गर्ने वातावरण बनाउँदै गएको छ । कांग्रेसले त केन्द्रको निर्देशन पाएपछि सहयोग गर्ला, जनमत पार्टीले उपेन्द्रलाई सघाउने देखिँदैन, नेता कुशवाहनिकट एक कार्यकर्ताले भने ।"
नांगो गाउँ मा साम्राज्ञी,"काठमाडौं (कास) दीपेन्द्र लामाको निर्देशनमा बन्ने फिल्म नांगो गाउँको छायांकन सुरु भएको छ । काभ्रेको बेथानचोक गाउँपालिकामा चैत १० देखि फिल्मको छायांकन भइरहेको हो । ३५ दिनभित्र छायांकन सक्ने निर्देशक लामाले जानकारी दिए । फिल्मका मुख्य कलाकारहरूमा दयाहाङ राई, साम्राज्ञी राज्यलक्ष्मी शाह, कार्म, शिशिर वाङ्देल छन् । यस्तै, बुद्धि तामाङ, पुष्कर गुरुङ लगायत कलाकारको पनि मुख्य भूमिका छ । मुख्य नायिका मिरुना मगरको भने दृश्य छायांकन नभइसकेको निर्देशक लामाले जानकारी दिए । मनिष्मा फिल्मस्को ब्यानरमा निर्माण भइरहेको यो फिल्ममा हिमाल शर्माले लगानी गरेका छन् । फिल्ममा आलोक शुक्लाको छायांकन छ । निर्देशक लामाले निर्देशन गरेको २ नम्बरी यो वर्ष हिट भएको थियो । उनले घामपानी, गोपी, छ माया छपक्कै लगायत फिल्म निर्देशन गरिसकेका छन् ।"
नोरा जोन्सको जन्म,"अमेरिकी गायिका, गीतकार र पियानो वादक नोरा जोन्सको सन् १९७९ मा आजकै दिन (मार्च ३०) मा जन्म भएको थियो । उनको पूरा नाम गीताली नोरा जोन्स शंकर हो । उनको पिता भारतीय संगीतकार रवि शंकर र आमा अमेरिकी कन्सर्ट प्रोड्युसर सुई जोन्स हुन् । नोराको जन्म न्युयोर्कमा भएको थियो । उनले दर्जनौं सांगीतिक अवार्ड प्राप्त गरिसकेकी छन् । संगीत तथा मनोरञ्जनसम्बन्धी अमेरिकी म्यागजिन बिलबोर्डले उनलाई २००० को दशकको शीर्ष ज्याज कलाकार घोषित गरेको थियो । उनले हालसम्म नौ वटा ग्रामी अवार्ड जित्न सफल भएकी छन् । नोराले सन् २००२ मा एकल एल्बम कम अवे विथ मि सार्वजनिक गरेकी थिइन्, जसको २ करोड ७० लाख प्रति बिकेको थियो । उक्त गीतमार्फत उनले एल्बम अफ द इयर, रेकर्ड अफ द इयर, बेस्ट न्यु आर्टिस्ट जस्ता विधामा ५ वटा ग्रामी अवार्ड प्राप्त गरेकी थिइन् । उनले त्यसपछि फिल्स अफ लाइक होम २००४), नट टु लेट (२००७), द फल (२००९) जस्ता एल्बम ल्याएकी छन्, जसको लाखौं प्रति बिक्री भएको छ । उनले पछिल्लो समय पिक मी अप अफ द फ्लोर (२०२०) एल्बम सार्वजनिक भएको छ । उनले कलाकारका रूपमा माई ब्लुबेरी नाइट्स फिल्ममा अभिनय गरेकी छन्, जुन फिल्म सन् २००७ मा प्रदर्शनमा आएको थियो ।"
ट्रेकिङमा तन्नेरी,"(पोखरा)सात घण्टाको उकालो चढेर पोखरा हेमजाकी मोनालिसा थापा सात जनाको समूहमा माछापुच्छ्रे गाउँपालिकाको खुमैडाँडा पुगिन् । पछिल्लो समय आन्तरिक पर्यटकमाझ चर्चित ग्रेट माछापुच्छ्रे ट्रेलको पदयात्रामा उनी साथीसँग पुगेकी हुन् । भोलिपल्ट खुमैडाँडाबाट डेढ घण्टा उकालो चढेर कोर्चां लेक पुग्दा देखिएको दृश्यले उनको थकान मेटाइदियो । माइक्रोबायोलोजीमा स्नातकोत्तर पढ्दै गरेकी उनी बिदाको समय सदुपयोग गर्नुपर्दा पदयात्रा रोज्छिन् । दसैं र तिहारको बीचमा डोल्पाको शेफोक्सुन्डो पुगिन् । यसअघि तिलिचो, थोराङ पास, मर्दी हिमाल, गोसाइँकुण्डलाङटाङको पदयात्रा गरिसकेकी छन् । दुई सातासम्मको पदयात्रा गरेकाले दुई दिनको खुमैडाँडा ट्रेक उनलाई छोटो लाग्यो । दुई दिन भए पनि बिदाको समय सदुपयोग गरौं भन्नेका लागि यो ट्रेक राम्रो छ, शनिबार कोर्चां लेकमा माछापुच्छ्रे अघि उभिएर उनले भनिन्, सहरबाट हिमालको यति नजिक आएर हिउँ खेल्ने यत्तिको राम्रो गन्तव्य अन्त छैन ।गाउँपालिकाको घाचोकबाट हिलेखर्क हुँदै खुमैडाँडा पुग्दा बाटोभरि छरिएका फोहोरले भने उनको मन कुँडियो । सामाजिक सञ्जालमा उनले खुमै जाने बाटोभरि गुराँस फक्रिएको देखेकी थिइन् । तर पदयात्रामा जाँदा गुराँसका पात भुइँभरि असरल्ल देखिन् । अहिले युवापुस्तामाझ ट्रेकिङ क्रेज बढ्दो छ, उनले भनिन्, तर यहाँ आउनेले बाटोमा फोहोर नफालिदिए हुन्थ्यो, लालीगुराँस नटिपिदिए हुन्थ्यो । ट्रेकिङका लागि घरबाट निस्किएपछि आफ्नो अनुहारमा छुट्टै चमक आउने गरेको महसुस उनले गरेकी छन् । खुमै जाँदा उकालो, चिप्लो र भीरको बाटो, वर्षात्को पर्वाह गरिनन् । भन्छिन्, यसरी यात्रा गर्दा आफ्नो क्षमता जाँच्ने अवसर मिल्छ । उनीसँग धेरैजसो पदयात्रामा सँगै निस्किन्छिन्, पोखरा अर्मलाकी मनीषा भट्टराई । शेफोक्सुन्डो जाँदा बाटोमा पहिरो गएपछि ६ दिन हिँडेको अनुभव दुई जनालाई छ । एक भारतीय कम्पनीमा मेडिकल रिप्रिजेन्टेटिभका रूपमा कार्यरत उनी लामो ट्रेक गर्न रुचाउँछिन् । दैनिक जीवनमा जुन तनाव हुन्छ, ट्रेकिङ गएपछि मन शान्त हुन्छ, २५ वर्षीया उनले भनिन्, नयाँ आइडिया आउँछन् । यसले मान्छेलाई सिर्जनात्मक बनाइदिन्छ । प्रकृतिप्रतिको आफ्नो प्रेमले पदयात्रा गर्न प्रेरणा मिल्ने उनी बताउँछिन् । काठमाडौंकी सरस्वती अधिकारी सामाजिक सञ्जालकै कारण खुमैडाँडा आइपुगिन् । अघिल्लो दिन काठमाडौंबाट आएर उनी गत शुक्रबार खुमैडाँडा उक्लिइन् । भोलिपल्ट विहानै कोर्चां पुगिन् । पहिलो दिन पानीमा रुझ्दै यात्रा गर्नु कठिन थियो, कोर्चांमा लामो श्वास तान्दै उनले भनिन्, माथि आइसकेपछि स्वर्गको टुक्रामा आएजस्तो भयो । स्याङ्जाका मनीष रानाले जीवनकै पहिलो ट्रेक आफ्ना पाँच जना साथीसँग खुमैडाँडामा गरे । बाटोभरि आफ्नै पुस्ताका पदयात्री देखेर उनले रमाइलो माने । अहिले टिकटक, इन्स्टाग्रामजस्ता सामाजिक सञ्जालकै कारण युवापुस्ता ट्रेकिङमा निस्कने गरेका छन्, उनले भने, म पनि टिकटक हेरेर खुमैडाँडा आएको, पहिलो ट्रेक निकै रमाइलो भयो । खुमैडाँडा र हिलेखर्कमा होटल सञ्चालन गरिरहेका नारायण गुरुङले उक्त पदयात्रा मार्गमा आउने अधिकांश युवा नै भएको बताए । धेरैजसो २०२२ वर्षका युवा ट्रेकिङमा आएका छन्, उनले भने, ८० प्रतिशतभन्दा धेरै ४० मुनिकै पदयात्री देखेको छु । कोर्चांमा चिया पसल चलाइरहेका हेमन्त गुरुङले कोरोना महामारी र लकडाउनपछि खुमैडाँडामा आन्तरिक पर्यटक ओइरिएको बताए । पहिला विदेशीले मात्रै ट्रेकिङ गर्छन् भन्ने थियो । पछिल्लो समय नेपालका युवापुस्ताले ट्रेकिङमा रुचि राखेका छन्, उनले भने ।दुई दशकअघिसम्म माछापुच्छ्रे१ खुमैडाँडाका खर्क भेंडीगोठले भरिन्थे । ट्रेकिङ एजेन्सिज एसोसिएसन अफ नेपाल (टान) को पहलमा माछापुच्छ्रे मोडल ट्रेक खुलेपछि विदेशी पर्यटक क्याम्पिङ ट्रेक मा जान थाले । यो पदमार्गको रिब्रान्डिङ पछि भने यतिबेला आन्तरिक पर्यटकको पनि रोजाइमा परेको छ । माछापुच्छ्रे मोडल ट्रेक मर्दी खेलाको सिरान सैंतीघट्टपुरुन्ध्रु हुँदै खुमैडाँडाकोर्चां पुग्थ्यो । त्यहाँबाट पिपर लेक हुँदै घाचोकसार्दीखोला झरिन्थ्यो । पदयात्रा मार्गमा होटल, रेस्टुरेन्ट थिएनन् । केही ठाउँमा टानले बनाएका धर्मशाला थिए । विदेशी पर्यटकले यो पदयात्रा मार्ग एक सातामा पूरा गर्थे ।घाचोकका स्थानीय युवाले कोरोना महामारी अघि हिलेखर्क र खुमैडाँडामा होटल बनाए । ग्रेट माछापुच्छ्रे ट्रेल समिति नै गठन गरेर युवाको समूह बनाएर होटलमा लगानी गरे । घाचोकको टुँसेबाट खुमैडाँडा हुँदै कोर्चां लेक पुग्ने पदयात्रा मार्गलाई ग्रेट माछापुच्छ्रे ट्रेल नामकरण गरेर प्रवर्द्धन गरे । गएको दसैंयता आन्तरिक पर्यटकले यो क्षेत्र भरिभराउ छ । पोखराको हरिचोकबाट जिप वा बसमा घाचोकको टुँसे पुग्न सकिन्छ । जिप भने सरिपाखासम्मै पुग्छ । सरिपाखाबाट दुई घण्टा हिँडेपछि हिलेखर्क पुगिन्छ । केही पदयात्रीले टुँसेबाटै पदयात्रा सुरु गरेर हिलेखर्कमा बास बस्न पुग्छन् । धेरैजसो सरिपाखाबाट पदयात्रा सुरु गरेर हिलेखर्कमा बिहानको खाना खानेगरी पुग्छन् । हिलेखर्कबाट झन्डै ५६ घण्टाको उकालो चढेपछि खुमैडाँडा आइपुग्छ । बाटोमा गुराँस फुलेको हेर्दै पदयात्रा गर्ने पाइने र डाँफे, मुनालसमेत देखिने अवसर हुन्छ । समुद्री सतहदेखि ३ हजार २ सय ५० मिटर उचाइमा रहेको खुमैडाँडामा हिउँदमा बाक्लो हिउँ पर्छ । माछापुच्छ्रेको काँखैमा थपक्क बसेजस्तो खुमैडाँडामा तीनवटा होटल छन् । यी होटलमा २ सय ५० जनासम्म पाहुना अट्छन् । हिलेखर्कमा दुईवटा होटल छन् भने एउटा निर्माणाधीन छ । यो पदयात्रा मार्गको बीचबीचमा केही रेस्टुरेन्ट बनिसकेका छन् त केही बन्ने क्रममा । युवालाई बिदेसिनबाट रोक्न समूह बनाएर होटलमा लगानी गरेको ग्रेट माछापुच्छ्रे ट्रेलका अध्यक्ष एवं वडा नम्बर १ का अध्यक्ष इन्द्र गुरुङले बताए । कुनैमा २५, कुनैमा २० जना युवा मिलेर होटल, रेस्टुरेन्टमा लगानी गरेका छौं, उनले भने, यसले घाचोकका झन्डै एक सय जना युवा स्वरोजगार भएका छन् । खुमैडाँडाबाट भन्दा सुन्दर दृश्यको अवलोकन गर्न भने त्यहाँभन्दा दुई घण्टा माथि ३ हजार ६ सय ९० मिटरमा रहेको कोर्चां पुग्नुपर्छ । खुमैडाँडा पुग्ने पदयात्री अर्को दिन ४ बजे उठेर सूर्योदय हेर्न कोर्चां पुग्छन् । सूर्यको पहिलो किरण माछापुच्छ्रेको टुप्पोमा परेको दृश्यले पर्यटकलाई आनन्दित बनाउँछ । कोर्चांबाट माछापुच्छ्रे हिमाल र अन्नपूर्ण हिमशृंखला यति नजिक देखिन्छ कि आँखाले एकै मेसोमा हेर्न भ्याउँदैन । माछापुच्छ्रेतिर उभिएर हेर्दा देब्रैतिर अन्नपूर्ण प्रथम, अन्नपूर्ण दक्षिण र हिमचुली, दाहिनेतिर अन्नपूर्ण तेस्रोलगायत हिमाल देखिन्छन् । दक्षिणतर्फ पोखरा उपत्यका नियाल्न सकिन्छ । हिउँदमा पोखरा बजार कुहिरोले ढाकिँदा देखिने दृश्य हेर्न पर्यटक खुमैडाँडा र कोर्चां पुग्छन् । खुमैडाँडामा एक रातको खाना, बास बसेको र भोलिपल्ट बिहानको खाजा खाएको एक जनाले दुई हजार रुपैयाँ तिर्नुपर्छ । फरक मार्ग प्रयोग गर्न चाहनेले कोर्चांबाट मेश्रम, सैतीघट्ट हुँदै फर्किन सक्छन् । कोर्चांबाट एकै दिनमा पोखरा आइपुगिन्छ । कस्सिएर हिँड्न सक्नेका लागि एक रात, दुई दिन र समय लिएर हिँड्नेले दुई रात, तीन दिनमा यो पदयात्रा मार्ग पूरा गर्न सक्छन् । सहरबाट दुई दिनमा पुगेर फर्कन सकिने नजिकको गन्तव्य भएकाले पनि आन्तरिक पर्यटकको रोजाइमा खुमैडाँडाकोर्चां परेको छ । टिकटकलगायत सामाजिक सञ्जालमा यतिबेला खुमैडाँडा भाइरल नै छ । शुक्रबार, शनिबार र अन्य सार्वजनिक बिदाका दिन आन्तरिक पर्यटकको अत्यधिक चाप हुन्छ । होटललाई पहिले नै सम्पर्क नगरी जाँदा बास नै नपाउने समस्या आउन सक्छ । यो पदमार्गको प्रवर्द्धन गर्न माछापुच्छ्रे गाउँपालिकाले आफ्नो १६ औं कार्यपालिका बैठक खुमैडाँडामा गरेको छ । गत शनिबार बसेको कार्यपालिका बैठकले गाउँपालिकाका पदयात्रा मार्गलाई व्यवस्थित गर्दै प्रवर्द्धनमा जोड दिने निर्णय गरेको गाउँपालिका अध्यक्ष मीनबहादुर गुरुङले बताए ।गत वर्ष नै मादी गाउँपालिकाको क्रपुडाँडामा बाक्लो हिमपात भएपछि आन्तरिक पर्यटक ओइरिए । यस वर्ष पनि क्रपुडाँडामा उत्तिकै संख्यामा पदयात्री पुगेका छन् । पछिल्लो समय कास्कीका मर्दी हिमाल, सिक्लेसकफुचे, सिक्लेसकोरी पदयात्रामा मार्गमा आन्तरिक पर्यटक पुग्छन् । तीमध्ये धेरैजसो युवापुस्ताकै हुन्छन् । यसअघि नै चल्तीका पदयात्रा मार्ग अन्नपूर्ण आधार शिविर (एबीसी), घान्द्रुकघोरेपानीपुनहिललगायतमा उत्तिकै संख्यामा आन्तरिक पर्यटक पुग्ने गरेका छन् । हिउँ पर्ने र थरीथरीका गुराँस फुल्ने याम भएकोले पनि यो सिजनमा यी पदयात्रा मार्ग आन्तरिक पर्यटकले भरिभराउ छन् ।"
गठबन्धनले मिलायो भागबन्डा,"(काठमाडौं)कांग्रेस र माओवादीसहित ९ दलीय गठबन्धनबीच मन्त्रालय संख्यामा समझदारी बनेसँगै प्रधानमन्त्री पुष्पकमल दाहालले बिहीबार मन्त्रिपरिषद् विस्तारको तयारी गरेका छन् ।साधन र स्रोतको उपलब्धताका हिसाबले आकर्षक मानिने केही विकासे मन्त्रालयमा दलहरूबीच दोहोरतेहरो दाबी रहेकाले त्यसलाई मिलाएर साँझसम्म मन्त्रिपरिषद् विस्तार हुने नेताहरूको दाबी छ । साधन र स्रोतसम्पन्न एकदुई मन्त्रालयमा भएको तानातानले भागबन्डामा केही मन्त्रालय यताउता अझै हुन सक्छन् तर आज (बुधबार) भएको छलफलको निष्कर्षमा तलमाथि नभए मन्त्रिपरिषद् विस्तार र शपथ बिहीबार नै हुनेछ, कांग्रेसका एक नेताले भने, त्यसबारे बालुवाटारले राष्ट्रपति कार्यालयलाई समेत अनौपचारिक जानकारी गराइसकेको छ ।माओवादी वरिष्ठ उपाध्यक्ष नारायणकाजी श्रेष्ठका अनुसार कांग्रेस ८, माओवादी ५, जसपा २, एकीकृत समाजवादी २, लोसपा १, नागरिक उन्मुक्ति १, जनमत १ ( राज्यमन्त्रीसहित), आमजनता १ र नेसपाले १ मन्त्रालय लिने सहमति भएको छ । जसपा नेता राजेन्द्र श्रेष्ठका अनुसार प्रधानमन्त्री पुष्पकमल दाहालले बिहीबार बिहानसम्म कुन मन्त्रालय कसले लिने भन्ने अन्तिम टुंगो लगाउन नेताहरूसँग छुट्टाछुट्टै परामर्श गरिरहेका छन् । प्रधानमन्त्रीले गठबन्धन दलका सबै शीर्ष नेतासँग मन्त्रालयको प्रस्ताव गर्नुभएको छ, त्यसमा दलहरूले आन्तरिक छलफल गर्नुपर्ने भएकाले विभागीय जिम्मेवारीको टुंगो लगाएर मन्त्रिपरिषद् विस्तार गर्ने तयारी छ, उनले भने ।माओवादी नेता श्रेष्ठले सम्हालिरहेको भौतिक पूर्वाधार तथा यातायात मन्त्रालय एकीकृत समाजवादीलाई दिन प्रधानमन्त्री दाहाल सकारात्मक भएका छन् । श्रेष्ठलाई उपप्रधानसहित गृह मन्त्रालयको जिम्मेवारी दिने तयारी छ । गृहमा माओवादीकै अर्का नेता शक्ति बस्नेतको पनि दाबी छ । एकीकृत समाजवादीलाई अर्को मन्त्रालय कुन दिने भन्नेमा सहमति भइसकेको छैन । प्रधानमन्त्री दाहालले शिक्षा र कृषिमध्ये एक मन्त्रालय दिने प्रस्ताव गरेका छन् । एकीकृत समाजवादीले बेदुराम भुसाल र प्रकाश ज्वालालाई मन्त्री बनाउने निर्णय गरिसकेको छ ।गठबन्धनको ठूलो दल कांग्रेसले अर्थ, परराष्ट्र, रक्षासहित ८ मन्त्रालय पाउने भएको छ । कांग्रेसले सहरी विकास र ऊर्जा, जलस्रोत तथा सिँचाइ मन्त्रालयमध्ये एक पाउनुपर्ने अडान राखेको छ । यी दुई मन्त्रालयमा माओवादी र अन्य साना दलको पनि दाबी छ । कांग्रेसको भागमा महिला बालबालिका तथा ज्येष्ठ नागरिक, कानुन, न्याय तथा संसदीय मामिला, स्वास्थ्य, उद्योग वाणिज्य तथा आपूर्ति, युवा तथा खेलकुदमध्ये एक पर्न सक्ने सम्भावना छ । कांग्रेस सभापति शेरबहादुर देउवाले वर्तमान समीकरण निर्माणमा भूमिका खेलेका उपसभापति पूर्णबहादुर खड्कालाई पार्टीबाट सरकारको नेतृत्व गरेर पठाउने भएका छन् तर अर्थ मन्त्रालयको जिम्मेवारी पार्टी प्रवक्ता प्रकाशशरण महतलाई नै दिने भएका छन् । देउवाले अमेरिकाबाट अर्थशास्त्रमा विद्यावारिधि गरेका महतलाई अर्थको जिम्मेवारी दिने वचन दिइसकेको कांग्रेस नेताहरू बताउँछन् । खड्काले पनि सोही मन्त्रालयमा दाबी गर्दै आएका थिए । उनी उपप्रधानसहित रक्षा मन्त्रालय लिएर सरकारमा सहभागी हुन सक्ने सम्भावना छ । कांग्रेसमा प्रत्यक्षतर्फ निर्वाचित एक मात्र महिला सीता गुरुङ पनि मन्त्री बन्ने करिब निश्चित छ । पार्टीले ८ मन्त्रालय पाउँदा कांग्रेसभित्र इतर समूहको नेतृत्व गरेको शेखरगगन समूहले ३ सिट पाउनुपर्ने दाबी राख्दै आएको छ । तीन सिट नदिए शेखरगगन समूहले नाम नदिने चेतावनीसमेत देउवालाई दिएको छ । शेखर समूहको आन्तरिक छलफल बिहीबार बिहानै हुने भएको छ । यता देउवानिकट एक नेताका अनुसार देउवाले ३ जना दिने सम्भावना कम रहेको र शेखरले चाहना राखेअनुसार उपसभापति धनराज गुरुङ र सांसद डिकबहाुदर लिम्बूलाई मन्त्री बनाउने सम्भावना छ । मन्त्रीको प्राथमिकतामा एनपी सावद, रमेश रिजालसहित परेका छन् । परराष्ट्रमन्त्रीका लागि अर्बपति सांसद विनोद चौधरीले लबिङ तीव्र बनाएका छन् । प्रधानमन्त्री दाहाललाई विश्वासको मत दिएको राष्ट्रिय स्वतन्त्र पार्टी भने तत्काल सरकारमा सहभागी नहुने भएको छ । सोही कारण बुधबार रास्वपा र राष्ट्रिय जनमोर्चाबाहेकका दललाई मन्त्रालय भागबन्डा गरिएको हो । दाहालले जसपालाई शिक्षा, वन, कृषि र उद्योगमध्येबाटै दुई मन्त्रालय दिन चाहेका छन् । जसपाले पनि सहरी मन्त्रालयमा दाबी गरेको छ ।रास्वपा सरकारमा सहभागी हुँदा उसले पाउने तीन मन्त्रालय कांग्रेस र माओवादीबाट मिलाउने समझदारी छ । यद्यपि कुन मन्त्रालय लिने भन्नेबारे प्रधानमन्त्री दाहाल र रास्वपा अध्यक्ष रवि लामिछानेबीच मंगलबार र बुधबार वार्ता भए पनि सहमति जुटेको छैन । स्रोतका अनुसार रास्वपा अध्यक्ष लामिछाने पार्टीबाट आफ्नै नेतृत्वमा सरकारमा आउन चाहेका थिए तर गठबन्धन दलबीच गैरसांसदलाई मन्त्री बनाउँदा गलत सन्देश जाने भन्दै नमानेपछि रास्वपा उपनिर्वाचनअघि सरकारमा नजाने भएको हो ।प्रधानमन्त्रीका राजनीतिक सल्लाहकार हरिबोल गजुरेलका अनुसार बिहीबारै सरकारको साझा न्यूनतम कार्यक्रम सार्वजनिक गर्ने तयारी छ । कांग्रेस प्रमुख सचेतक रमेश लेखकले मन्त्रिपरिषद् विस्तारसँगै सरकारको न्यूनतम साझा कार्यक्रम पनि सार्वजनिक हुने बताए । कार्यदल सदस्यसमेत रहेका लेखकले अन्तिम मस्यौदा शीर्ष नेताहरूबीच प्रस्तुत भइसकेको बताए । नागरिक उन्मुक्तिबाट अध्यक्ष रञ्जिता श्रेष्ठ चौधरी आफैं सरकारमा जाने भएकी छन् । लोसपाले श्रम, कृषि, उद्योगमध्ये एउटा मन्त्रालय पाउने भएको छ, जसमा शरदसिंह भण्डारी जानेछन् । नेसपा नेता महेन्द्रराय यादव र स्वतन्त्र सांसद प्रभु साह पनि मन्त्री बन्ने भएका छन् ।"
शरणार्थी परिचयपत्र बाँड्ने गिरोहका राई पक्राउ,"काठमाडौं (कास) नेपाली नागरिकलाई भुटानी शरणार्थी बनाएर अमेरिका लैजाने प्रलोभन देखाएर ठगी गर्ने गिरोहका सदस्य सागर राई बुधबार ललितपुरको बालकुमारीबाट पक्राउ परेका छन् । पथरीशनिश्चरे१० का पूर्ववडाध्यक्ष राई कांग्रेसका निर्वाचित क्षेत्रीय प्रतिनिधि हुन् ।भुटानी शरणार्थी बनाउने धन्दाका नाइके केशव दुलालसँगै सानु भण्डारी र टेक गुरुङ आइतबार पक्राउ परेपछि आएको थप जाहेरीका आधारमा राई पनि समातिएको काठमाडौं उपत्यका अपराध अनुसन्धान कार्यालयले जनाएको छ । दुलालले पनि बयानमा राईको नाम मुछेको प्रहरी स्रोतले जनाएको छ । वडाध्यक्ष भएकै बेला राईले अमेरिका उडाउने सपना देखाएर मोटो रकम उठाउन थालेको पीडितहरूको भनाइ छ । गिरोहका नाइके दुलालका तर्फबाट पूर्वाञ्चल क्षेत्रको आर्थिक कारोबारको जिम्मा राईले लिएको उनीहरूको भनाइ छ । मउपत्यका अपराध अनुसन्धान कार्यालय स्रोतका अनुसार उक्त गिरोहको सञ्जालबाट ठगिएका कास्की, चितवन, काठमाडौंका एक सयभन्दा बढी पीडितले बुधबार सम्पर्क गरेका छन् ।"
बेहिसाब बाँडिने सुराकी खर्चको उपयोगितामा प्रश्न,"सरकारले गृहमन्त्री र गृहसचिवलाई उपलब्ध गराउँदै आएको सुराकी खर्चलाई लिएर लामो समयदेखि प्रश्नहरू उठ्दै आएका छन् । पहिलो त, ३२ वर्षदेखि बिल भर्पाईबेगरै अविच्छिन्न रूपमा यस्तो खर्च प्रदान गरिँदै आएको जुन परिपाटी छ, यसको कतै दुरुपयोग त भइरहेको छैन भनेर आम सन्देह छ । दोस्रो, यसरी बेहिसाब बाँडिने खर्चले कत्तिको सकारात्मक परिणाम दिइरहेको छ भन्ने पनि आफैंमा ठूलो प्रश्न छ । तसर्थ, राज्यका राष्ट्रिय अनुसन्धान विभाग र अरू सुरक्षा निकायहरूबाहेकै पनि गृह मन्त्रालयका राजनीतिक र प्रशासनिक नेतृत्वका निम्ति यसरी प्रदान गर्दै आइएको सुराकी खर्चलाई थितिबद्ध बनाउनु अपरिहार्य छ । सूत्रसुराकी परिचालनका नाममा गृहमन्त्री र सचिवले सरकारी ढुकुटीबाट लाखौं नगद बुझ्ने गरे पनि त्यसको फाँटवारी गृह मन्त्रालयसँग रहँदैन । हरेक साता र कहिलेकाहीँ दुई सातामा यति रकम बुझिलिएँ भनेर मन्त्री र सचिवले लेखेर बुझाएको कागजबाहेक अरू विवरण गृहसँग हुँदैन । र, महालेखा परीक्षकको कार्यालयलाई पनि यसको हिसाब दिइँदैन । महालेखाले लेखापरीक्षणका लागि दैनिक खर्च फाँटवारी माग्दा दिन नमिल्ने भन्दै गृहले खर्च भएको रकमको एकमुष्ट अंकबाहेक अरू उपलब्ध गराउँदैन । अझ उसले त यस्तो खर्चको एकमुष्ट रकम पनि लेखापरीक्षण प्रतिवेदनमा उल्लेख नगर्न महालेखालाई दबाब दिने गरेको छ, जसबाट पनि यसको सदुपयोगितामा प्रश्न उठेको हो । यस्तो प्रचलन २०४७ जेठबाटै सुरु भए पनि गिरिजाप्रसाद कोइराला नेतृत्वको मन्त्रिपरिषद्ले २०५० जेठ १३ मा मन्त्रीले एक पटकमा ५० हजार र सचिवले २० हजार रुपैयाँसम्म खर्च गर्न पाउने निर्णय गरेको थियो । पहिलेको निकासा बेरुजुका रूपमा देखिने भएकाले मन्त्रिपरिषद्बाट निर्णय गरेर वैधता दिइएको थियो । र, उक्त निर्णयमा कति पटकसम्म रकम दिने भन्ने नखुलाइँदा आफूखुसी बढेको हो । विडम्बना त, महालेखाले पटकपटक प्रश्न उठाइरहे पनि त्यसपछिका सरकारहरूले पनि यो पाटोमा सुधार गरेनन् । शाही शासनका बेला २०६२ माघ १३ मा त गृहमन्त्रीले एक पटकमा ५० हजार मात्र खर्च गर्न पाउने सीमा बढाएर ५ लाख पुर्याइएको थियोÙ तत्कालीन अञ्चल र क्षेत्रीय प्रशासकले ५० हजारसम्म बिनाभर्पाई खर्चन पाउने बनाइएको थियो । पछि गिरिजाप्रसाद कोइराला नेतृत्वकै सरकारले खर्चको सीमा घटाएर पहिलेकै कायम गरेको हो । परन्तु, गणतन्त्रमा पनि यो प्रचलन रोकिन नै भने सकेन । उल्टो, २०७८ असोज १४ मा मन्त्रिपरिषद्ले सचिवले पाउने रकम बढाएर २५ हजार पुर्यायो । कतिसम्म भने, एक सचिवले त यस क्रममा एक आर्थिक वर्षमा मात्रै झन्डै करोड रुपैयाँसम्म बुझेको देखिन्छ । गृहमन्त्री र सचिवलाई पञ्चायतकालमा समेत नभएको यस्तो सुविधा बहुदल हुँदै आजको गणतन्त्रमा पनि किन चाहियो भन्नेहरू निकै छन् । शान्तिसुरक्षा र सूत्र परिचालनका लागि गृह मन्त्रालयमातहत नेपाल प्रहरी र सशस्त्र प्रहरी अनि प्रधानमन्त्री तथा मन्त्रिपरिषद् कार्यालयअन्तर्गत राष्ट्रिय अनुसन्धान विभाग सक्रिय रहँदारहँदै गृहमन्त्री र सचिवलाई दिइएको यस्तो खर्चको औचित्य नै नभएको उनीहरूको मत छ । सार्वजनिक खर्चको लेखापरीक्षण गर्ने सर्वोच्च निकाय महालेखाले पनि २०६२६३ पछि सशस्त्र द्वन्द्व अन्त्य भएको, नयाँ संविधान जारी भएर मुलुक अर्को चरणमा प्रवेश गरिसकेको उल्लेख गर्दै सूत्र परिचालनमा गृहमन्त्री र सचिवले खर्च गर्नुको औचित्य नरहेको जनाएको छ । राष्ट्रिय अनुसन्धान विभाग, नेपाल प्रहरी र जिल्ला प्रशासन कार्यालयहरू संस्थागत रूपमा कार्यरत रहेकाले यस्तो खर्च घटाउँदै जानुपर्ने उसको सुझाव छ ।शान्तिसुरक्षा कायम राख्न तथा सन्निकट खतराहरू चाँडै तथा समानान्तर रूपमा थाहा पाउन सरकारले नियमित प्रणाली बाहिरबाट आफ्ना सम्पर्क सूत्रहरू प्रयोग गरी सूचना संकलन गर्न खोज्नुलाई सम्पूर्ण रूपमा नाजायज भन्न पक्कै मिल्दैन, र यस्तो परिपाटीलाई खारेजै गरिहाल्न पनि जरुरी छैन । प्रभावकारी तथा परिणाममूलक भएका खण्डमा यसरी परिचालन गरिने सूत्रहरूबाट पनि लाभ हासिल गर्न अवश्य सकिन्छ । खालि यसको सदुपयोगको प्रश्नमा भने गम्भीर हुनैपर्छ । सुराकी प्रयोजन भएकाले यस्तो रकम बुझ्ने व्यक्तिहरूको वास्तविक नामविवरणहरू सार्वजनिक अभिलेखमा राख्न सम्भव नहुनु स्वाभाविक भए पनि सम्पूर्ण खर्च प्रणालीलाई नै बेहिसाब बनाउन भने कदापि मिल्दैन । संकेत नम्बर आदिका आधारमा भए पनि परिचालित सूत्रहरूले बुझेको रकमको यकिन विवरण खुल्ने थिति बसाल्नुपर्छ । पहिलो त, सूत्र परिचालनका नाममा गृहमन्त्री र गृहसचिवले स्वयंका लागि यो खर्च नलिऊन् र यसलाई अनावश्यक रूपमा जथाभावी वितरण पनि नगरून् भनेर पर्याप्त सतर्कता अपनाउनुपर्छ । त्यसका निम्ति यसलाई पद्धतिबद्ध तुल्याउनुपर्छ । व्यवस्थित कार्यविधि बनाएर मात्र यस्तो खर्च गर्ने प्रणाली बसाल्नुपर्छ । दोस्रो, यसरी भएको खर्चको उपलब्धिबारे पनि समयसमयमा यथोचित समीक्षा गरिनुपर्छ । तेस्रो, गृहमन्त्री र गृहसचिवबाटै सूत्र परिचालन भए पनि यसलाई उनीहरूको व्यक्तिगत तजबिजमा भन्दा पनि संस्थागत रूपमा अघि बढाइने परिपाटी अँगाल्नुपर्छ । र, चौथो, यस्ता शीर्षकमा धेरै रकम बुझ्ने मन्त्रीसचिवउपर अख्तियार दुरुपयोग अनुसन्धान आयोग, सम्पत्ति शुद्धीकरण विभागजस्ता निकायको उचित ध्यान जाने हो भने पनि अनियमितता हुने सम्भावना कम हुन्छ । उल्लिखित सवालहरूमा विचार नपुर्याई यो प्रचलनलाई त्यत्तिकै निरन्तरता दिइएमा भने सरकारी कोषबाट मनोमानी रूपमा भइरहेको खर्चको औचित्य कसैगरी पुष्टि हुन सक्दैन । र, गोप्यताको बहानामा वित्तीय गैरजवाफदेही थप मौलाइरहन्छ । त्यसैले, सरकारले एउटा उचित पद्धति बसालोस् ताकि गृहमन्त्री र सचिवका लागि यस्तो सुविधा राज्य स्रोत दोहन गर्ने सरल र सुरक्षित उपाय नबनोस् र अनियमितता नमौलाओस् ।"
शासकको कब्जामा पुगेको खुलामञ्च,बालुवाटारले स्वागत गर्नुपर्ने आन्दोलनकारीलाई खुलामञ्च पनि दिइएन । यो कस्तो व्यवस्था ? हरि बस्नेत
यही रहेछ नयाँ नेपाल !,"पाकिस्तानमा सत्ता फेरिनासाथ कतिपय पूर्वराष्ट्रपतिमाथि मुद्दा चलाएर फाँसी दिइएको घटना छ । हाम्रो देशमा पनि राणाकालमा सत्ताका लागि पारिवारिक हत्याहिंसा हुन्थ्यो । पछिल्लो समयमा भने राजनीतिक अवस्था अति नै सौहार्दपूर्ण भएको छ । आवरणमा नेपालमा विभिन्न नाम र सिद्धान्तका धेरै दलहरू छन् । गहिरिएर हेर्दा तिनीहरू सबै एउटै जस्ता देखिन्छन् । यिनीहरूको स्वभावबारे अनुमानसम्म गर्न सकिँदैन । कहिले कोसँग छुट्टिन्छन्, कहिले कोसँग मिल्छन् केही थाहा हुँदैन । सबै जना मिलेर सत्ताको स्वा द लिने गरेका छन् । यसरी हेर्दा सत्ता प्राप्ति नै दलका शीर्ष नेताहरूको उद्देश्य देखिन्छ । त्यसैले त पालैपालो एकले अर्कोलाई प्रधानमन्त्री बनाउँछन् । एकतामा बल हुन्छ भनेर त्यसै भनेको होइन रहेछ ! भूलचूक लिनेदिने भनेजस्तो एकअर्काले लगाएको गुन तिरातिर गर्छन् । परिआए एकअर्कालाई मिलेरै बचाउँछन् । कति राम्रो राजनीतिक अभ्यास । यही त रहेछ नयाँ नेपाल ! जनताका दुःख, पीडा, समस्या कहालीलाग्दा छन् । तर तीसँग सत्तासीनहरूलाई कुनै मतलब छैन । काग कराउँदै छ, पिना सुक्दै छ भनेजस्तो पारामा उनीहरूको रातदिनको वार्ता, मोलमोलाइ र घुर्की पदीय भागबन्डामै केन्द्रित छ । यस्तै भइरहे शासकीय सहकार्यमा उदाहरणीय भनेर नेपालले कुनै दिन अन्तर्राष्ट्रिय पहिचान बनाउनेछ । इन्द्रकुमार श्रेष्ठ, ओखलढुंगा"
बाटो भत्काउनै हतार,"सडक कालोपत्र बनाउने अनि फेरि भत्काउने सरकारको चलन राष्ट्रिय समस्याका रूपमा देखा परेको छ । राजधानी काठमाडौं होस् या अन्यत्र सहर जहाँ पनि यो समस्या पेचिलो बन्दै गएको छ । देश बनाउँछु भन्ने जनप्रतिनिधि जिम्मेवार नबन्दा यस्तो भएको हो । सडक कालोपत्र नगरुन्जेल खानेपानी विभागका पाइप बिछ्याउन र ठेकेदारलाई ढल हाल्न हतार हुँदैन । बिजुलीको तारलाई भूमिगत गर्नु पनि पर्दैन । तर सडक बनेपछि भने सबैलाई आफ्नो कामको याद आउँछ । बनेको एक महिना नपुग्दै भत्काउन थाल्छन् । यात्रुलाई भने सधैं धूलो र हिलो । राजस्वको सत्यानाश । कहिलेसम्म चल्छ यो बेथिति ? सडक कालोपत्र हुनुअघि यी सबै काम गर्न सकिन्न ? सम्बन्धित मन्त्रालय र विभागहरूले सहकार्य गरे यो समस्या हल हुन्छ । तर यसको मतलब कसलाई यहाँ ? यस्तो नचाहिने काम गर्नेहरूलाई कारबाही किन हुन्न प्रश्न यति हो । पुरुषोत्तम घिमिरे, जोरपाटी, काठमाडौं"
लोकतन्त्रको पक्षमा उभिएको विश्व समुदाय,"योसाता विश्वभरका देशहरू विश्वव्यापी प्रणालीको सुव्यवस्थामा लोकतन्त्रको महत्त्वमाथि जोड दिन र लोकतन्त्रले हाम्रा नागरिकहरूका पक्षमा नतिजा ल्याउँछ भन्ने सुनिश्चित गर्ने हाम्रो साझा प्रतिबद्धताको मूल्यांकन गर्न भेला हुँदै छन् । गणतन्त्र कोरिया, गणतन्त्र जाम्बिया, कोस्टारिका, नेदरल्यान्डस् र संयुक्त राज्य अमेरिकाले संयुक्त रूपमा आयोजना गर्न लागेको लोकतन्त्रका लागि शिखर सम्मेलन को यो दोस्रो संस्करणले करिब १२१ देश र तिनका नेताहरूका साथै नागरिक समाज र निजी क्षेत्रका नेतृत्वकर्ताहरूलाई एकै ठाउँमा ल्याउँदै छ । उनीहरूको लक्ष्य हो हाम्रो विश्वले हाल सामना गरिरहेका साझा कठिनाइहरूको सम्बोधन गर्नेÙ गत वर्षका वाचा र घोषणाहरूबारे भएका प्रगतिको प्रदर्शन गर्नेÙ र विश्वव्यापी लोकतान्त्रिक नवीकरणमा सहभागी हुने प्रतिबद्धता पुनः व्यक्त गर्ने ।यसो गर्नु किन महत्त्वपूर्ण छ ? अमेरिकी राष्ट्रपति जो बाइडेनका शब्दमा भन्दा, लोकतन्त्र पक्षधर विश्वव्यापी समुदायका रूपमा हामीलाई एकताबद्ध गर्ने हाम्रा मूल्यहरूका पक्षमा हामी उभिनुपर्छ । हाल बहुसंख्यक मानिसहरू स्वशासनको आधारभूत अधिकारबाट वञ्चित छन् । उनीहरू निरंकुशता, अधिनायकवाद र तानाशाहीहरू धेरै त झूटा निर्वाचनमार्फत् स्वतन्त्रता बहाल रहेको देखाउने मुखौटो लगाएका र लोकतन्त्र भन्ने शब्दलाई नै दूषित बनाएका नेताहरू का अधीनमा बाँचेका छन् । पछिल्ला केही वर्षमा हामीले लोकतन्त्रको संरचना कमजोर हुँदै गएको देखिरहेका छौँ । हामीले यसलाई भत्किन दियौँ भने विश्वभरका नागरिकहरू आफ्नो भविष्य स्वयम् निर्धारण गर्ने अवसरबाट विमुख हुनेछन् । आज हामीलाई ती देशहरूबारे थाहा छ जसका नेतृत्वकर्ताहरू जनताका आकांक्षालाई बेवास्ता गर्छन्Ù जहाँ समसामयिक राजनीतिक एजेन्डाहरूलाई अघि बढाउन इतिहासलाई विकृत पारिन्छ र राज्य आफ्ना जनताबाट जानकारी लुकाउँछÙ जहाँ नागरिकका हरेक गतिविधिको निगरानी गरिन्छÙ जहाँ शान्तिपूर्ण असहमतिविरुद्ध गिरफ्तारी र देखावटी सुनवाइ गरिन्छन्Ù जहाँ व्यक्तिका धार्मिक विश्वास र अभ्यासहरूलाई सीमित वा सम्पूर्ण रूपमा अस्वीकृत गरिन्छÙ र जहाँ सरकारी दुरुपयोगविरुद्ध सर्वाधिक प्रभावकारी ओखतीका रूपमा रहेका सञ्चारकर्मी र स्वतन्त्र प्रेसलाई दबाइन्छ ।अधिनायकवादी सरकारहरू चुनावी परिणाम प्रभावित पार्ने वा अन्य मुलुकमा तनाव बढाउने आशयले दुष्प्रचार फैलाउँछन् । भ्रष्टाचारले जनताका आकांक्षाको मूल्यमा राजनीतिक तथा आर्थिक शक्तिको किनबेच गर्छ । र, कुनै उक्साहटबिना नै रुसी नेतृत्वले एउटा सार्वभौमसत्ता सम्पन्न लोकतान्त्रिक देशविरुद्ध क्रूर र औचित्यहीन युद्ध सुरु गरेको छ, जसले संयुक्त राष्ट्रसंघीय बडापत्रको उल्लंघन गर्नुका साथै अन्तर्राष्ट्रिय शान्तिको आधार बनेका सिद्धान्तहरूको धज्जी उडाएको छ ।यस वर्षको लोकतन्त्रका लागि शिखर सम्मेलनका संयुक्त आयोजकहरू मान्छन् कि स्वतन्त्रताको रक्षा गर्न लोकतान्त्रिक राष्ट्रहरूले सामूहिक रूपमा काम गर्नुपर्ने समय हो यो । लोकतन्त्रका लागि शिखर सम्मेलनको पहिलो संस्करणमा सहभागी सरकार तथा अधिकारीहरूले स्वदेश र विदेशमा लोकतन्त्रको सुदृढीकरण र सुरक्षाप्रति लक्षित झन्डै ७ सय ५० प्रतिबद्धताहरूको उद्घोष गरेका थिए । अमेरिकाले अझ उत्थानशील लोकतन्त्र निर्माण गर्न सार्थक कदमहरूको घोषणा गरेको थियो । नेपालले लोकतान्त्रिक व्यवस्था र  आवधिक निर्वाचन तथा सर्वव्यापी मताधिकार, शक्ति पृथकीकरण, नियन्त्रण तथा सन्तुलन, न्यायपालिकाको स्वतन्त्रता, मानवअधिकार तथा मौलिक स्वतन्त्रताहरूको संरक्षण र प्रवर्द्धन, व्यक्तिगत स्वतन्त्रता, प्रेस स्वतन्त्रता र कानुनी शासनप्रति पूर्ण प्रतिबद्धता व्यक्त गरेको थियो । सहभागीहरूले शिखर सम्मेलनमा जनाएका प्रतिबद्धताहरूले पूर्णता नपाइसकेका भए तापनि विश्वभरका लोकतन्त्रहरूले १६ महिनाअघि मात्र सम्पन्न प्रथम शिखर सम्मेलनदेखि हालसम्म हासिल उपलब्धिहरूप्रति गर्व गर्नुपर्दछ । गत वैशाख र मंसिरमा नेपालले राष्ट्रिय निर्वाचनहरू सम्पन्न गर्यो जसलाई पर्यवेक्षकहरूले स्वतन्त्र, निष्पक्ष र समग्रमा शान्तिपूर्ण भएको टिप्पणी गरे । पुरुष तथा महिलाहरू, तेस्रोलिंगी व्यक्तिहरू, वृद्धवृद्धा तथा चुनावमा पहिलो पटकका सहभागीहरू, धनी तथा गरिबहरू, अपांगता भएका र नभएका व्यक्तिहरू, र विभिन्न जात, धर्म र समुदायका सदस्यहरू सबैले आफ्नो मतदान गरे । उनीहरूको मतले सत्ताको हस्तान्तरण शान्तिपूर्ण रूपमा भयो पनि ।नेपाल परिवर्तनका लागि प्रयत्नरत रहेको, समावेशी लोकतन्त्रको आफ्ना संवैधानिक आकांक्षालाई साकार बनाउँदै गएको र आफ्ना सबै नागरिकका निम्ति राम्रो भविष्यको निर्माण गर्दै गरेको देशको एउटा उदाहरण हो । नेपालले राजनीतिक प्रक्रियामा अल्पसंख्यकहरूको सार्थक सहभागिता सुनिश्चित गर्न काम गरिरहेको छ भने आफ्नो सरकारी संरचनामा सरकारले प्रतिनिधित्व गरेका जनता प्रतिबिम्बित भएको निश्चित गर्न उपायहरू अपनाउँदै पनि छ ।मानवअधिकार र कानुनी शासनका विषयमा, हालसम्म नेपाल सरकारले बलात्कारसम्बन्धी कानुनी हदम्याद बढाउने र तेजाब आक्रमणका दोषीहरूका सजायको व्यवस्थालाई बलियो बनाउनेलगायत कार्य गरी लैंगिक हिंसाको रोकथाम गर्न र लैंगिक हिंसाका घटनाप्रति प्रतिक्रिया जनाउन कानुन पारित गरेको छ । नेपालले तेस्रोलिंगीहरूको मानवअधिकारलाई प्रवर्द्धन गरेको छ जसले नेपाललाई यस मुद्दामा दक्षिण एसियामै अग्रणी बनाएको छ । नेपाल सरकारले नेपालीकै नेतृत्वमा अन्तर्राष्ट्रिय मापदण्डअनुरूपको पीडितकेन्द्रित संक्रमणकालीन न्याय प्रक्रियाका लागि काम गर्न पनि जारी राखेको छ । हालसालै, तत्कालीन सत्तारूढ गठबन्धनका सातै दलले संक्रमणकालीन न्यायलाई नयाँ संसद्को उच्च प्राथमिकतामा राख्ने संकेत दिएका थिए भने यसबारे सार्वजनिक छलफल जारी छ, जसले यो महत्त्वपूर्ण विषयलाई संसद्को एजेन्डामा कायम राख्ने प्रयत्न गर्दै छ । र, न्यायाधीशहरूले कुनै राजनीतिज्ञ वा पार्टी लाइनअनुरूप नभई स्वतन्त्र रूपमा र विधिको शासनअनुकूल निर्णयहरू गरी नेपाली अदालतहरूको न्यायिक स्वतन्त्रता प्रदर्शन गरेका छन् । अमेरिकाले पनि आफ्ना प्रतिबद्धताहरू तय गरेको छ । प्रथम शिखर सम्मेलनमा हामीले लोकतान्त्रिक नवीकरणका लागि राष्ट्रपतीय पहल नामक कार्यक्रमतर्फ ४२ करोड ४४ लाख अमेरिकी डलर घोषणा गर्यौँ । उक्त पहलले ती परराष्ट्र नीति तथा वैदेशिक सहायता कार्यक्रमहरूको उल्लेखनीय संग्रहको प्रतिनिधित्व गर्दछ, जसले लोकतन्त्रलाई बलियो बनाउने र विश्वव्यापी रूपमा मानवअधिकारको रक्षा गर्ने दिशामा अमेरिकी सरकारको महत्त्वपूर्ण र निरन्तर कार्यलाई विस्तार गर्दछ । उक्त पहलमार्फत् गत वर्ष हामीले स्वदेश तथा विदेशमा स्वतन्त्र प्रेसको सुरक्षा बढाउन, भ्रष्टाचारविरुद्ध लड्न र निर्वाचनप्रतिको निष्ठालाई बलियो बनाउन काम गरेका छौँ । लोकतन्त्रबाट नै विश्वव्यापी चुनौतीहरूको समाधान हुन्छ र जनताको जीवनस्तरमा सुधार आउँछ भन्ने कुरा यी प्रतिबद्धताहरूले प्रस्तुत गर्दछन् । र, आफ्ना चुनौती र समस्याका बाबजुद पनि हामी आत्मचिन्तन र सुधार गर्न सक्षम लोकतान्त्रिक देशहरू हौँ भन्ने कुरा अमेरिका र नेपाल दुवै मुलुकका जीवन्त सञ्चारमाध्यम तथा नागरिक समाजले बारम्बार प्रमाणित गरेका छन् ।अमेरिकी सरकारले न्यून तथा मध्यम आय भएका देशहरूमा स्वतन्त्र सञ्चारमाध्यमलाई निरन्तर सहयोग गर्दै आएको छ र चाँडै नै एउटा नयाँ किसिमको बिमा संयन्त्र सुरु गर्नेछ जसले पत्रकार, नागरिक समाजका अभियन्ता र तिनीहरूका संस्थाको रिपोर्टिङलाई मौन बनाउने अभिप्रायले उनीहरूमाथि लगाइने मानहानि, गालीबेइजती र अन्य मुद्दाहरूका विरुद्ध उनीहरूको प्रतिरक्षा गर्न आवश्यक खर्च समेट्नेछ । नेपालको हकमा काठमाडौंस्थित अमेरिकी दूतावासले दुष्प्रचारका विरुद्ध लड्न र पत्रकारितामा रुचि राख्ने सिमान्तीकृत पृष्ठभूमिका व्यक्तिहरूलाई तालिम दिनका लागि मिडिया संगठनहरूसँग साझेदारी गरेको छ । हामीले रिपोर्टिङका लागि भ्रमणहरूको पनि आयोजना गरेका छौँ, जसअन्तर्गत नेपाली पत्रकारहरू अमेरिकी मिडियासँग अन्तरक्रिया गर्न र आफ्नै दृष्टिकोणबाट रिपोर्टिङ गर्न अमेरिका गएका पनि छन् ।अमेरिकाले भ्रष्टाचारीलाई जवाफदेह बनाउने प्रयत्न बढाएर र उनीहरूका साथै उनीहरूले गलत तरिकाबाट आर्जन गरेको लाभका लागि सुरक्षित आश्रय नदिएर भ्रष्टाचारविरुद्धको लडाइँलाई विस्तार गरेको छ । हामीले नेपाललगायत अन्तर्राष्ट्रिय समुदायका आफ्ना साझेदारहरूसँग भ्रष्टाचार रोकथाम गर्न र विधिको शासनलाई सुदृढ पार्नका लागि सहकार्य गरिरहेका छौँ । हामीले नागरिक समाज, सञ्चारमाध्यम र निजी क्षेत्रलाई सशक्त बन्न मद्दत गरेका छौँ र धम्कीहरूको निर्णायक रूपमा प्रतिकार गरेका छौँ । विदेशमा हामीले भ्रष्टाचार नियन्त्रण र न्यूनीकरण गर्न बलियो सहयोग प्रदान गरेका छौँ ।मुख्य प्रतिबद्धताको रूपमा अमेरिकाले निर्वाचनप्रतिको निष्ठालाई बलियो बनाउने वाचा गरेको छ । स्वदेशको कुरा गर्दा, राष्ट्रपति बाइडेनको बजेटमा निर्वाचन संरचनाका निम्ति हालसम्मकै ठूलो लगानी प्रस्ताव गरिएको छ । विश्वव्यापी रूपमा चाहिँ अमेरिकी सरकारले निर्वाचनको निष्ठा सुनिश्चित गर्न सञ्जाल विकास गर्न मद्दत गरेको छ । काठमाडौंस्थित अमेरिकी दूतावासले यूएसएआईडीमार्फत् लोकतान्त्रिक सिद्धान्तलाई बलियो बनाउन र संघीयतामा नेपालको आफ्नै रूपान्तरणलाई अगाडि बढाउन सरकार, नागरिक समाज र जनतासँग साझेदारी गरी नेपालको लोकतान्त्रिक विकासमा सहयोग गरेको छ ।विश्वका लोकतान्त्रिक मुलुकहरूले गएको वर्ष जतिसुकै उपलब्धि हासिल गरे तापनि दुष्प्रचार, राजनीतिक तथा सामाजिक अस्थिरता, भ्रष्टाचार र मतदान अधिकार तथा मानवअधिकारको क्षयीकरणजस्ता सम्बोधन गर्नुपर्ने गम्भीर चुनौतीहरू बाँकी नै छन् । यस्ता अवस्थाहरूका कारण सरकारप्रति अविश्वास जाग्न सक्छ र आफ्नो समुदाय तथा देशमा ठूलो योगदान गर्न सक्ने मानिसमा उदासीनता देखिन सक्छ, मतदाता संख्यामा ह्रास आउन सक्छ र सार्वजनिक सेवाप्रति वितृष्णा पैदा हुन सक्छ । लोकतन्त्र भनेको सरकारको सबैभन्दा कठिन रूप हो, तर लोकतन्त्र नै त्यस्तो स्वरूप हो जसले सामान्यतः नागरिक र समुदायलाई ठूलो फाइदा पुर्याउने अत्यधिक क्षमता राख्छ । यो कठोर परिश्रमको लायक छ र यसलाई हल्का रूपमा लिनु हुँदैन । लोकतन्त्रप्रतिको नवीकृत प्रतिबद्धतामार्फत् उदाहरण कायम गरेका नेपालजस्ता हाम्रा लोकतान्त्रिक मित्र तथा साझेदारहरूसँग सहकार्य गर्दै हामीले सँगै भोग्ने चुनौतीहरूको सामना गर्ने र हामी सबैका लागि अझै राम्रो, समतामूलक, समृद्ध र लोकतान्त्रिक विश्व निर्माण गर्ने बाटो तय गरेका छौँ । थम्पसन नेपालका लागि अमेरिकाका राजदूत हुन् ।"
नयाँ गठबन्धनका चुनौती,"गत आमचुनाव शान्तिपूर्ण रूपमा सम्पन्न भएपछि देशभरि उत्साहको वातावरण बनेको थियो । तर लगत्तै माओवादीएमालेलगायतको गठबन्धन, दुई महिना नहुँदै माओवादीकांग्रेससहितको अर्को गठबन्धन बन्नुले आमजनमा सबै दल सत्ता केन्द्रित हुँदा रहेछन् भन्ने सन्देश प्रवाह भएको छ । निराशा बढेको छ । नयाँ गठबन्धनले आफ्नो औचित्य साबित गर्न बाँकी छ । सरकारको कामकारबाही र प्रभावकारिता विगतको भन्दा फरक हुनेछ भनेर देखाउनुपर्ने चुनौती पनि छंँदै छ । गत चुनावमा कांग्रेस, माओवादी, नेकपा एससहितको गठबन्धनले लोकतन्त्रको रक्षा र आर्थिक समृद्धिलाई मुख्य मुद्दा बनाएको थियो । सोही गठबन्धन सरकारमा आएपछि चुनावी मुद्दालाई कार्यान्वयन गर्नुपर्ने जिम्मेवारी पाएको छ । तर जनअपेक्षाको कसीमा खरो उत्रन त्यति सजिलो छैन । पहिलो त जनताले भ्रष्टाचारमुक्त प्रशासन, सेवा प्रवाहमा सुधार, विकास आयोजनाहरूको द्रुत कार्यान्वयन र काम गरी खाने वातावरण चाहेका छन् । इन्धन, खाद्यान्नलगायत अत्यावश्यकीय वस्तुमा विश्वव्यापी मूल्यवृद्धिले महँगी अचाक्ली बढेको छ । दिनभरि काम गरे पनि भोकै बस्नुपर्ने स्थिति छ । केही व्यवसाय गरौं भने बैंकहरूले ऋण दिँदैनन् । उद्यमी, व्यवसायीहरूले चर्को ब्याज तिर्न सक्दैनौं भनेर आन्दोलन गरिरहेका छन् । सरकारले विकास खर्च गर्न सकिरहेको छैन । आन्तरिक राजस्वले सरकारको दैनिक खर्च धान्न नसक्ने स्थिति बन्दै छ । यस्तोमा आगामी बजेटले अर्थतन्त्रमा रक्तसञ्चार गर्न सक्ला ? संक्रमणकालीन न्यायका मुद्दाहरू अझै सम्बोधन हुन सकेका छैनन् । मितव्ययिता अपनाउनुको सट्टा सरकारले अयोग्य भनिएका पूर्व माओवादी लडाकुका नाममा करोडौं रकम बाँड्न लागेको खबर सार्वजनिक भएको छ । गणतान्त्रिक संविधानअन्तर्गत पहिलो पटक संघ, प्रदेश र स्थानीय चुनावहरू भएपछि देशवासी उत्साही देखिन्थे । तर त्यसबेलाको वाम सरकार एकपछि अर्को भ्रष्टाचारका काण्डहरूमा मुछियो । यसले नागरिकमा निराशा छाएको थियो । पछि सर्वोच्च अदालतको आदेशबमोजिम कांग्रेस नेतृत्वमा सरकार गठन भयो । किसानले त्यसबेला पनि समयमै रासायनिक मल पाउन सकेनन् । यद्यपि शान्तिपूर्ण रूपमा निर्वाचन सम्पन्न गरेर नयाँ सरकारलाई जिम्मेवारी हस्तान्तरण गर्न भने सफल रह्यो ।जनसमुदायको मुख्य मुद्दा कानुनको शासन, गुणस्तरीय शिक्षा, सुलभ उपचार, सीप विकास र रोजगारी सिर्जना नै हुन् । संविधानले परिकल्पना गएको न्यायपूर्ण र लोकतान्त्रिक समाज बनाउन यी अपरिहार्य पनि छन् । प्रथम जननिर्वाचित प्रधानमन्त्री बीपी कोइरालाले १५ वर्षमा हरेक नेपालीलाई आफूजस्तै मध्यम वर्गीय आर्थिक स्थितिमा पुर्याउने वाचा गर्नुभएको थियो । तर १७ महिनामै कांग्रेस नेतृत्वको सरकार अपदस्थ गरियो । उहाँले वाचा पूरा गर्ने अवसर पाउनुभएन । आज ६ दशकपछि पनि यो किन सम्भव भइरहेको छैन ? मिहिनेती नेपालीले गरिबीमुक्त, मर्यादित जीवन बिताउन कति समय कुर्नुपर्ने हो ? एक सजग र जिम्मेवार नागरिकका रूपमा राज्यले आमजनबाट के अपेक्षा गरेको छ ?संघीय शासन प्रणाली खर्चिलो प्रणाली पनि हो । गएको पाँच वर्षमा प्रदेश सरकारहरूले देखिने गरी उल्लेखनीय काम गर्न नसकेको गुनासो छ । यही अवधिमा प्रदेश सरकारहरू बन्ने, ढल्ने क्रम जारी रह्यो । फेरि सोही क्रम दोहोरिँंदा आमजनमा वितृष्णा बढ्दै जाने तथ्यप्रति अहिलेको राजनीतिक नेतृत्व सजग हुनुपर्छ । प्रदेशलाई चाहिने अधिकारहरू हस्तान्तरण गर्न कन्जुस्याइँ नगर्ने, उनीहरूलाई खास गरी पूर्वाधार र विकास आयोजनाको कार्यान्वयनतर्फ प्रोत्साहित गर्ने र स्थानीय तथा संघबीच पुलको काम गर्ने तहका रूपमा विकास गर्नु जरुरी छ । खुद्रे आयोजनाहरूमा हात हालिरहने हो भने प्रदेश सरकारहरूले आफ्नो औचित्य सिद्ध गर्न सक्दैनन् । सरकारका लागि पाँच वर्षको अवधि संस्थागत सुधार गर्न, विकासका काम अगाडि बढाउन र जनतामा आशा जगाउन पर्याप्त समय हो । यसको उदाहरण खोज्न टाढा जानु पर्दैन, छिमेकी भारत र बंगलादेश हेरे पुग्छ । तर नेपालमा भने सबैजसो क्षेत्र लथालिंग छ । विश्वविद्यालयहरू अस्तव्यस्त छन् । ८० प्रतिशत बालबालिकाले पठनपाठन गर्ने सामुदायिक विद्यालयमा पढाइ खस्किएको छ । स्वास्थ्य सेवा महँगो छ । स्वास्थ्य बिमा कार्यक्रमको कार्यान्वयनमा आएका समस्यालाई सम्बोधन गर्न सकिएको छैन । भर्खर प्लस टु गरेका किशोरकिशोरी अभिभावकलाई ऋणको भारी बोकाएर भए पनि विदेश गइरहेका छन् । वैदेशिक रोजगारमा जाने लाखौं नेपाली युवायुवतीका कथाव्यथा पनि दुःखद छन् । उनीहरूलाई सीप सिकाउँदै दक्ष वा अर्धदक्ष बनाएर पठाउन र तिनले पठाएको रकम राष्ट्रिय पुँजी निर्माणसँग जोड्न सकिएको छैन । पूर्णस्वरूप लिन लागेको सरकारलाई कुनै पनि बहाना बनाउने छुट अब हुने छैन । संघ, प्रदेश र स्थानीय सरकारहरूबीच समन्वय गरेर, आन्तरिक स्रोतको समुचित सदुपयोग र वैदेशिक लगानी वा सहयोगका रूपमा नयाँ स्रोतहरूको परिचालन गरेर, देशभित्रै रहेको पुँजी चलायमान बनाएर लाखौं युवालाई उद्यमशीलता र रोजगारीमा जोड्न ढिलो भइसकेको छ । सबै खाले सिन्डिकेट अन्त्य गर्ने र निजी क्षेत्रलाई ढुक्कसँग व्यवसाय गर्न सक्ने वातावरण बनाउने जिम्मेवारी पनि सरकारकै हो । २०७२ सालको भूकम्पपछि नेपालीप्रति विश्व समुदायको सहयोगको चाहना छर्लङ्ङ भएको थियो । अहिले विश्व अर्थतन्त्र त्यति सहज नभए पनि सन्तुलित र जिम्मेवार कूटनीतिमार्फत् देशको इज्जत बढाएर बाह्य सहयोग जुटाउन सकिन्छ । त्यसका लागि मुख्य कुरा दृढ राजनीतिक इच्छाशक्ति नै हो । इतिहासले सबै नेताहरूलाई पटकपटक अवसर दिँदैन । त्यसैले पाएको अवसरलाई जिम्मेवारीपूर्वक देश र जनताको हितमा उपयोग गर्नु नै बुद्धिमानी हुन्छ । अहिलेको शीर्ष नेतृत्वले राजनीतिक भागबन्डाभन्दा देश बहुसंकटमा परेको बेला कसरी निकास दिने भन्नेमा ध्यान दिनुपर्छ । आमजनमा आशा र उत्साहको सञ्चार बोलीबाट होइन व्यवहारबाटै देखाउने बेला आएको छ । सरकारको प्रमुख घटक र देशकै प्रमुख राजनीतिक शक्ति नेपाली कांग्रेसले यसका लागि स्पष्ट नीति र दृष्टिकोणका साथ अगाडि बढ्न सरकारलाई निर्देश गर्नुपर्छ । सरकारको कामकारबाहीमा खबरदारी गरिरहनुपर्छ । पार्टीका सबै निकायलाई क्रियाशील तुल्याई जनता जनार्दनसँग जोड्ने, जनताका दैनिक समस्या सम्बोधन गर्न तीनै तहका सरकारहरूलाई झकझक्याउने र सिंगो पार्टीपंक्तिलाई राष्ट्र पुनःनिर्माणमा परिचालन गर्नुपर्ने बेला आएको छ । यो सरकार असफल भएमा सबैभन्दा बढी दोषको भारी कांग्रेसकै थाप्लोमा आउने निश्चित छ ।संग्रौला नेपाली कांग्रेसकी केन्द्रीय सदस्य हुन् ।"
'भारत में का बा !,"छिमेकी भारतको लोकतन्त्र सुरक्षित, समृद्ध र शक्तिशाली भयो भने नेपालको लोकतन्त्रले पनि पोषण पाउँछ । नेपाली लोकतन्त्रको आफ्नै चुनौती छ, र छ मौलिक विशेषता । भारतले आफ्नो स्वतन्त्रता प्राप्तिको अमृत महोत्सव मनाइसकेको छ । भारतको स्वतन्त्रता संघर्षमा नेपालीहरूको समेत रगत पसिना बगेको छ । कुनै समय नेपालमा यस्तो पुस्ता थियो, जसले भारतको स्वतन्त्रताका लागि लड्दै नेपाली लोकतन्त्रका लागि पनि संघर्ष गरे ।भारतमा स्वतन्त्रका लागि विराट संघर्ष हुँदा त्यसको प्रभाव नेपालमा पनि परेको थियो । पछिल्ला वर्षहरूमा भारतीय लोकतान्त्रिक अभ्यासका महिमामण्डकहरूको उपयोगिताको सीमा स्पष्ट भइरहेको छ । भारतीय राजनीतिका घटनाक्रमलाई आन्तरिक विषय भनेर न पन्छाउन मिल्छ न त हाँसोमा उडाउन नै । त्यहाँ लोकतन्त्रभित्र मौलाइरहेको प्रवृत्ति अन्यत्र पनि फैलन सक्छ । अझ खाल्टाबाट उम्केर इनारमा खसेको नेपाली लोकतन्त्र भारतको बाछिटाबाट प्रभावित नहुने कुरै छैन । त्यसैले पनि यहाँ भारतीय लोकतन्त्रको व्यापक विमर्श हुनुपर्छ ।भारतको राजनीतिक घटनाक्रम देखेर नेपालमा कुन खेमामा उल्लासको वातावरण छ ? बन्द कोठाभित्र अनेक आशंका व्यक्त गर्नेहरू सार्वजनिक मञ्चमा बोल्न हच्किन्छन्, आखिर किन ? स्वर्गजस्तो सुन्दर, शान्त, विशाल नेपालको आत्ममुग्धतामा रमाउने तप्कालाई भारतीय लोकतान्त्रिक अभ्यासप्रति चियाउनु अँध्यारोमा हाम फाल्नुजस्तो लाग्न सक्छ । भारत हाम्रो अभिन्न छिमेकी हो, नेपालीको लडाइँहरूमा त्यहाँका नागरिकको निःसर्त साथ सहयोग रहने गर्छ । यस्तोमा स्वघोषित लोकतान्त्रिक शक्तिको अन्योल पनि उदेकलाग्दो किन नलागोस् ? भारतमा कुन दलको सरकार छ र विपक्षमा को छ भन्ने चासो नहुन सक्छ तर सत्ता निर्मित मिथ्याकथ्यहरूलाई तथ्य एवं तर्कसँग तौलेर मात्र स्विकार्ने मनोभाव भने राख्न सकिन्छ । राष्ट्रियता टाउकोमा होइन, टोपीभित्र हुन्छ, पाग र पगडीलाई ढाका टोपीले विस्थापित गरेपछि मात्र देशभक्त ठहरिने भाष्यमय नेपाली माहोलमा, दक्षिणी छिमेकीको राजनीतिक बयारले मनमस्तिष्कलाई उद्वेलित गरे पनि मुटुलाई पटक्कै छुँदैन । निश्चितताको खोजीमा रहेका नेपाली राजनीतिकर्मीहरू झ्याल बाहिर चियाउनै चाहँदैनन् । फलस्वरूप नेपाली राजनीतिमा एउटा अचम्मको तर डरलाग्दो मौन निस्पन्दता छाएको देखिन्छ । सामयिक नेपाली राजनीतिको विडम्बना हो यो ।नेपाली सामाजिक वृत्तमा भारतीय लोकतान्त्रिक अभ्यासको चाल, चरित्र र चेहराबारे कत्तिको खुला एवं परिपक्क विमर्श हुन्छ ? लोकतन्त्रको उर्वर भूमिमा कस्ताकस्ता प्रयोग हुँदैछन्, के कस्तो भाष्यले आकार लिँदै छ, विधिको सर्वोच्चता कत्तिको छ, संघ र प्रदेशबीचको सम्बन्धका परिभाषाले कस्तो व्याख्या पाउँदै छ, तुष्टीकरणका मान्यता कसरी विस्तार हुँदै छ तथा डिजिटल लोकतन्त्रले कस्तो तरंग ल्याएको छ भन्ने थाहा पाइराख्नु जरुरी छ । अनेकौं विमति हुन सक्छन् तर भुइँयथार्थ के हो भने जीवनशैली, रहनसहन एवं सोच विचारमा समेत दक्षिणी मनसुन हाबी छ । नेपाली ऐक्यबद्धता निर्माणका लागि नगरी नहुने तर अद्यापि थाती रहेका कामहरूको सूचीमध्ये एक हो भारतलाई चिन्नु । नियतिले निर्धारण गरेको भारतबारे थाहा पाइराख को निरन्तरता नै राजनीतिक शक्तिको मुख्य जिम्मेवारी हो । हिन्द महासागरमा हावाको चाप ताकेर राजनीति गर्नेहरू अलमलमा रहिरहनु अस्वाभाविक होइन ।संविधान कुनै पनि मुलुकको सर्वोच्च कानुन हो । यसले सरकारको रूपरेखा र शक्तिहरूको सीमा निर्धारण गर्छ । यो लिखित र अलिखित दुवै हुन सक्छ । बेलायतको संविधान अलिखित छ, यता भारतको लिखित । भनिन्छ, भारतको संविधान दुनियाँकै ठूलो संविधान हो । भारतको विविधतालाई ध्यानमा राखेर सबै प्रावधान लिखितमा राख्नु जरुरी थियो । भविष्यमा कुनै विषयमा विवाद हुँदा संविधानको सीमाभित्रै समाधान खोज्न सक्षम बनाउनु थियो । संविधान निर्माताहरूले जनताको सर्वोत्तम हितका लागि जे पनि जरूरी छ र त्यो अन्य मुलुकको संविधानमा छ भने आत्मसात गर्नुपर्छ भन्ने सोच राखेका थिए । भारतीय संविधान विशेषज्ञहरूले भन्ने गरेका छन् संसदीय व्यवस्था (बेलायत), राज्यका नीति निर्देशक सिद्धान्त (आयरल्यान्ड), मौलिक अधिकार (संयुक्त राज्य अमेरिका), मौलिक कर्तव्य (सोभियत संघ) इत्यादि अरू मुलुकको संविधानबाट भारतको संविधान अभिप्रेरित भएको हो । यस्तो गर्न जरुरी थियो, किनकी यो दस्ताबेजले वर्तमान र भविष्यको संवैधानिक प्रारूप र अंगहरूसंग सम्बन्धित संरचनाको स्थापना गर्दै थियो । यो कानुनको परिधिभित्र रहनु जरुरी थियो, जसमा निरंकुशताको अंश नहुनु अपरिहार्य थियो ।सन् १९७० मा भएको काशी हिन्दु विश्वविद्यालयको ५२ औं दीक्षान्त समारोहमा भारतका स्वतन्त्रता सेनानी जयप्रकाश नारायणले भनेका थिए लोकतन्त्रमा उलार हुँदै गएको छ । तन्त्र शक्तिशाली हुँदै गएपछि, लोकतन्त्र खुम्चिरहेको छ । लोकतान्त्रिक संस्थाहरूले संस्थागत आकार ग्रहण नगर्दै क्षीण हुन थालेका छन् । राजनीतिको बीभत्स रूप सामुन्ने छ तर यसकै आकर्षण छ, प्रशस्ति छ, लहर छ जस्तो कि देशको भविष्य तिनैमाथि निर्भर छ । जयप्रकाशजी नेपाली जन र लोकतन्त्रका अनन्य हितैषी थिए । आज उनी भएको भए भारतीय लोकतान्त्रिक अभ्यासलाई कसरी व्याख्या गर्थे ? उनले आधा शताब्दीअघि गरेको मूल्यांकनको क्यानभासमा आजको अभ्यासक्रमलाई दाँज्न सकिन्छ । आजको भारतले लोकतन्त्रभित्र लोकतन्त्रको खोजी गर्दै जयप्रकाश नारायणको मान्यता के थियो भनेर चासो देखाइरहेको छ । अहिलेको भगवामय भारतले समेत उनलाई कुनै हालतमा उपेक्षा गर्न सक्दैन । सत्ता चहकिलो हुने भएकाले आकर्षक हुन्छ । यसकारण त्यसतर्फ मान्छेको सहज वृत्ति हुन्छ । यसको तुलनामा जनसत्तालाई स्थापित गर्ने काम कठिन र अनाकर्षक हुन्छ । तर लोकतन्त्रलाई कर्मकाण्ड बन्नबाट रोक्न र वास्तविक लोकतन्त्रका लागि सतत नागरिक निगरानीको खाँचो यो जति पुरानो भए पनि अपरिहार्य छ ।लोकतान्त्रिक व्यवस्थामा न्यायपालिकाको पारदर्शिता र सक्षमता एउटा ज्वलन्त मुद्दा हुने गर्छ । कार्यपालिका र न्यायपालिकाको आपसी मेलजोलले न्यायपालिकाको निष्पक्षता र स्वतन्त्रताको अवधारणालाई कम गर्छ । र, न्यायपालिकाप्रति आमनागरिकको विश्वासलाई निस्तेज गर्छ । कार्यकारीको अधिनायकवादी आकांक्षामाथि पूर्णविराम लगाउने गरेको भारतीय न्यायपालिकाको पृष्ठभूमिमाझ यतिखेर भारतीय कंग्रेसका नेता राहुल गान्धीको संसद् सदस्यता खारेजको फौसलामाथि अनेक कोणबाट प्रतिक्रिया आएका छन् । सुरतको एक अदालतले गान्धीलाई मानहानिको मामिलामा दुई वर्षको सजाय तोकेको छ, उनको लोकसभा सदस्यता पनि समाप्त पारिएको छ । यो घटनाले छोटो समयमै यसरी आकार लियो कि भारतका सत्तारूढइतरका दलहरू कार्यकारीको भूमिकाप्रति सशंकित भएका छन् । असहमत स्वरलाई थिच्ने उपक्रम त होइन यो भनेर गान्धीसँग कतिपय मामिलामा फरक मत राख्ने राजनीतिक शक्तिहरू आफ्नो समर्थन वा विरोधको महत्त्व बुझ्न थालेका छन् ।केहीअघि अमेरिकी फर्म हिन्डनबर्ग रिसर्चको नकारात्मक रिपोर्ट आएपछि भारतको सत्ता प्रतिष्ठानसँग नजिक मानिएको अदानी ग्रुप को श्रेणीक्रम अचानक खस्किएको थियो । यो अप्रत्याशित घटना क्रमलाई लिएर भारतीय संस्थापन सशंकित देखियो, जसको आशंका थियो कतै पश्चिमाहरूले भारतको अर्थतन्त्र र राजनीतिलाई अस्थिर बनाउन त खोजेको छैनन् ? यसै समयमा गान्धी वैदेशिक भ्रमण निस्किए, जहाँ उनले आफ्नै मुलुकको सरकारको कडा आलोचना गरेका थिए । सत्ता पक्ष यी सबैलाई एउटै आँखीझ्यालबाट हेर्नुपर्ने दाबी गर्छ । पक्षविपक्षको राजनीति हुँदै गर्छ । भारतमा खुला र लोकतान्त्रिक समाजको कुनै विकल्प छैन । नेपालीहरू चाहन्छन् सामाजिक परिवेशलाई प्रदूषित एवं ध्रुवीकृत बनाउने यो जोखिमबाट भारत सावधान रहोस् ।"
ब्युँताइँदै ललितपुर महानगरका पर्व र जात्रा,"(ललितपुर)महालक्ष्मीको खट यात्रा हराएको ३४ वर्षपछि यो वर्ष सुरु हुँदै छ । ललितपुर महानगरपालिका वडा नं ५ मा पर्ने देवी महालक्ष्मीको खट यात्रा टोलवासी मिलेर ब्युँताउन लागेका हुन् । यो पर्व सञ्चालन गर्न कायगुननी मंकाः खलः संगठित रूपमा लागेको छ । कायागुनी मंकाः खलः मा आबद्ध परिवारको सक्रियतामा यो पर्व फेरि सञ्चालन गर्न लागेका हौं, महालक्ष्मी जात्रा व्यवस्थापन कार्यदलको संयोजक सन्तराज महर्जनले भने, लामो समयसम्म रोकिएको पर्व भयो । यो अमूर्त सांस्कृतिक सम्पदा संरक्षणमा ठूलो सफलता हो । यो मन्दिर चक्रपथ उत्तर र लगनखेलको बीचमा रहेको छ । रामनवमीको दिन तान्त्रिक र वैद्धिक विधिबाट महालक्ष्मीको पूजा गरेपछि थसिखेलस्थित मन्दिरबाट सुरु हुन्छ खट यात्रा । देवीलाई कलात्मक रूपमा सिँगारिएको खटमा विराजमान गराएर टोल घुमाइन्छ । पाटन सहरको रक्षाका लागि खटमा राखेर देवीलाई विभिन्न टोलमा लैजाने गरीको मान्यता छ । टोलटोल पुर्याएर पाटन सहरभित्रका महाशक्तिपीठ लगिन्छ । उत्तरतिर शंखमूलस्थित चामुण्डा माई, पूर्वतिर बालकुमारीस्थित बालकुमारी माई, पश्चिमा नख्खुस्थित विष्णुदेवी माईसम्म पुर्याइन्छ । खटमा विभिन्न १२ वटा देवी विराजमान गराइन्छ । खट यात्रा सुरु गर्नुभन्दा एक साताअघि नै द्यःला (पुजारी) को घरमा देवीदेवताको मूर्तिलाई रंगरोगन गर्न सुरु गरिन्छ । रंगरोगन गर्न प्रत्येक वर्ष होगल टोलमा रहेका चित्रकारको घरमा लैजाने परम्परा छ । देवीलाई चित्रकारको घरसम्म लैजाने व्यवस्था मंका खलले नै गर्ने महर्जनले जानकारी दिए । चित्रकारको घरबाट खर्पनमा बोकेर फेरि कायगुननी टोलमा रहेको कजी छें घरमा राखिन्छ । अष्टमी (चैते दसैं) को दिन कजी छें घरमा राखेपछि नवमीको दिन बिहान भजन सुरु हुन्छ । साइत हेरेर समय तय गरिन्छ । महर्जनका अनुसार यो वर्ष बिहान ६ बजे भजन सुरु हुन्छ । बिहान ७ बजे मूर्ति खटमा राखेर कजी छेंबाट महालक्ष्मी मन्दिरमा लगिनेछ । ८ बजे गुरुजुले वैद्धिक र तान्त्रिक विधिबाट पूजा सुरु गर्नेछन् । दिउँसो १ बजे महालक्ष्मीको प्रसादस्वरूप समय बजी वितरण गरिने तालिका बनाइएको छ । समय बजी खुवाएपछि मन्दिरमा विराजमान मूर्तिलाई फेरि पुजारीले जजमानलाई दिन्छन् । जजमानले खटमा विराजमान गराउँछन् । मूर्ति खटमा राखेपछि पुजारी बेहोस हुन्छन् । बेहोस भएका पुजारीलाई मन्दिर छेउकै पीपलबोटको जल छर्किइन्छ अनि मूर्छित पुजारी ब्युँझिन्छन् । मूर्ति खटमा राखेपछि मन्दिरलाई तीन पटक परिक्रमा गराइन्छ । दिउँसो ४ बजे तान्न सुरु हुनेछ । धिमे बाजा, बाँसुरी, नायखी बाजा बजाउँदै टोली अघि लाग्नेछ । त्यसको पछाडि नामसंगीत पाठ गर्दै कलाकार पछि लाग्छन् । थसिखेलस्थित महालक्ष्मी मन्दिरबाट सुरु भएको खट यात्रा कायगुननी चोकमा आएर समापन हुन्छ । त्यसको भोलिपल्ट खटलाई पुजारीको घरमा पुर्याइन्छ । पुजारीको घरमा पुर्याउने काम थती द्यःला पुचको हुन्छ । थती टोलमा रहेको यो पुचले मूर्तिलाई पाटनका विभिन्न टोलमा परिक्रमा गराएर पुजारीको घरमा पुर्याउँछ । खट यात्राको व्यवस्थापन गर्ने जिम्मा ज्यापू समुदायको हो । राति हुने यात्रा हो यो । पहिलाको भन्दा केही परिवर्तन गरिएको महर्जनले जानकारी दिए । पहिला राति ९ बजे सुरु हुन्थ्यो । विभिन्न टोल र शक्तिपीठमा खट परिक्रमा गर्दा मध्यराति हुन्थ्यो । अहिले राति नभई दिउँसै सुरु गरेर साँझ समापन गर्ने गरी समय तालिका मिलाइएको छ । पहिला घरमा गएर पूजा माग्ने चलन थियो । अहिले यस्तो नगर्ने महर्जनले जानकारी दिए । म सानो छँदा यो यात्रा हेरेको हुँ । राति अबेला सुरु हुन्थ्यो । रातभरि हुन्थ्यो, महर्जनले भने, अहिले व्यवस्थित गरी परिक्रमा गर्ने व्यवस्था मिलाएका छौं ।खट सञ्चालनका लागि ललितपुर महानगरपालिकाले आठ लाख रुपैयाँ सहयोग गरेको छ । त्यसबाहेक ज्यापू समाज यल र अरू संस्थाले सहयोग गरेका छन् । खट यात्रा हराउनुको मुख्य कारण आर्थिक नै हो । आर्थिक कारणले फेरि जात्रा हराउन नदिन योजना बनाएको टोल समितिका अध्यक्ष समन्तलाल महर्जनले जानकारी दिए । सुरु गरेर मात्र भएन । दिगो बनाउने चुनौती छ, महर्जनले भने, अब लोप हुन नदिनका लागि दिगो आर्थिक स्रोत व्यवस्थापन गर्छौं ।हिन्दुले महालक्ष्मी र बुद्धमार्गीले बसुन्धरा भनेर पुज्ने महालक्ष्मीको खटजस्तै हराएको खड्ग यात्रा पनि ब्युँताएका छन् । ज्यापू समाजको अगुवाइमा यो जात्रा हरेक वर्ष हुने गर्छ । २८ वर्ष रोकिएको यो जात्रा पनि महालक्ष्मी मन्दिरसँगै सम्बन्धित छ । दसैंको अवसरमा प्रस्तुत हुने खड्ग जात्रामा देशका विभिन्न भागमा निकाल्ने चलन छ । युद्धमा आफ्नो राज्यको शक्ति वृद्धि गर्न र विजय हासिल गर्न यो जात्रा गरिने परम्परा छ । युद्धका हतियारमा दैवी शक्ति अनुष्ठान गर्न आफ्ना देवघर, आगमघर, कोतघरमा युद्धका औजार पूजा गरेर खड्ग जात्रा मनाइने लेखक तेजप्रकाश श्रेष्ठले नेपालमा जात्रा पुस्तकमा उल्लेख गरेका छन् । काठमाडौंको टेबहाल, कोहिटी, महाबौद्ध, बटु, असन, मरु, मखनजस्ता टोल र ललितपुर, भक्तपुर, साँखुलगायतमा आगमघरबाट खड्ग जात्रा निकालिन्छ । देवताले खड्ग बोकेर दानव खोज्दै हिँड्ने गरिन्छ यो जात्रामा । जात्रा गर्ने तरिका भने ठाउँअनुसार केही फरक हुन्छ । हामीले पनि हराएको यो परम्परा ब्युँताएका छौं, महर्जनले भने, संस्कृति हाम्रो सम्पत्ति हो । पहिचान हो । यसलाई संरक्षण गर्नु हाम्रो दायित्व हो । शंखमूलको चामुण्डामा हराएको चामुण्डा जात्रा पनि २९ वर्षपछि फर्किएको छ । प्राध्यापक गोपाल शिवाकोटीका अनुसार यसको सुरुवात सन् १६९९ मा भएको हो । मन्दिरका वरिपरि देवताको प्रतीक ढुंगा छन् । चामुण्डा पाटनको रक्षा गर्ने शक्तिपीठमध्ये उत्तरतिरको पीठ मानिन्छ । यो मन्दिरमा पनि २९ वर्ष हराएको जात्रा फेरि फिर्ता भएको छ, ज्यापू समाजको वरिष्ठ उपाध्यक्षसमेत रहेका सन्तमानले भने, हराएका यस्ता परम्परा ब्युँताउन हामी प्रयासरत छौं । यसमा सरकारले पनि सहयोग गर्नुपर्यो । शंखमूलमा रहेको चामुण्डा मन्दिरमा पनि हराएको २९ वर्षपछि चामुण्डा खट यात्रा सुरु भएको छ । हराएका पर्व ब्युँताउन ज्यापू समाजले ललितपुरमा अभियानै चलाएको महर्जनले जानकारी दिए ।"
भारतीय तरकारीको गुणस्तर परीक्षणमा मन्त्रीको बेवास्ता,"(काठमाडौं)मन्त्रिपरिषद्को विषयगत समिति संयोजक रहेका उपप्रधानमन्त्री नारायणकाजी श्रेष्ठले समय नदिँदा तरकारी तथा फलफूलको गुणस्तरसम्बन्धी मापदण्ड समितिमै अड्किएको छ । ०७९ फागुन २५ मा बसेको मन्त्रिपरिषद् बैठकले तरकारी, फलफूल तथा खाद्यवस्तुमा जीवनाशक विषादीको अवशेषको अधिकतम सीमा निर्धारण प्रस्ताव विषयगत समितिमा पठाउने निर्णय गरेको थियो । तर उपप्रधानमन्त्रीले समय नदिँदा छलफल प्रक्रिया बढ्न नसकेको हो ।मन्त्रिपरिषद्को निर्णयसँगै कृषि तथा पशुपन्छी विकास मन्त्रालयबाट तरकारी, फलफूलको गुणस्तरसम्बन्धी मापदण्ड विषयगत समितिमा आएको छ । यस समितिको संयोजक उपप्रधानमन्त्री हुनुहुन्छ, उहाँको समय मागेका छौं । उपप्रधानमन्त्रीले समय दिएलगत्तै बैठक हुन्छ, प्रधानमन्त्री तथा मन्त्रिपरिषद्को कार्यालयका एक अधिकारीले भने, त्यसपछि मात्रै थप निष्कर्ष निकाल्न सकिन्छ ।विषयगत समितिमा उपप्रधान अथवा अर्थमन्त्री संयोजक हुन्छन् । सम्बन्धित कृषि तथा पशुपन्छी विकास, उद्योग वाणिज्य तथा आपूर्ति, पर्यटनलगायत मन्त्री अनि राष्ट्रिय योजना आयोग र मन्त्रालयका सचिव सदस्य हुन्छन् । मन्त्रिपरिषद् पूर्ण रूपमा विस्तार हुन नसक्दा प्रधानमन्त्री पुष्पकमल दाहालले अर्थसहित १६ मन्त्रालय सम्हालेका छन् । उपप्रधानमन्त्री श्रेष्ठले भौतिक पूर्वाधार तथा यातायात मन्त्रालयको जिम्मेवारी पाएका छन् । तर श्रेष्ठ सडक अवलोकन, समस्या सुधार गर्न निर्देशन दिनमा मात्रै व्यस्त छन् । निर्देशन दिए पनि समस्या जस्ताको त्यस्तै छ । उपप्रधानमन्त्री श्रेष्ठले बढी समय सडकमै खर्चिंदा विषयगत समितिले पूर्णता पाउन नसकेको हो ।प्रधानमन्त्री दाहालको प्राथमिकतामा रहेकाले समितिमा पेस गर्न निर्देशन दिइयो । मापदण्डबारे मन्त्रिपरिषद् जानकार छ, त्यसलाई विषयगत समितिबाट अनुमोदन गर्न हामी प्रयासरत छौं, ती अधिकारीले भने, फलफूल तथा तरकारीको गुणस्तर मापदण्डको छलफलबारे उपप्रधानमन्त्रीलाई ब्रिफिङ भइसकेको छ । तर व्यस्तताका कारण उहाँले समय दिन सक्नुभएको छैन । समितिमा अन्य विषयगत मन्त्री सदस्य हुन्छन् । सबैको अनुकूलता मिलाउन खोज्दा पनि समितिले समय नपाएको ती अधिकारीको बुझाइ छ । विभागीय मन्त्रीबाट स्वीकृत भएर मन्त्रिपरिषद्मा पेस भइसकेपछि थप छलफलका लागि विषयगत समितिमा पेस गर्नु पर्दैन । तर कृषि क्षेत्र र किसानको पीडाले मन्त्रिपरिषद्मा प्राथमिकता नपाउँदा समस्या भएको हो । सरकारको प्राथमिकतामा परे विभागीय मन्त्रीबाटै स्वीकृत भइसकेपछि विषयगत समितिमा लैजानु पर्दैन । मन्त्रिपरिषद् बैठकले सिधै निर्णय गर्न सक्छ । अन्योल रहेको विषय मात्रै विषयगत समितिमा पठाउने हो, पूर्वकृषि सचिव योगेन्द्र कार्कीले भने, सबै विषय समितिमा पठाउन आवश्यक पनि छैन । तर विडम्बना, कृषिको विषयवस्तु मन्त्रिपरिषद्को प्राथमिकतामा पर्न सकेन । मन्त्रिपरिषद्ले सिधै टुंग्याउन सक्ने विषय समितिमा लगेर टार्न खोजिएको छ ।आम उपभोक्ताको हकहितका विषयसम्बन्धी मापदण्ड मन्त्रिपरिषद्ले सिधै स्वीकृत गर्न सक्छ । तरकारीको प्रस्तावसँगै कृषि मन्त्रालयले पेस गरेको खाद्यान्न, तेलहन र अन्नमा आधारित पूरक बाल आहारको मापदण्ड मन्त्रिपरिषद्बाट स्वीकृत भइसकेको छ । उक्त मापदण्ड गत फागुन १ मा राजपत्रमा समेत प्रकाशित भई कार्यान्वयनमा आइसकेको छ । तरकारी र फलफूलको गुणस्तर मापदण्ड भने विषयगत समितिमा लगेर झुलाउन खोजिएको पूर्वसचिव कार्कीको पनि स्विकारोक्ति छ । तरकारी तथा फलफूलको गुणस्तरसम्बन्धी प्रतिवेदन अत्यन्त जरुरी भएकाले मन्त्रिपरिषद्को निर्णयलगत्तै पुनः प्रस्ताव गरिएको कृषि मन्त्रालयले जनाएको छ । मन्त्रिपरिषद्ले स्वीकृत गरे स्वदेशी उत्पादनसँगै आयातित वस्तुको गुणस्तरमा धेरै सुधार ल्याउन सकिने मन्त्रालयको दाबी छ । गुणस्तर मापदण्डको उद्देश्य आयातित वस्तुको विषादी परीक्षण मात्रै थिएन, स्वदेशमै उत्पादित वस्तुको पनि गुणस्तर परीक्षण गर्नु पनि हो । यसको दीर्घकालीन फाइदा धेरै छ, मन्त्रालयका एक अधिकारीले भने । आयात हुने तरकारीमध्ये करिब ९५ प्रतिशत भारतको रहेको सरकारी तथ्यांक हुन्छ । सरकारले करिब दर्जन ग्रुपका विषादी पञ्जीकृत गरेको छ । तर यहाँ दुई ग्रुप (काब्रामाइट र अर्गानोफोस्पेट) को मात्रै परीक्षण हुन्छ । जानकारका अनुसार अहिलेको परीक्षणले नयाँ विषादीको पहिचान नै गर्न सक्दैन । दुई ग्रुपका विषादीको मात्रै ल्याब परीक्षण हुँदा सर्वसाधारणको भान्सामा दैनिक विषादीजन्य तरकारी पाकिरहेको छ ।"
साढे पाँच महिनामा सुनकोशी डाइभर्सनको ४५ किमि सुरुङ,"(मरिण, सिन्धुली)सबैजसो राष्ट्रिय गौरवका आयोजनाको कम निराशाजनक भइरहेको समयमा सुनकोशीमरिण डाइभर्सनअन्तर्गत सुरुङ खन्ने कामको प्रगति भने लक्षभन्दा बढी भएको छ । साढे पाँच महिनामा ४ हजार ५ सय ४० मिटर सुरुङ निर्माण भएको छ । यससँगै यसको भौतिक प्रगति १३५ प्रतिशत पुगेको छ । बुधबारसम्म आयोजनाको साढे चार किमि सुरुङ निर्माण भएको हो । गत असोज २८ बाट सुरुङ खन्न सुरु गरिएको थियो । प्रतिमहिना पाँचदेखि सात सय मिटर सुरुङ खन्ने लक्ष्य लिइएकामा कुनै महिना ९ सय मिटरसम्म खनिएको सुनकोशी मरिण डाइभर्सन आयोजनाका प्रमुख मित्र बरालले जनाए । टनेल बोरिङ मेसिन (टीबीएमा) बाट सुरुङ खन्न सुरु गरिएको साढे पाँच महिनामा लक्ष्यभन्दा बढी खनेर प्रगति भएको आयोजनाका प्रमुख बरालले बताए । १३३ किमि लामो सुरुङ कमलामाई नगरपालिका२ कुसुमटारबाट खन्न सुरु गरिएको छ ।चुरेको भूभागमा सकिएर महाभारत क्षेत्रतर्फ सुरुङ खन्न थालिएको सुरुङ निर्माणमा हालसम्म कुनै समस्या नआएको आयोजना सिनियर डिभिजन इन्जिनियर अशोकराज गौतमले जानकारी दिए । कमलामाई नगरपालिका२ को धनमना क्षेत्र पार गरेर महाभारत रेन्जमा प्रवेश गरेको उनको भनाइ छ । महाभारत क्षेत्रमा कटा चट्टान हुने भएकाले समस्या आउन सक्ने गौतमको दाबी छ । यही रफ्तारमा सुरुङ निर्माण भए तोकिएको २२ महिनाअगावै निर्माण सकिने उनले बताए । सुरुङ निर्माणमा खटिएका प्राविधिक कर्मचारी तथा कामदारलाई सहज होस् भनेर ठूलो पाइपमा अक्सिजनसहित हावा पास गर्ने क्षेत्र बनाइएको छ । सुरुङ निर्माण क्षेत्रमा ठाउँ ठाउँबाट पानी निस्किए पनि ठूलो मूल भेटिएर कामै रोक्नुपर्ने अवस्था आएको छैन । अघिल्लो आर्थिक वर्षसम्म ९ प्रतिशत भौतिक प्रगति रहेकामा यस ९ महिनामा ४ दशमलव ५ प्रतिशत बढेर १३ दशमलव ५ प्रतिशत पुगेको आयोजनाले जनाएको छ ।सुनकोशीमा हेडवर्क्स निर्माणको ठेक्का सम्झौता भई निर्माण व्यवसायीले क्याम्प निर्माण सुरु गरेका छन् । उच्च प्रविधिबाट ५ दशमलव ५ डायमिटरको सुरुङ मार्गमा गुणस्तरीय सेगमेन्ट प्रयोग भइरहेको इन्जिनियर गौतमले बताए । ल्याब परीक्षणबाट स्वीकृत सेगमेन्ट मात्र सुरुङ निर्माणमा प्रयोग भएको उनको दाबी छ ।सुरुङ निर्माणका लागि ठेक्का पाएको चिनियाँ कम्पनी चाइना ओभरसिज इन्जिनियरिङ (कोभेक) ले अहिले प्रतिदिन औसत २५ मिटर र कुनै दिन ३८ देखि ४५ मिटरसम्म सुरुङ खनिरहेको छ । सुनकोशी गाउँपालिकाको कानढुंग्रीमा गएर सुरुङ निर्माण सकिन्छ । यो तामाकोशी र सुनकोशीको संगमस्थल त्रिवेणीभन्दा सात सय मिटर तल पर्छ । सुरुङ खन्न मात्रै कोभेकले करिब ११ अर्ब रुपैयाँमा ठेक्का पाएको छ । हालसम्म आयोजनाले ६ अर्ब १ करोड २७ लाख खर्च गरेको छ । आयोजनामा ४६ अर्ब १९ करोड खर्च हुने जनाइएको छ । खुर्कोटमा सुनकोशी नदीमा १६ मिटर उचाइको बाँध निर्माण गरी सुरुङमार्फत प्रतिसेकेन्ड ६७ क्युसेक पानी कमलामाई नगरपालिका२ कुसुमटारस्थित मरिणखोलामा खसालिने आयोजनाछ । त्यहाँ ६६ मिटर हेटेडबाट पानी झारेर ३१०७ मेगावाट बिजुली उत्पादन गरिनेछ । विद्युत् उत्पादनसँगै तराईका बारा, रौतहट, सर्लाही, महोत्तरी र धनुषामा गरी एक लाख २२ हजार हेक्टर क्षेत्रमा सिँचाइ सुविधा पुर्याउने आयोजनाको मुख्य उद्देश्य हो ।"
दुवैको इतिहास रच्ने दाउ,"(विराटनगर)सातौं विराट गोल्डकप फुटबल प्रतियोगिताको उपाधिका लागि बिहीबार साँझ फ्लडलाइटमा सहिद मैदानमा उत्रँदा आयोजक विराटनगर सिटी र भारतको लुका सकर केरलाको मुख्य उद्देश्य उद्देश्य उपाधि जित्ने नै हुनेछ । दुवैका लागि विराट गोल्डकप पहिलो हुनेछ । चुनौतीपूर्ण प्रतिस्पर्धालाई आफ्नो पक्षमा पारेर इतिहास रच्ने मौका दुवैलाई छ । त्यो हो आयोजक विराटनगर सिटीको ६ दशकघरेलु मैदानमा उपाधि उचाल्ने र केरलालाई विदेशी भूमिमा पहिलो उपाधि हत्याउने । केरलाको यो सहभागिता विदेशी भूमिमा पहिलो हो ।महेन्द्र गोल्डकपको नामबाट २०१८ सालदेखि २९ औं पटक सञ्चालन भएको यो प्रतियोगिताले २०६८ देखि विराट गोल्डकपको नाममा सातौं वार्षिक यात्रा गर्दै छ । २०६२६३ को राजनीतिक परिवर्तनपछि महेन्द्र गोल्डकपको नाम हटाएर विराट गोल्डकप ट्रस्ट स्थापना गरी यो प्रतियोगितालाई निरन्तरता दिइएको हो ।२०१८ सालको महेन्द्र गोल्डकपको पहिलो संस्करणमा तत्कालीन आयोजक मोरङ ११ उपविजेता र एलेभेन ज्वेल्स कोलाकाता विजेता बनेको थियो । २०१९ सालमा आयोजक मोरङ ११ ले उपाधि जित्दा कोलकाता उपविजेता भएको थियो । त्यसयता आयोजकले आफ्नै मैदानमा कुनै संस्करणको फाइनल यात्रासमेत गरेको छैन । विराटनगर सिटीका प्रशिक्षक सन्तोष न्यौपानेले बुधबार प्रिम्याच कन्फ्रेन्समा भने बिहीबार आयोजकलाई ६ दशकपछि घरेलु भूमिमा उपाधि दिलाउने टिमको मुख्य लक्ष्य हुने बताए । मैदानसँग घरेलु दर्शकको पनि साथ रहनेछ, उनले भने, दशकौंपछि इतिहास बनाउने राम्रो अवसर छ । गत वर्षको लिग विजेता मछिन्द्र क्लबका सेटै मैदानमा उतारेको आयोजकले पूर्वविजेता नेपाल पुलिस क्लबलाई १० र जावलाखेलको चुनौती २१ गोलले पन्छाउँदै उपाधिको दाबेदारीमा आफूलाई उभ्याएको हो । कप्तान विशाल श्रेष्ठले टिमले घरेलु दर्शकको मन जितिसकेको उल्लेख गर्दै अब उपाधि जित्नमात्र बाँकी रहेको बताए । विपक्षी टिम बलियो र विदेशी भूमिमा उत्साही पनि रहेकाले उपाधि जित्न पक्कै सहज छैन, उनले भने, उपाधिका लागि टिमले हरेक प्रयत्न गर्नुको विकल्प छैन । आयोजक विराटनगर सिटीबाट अहिले खेलिरहेका अधिकांश खेलाडीले साता अगाडि मोरङको सगरमाथा युथ क्लबाट खेलेर शनिबार इटहरी गोल्डकपको उपाधि जितेका थिए । त्यतिबेलाको प्रतिद्वन्द्वी चर्च ब्वाइज थियो ।भारत केरला प्रिमियर लिगको पाँचौं स्थानमा रहेको लुका सकरको यो पहिलो विदेश यात्रा हो । लुका सकरले स्वदेशमा अहिलेसम्म गत वर्ष आसामको बुडासा कप र तेजपुर कप जितेको छ । प्रशिक्षक नभास नोकाले भने, हामी विदेशको पहिलो सहभागितामै दर्शकको मनसहित उपाधि जितेर घर फर्कने लक्ष्यमा छौं ।उनले टिमका लागि उपाधि जित्नु पक्कै सजिलो नहुने बुझेका छन् । विपक्षी घरेलु टिम चुस्त र बलियो छ, आफ्ना टिमका सामेल स्थानीय एकेडेमीका खेलाडीले राम्रो चुनौती तेर्स्याउनेमा विश्वस्त छु, नोकाले भने, केरलाको टिम विराट गोल्डकपजस्तो प्रतिष्ठित उपाधि जित्न आतुर छ, यसअघि यो गोल्डकपको नाममात्र सुनेका थियौं, गोल्डकप नै नामजस्तै विराट रहेछ ।उनले यो प्रतियोगितालाई निरन्तरता दिन आयोजकलाई आग्रह पनि गरे । लुका सकरले विराट गोल्डकपको उपाधिको दाबेदारी प्रस्तुत गर्नेक्रममा पूर्वविजेता संकटाको चुनौती टाइब्रेकरमा ८७ गोलले र साबिक विजेता एपीएफ क्लबलाई पनि टाइब्रेकरमै ४२ गोलले पछार्दा टिमका खेलाडीको मनोबल उच्च छ । क्लबले स्वदेशी भूमिमा यति ठूलो र गरिमामय टुर्नामेन्ट अहिलेसम्म खेलेको थिएन, टिमका कप्तान मोहमद अर्सादले भने, विदेशी भूमिमा विराटनगरको यो उपाधि जितेर भारतमा आफनो क्लबको प्रतिष्ठा पनि उच्च बनाउने र नेपाली दर्शकको मनमा बस्ने खेलाडी र टिमको लक्ष्य छ ।लुका सकरका खेलाडीले संकटा र एपीएफविरुद्धको जितेपछि विराटनगरका दर्शकप्रति दर्शाएको आदर, माया र आत्मीयताले स्थानीय रैथानेको मन जित्न सफल भएको छ । आयोजक, तीन विभागीय टोली र दुई ए डिभिजन क्लबसहित भारतका दुई तथा भुटानको एक टिमले भाग लिएको रात्रिकालीन यो प्रतियोगिताको विजेताले २० लाख १५ हजार र उपविजेताले १० लाख १५ हजार रुपैयाँ पुरस्कार पाउने सहसंयोजक सुवाशीष कोइरालाले बताए । करिब अढाइ करोड लागत रहेको प्रतियोगिताका विधागत उत्कृष्ट खेलाडीले जनही २५ हजार पुरस्कार पाउनेछन् ।"
मनाङ फाइनलमा,"(धनगढी)मनाङ मर्स्याङ्दी क्लब छैटौं खप्तड गोल्डकप फुटबल प्रतियोगिताको फाइनलमा पुगेको छ । धनगढी रंगशालामा बुधबार सेमिफाइनलमा मनाङले क्यामरुनी टिम एभिनियर एफसीलाई ६० ले हराएको थियो ।आवश्यक कागजात नभएको प्राविधिक कारणले दुई खेलाडी खेल्न नपाएपछि एभिनियरले ९ खेलाडी लिएर मैदान उत्रिएको थियो । तर पहिलो हाफमै एभिनियरले सात खेलाडीमा सीमित भएर खेलेको हो । दुई खेलाडीले रातो कार्ड पाएका थिए । एक खेलाडीको भिसा सकिएको र अर्का खेलाडीको श्रम स्वीकृति प्रक्रिया पूरा नभएका कारण ११ खेलाडी एभिनियरले मैदान उतार्न नसकेको जनाइएको छ ।पहिलो हाफमा १० गोलले अग्रता लिएको मनाङले ७ खेलाडीमा समेटिएको एभिनियरमाथि दोस्रो हाफमा त्यसको फाइदा उठायो । फाउल गरेका एभिनियरका जोर्डन जुनियरले पहेँलो कार्ड पाए । त्यसको विरोधमा विपक्षी खेलाडी र रेफ्रीसंँग खराब व्यवहार प्रदर्शन गर्दा उनी रातो कार्ड सामना गरेर बाहिरिनुपर्यो । त्यसको केही मिनटभित्रै एभिनियरका गोलकिपर विल्सनले पनि रातो कार्ड पाए । त्यसपछि टिम ७ खेलाडीमा सीमित भएको हो ।मनाङको जितमा अलमोल जमलले ह्याट्रिक गरे । खेलको १२ औं मिनेटमा जीवन गुरुङको गोलबाट मनाङले अग्रता लिएको थियो । त्यसमा ५४ औ मिनटमा प्रशन्न श्रेष्ठले एक गोल थपे भने जमलले ५९, ६७ र ७७ औं मिनेटमा गोल गर्दै ह्याट्रिक पूरा गरे । खेलको ८१ औं मिनटमा अनिल गुरुङले मनाङका लागि छैटौं गोल गरेका थिए । ह्याट्रिककर्ता नै म्यान अफ द म्याच भए । उनले १० हजार प्राप्त गरे ।मनाङले अब फाइनलमा आयोजक सुदूरपश्चिम११ र थ्रीस्टारबीचको विजेतासंँग प्रतिस्पर्धा गर्नेछ ।"
जुम्लारारा अल्ट्रा म्याराथन वैशाखमा,"जुम्ला (कास) कर्णालीको पर्यटन प्रवर्द्धनका लागि वैशाख ११ मा जुम्लारारा अल्ट्रा म्याराथन दौड गरिने भएको छ । सदरमुकाम खलंगाको शून्य प्वाइन्ट चन्दननाथ मन्दिरदेखि रारातालको छेउ हुटुसम्मको ४९ किलोमिटर दुरीमा अल्ट्रा म्याराथन हुनेछ ।आयोजक कर्णाली स्पोर्ट्स क्लबले पत्रकार सम्मेलन गरी लोकतन्त्र दिवसको अवसरमा म्याराथन गरिने जनाएको छ । क्लबका अध्यक्ष सरोज शाहीले म्याराथनले पर्यटकीय क्षेत्रको प्रचारप्रसारमा टेवा पुग्ने बताए । उनका अनुसार खलंगादेखि सुरु भएर डाँफेलेक, न्यौरीघाट, चौथा, डाब, चुचेमारा, मिलिचौर हुँदै रारातालको छेउ हुटुमा पुग्नेछ । विजेताले एक लाख, दोस्रोले ७५ हजार र तेस्रोले ५० हजार रुपैयाँ पुरस्कार पाउनेछन् । चौथो र पाँचौं हुनेले २०२० हजार पाउनेछन् । गिनिज बुक अफ वर्ल्ड रेकर्ड होल्डर तथा एभरेस्ट म्याराथन ह्याट्रिककर्ता हरिबहादुर रोकायको संरक्षणमा म्याराथन हुन लागेको हो । जुम्लालाई उच्च पर्वतीय खेलकुद प्रशिक्षण केन्द्रका रूपमा विकास गर्ने र खेलकुदमहत्वबारे जनचेतना अभिवृद्धि गराएर खेलसंस्कृतिको जगाउन म्याराथन गर्न लागिएको धावक रोकायले बताए । विश्वमा हिमाली तथा पहाडी क्षेत्रमा आयोजना हुँदै आएका यस्ता साहसिक खेलकुद प्रतियागिता गर्नेमध्ये जुम्ला पनि उच्च सम्भावना भएको जिल्ला हो, उनले भने ।यसै इभेन्टका अहिलेसम्म तीनवटा संस्करण भइसकेका छन् । हरेक प्रतियोगितामा ३ सयदेखि ४ सयको हाराहारीमा देशभरिका साथै बेलायत, नेदरल्यान्ड्स, भारत, इटाली, अमेरिकालगायत देशका खेलाडी सहभागी भएका थिए । चौथो संस्करणमा झन्डै २ हजार खेलाडी सहभागी गराउने लक्ष्य राखिएको आयोजकले जनाएको छ ।"
लुम्बिनीमा अन्तर्राष्ट्रिय पिस म्याराथन,काठमाडौ (कास) इन्टरनेसन डे अफ स्पोर्टस फर डेभलपमेन्ट एन्ड पिस २०२३ अन्तर्गत यस वर्ष अन्तर्राष्ट्रिय लुम्बिनी पिस म्याराथन हुने भएको छ । लुम्बिनीमा हुने उक्त कार्यक्रमका लागि बुधबार नेपाल ओलम्पिक कमिटी तथा लुम्बिनी प्रदेश खेलकुद परिषद्बीच सम्झौतापत्रमा हस्ताक्षर भएको छ । सम्झौतामा ओलम्पिक कमिटीका अध्यक्ष जीवनराम श्रेष्ठ र प्रदेश खेलकुद परिषद्का सदस्यसचिव जयप्रकाश भट्टराईले हस्ताक्षर गरे । त्यसअनुसार गौतम बुद्धको जन्मस्थल लुम्बिनीमा प्रत्येक वर्ष अप्रिल ६ मा कार्यक्रम हुनेछ । कार्यक्रममा अन्तर्राष्ट्रिय पिस म्याराथन गरिनेछ । भविष्यमा थप दौड पनि समावेश गरिने जनाइएको छ । पिस म्याराथनका लागि प्रदेश खेलकुद परिषद्ले २० लाख रुपैयाँ उपलब्ध गराउने छ । अन्तर्राष्ट्रियस्तरका ख्यातिप्राप्त म्याराथन आयोजनाका लागि दुवै पक्षले प्रायोजकसँग थप प्रयास गर्नेछन् । कार्यक्रमलाई लिएर आयोजित पत्रकार सम्मेलनमा एनओसी अध्यक्ष श्रेष्ठले म्याराथन आयोजनाले लुम्बिनीको प्रवर्द्धन तथा प्रचारप्रसारमा अझ मदत पुग्ने विश्वास पोखे । सन् २०१३ मा संयुक्त राष्ट्रसंघको घोषणाअनुसार प्रत्येक वर्ष जुलाई ६ मा विश्वभर इन्टरनेसन डे अफ स्पोर्ट्स फर डेभलपमेन्ट एन्ड पिस आयोजना हुँदै आएको छ ।
मेसीको १०० गोल,सान्टियागो डेल स्टेरियो (एएफपी) अर्जेन्टिनी कप्तान लियोनल मेसीले मंगलबार आफ्नो देशका लागि सय गोल गरेका छन् । उनको उक्त कीर्तिमान प्रदर्शन मदतमा विश्वकप विजेता अर्जेन्टिनाले कुराकाओलाई मैत्रीपूर्ण अन्तर्राष्ट्रिय खेलमा ७० ले हराएको छ । सातपल्टको बालोन डीअर विजेता मेसीले क्यारेबियन आइल्यान्ड टिमविरुद्ध ह्याट्रिक गरेका थिए । अर्जेन्टिनाका लागि मेसीको यो सातौं ह्याट्रिक हो । यसअगाडि नै उनी अर्जेन्टिनीका लागि सर्वाधिक गोल गर्ने खेलाडी भइसकेका थिए । उनको पछाडि ग्याब्रियल बाटिस्टुटा र सर्जियो अग्विरो छन् । बाटिस्टुटाले ५६ र अग्विरोले ४१ गोल गरेका छन् । उनीहरू दुवैको गोल जोड्दा आउने संख्याभन्दा मेसीको गोल बढी रहेको छ । कतारमा भएको विश्वकप फाइनलमा फ्रान्सलाई नाटकीय रूपमा पराजित गरेयता अर्जेन्टिनाले खेलेको यो दोस्रो खेल हो । यसै खेलबाट मेसीले सय गोलको कोसेढुंगा उपलब्धि चुम्ने निश्चितजस्तै रहेको थियो । सर्वकालीन सूचीमा मेसीभन्दा बढी क्रिस्टियानो रोनाल्डोले १ सय २२ र इरानका अली दाइले १ सय ९ गोल गरेका छन् ।
छोटकरी,"शान्ति र सुशीला सम्मानितकाठमाडौं (कास) ११३ औं अन्तर्राष्ट्रिय महिला दिवसको अवसरमा नेपाल ओलम्पिक कमिटीको वुमेन्स कमिसनले बुधबार भलिबलकी पूर्वखेलाडी तथा प्रशिक्षक शान्ति गुरुङ र राष्ट्रिय खेलकुद परिषद्की कर्मचारी सुशीलालाई सम्मान गरेको छ । नेपाली खेलकुदमा पुर्याएको योगदान र सेवाका लागि उनीहरूलाई नगदसहित सम्मान गरिएको हो । नेपाल ओलम्पिक कमिटीका अध्यक्ष जीवनराम श्रेष्ठले उनीहरूलाई सम्मान गर्दै नेपाली खेलकुदमा महिलाको योगदानबारे चर्चा गरेका थिए । दुवैलाई जनही २५ हजार रुपैयाँ प्रदान गरियो । त्यसअघि चीनको हाङझाउमा हुने एसियाली खेलकुदमा भाग लिने सम्भावित खेलाडी, प्रशिक्षक तथा पदाधिकारीलाई प्रोफेसनल एक्सिलेन्स एन्ड डाइनिङ इटिक्वेट सम्बन्धी प्रशिक्षण प्रदान गरिएको थियो । काठमाडौं मेरिट होटलका निर्देशक रूपेश श्रेष्ठ र एक्जिक्युटिभ सेफ भावी खनालले प्रशिक्षण दिएका थिए । सन् २०१२ देखि प्रत्येक वर्ष नेपाली खेलकुदमा योगदान पुर्याउने दुई जनालाई नगदसहित सम्मान गर्दै आएको कमिसनकी अध्यक्ष ज्योति राणाले बताइन् । सोफिया बुल्गेरियातिरकाठमाडौं (कास) नेपाली फेन्सर सोफिया चन्दले बुल्गेरियाको प्लोभ्दिभमा हुने ७३ औं वर्ल्ड क्याडेट एन्ड जुनियर फेन्सिङ च्याम्पियनसिप २०२३ मा प्रतिस्पर्धा गर्ने भएकी छन् । नवौं राष्ट्रिय खेलकुदमा वाग्मती प्रदेशबाट खेल्दै टिम स्पर्धामा कांस्य पदक जितेकी १९ वर्षीया सोफियाले अप्रिल १ देखि ९ सम्म हुने च्याम्पियनसिपमा जुनियर साब्रे स्पर्धामा चुनौती प्रस्तुत गर्नेछिन् । यसबारे नेपाल फेन्सिङ संघका महासचिव सुजनलाल श्रेष्ठले भने, जुनियरमा २० वर्षमुनिका खेलाडी सहभागी हुन पाउँछन् । यो उमेर समूहका राष्ट्रिय खेलकुदमा उत्कृष्ट प्रदर्शन गरेको आधारमा सोफियालाई वर्ल्ड च्याम्पियनसिपमा छनोट गरिएको हो । सोफियाको पहिलो अन्तर्राष्ट्रिय प्रतियोगिता यही हुनेछ । पहिलो दिन नै प्रतिस्पर्धा गर्ने उनी बिहीबार बुल्गेरिया जाँदै छिन् । यू१२ टिम जापानमाकाठमाडौं (कास) वसन्त गौचन फुटबल एकेडेमी यू१२ टिम बुधबार कोपा टोरेरोस २०२३ खेल्न जापानको टोकियो पुगेको छ । प्रतियोगिता शुक्रबार सुरु हुँदै छ । खेलहरू गाटेम्बामा हुनेछ । नेपाली राष्ट्रिय टिमका पूर्वखेलाडी वसन्त गौचनले केही समयअगाडि मात्र पोखरामा फुटबल एकेडेमी स्थापना गरेका थिए । उनी आफैं जापानमा व्यावसायिक फुटबल प्रशिक्षकका रूपमा सक्रिय छन् । त्यस प्रतियोगितामा भने जापान र अमेरिकी टिमको पनि सहभागिता रहनेछ ।"
