शीर्षक,विवरण
क्षमताभन्दा ३ गुणा बालबालिका अपराध सिकाउने अखडा बन्दै सुधारगृह,"जनकराज सापकोटामकर श्रेष्ठ (काठमाडौं), शंकर आचार्य (पर्सा), माधव ढुंगाना (भैरहवा), रूपा गहतराज (नेपालगन्ज), सुवास बिडारी (मकवानपुर), दीपक परियार (पोखरा) र मोहन शाही (डोटी)"
सुन तस्करलाई २ लाखमा नागरिकता,"हङकङबाट गत असार २९ मा स्कुटरको ब्रेकसु तथा दुबईबाट २०७९ पुस १० मा विद्युतीय चुरोट (भेप) मा लुकाएर ल्याएको सुन प्रकरणमा प्रहरीको केन्द्रीय अनुसन्धान ब्युरो (सीआईबी) ले अनुसन्धान गरिरहेको छ । ब्रेकसुभित्र लुकाएर तिब्बती मूलका बेल्जियन नागरिक दावा छिरिङको योजनामा र भेपमा लुकाएर चिनियाँ नागरिक दावाजिन वाङमार्फत अवैध सुन भित्रिएको थियो । त्यसको अनुसन्धान गर्ने क्रममा ५ विदेशीले नेपाली राहदानी बोकेर हङकङ, चीन र दुबई आउजाउ गरेको भेटेपछि सीआईबीले कहाँबाट नागरिकता जारी भयो भन्नेबारे खोजबिन थालेको थियो । त्यही क्रममा नागरिकता र राहदानी बनाउन तस्कर गिरोहले २ लाख रुपैयाँसम्म बुझाउने गरेको खुलेको हो ।गृह मन्त्रालयको छानबिनबाट पनि जिल्ला प्रशासन कार्यालय काभ्रेले दुई चिनियाँ तस्करलाई फर्जी विवरण पेस गरेर नेपाली नागरिकता दिलाएको पुष्टि भइसकेको छ । त्यसअघि थप २ चिनियाँले काभ्रे र एकले काठमाडौंबाट नागरिकता लिएको भेटिएको थियो । सुन तस्करी प्रकरणमा तस्करका नाइके किटान गरिएका एलेक्स भनिने तिब्बती मूलका बेल्जियन नागरिक याओ फुचेनले १० हजार आरएमबीमा नागरिकता र राहदानी बन्छ भनेर साथीले बोलाएपछि आएको बयान दिएका छन् । तर, आफ्नै अर्का चिनियाँ साथीले आफूबाट २ लाख ५० हजार भारतीय रुपैयाँ (४ लाख) रुपैयाँ लिएर तेञ्जिङ सोनाम तामाङको नामबाट नागरिकता र राहदानी बनाएको उल्लेख गरेका छन् । भारतमा सुन तस्करीमै पक्राउ परेपछि आफू ५ लाख धरौटीमा छुटेको तर राहदानी फिर्ता नआएपछि भागेर नेपाल आई यहींको राहदानी बनाएको आयोको बयानमा उल्लेख छ । भारतमा एलेक्सका नाममा आधार कार्ड बनाएर लुकेको पनि उनले खुलाएका छन् ।याओ र अली सुनसहित पक्राउ परेका थिए । अली छुटेर नेपाल भित्रिए । लगत्तै उनले काभ्रेबाट नागरिकता र त्यसकै आधारमा राहदानी बनाए । केही पछि याओ पनि तस्करकै योजनामा लुकेर नेपाल आई राहदानी र नागरिकता लिएको भेटिएको हो । याओ नेपाल आउनुअघि भारतमै सुन तस्कर चिनियाँ नागरिक हु होइछ्याङसँग सम्पर्क भएको रहेछ । हुले तपाईंलाई आवश्यक परेको छ भने मैले नेपाली नागरिकता र पासपोर्ट बनाइदिन सक्छु भनेपछि मैले त्यसको लागि कति पैसा लाग्छ भन्दा भारु २ लाख ५० हजार चाहिन्छ भने, उनले भनेका छन्, मैले निजलाई उक्त रकम दिई मेरो नामको नेपाली नागरिकता प्रमाणपत्र र पासपोर्ट बनाउन फोटो निजकै मोबाइल फोनबाट खिचेर दिएको हुँ । हुले सन् २०२१ अक्टोवर अन्तिमतिर दिल्ली गुडगाउँ आएर मलाई होटलमा भेटी मेरो फोटो टाँसिएको १२४२६०४२ नम्बरको मेसिन रिडेबल नेपाली पासपोर्ट बनाएर दिएका हुन् ।बयानमा याओले सन् २०२१ अक्टोबरमा आफूले नागरिकता र राहदानी पाएको स्वीकार गरेका छन् । उक्त राहदानी हुले काठमाडौंमा सेल्टर लिएर तस्करीको धन्दा चलाइरहेका दावाजिन वाङ र दावा छिरिङको सेटिङमा बनाएको पाइएको हो । वाङ पूर्वसभामुख कृष्णबहादुर महराको परिवारसँग निकट रहेको खुलेको छ । भेप प्रकरणमा वाङ फरार छन् । उनीसँगको सम्बन्ध खुलेपछि महराका छोरा राहुल हाल सीआईबीको हिरासतमा छन् । दावा रोल्पाकी माओवादी कार्यकर्ता अमला रोकासँग विवाह गरेर नेपालमा सुन तस्करीको अखडा चलाउनेमध्येका एक हुन् । माओवादी शीर्ष नेताहरूसँग निकट सम्बन्धमा रहेका उनी र एलेक्ससहित सीआईबीले ब्रेकसुमा सुन ल्याएको प्रकरणमा ४४ विरुद्ध साढे ३ अर्ब रुपैयाँ बिगो मागदाबीसहित मुद्दा चलाउन बुधबार जिल्ला सरकारी वकिल कार्यालय काठमाडौंमा रायसहितको प्रतिवेदन बुझाइसकेको छ । दावाले फर्जी विवरण पेस गरेर काभ्रेबाटै निमा तामाङ र अर्का चिनियाँ तस्करले पासाङ तामाङका नामबाट २०७४ पुस २० मा काभ्रेको नमोबुद्ध नगरपालिका१, स्थायी ठेगाना राखेर नागरिकता लिएका थिए । त्यसलगत्तै दुवैले काठमाडौंबाट राहदानी लिएका थिए । यो प्रकरणमा उपसचिव कृष्णबहादुर कटुवाल संयोजक रहेको गृह मन्त्रालयको छानबिन समितिले सुन तस्करलाई फर्जी विवरणका आधारमा नागरिकता जारी गर्ने तत्कालीन प्रशासकीय अधिकृत झपेन्द्रराज खरेल र नागरिकता फाँटकै नासु रामचन्द्र अर्याललाई कारबाही सिफारिस गरेको छ ।याओले भने बयानमा आफूलाई बौद्धका जिम्मी भनिने कर्मा शेर्पाको सहयोगमा नागरिकता र राहदानी बनाएको बयान दिएका छन् । अनुसन्धान स्रोतका अनुसार यो सेटिङमा दावा र दावाजिनको समूहमार्फत नै तस्करलाई नागरिकता लिएको खुलेको हो । नागरिकता बनाएबापत् गिरोहले स्थानीय तहबाट फर्जी सिफारिस गर्ने र प्रशासनबाट नागरिकता जारी गर्ने प्रक्रियामा सामेललाई घूस दिने गरेको स्रोत बताउँछ । प्रहरी प्रधान कार्यालयका एक अधिकारीले सुन तस्करी सँगसँगै नागरिकता र राहदानी चिनियाँ गिरोहको हातमा कसरी पुग्यो भन्ने विषय सूक्ष्म रूपमा अनुसन्धान भइरहेको जानकारी दिए । अहिले सुन तस्करीको पहिलो चरणको अनुसन्धान सकेर सरकारी वकिलको कार्यालयमा बुझाइएको छ । भेपसँग जोडिएको अर्को प्रकरणको अनुसन्धान जारी छ, ती अधिकारीले भने, अब मुद्दा बुझाइएको प्रतिवेदनको दोस्रो अनुसन्धान अघि बढाउँछौं । त्यस क्रममा फर्जी विवरणबाट सुन तस्करलाई नागरिकता र राहदानी दिनेमाथि विस्तृतमा अनुसन्धान गर्छौं ।"
हेटौंडा अस्पतालका ७८ चिकित्सकले दिए राजीनामा,"संघले बिहीबार ज्ञापनपत्र बुझाउँदै घटनाका विषयमा प्रधानमन्त्री पुष्पकमल दाहालको ध्यानाकर्षण गराएको छ । डाक्टरहरूले सामूहिक राजीनामा दिएका छन्, काम गर्ने वातावरण छैन, मेडिकल सुपरिन्टेन्डेन्ट डा रामचन्द्र सापकोटाले भने । नेपाल स्वास्थ्यकर्मी संघ मकवानपुरका उपाध्यक्ष सुधीर दाहाल, राष्ट्रिय स्वास्थ्यकर्मी महासंघ नेपालका अध्यक्ष भोला चौंलागाईं र निजी अस्पतालका प्रतिनिधिले यो घटनामा प्रहरी मूकदर्शक बनेको बताए । प्रजिअ सेढाईंले सुरक्षाका सवालमा कुनै सम्झौता नहुने आश्वासन दिएका छन् ।"
जातको कठघरामा प्रेम,"(नेपालगन्ज)उनले प्रेम गरेकी थिइन् । सायद त्यसको बदलामा उनले पनि प्रेम नै खोजेकी थिइन् । तर, पाइन् सजाय । बाँकेमा बस्दै आएकी बर्दियाकी २४ वर्षीया सीता परियार (नाम परिवर्तन) ले अन्तरजातीय विवाह गरेकै कारण पाएको हैरानी र सास्तीको लामो शृंखला सुन्दा जात व्यवस्थाको जाँतोमा कसरी प्रेम पिसिइरहेको छ भनेर बुझ्न सकिन्छ । पाँच वर्षको प्रेमपछि २०७७ सालमा उनले कथित उपल्लो जातका ३० वर्षीय युवकसँग विवाह गरिन् । तर, दलित भएको भन्दै युवकको परिवारले उनीहरूको विवाह स्विकारेन । त्यसपछि सुरु भयो, सीतालाई धम्क्याउने, गाली बेइज्जती गर्ने र सम्बन्ध तोड्न मानसिक तनाव दिने काम । समाजले निर्धारण गरेको जातको नियम हुँदैनथ्यो भने उनी विहेपछि पतिको घर जाने थिइन् । तर, जातकै कारण उनीहरू घर भएर पनि डेरामा बस्न बाध्य भए । डेरामा सँगै बस्दा पनि श्रीमान्माथि चर्को दबाब पर्न थालेपछि उनीहरू डेरामै तीन महिनाजति छुट्टाछुट्टै बसे । डेरा बसाइमा पनि उनीहरूले छुवाछूत भोगिरहे, परिवारबाट हैरानी खेपिरहे । अन्ततः परिवारको दबाब सहन नसकेपछि केटाले २०७९ मंसिर ९ गते डेरामै आत्महत्या गरे । एकातिर जीवनसाथीले संसार छोड्दाको घाउ, अर्कोतिर घटनाको सम्पूर्ण दोष सीतामाथि थोपरेर सुरु गरिएको मानसिक यातना । घाउमाथि घाउ थपियो, सीताले सुनाइन्, लोग्ने गुमाउँदाको पीडा भोगिरहेकी मलाई नै घटनाको दोषी बनाइदिए । केटाको परिवार र आफन्तीले त दोष लगाएकै थिए । प्रहरी प्रशासनसमेत सीताको न्यायको पक्षमा उभिएन । केटा पक्षकाले दिएको उजुरीका आधारमा उनीमाथि प्रहरीले आत्महत्या दुरुत्साहन मुद्दामा अनुसन्धान सुरु गर्यो । ०७९ माघ १९ गते उनलाई जिल्ला प्रहरी कार्यालय बाँकेले पक्राउ गर्यो । २७ दिनपछि २५ हजार धरौटीमा छुटेकी सीता अहिले न्यायको खोजीमा छन् । धरौटीमा छुटेपछि सीताले दलित भएकै कारण विभेदमा परेको र पति गुमाएको भन्दै केटाको परिवारका विरुद्ध फागुनमा जातीय विभेद तथा छुवाछूत कसुरसम्बन्धी मुद्दा दर्ता गराइन् । तर, प्रहरीले उनीहरूलाई पक्राउ गर्न सकेन । मुद्दा अदालतमा पुगेपछि केटाकी बहिनी अदालतमा हाजिर भइन् । तर, पछि अदालतले धरौटीमा छाड्यो । अरू भने फरार छन् । मुद्दाको अन्तिम किनारा नलागेको र आरोपितहरू फरार रहेकाले सीतालाई असुरक्षाको भावले सताइरहेको छ । आफैं पीडामा छु तर आफैं लज्जित र अपहेलित भएकी छु, उनले प्रश्न गरिन्, दलितलाई कानुन छ भन्छन्, मेरा लागि कसले बोलिदिने ? मैले न्याय कहिले पाउने ! गैरदलित युवासँग प्रेम गरेका कारण चुकाउनु परेको यो मूल्य उनलाई अहिले नखाएको विष लागेसरह भएको छ । सँगै जिउने सपना देखेका थियौं । दुवै मिलेर विदेश जाने सोचमा थियौं, उनले भनिन्, यही जातको तगारोले सबै सपना चकनाचुर बनाइदियो । स्नातक गरिरहेकी सीता अहिले पतिको आत्महत्या र त्यसपछि सिर्जित समस्याका कारण मानसिक तनावमा छन् ।दलित भएकै कारण अपमान र सामाजिक तिरस्कार अनि उल्झन भोग्ने सीता एक्ली पात्र भने होइनन् । बाँकेको नेपालगन्ज उपमहानगरपालिका४, सेतु विक चोककी २७ वर्षीया जुना सुनारको अन्तरजातीय विवाहको कथा पनि कम दुःखपूर्ण छैन । उनी बाँकेको राप्ती सोनारी गाउँपालिका, मदुवाका ३० वर्षीय डेभलप डीसी बीसीसँग चार वर्षदेखि प्रेममा थिइन् । जातको कारण जनाउँदै केटा पक्षले विवाहलाई स्वीकृति नदिने भएपछि उनीहरूले साढे पाँच वर्षअघि आफूखुसी विवाह गरेका थिए । बिहेपछि पनि उनीहरू नेपालगन्जको पुष्पलाल चोकमा डेरा लिएर बसे । त्यहीँ उनीहरूको छोरा जन्मियो । विहेको डेढ वर्षपछि परिवारको मन फर्कियो कि भनेर सात महिनाको काखे बालक च्यापेर जुना र डेभलप बाआमा बस्ने डेरामा पुगे । तर, उनीहरू पुगेकै दिन डेभलपकी आमा सानो जातकीलाई विहे गरेको भन्दै कोठा छाडेर हिँडिन् । आमाले डेरा छोडेपछि डेभलप र उनका बुबा पनि डेराबाट निस्किए । श्रीमान् त कसो नफर्केलान् भन्ने आशले जुना तीन दिनसम्म घरबेटीले दिएको एक छाक खाएर डेरामै बसिन् । चौथो दिन डेभलप त फर्किए तर उनी जुनासँगै बस्न नसक्ने सुनाएर आफ्नो सामान लिई तत्काल डेराबाट बाहिरिए । श्रीमान्को यस्तो चालाले आहत बनेकी जुना त्यसपछि उक्त डेरा छाडेर एक्लै बस्न थालिन् । दुःखमा केही समय बिताइन् । यसबीचमा कहिलेकाहीं उनका श्रीमान् उनको डेरामा आउजाउ गर्थे । श्रीमान्को विचार फेरिने आशमा डेरामा आउजाउ गर्दा माया नै गरिरहें, जुनाले भनिन्, यही बीचमा मायाको चिनोस्वरूप छोरी जन्मिइन् । तर पनि डेभलपको मन स्थिर भएन । अब म तँसँग बस्न सक्दिनँ भन्दै डेढ वर्षको छोरा र ६ महिनाकी छोरीलाई छाडेर डेभलप फेरि डेरा छाडेर हिँडे । जुना अहिले एक्लै दुई छोराछोरीको अभिभावकीय भूमिका निर्वाह गरिरहेकी छन् । उनलाई छोडेका श्रीमान् बेलाबखत डेरामा आउजाउ गर्छन् । मेरो परिवारले स्वीकार गर्न नसक्दा मैले स्वीकार गर्न सक्दिनँ भन्नुहुन्छ, जुनाले भनिन्, अहिले पनि कहिलेकाहीं डेरामा आएर छोराछोरीलाई भेटेर जानुहुन्छ । श्रीमान्ले छोडेकामा जुनालाई जति दुःख छ, त्यसभन्दा धेरै आहत उनले विवाह दर्ता नभएका कारण पाइरहेकी छन् । किनभने, विवाह दर्ताको अभावमा उनले छोराछोरीको जन्मदर्ता गर्न पाएकी छैनन् । उनी एक पटक जन्मदर्ताका लागि वडा कार्यालय पनि पुगिन् । तर, वडाले विवाह दर्ताको कागज माग्यो, जुन उनीसँग थिएन । म मर्न पनि सक्दिनँ, छोराछोरीलाई कसरी अलपत्र छोडेर जाऊ ?, उनले भनिन्, मसँग दुध किन्ने पैसा पनि हुँदैन । छोराछोरीलाई कसरी हुर्काऊँ, न्याय खोज्न कहाँ जाऊँ म ?माया र सम्मानपूर्वक जीवन जिउने अपेक्षा राखेर प्रेम विवाह गरेकी जुनाले जात व्यवस्थाकै कारण पतिको मन फेरिएकाले उल्टै सास्ती पाएको बताइन् । मैले त निश्चल र पवित्र प्रेम गरेकी थिएँ । तर, आज पाप गरेजस्तो सजाय भोगिरहेकी छु, जुनाले भनिन् । उनका अनुसार ०७८ असार ६ मा डेभलपले सम्बन्धविच्छेद गरिपाऊँ भनेर जिल्ला अदालत बाँकेमा निवेदन दिए । ०७८ साउन २० मा उनीविरुद्ध डेभलपको परिवारले प्रहरीमा अभद्र व्यवहारको ठाडो उजुरी दियो । एक दिन जुनालाई डेरामै आएर प्रहरीले भ्यानमा हालेर लग्यो । केही कुरा बुझेर उनलाई प्रहरीकै महिला बालबालिका सेलले साथी संस्थाको सेल्टरमा पुर्याएर राख्यो । एक दिन त्यहाँ बसेपछि उनलाई आमाको जिम्मा लगाएर छोडियो । यो घटनापछि ०७८ भदौ १ मा जुनाले अदालतमा मानाचामल भराई पाऊँ भनेर मुद्दा दर्ता गरिन् । ०७९ चैत २७ मा अदालतले डेभलपले खाना खर्चबापत मासिक ८ हजार रुपैयाँ दिने निर्णय सुनायो । जुनाका अनुसार गत वैशाखमा १२ हजार पठाएदेखि डेभलपको कुनै अत्तोपत्तो छैन । त्यसयता जुनाले अदालती आदेशअनुसारको कुनै खर्च पाएकी छैनन् ।जुनाका पति डेभलपले आफूले मन पराएर विहे गरेको तर अहिले सँगै बस्न नसकेपछि छुट्टिने निर्णय गरेको बताए । उनले आफूले छुट्टिन खोज्नुमा जातको कुनै कुरा नरहेको दाबी पनि गरे । प्रेम गर्ने र विवाह गर्ने निर्णय मेरो मात्र थियो । यसमा परिवारको कुनै सहभागिता थिएन, उनले भने, त्यसैले छुट्टिने निर्णय पनि मेरै हो । यसमा जातको कुनै कुरा छैन । उनले आफू दुई बच्चाको पिता भएकाले उनीहरूले पाउने अधिकार दिएर आफू अलग बस्न खोजेको बताए । तीन दिदीबैनीमा जेठी छोरी जुनाले यतिबेला श्रीमान्बाट पाउनुपर्ने हक त पाएकी छैनन् नै, छोराछोरीको परिचयसमेत संकटमा परेको छ । त्यति मात्रै होइन, जुनाले सम्बन्ध राम्रो भएका बेला श्रीमान्ले अप्ठ्यारो परेको भनेपछि माइतीको सात धुर जग्गा बेचेर दिएको १४ लाख रुपैयाँ पनि खाइदिएको बताइन् । कान्तिपुरसँगको कुराकानीमा डेभलपले भने आफूले सासू आमासँगको सल्लाहमा जग्गा बेचेको र ६ लाख रुपैयाँ मात्रै लिएको बताउँदै त्यो रकम पछि फिर्ता गर्ने सुनाए । अन्तरजातीय विवाहको दुःख झेल्दा झेल्दै अलपत्र परेकी बैजनाथ गाउँपालिका४ पीपलडाँडाकी सुनिता परियारको कथा पनि कम दर्दनाक छैन । छिन्चु माइतीघर भएकी सुनिताले १२ वर्षअघि बैजनाथ४ का रामबहादुर थापासँग भागी विवाह गरेकी थिइन् । तर, उनीसँग अहिलेसम्म न विवाह दर्ताको प्रमाणपत्र छ, न दुई छोरी र एक छोराको जन्मदर्ता नै । विवाहलगत्तै श्रीमान् र घरपरिवारबाट दलित समुदायको बुहारी भित्र्याएको भन्दै हेलाहोचोको अनुभव उनले सँगालेकी छन् । कतिसम्म भने सामान्यदेखि घरको पूजाआजा र अन्य काममा समेत उनले विभेद खेप्दै आएकी छन् । बिहेको तीन वर्षपछि पतिले छाडेर हिँडेको उनले बताइन् । विवाह गरेको दिनदेखि अहिलेसम्म पीडाबाहेक कुनै दिन सुखको अनुभूत गर्न पाइनँ, सुनिताले भनिन्, अहिले घर न घाटकी भएकी छु । श्रीमान्ले छाडेपछि सुनिता अहिले राँझास्थित आफ्नी दिदीसँग बस्दै आएकी छन् । मेरो त यस्तै भयो, छोराछोरीको भविष्यलाई लिएर बढी चिन्ता लाग्छ, उनले भनिन्, विवाह दर्ता भएको भए विदेश गएर पनि कमाउन सक्थें तर विवाह दर्ता प्रमाणपत्र बनाउन पति र घरपरिवार राजी नै छैनन् । विवाह दर्ता र जन्मदर्ताका लागि उनले पहल नगरेकी होइनन् । वडा कार्यालय, इलाका प्रहरी कार्यालय कोहलपुर र बैजनाथ गाउँपालिका धाउँदा धाउँदै हरेस खाइसकें, उनले भनिन्, जहाँ जाँदा पनि पति लिएर आउनूस् भन्छन् । सम्पर्कमै नभएको पतिलाई कहाँबाट खोजेर ल्याऊँ ? जिल्ला प्रहरी कार्यालय बाँकेका अनुसार बाँकेमा आर्थिक वर्ष ०७९०८० मा चार वटा मुद्दा दर्ता भएका छन्, जसमा तीनवटा मुद्दा अदालतसम्म पुगेका छन् । ती सबै जातीय तथा अन्य सामाजिक छुवाछूत र भेदभावका घटना हुन् । जातीय भेदभाव तथा छुवाछूतसम्बन्धी कानुन कार्यान्वयनमा रहे पनि ऐनमै भएका कमीकमजोरीका कारण दोषीले सजाय र पीडितले न्याय पाउने अवस्था नरहेको अधिकारकर्मी निर्मला सुनारले बताइन् । हामीलाई विभेद भयो भनेर पीडकको नामै किटेर कारबाहीका लागि अनुरोध गर्दा पनि राज्यसंयन्त्रका निकाय तत्पर भएनन्, उनले भनिन्, तसर्थ, कानुनमै कडा प्रबन्ध गरेर जान आवश्यक पो छ कि ! छुवाछूत र जातीय भेदभावको कसुरमा दोषीलाई पाँच वर्षसम्म कैद सजायको प्रबन्ध गर्ने ऐनमै संशोधन गर्न आवश्यक रहेको उनले बताइन् ।नेपालमा जातीय भेदभाव तथा छुवाछूतसम्बन्धी ऐन, ०६८ मा जारी भएको र त्यसमाथि ०७५ सालमा संशोधन भएको थियो । तर, ऐनमा जातकै आधारमा भेदभावको कसुर गर्नेलाई तीन महिनादेखि तीन वर्षसम्म मात्रै कैद सजाय हुने व्यवस्था छ । जसका कारण त्यस्तो कसुर गर्ने व्यक्तिलाई अदालतले पुर्पक्षका लागि समेत थुनामा पठाउँदैन । मुद्दाको किनारा नलाग्दै पीडक बाहिर घुम्न थाल्छन्, अधिवक्ता सुनीता शर्माले भनिन्, छुवाछूतका घटनालाई न्यायिक निकायले नै सामान्य रूपमा लिइदिने र न्यायिक प्रक्रियामा पीडितलाई असहज हुने अवस्था कायमै रहेकाले होस्टायल हुने सम्भावना पनि बढाएको छ ।संविधानमै छुवाछूत गर्नेलाई सामाजिक अपराध मानेर दण्डनीय हुने व्यवस्था गरिएको छ । छुवाछूत कसुर सरकारवादी फौजदारी मुद्दा हो, यस्तो मुद्दामा अभियुक्तलाई मुद्दाको किनारा नलाग्दै छोड्न मिल्दैन, अधिवक्ता शर्माले भनिन्, तर अहिलेको कानुनमा तीन वर्षसम्म मात्रै कैद सजाय हुने व्यवस्थाले दोषीले छुट पाउने अवस्थामा बल पुगेको छ । दलित अगुवा ईश्वरी विश्वकर्माले जातीय भेदभाव तथा कसुर सजाय ऐन नाम मात्रको भएको बताए । दलितहरूका लागि ऐन आएको छ भनेर देखाइयो तर यो ऐन नै दलितको हितका लागि छैन, उनले भने, दलित समुदायले त्यही ऐन आउनुलाई पनि ठूलो उपलब्धि मान्नुपर्ने अवस्था भयो । तर ऐनकै कारण न्याय पाउने अवस्था भने रहेन ।अधिकारकर्मी दिलबहादुर परियारले जातीय छुवाछूत कसुर सजाय ऐन आएपछि नै दर्जनौं दलितले ज्यान गुमाइसकेको तर उनीहरूले अहिलेसम्म न्याय नपाएको बताए । ऐनमा संशोधन गरेर छुवाछूत कसुर गर्नेलाई कम्तीमा पाँच वर्षसम्म कैद सजाय हुने व्यवस्था गरेर एउटा नजिर स्थापित गर्नुपर्ने उनको तर्क छ । ऐन जारी हुँदैमा विभेदको अन्त्य हुँदैन, उनले भने, कानुनमा देखिएका समस्यालाई हल गर्दै कानुनहरू दलितमैत्री बनाए मात्र समस्या समाधान हुन सक्छ ।"
कोशीमा नेतृत्वको मौका हेर्दै राप्रपा,"(काठमाडौं)अस्थिर राजनीतिको भुमरीमा फसेको कोशी प्रदेशमा राप्रपाले स्थिरताका लागि सरकारको नेतृत्व दाबी गर्ने रणनीति बनाएको छ । हाल कोशीमा एमाले नेता हिक्मतकुमार कार्की अल्पमतको मुख्यमन्त्री रहेका छन् । अहिलेकै राजनीतिक समीकरण कायम रहे उनले संसद्बाट विश्वासको मत पाउन सक्ने अवस्था छैन । त्यसैले कार्कीपछिको सत्ता समीकरणमा राप्रपाले मुख्यमन्त्रीमा दाबी गर्ने रणनीति बनाएको हो । सर्वोच्च अदालतको परमादेशबाट भदौ २२ मा मुख्यमन्त्री नियुक्त भएका कार्कीले ३० दिनभित्र विश्वासको मत सिद्ध गर्नुपर्ने संवैधानिक व्यवस्था छ ।कोशीमा ८ महिनामा ४ पटक मुख्यमन्त्री फेरबदल भइसकेका छन् । पछिल्लोपटक संविधानको धारा १६८ (३) अनुसार मुख्यमन्त्री नियुक्त भएका कार्कीले विश्वासको मत प्राप्त गर्न नसकेमा संविधानको धारा १६८ (५) अनुसार सरकार गठनका लागि आह्वान हुनेछ । उक्त धारामा उपधारा (३) बमोजिम नियुक्त मुख्यमन्त्रीले विश्वासको मत प्राप्त गर्न नसकेमा कुनै सदस्यले प्रदेशसभामा विश्वासको मत प्राप्त गर्न सक्ने अवस्था भएमा प्रदेश प्रमुखले त्यस्तो सदस्यलाई मुख्यमन्त्री नियुक्त गर्ने उल्लेख छ । कोशीमा विपक्षी मोर्चासँग मुख्यमन्त्रीमा दाबी पेस गर्न आवश्यक बहुमत (४७ सांसद) रहे पनि राप्रपाले समर्थन नगर्दा त्यसरी नियुक्त मुख्यमन्त्रीलाई विश्वासको मत पाउन मुस्किल हुनेछ ।राप्रपा अध्यक्ष राजेन्द्र लिङ्देनले प्रदेशको सत्ता राजनीति धारा १६८ (५) मा प्रवेश गरेमा राप्रपाले सरकारको नेतृत्व गर्नुपर्ने अवस्था आउने बताए । प्रदेशलाई मध्यावधि निर्वाचनमा जानबाट रोक्नका लागि त्यतिबेला राप्रपाले सत्ता गठबन्धनसँग सहकार्यको ढोका खोल्ने उनको भनाइ छ । यसअघि पनि सत्ता गठबन्धनका शीर्ष नेताहरूले राप्रपालाई अनौपचारिक रूपमा आलोपालो सरकारको नेतृत्व प्रस्ताव गर्नुभएको थियो, अबको अवस्थामा त्यसबारे सकारात्मक ढंगले छलफल हुन सक्छ, उनले भने । राप्रपाले कार्की नेतृत्वको सरकारलाई समर्थन गर्दा पनि निकास निस्किने सम्भावना नरहेकाले उपधारा (५) मै छलफल हुने उनको भनाइ छ । हामीले सहयोग गर्दा पनि मुख्यमन्त्री कार्कीलाई बहुमत पुग्दैन, उहाँले अपुग संख्या व्यवस्था गर्नुभएमा अर्कै कुरा, लिङ्देनले भने, त्यसैले अहिलेको अवस्थामा हामी बोल्दैनौं, राप्रपाले मुख्यमन्त्री पाउने अवस्था भएमा सत्ता गठबन्धनसँग सहकार्य गर्न सकिन्छ । सत्ता गठबन्धनसँग सरकारको नेतृत्व आलोपालो हुने गरी सहमति गर्न सकिने उनले बताए । सत्ता गठबन्धनका प्रदेशस्तरीय नेताहरू पनि मुख्यमन्त्री आलोपालो गर्ने गरी राप्रपालाई साथमा लिन तयार छन् तर गठबन्धनभित्र मुख्यमन्त्रीका लागि आआफ्नै खिचातानी छ । दुईपटक मुख्यमन्त्री भएर दुवैपटक सर्वोच्चको आदेशबाट पदमुक्त भएका उद्धव थापा फेरि मुख्यमन्त्री हुन चाहन्छन् । कांग्रेसका पूर्वमहामन्त्री कृष्णप्रसाद सिटौलानिकट थापालाई पार्टी सभापति शेरबहादुर देउवाको सद्भाव कायमै देखिन्छ । नेता शेखर कोइरालानिकट मानिने केदार कार्कीलगायत प्रदेश सांसदहरूले भने कांग्रेसबाट मुख्यमन्त्रीको उम्मेदवार फेर्नुपर्ने बताउन थालेका छन् । थापाको विकल्प खोज्ने सांसदको समूहले पार्टीबाट भने सहयोग पाएको छैन । नेता कोइरालाले पनि स्पष्टसँग मुख्यमन्त्रीका लागि लबिइङ नगरेको उनीहरूको गुनासो छ । माओवादी संसदीय दलका नेता इन्द्रबहादुर आङ्बो वर्तमान सरकारको विस्थापनसँगै उपधारा (५) अनुसार सर्वदलीय सहमतिको सरकार बन्ने र त्यसले प्रदेशको राजनीतिलाई स्थायित्व प्रदान गर्ने बताउँछन् । राप्रपासँग सहकार्य मात्र होइन, एमालेसहित सबै दलबीच एकखाले सहमति पनि हुन सक्छ, उनले भने, त्यतिबेला को मुख्यमन्त्री बन्ने भन्ने कुरा गौण हुनेछ र प्रदेशले स्थायी सरकार पाउनेछ । पछिल्लो समय राप्रपाले कांग्रेसमाओवादीसहितको गठबन्धनसँग निकटता र एमालेसँग दूरी बढाइरहेको छ । राप्रपा अध्यक्षले लिङ्देनले गत शनिबार विराटनगरमा पत्रकारसँग कुरा गर्दै सर्वोच्चको परमादेशले गठित कार्की नेतृत्वको सरकारलाई राप्रपाको समर्थन नभएको बताएका थिए । अर्कोतर्फ संघीय संसद्को समितिको नेतृत्व चयनका सन्दर्भमा भदौ पहिलो सातादेखि सत्ता गठबन्धनसँग राप्रपाको सम्बन्ध नजिकिएको छ । राप्रपा अध्यक्ष लिङ्देन कोशीको सन्दर्भमा सत्ता गठबन्धनसँग कुनै सहमति नभएको, बरु प्रदेशमा राजनीतिक स्थायित्व कायम गर्न नयाँ सहमति हुन सक्ने बताउँछन् । उनले यसका लागि संघीयताका पक्षधर दलहरू कांग्रेस, एमाले र माओवादीलाई आपसमा सहकार्य गर्न सुझाव दिए । प्रदेशमा राजनीतिक अस्थिरता बढ्दै गयो र मध्यावधि निर्वाचन हुने भयो भने त त्यसको चिन्ता वर्तमान व्यवस्थाका संस्थापक दलहरूलाई हुनुपर्ने हो, उनले भने, ती दल चिन्तित भएनन् भने हामीले स्थायित्वका लागि नेतृत्व प्रदान गर्न सक्छौं, ठूलो दलहरूले त्यस्तोखाले अपेक्षा पनि गरेका छन् । ९३ सदस्यीय कोशी प्रदेशसभामा विपक्षी मोर्चातर्फ कांग्रेसका २९, माओवादीका १३, एकीकृत समाजवादीका ४ र जसपाका १ गरी ४७ सांसद छन् । सत्तारुढ एमालेका उपसभामुखसहित ४० तथा राप्रपाका ६ सांसद छन् । प्रदेशसभामा विश्वासको मत प्राप्त गर्न ४७ सांसदको समर्थन आवश्यक पर्छ । राप्रपाले विपक्षी मोर्चालाई सहयोग गरेमा विश्वासको मतसमेत प्राप्त हुने गरी बहुमत पुग्छ । एमालेलाई सहयोग गरेमा वा तटस्थ बसेमा भने सत्तासंकटले निर्णायक मोड लिनेछ ।"
नेपाली युवतीको हत्या आरोपमा भारतीय कर्नेल पक्राउ,"(कञ्चनपुर) तनहुँकी श्रेया शर्मा पश्चिम बंगालको सिलिगुडीस्थित बारमा काम गर्थिन् । सन् २०२० को सुरुवाततिर उनको भेट भारतीय सेनाका लेफ्टिनेन्ट कर्नेल रामेन्दु उपाध्यायसँग भयो । उपाध्यायका साथीहरूको माध्यमबाट भएको यो भेटमा दुवै एकअर्काप्रति आकर्षित भए । त्यसपछि दुवैबीच निरन्तर भेटघाट भइरह्यो । ४२ वर्षीय उपाध्यायले सिलिगुडीमा फ्ल्याट लिए, दुवै सँगै बस्न थाले । पतिपत्नीझैं सम्बन्ध भयो । यही सम्बन्धले २६ वर्षीया श्रेयालाई मृत्युको मुखमा पुर्यायो । शनिबार राति भारत उत्तराखण्डको देहरादूनमा उपाध्यायले नै उनको हत्या गरेका छन् । प्रहरीले हत्या आरोपी उपाध्यायलाई नियन्त्रणमा लिएर मंगलबार सार्वजनिक गरेको छ । उपाध्यायसँगै हत्यामा प्रयोग भएका हथौडा, गाडी र कपडालगायतका सामान बरामद भएको प्रहरीले जनाएको छ । देहरादून प्रहरीलाई उपाध्यायले दिएको बयानअनुसार २०२३ जनवरीमा उनको सरुवा देहरादूनमा भयो । क्लामेनटाउनस्थित भारतीय सेनाको ब्यारेकमा कार्यरत उपाध्यायले सिलिगुडीबाट रमाना हुँदा श्रेयालाई पनि सँगै ल्याएका थिए । देहरादूनमै फ्ल्याट भाडामा लिएर सँगै बस्न थाले । यो कुरा उपाध्यायकी श्रीमतीले पनि थाहा पाइन् । त्यसपछि उनले श्रेयालाई केही दिनका लागि सिलिगुडी पठाए । उपाध्यायले श्रेयालाई एक महिनापछि फेरि देहरादून बोलाए । घरमा पनि यसै विषयमा झगडा हुन थाल्यो । श्रीमतीले श्रेयाको कोठामै गएर झगडा गर्न थालेपछि उपाध्यायले श्रेयालाई पन्छाउने योजना बनाए । शनिबार उपाध्यायले श्रेयालाई देहरादूनको राजपुर रोडको एउटा क्लबमा लगे । त्यसअघि नै उनले हत्याको योजनासहित हतौडा र शौचालय सफा गर्ने एसिड गाडीमा राखेका थिए । क्लबमा राति अबेरसम्म दुवैले मदिरा सेवन गरे । केही बियरका बोतल गाडीमा पनि राखे । देहरादूनका विभिन्न ठाउँमा यात्राकै क्रममा दुवै जनाबीच विवाद पनि भयो । विवादबीच उपाध्यायले श्रेयाको टाउकोमा हतौडाले हाने । लगातारको प्रहारबाट श्रेयाको मृत्यु भयो । शौचालय सफा गर्ने एसिड उनको मुखमा फाले । त्यसपछि उनले गाडी जंगल किनारमा लगेर शव त्यही छाडे । उपाध्यायले हत्यामा प्रयोग भएका सामग्री र श्रेयाका कपडा गाडीमै हालेर शोरुमभित्र राखे । घटनाको भोलिपल्ट स्थानीयले शव देखेपछि प्रहरीलाई खबर गर्नेबित्तिकै अनुसन्धान सुरु भयो । देहरादून प्रहरीले घटनाको अनुसन्धानका लागि विभिन्न टोली गठन गर्यो । यो योजनाबद्ध हत्या हो, हामीले घटनालगत्तै अनुसन्धान सुरु गरेर आरोपी नियन्त्रणमा लिइसकेका छौं, मंगलबार आरोपीलाई सार्वजनिक गर्दै देहरादूनका वरिष्ठ प्रहरी अधिक्षक (एसएसपी) दिलीपसिंह कुँवरले पत्रकार सम्मेलनमा भने, दुवै जनाको लामो समयदेखि सम्बन्ध रहेछ, महिलाले विवाहका लागि दबाब दिइरहेकी थिइन्, बदनाम गर्ने पनि धम्की दिइरहेकी थिइन्, त्यसपछि हत्याको योजना बनेको देखिन्छ । उनका अनुसार श्रेयाका कारण उपाध्यायको परिवारमा निरन्तर झगडा पनि भइरहेको थियो । एकपटक उपाध्यायकी श्रीमती श्रेयाकै कोठामा पुगेपछि झगडाले उग्र रूप लिएको थियो । त्यसयता उपाध्याय निकै तनावमा थिए । त्यसपछि उनले हत्याको योजना बनाएको देखिन्छ । श्रेयाले विवाहका लागि दबाब दिएपछि उनी परेसान थिए, उनले भने ।एसएसपी कुँवरका अनुसार प्रहरीले अनुसन्धानका क्रममा घटनाको राति उक्त क्षेत्रमा महाराणा प्रताप चोक र रायपुर थाना चोकबाट आउजाउ गर्ने गाडीलाई निगरानी राखेर हत्यारासम्म पुग्न सफल भएको बताए । दुवै चोकमा रहेका सिसी क्यामेराको अध्ययन गर्दा उक्त राति २४ वटा गाडी घटना भएको क्षेत्रमा आउजाउ गरेका थिए । जसमध्ये शंकास्पदलाई निगरानीमा राखेर अनुसन्धान गर्दै जाँदा उपाध्यायसम्म पुग्न सफल भएको उनले बताए । एसएसपी कुँवरले हत्या घटनाका विषयमा दिल्लीस्थित नेपाली दूतावासलाई जानकारी गराइएको बताए । उनका अनुसार अहिले श्रेयाको शव अस्पतालमै राखिएको छ । नेपालमा उनका परिवारसँग सम्पर्कका लागि चम्पावत प्रहरीलाई समेत आग्रह गरिएको बताए । दूतावासको माध्यमबाट र सीमा क्षेत्र चम्पावत प्रहरीबाट परिवारसँग सम्पर्क गर्ने प्रक्रिया भइरहेको छ, उनले पत्रकार सम्मेलनमा भने । देहरादूनका अधिकारकर्मी विशाल थापाले शुक्रबार साँझसम्म मृतकका आमा र बहिनी देहरादून पुग्ने जानकारी पाएको बताए ।"
"एकीकृत समाजवादीमा २१ केन्द्रीय सदस्य मनोनीत, जिम्मेवारी हेरफेर","काठमाडौं (कास) एकीकृत समाजवादीले २१ जनालाई केन्द्रीय सदस्य र स्थायी कमिटी सदस्य हरि पराजुलीलाई सचिवमा मनोनीत गरेको छ । केन्द्रीय सचिवालयको ६६ औं बैठकले केन्द्रीय कमिटीको कार्यविभाजनमा केही हेरफेरसमेत गरेको छ । संघीय निर्वाचन क्षेत्रसम्म केन्द्रीय कमिटीका सदस्यलाई इन्चार्ज बनाउने गरी कार्यविभाजन गरिएको छ । अध्यक्ष माधवकुमार नेपालले समग्र पार्टी कामको नेतृत्व गर्ने र महासचिव घनश्याम भुसालले सांगठनिक कामको अनुगमन र मोर्चा संगठनका कामको विशेष अनुगमन गर्ने गरी जिम्मेवारी तोकिएको छ । झलनाथ खनाललाई विदेश विभाग प्रमुख र प्रमेश हमाललाई उपप्रमुख बनाइएको पार्टी कार्यालयले जनाएको छ । प्रतिष्ठानअन्तर्गत इन्चार्जको जिम्मेवारी प्रदीप नेपालले पाएका छन् । बेदुराम भुसाललाई संगठन र राजेन्द्र पाण्डेलाई संसदीय विभाग प्रमुखको जिम्मेवारी दिइएको छ । केन्द्रीय सदस्यमा अजबहादुर मल्ल, ओमचरण अमात्य, गौतम राई, सुदेश पराजुली, गोविन्द चेपाङ, चन्द्रा श्रेष्ठ, चिरञ्जीवी भट्टराई, जयप्रकाश यादव, दीपक केसी, धनबहादुर कार्की, धर्म शाही, नन्द बञ्जाडे, बरुनाथ योगी, वैकुण्ठ भुसाल, भक्तिमान सुब्बा, मीना लामा, रामप्रसाद ढुंगाना, लंक हमाल, शालिकराम भट्टराई, शिवकुमारी खनाल र शैलेन्द्र उपाध्याय मनोनीत भएका छन् । केन्द्रीय सल्लाहकार परिषद् सदस्यमा टीकाराम रिजाल, शिवधारी पटेल, वीरेन्द्रबहादुर राई, इन्द्रबहादुर थापा, नलीकण्ड पौडेललाई मनोनीत गरिएको छ । अनुशासन आयोगको अध्यक्ष शिवबहादुर देउवा, लेखा परीक्षण आयोगको अध्यक्ष भरतकुमार श्रेष्ठ र निर्वाचन आयोगको अध्यक्ष माधव पौडेललाई तोकिएको छ । बैठकले एमसीसी सम्झौता कार्यान्वयनको अनुगमन गर्न उपाध्यक्ष राजेन्द्र पाण्डेको संयोजकत्वमा ५ सदस्यीय समिति बनाएको छ । समितिमा उपमहासचिव गंगालाल तुलाधर, जगन्नाथ खतिवडा, सचिव गरिमा (मदनकुमारी) शाह र कानुनविद् हर्क रावल छन् । बैठकले माघ १४ देखि १८ सम्म पार्टीको महाधिवेशन गर्ने निर्णयसमेत गरेको छ ।"
अस्ट्रेलियाको सिड्नीमा ओलम्पिक,"सन् २००० मा आजकै दिन (सेप्टेम्बर १५) मा अस्ट्रेलियाको सिड्नीमा ओलम्पिक खेल सुरु भएको थियो । आधुनिक ओलम्पिकको २४ औं संस्करण सेप्टेम्बर १५ देखि अक्टोबर १ सम्म भएको थियो । उक्त खेलमा १ सय ९९ देशका करिब ११ हजार प्रतियोगी सहभागी थिए । उनीहरूले तीन सय विधाका ९ सय २८ पदकका लागि प्रतिस्पर्धा गरेका थिए । प्रतियोगितामा सबैभन्दा बढी पदक अमेरिकाले जितेको थियो । अमेरिकाले ३७ स्वर्ण, २४ रजत र ३२ कांस्यसहित कुल ९३ पदक जितेको थियो । त्यस्तै, दोस्रो स्थानमा रहेको रुसले ३२ स्वर्ण, २८ रजत र २९ कांस्यसहित कुल ८९ पदक हात पारेको थियो । २८ स्वर्ण, १६ रजत र १४ कांस्य जितेको चीन तेस्रो स्थानमा रहेको थियो । १६ स्वर्ण, २५ रजत र १७ कांस्य जित्दै आयोजक अस्ट्रेलिया चौथो भएको थियो ।"
तीजमा गुन्जिने विष्णु,"घरदेखि सवारीसाधन, पार्टी प्यालेस र गाउँका कार्यक्रमसम्म यिनै गीत घन्किने गर्थे । खासमा विष्णुका गीत सार्वजनिक भएपछि अन्य कलाकारका गीत छायामा पर्थे । पहिलेजस्तो चर्चा नभए पनि विष्णु भने गुमनाम रहेरै बजारमा आफ्नो स्वर सुनाइरहेकी छन् । जन्मघर स्याङ्जाको चापाकोट नगरपालिका८ खोरियाघाट हो विष्णुको । बाबुआमाको निधन भइसकेको छ । दाइ र एक बहिनी छन् । दाइले गाउँमै मिस्त्री काम गर्छन् भने बहिनी गायन क्षेत्रमै छिन् । कक्षा ९ मा पढ्दै गर्दा घर छोडेकी विष्णु एक समय निकै चलिन् । गीत रेकर्ड गर्न र कार्यक्रममा गाउन भ्याइनभ्याइ थियो । तर कास्कीका कलाकार सुन्दरमणि अधिकारीसँग बिहे गरेयता भने गुमनाम छिन् । करिब चार वर्षअघि कान्तिपुरसँगको कुराकानीमा बुबा ताराबहादुरले कक्षा ९ मा अध्ययन गर्दागर्दै घर छाडेकी विष्णु घर नफर्केको बताएका थिए । बिहेपछि गुमनाम भएको विषयमा कान्तिपुरमा समाचार प्रकाशन भएपछि जिल्ला प्रशासन कार्यालय स्याङ्जाले विष्णुलाई झिकाएको थियो । त्यसबेला सुन्दरमणि पनि विष्णुसँगै स्याङ्जा पुगेर तस्बिर खिचाएका थिए । विष्णुका बाबु, आमा, दाजु र भाउजू पनि प्रशासन कार्यालयमा पुगेका थिए । तर, विष्णुले भने माइती पक्षसँग बोलचाल गरेकी थिइनन् । जिल्ला प्रशासन र जिल्ला प्रहरी कार्यालय नजिकै थियो । दुवै कार्यालय वारपार गर्दा सुन्दरमणि अघिअघि र विष्णु पछिपछि हिँड्थिन् । बाहिरी दुनियाँबाट अलग हुने आफ्नै खुसी रहेको उनीहरूको भनाइ थियो । दुई छोरा जन्मिएका र सानै भएकाले पनि घर बाहिर नहिँडेको विष्णु र सुन्दरमणिले प्रहरीलाई बताएका थिए । केही समयपछि सार्वजनिक हुने उनीहरूको प्रतिक्रिया थियो । तर, प्रहरीप्रशासनलाई त्यसो भनेको पनि चार वर्ष नाघिसक्यो । विष्णु मात्र होइन, सुन्दरमणि पनि गुमनाम नै छन् ।विष्णुका गीतमा छुट्टै आवाज हुने बताउँछन् नेपाल राष्ट्रिय लोकदोहोरी प्रतिष्ठानका निवर्तमान अध्यक्ष रमेश बीजी । बाल्यकालदेखि नै गायन क्षेत्रमा लागेकी विष्णु विभिन्न लोकदोहोरी प्रतियोगिता कार्यक्रममा भाग लिन्थिन् । त्यस्ता कतिपय प्रतियोगिताको निर्णायक रूपमा हुन्थे रमेश । सानैदेखि उनको आवास सुन्दै आएका रमेशले विष्णु लोकदोहोरी क्षेत्रमै पहिलो स्थानमा रहेको दाबी गर्छन् । भगवान्ले विष्णुलाई गीत गाउनैका लागि जन्माएका हुन्, उनी भन्छन्, तर, आफ्नो महत्त्व उनले बुझ्न सकिनन् जस्तो लाग्छ । रमेशले माझीसँग भेट नभएको सात वर्ष पुगेको बताए । अनुहार पनि बिर्सने बेला भयो, उनले भने, वर्षमा एक पटक गीतमा स्वर सुन्न पाइन्छ, त्यति हो । अहिले अत्तोपत्तो छैन । उनले विष्णु बस्ने स्थान पनि थाहा नभएको बताए । एउटै जिल्लावासी भएकाले पनि विष्णुको चासो र चिन्ता लाग्ने रमेश बताउँछन् । लोकदोहोरी गायक शिव हमालले केही समयअघि भनेका थिए, विष्णु माझीको जत्तिकै स्वर अहिलेसम्म कसैको छैन । त्यस्ता कुनै कलाकार नै छैनन् । गायिका माझी र सुन्दरमणिको अहिले पनि प्रतिष्ठानमा निकै चर्चा हुन्छ । रमेशले आफूले अध्यक्ष हुँदा उनलाई खोज्नका लागि निकै पहल गरे पनि असफल भएको बताए । कान्तिपुरमा समाचार आएपछि हामीले पनि सुराकी लगाएर खोजेका थियौं, उनले भने, तर, दुवै जनालाई भेटाउन सकेनौं । प्रहरीले स्याङ्जामा झिकायो तर काठमाडौंमा भेटाइएन । विदेशमा पनि विष्णुको माग बढी छ । विदेशमा साथीहरू देख्न मात्र पाए हुन्थ्यो भन्छन्, रमेशले थपे । उनले सुन्दरमणि भेटिए मात्र विष्णुलाई भेटाउन सकिने बताए ।उनी जिउँदी छन् कि छैनन् भन्ने प्रश्न पनि नउठ्ने होइन, एक सर्जक भन्छन्, ऊ भगवान् हुन् कि मान्छे ? जिउँदो छ भन्ने प्रमाण पनि छैन । माइतीमा बाबुआमा छैनन् । खोजी कसले गर्ने ? एकै पटक लामो गीत रेकर्ड गरी बर्सेनि टुक्राटुक्रा बजारमा ल्याएको पनि हुन सक्ने उनको भनाइ छ । विन्ध्यावासिनी म्युजिक कम्पनीका सञ्चालक सुवास रेग्मी भने सार्वजनिक हुन नखोज्नु विष्णुको पनि कमजोरी मान्छन् । कलाकार मान्छे पहिलेको जस्तो समय नभएको बताउँदै उनले इच्छा भएदेखि कसैको अवरोध हुन नसक्ने बताए । सुन्दरमणिले रोकेको भए पनि लडाइँ गरेर बाहिर आउन सक्नुपर्छ, उनले भने, अधिकारका लागि लड्न नसक्ने हो भने क्षमता भएर पनि गुमनाम हुनुको विकल्प छैन । समस्या सुन्दरमणिकै कारण भएको उनको दाबी छ । आफूले जति पैसा कमाउँछिन् । तर, भोगचलन गर्न पाउँदिनन्, निर्देशक रेग्मी भन्छन्, कुन गीतमा कति पैसा दिने भन्ने सहमति सुन्दरमणिसँग नै गर्नुपर्छ । गीतको फाइनल पनि उनले नै गर्ने हुन् । विष्णु स्टुडियो पुग्छिन्, स्वर दिन्छिन् अनि फर्किहाल्छिन् । सुन्दरमणिले विष्णुलाई एक्लै हिँड्नसमेत नदिने गरेको रेग्मीको दाबी छ । विष्णुलाई सार्वजनिक गर्न निकै पहल गरियो तर सकिएन । क्षमतावान् कलाकारको खोजी राज्यतर्फबाट नै गर्नुपर्छ, उनले भने । विष्णुलाई युट्युबमा पनि देख्न पाइँदैन । घाँटीमा माला लगाएको एउटा पुरानो फोटो छ । त्यसपछि जिल्ला प्रशासन कार्यालयमा खिचिएको घुम्टोभित्रको अर्को फोटो । उनका अनुसार कलाकारले समेत विष्णुलाई भेट्न पाउँदैनन् । कलाकारको क्षेत्रमा काम गर्ने बहानामा गठित विभिन्न संघसंस्था पनि यस विषयमा मौन रहेको सुवासको भनाइ छ । उनी हाम्री चेली हुन् । उनको नाम हामीसँग जोडिएको छ, रेग्मी भन्छन्, अरूलाई भन्दा हामीलाई बढी पीडा छ ।"
प्रदर्शनमा नांगो गाउँ,"काठमाडौं (कास) दयाहाङ राई र मिरुना मगर अभिनीत फिल्म नांगो गाउँ प्रदर्शनमा आएको छ । राजनीतिक दाउपेचमा आधारित फिल्म दीपेन्द्र लामाको निर्देशनमा तयार भएको हो । निर्देशक लामाले फिल्ममार्फत नेता चुन्ने जनतालाई प्रश्न सोधेका छन् । फिल्म समाज सुधार्ने उद्देश्यले शिक्षण पेसाबाट राजनीतिमा प्रवेश गरेका दयाहाङ राई र राजनीतिलाई व्यवसाय बनाउँदै आएका शिशिर वाङ्देलबीचको कथामा केन्द्रित छ । निर्देशक लामाकै लेखनमा तयार फिल्ममा दयाहाङ, मिरुना र शिशिरसँगै कार्म, साम्राज्ञी राज्यलक्ष्मी शाह, बुद्धि तामाङ, रवीन्द्र झा, विशाल पहाडी, अंकित खड्का, राज थापा, कमलमणि नेपाल, पुष्कर गुरुङ, शारदा गिरी, सविन बाँस्तोला, शंकर आचार्य, निमा पाण्डे, केशव राई, इष्टु कार्कीलगायतका कलाकारले अभिनय गरेका छन् । क्लक वर्क क्रिएसनको प्रस्तुतिमा निर्माण भएको फिल्मका निर्माता जय श्रेष्ठ हुन् । आलोक शुक्लाले छायांकन गरेको फिल्मको सम्पादन बनिश शाहले गरेका हुन् ।"
उडान सुरक्षामा सुधार,"काठमाडौं (कास) आन्तरिकतर्फ वार्षिक ३ लाख हाराहारी उडान हुने नेपालमा वायुसेवाहरूको उडान सुरक्षा व्यवस्थापन प्रणाली (एसएमएस) कार्यान्वयन स्तरमा सुधार देखिएको छ । अन्तर्राष्ट्रिय समुदायले चासोपूर्वक हेर्ने एभिएसन सेफ्टी रिपोर्ट२०२३ (वार्षिक उडान सुरक्षा प्रतिवेदन) ले नेपाली हेलिकोप्टर तथा फिक्स्ड विङ (वायुसेवा) हरूले उडान सुरक्षा व्यवस्थापन प्रणाली कार्यान्वयनमा सुधार भएको देखाएको हो । सन् २०१८१९ मा ३३९६ प्रतिशत हाराहारी रहेको एसएमएस कार्यान्वयन दर सन् २०२२ मा ६८९४ रहेको प्रतिवेदनमा उल्लेख छ ।नेपाली हेलिकोप्टर तथा जहाजले उडान सुरक्षा पालनामा राम्रो अंक पाएका छन्, प्राधिकरणका सेफ्टी म्यानेजमेन्ट इन्स्पेक्टर प्रज्वल ढुंगानाले भने, हामीले नेपालका १२ हेलिकोप्टर, नौवटा आन्तरिक र ५ वटा अन्तर्राष्ट्रिय उडानमा संलग्न वायुसेवा कम्पनीमा ४७ वटा मापकको जाँच गर्दा सन् २०२२ मा एसएमएस कार्यान्वयन दरमा उल्लेख सुधार भएको देखिएको छ । अन्तर्राष्ट्रिय उड्डयन संगठन (आईकाओ) लगायत निकायले झैं नेपालले सन् २०१६ यता हरेक अंग्रेजी वर्षमा १० वर्षको हवाई सुरक्षा अवस्थाबारे विस्तृत जाँच गर्छ । यसैका आधारमा उसले एभिएसन सेफ्टी रिपोर्ट सार्वजनिक गर्छ । यसैगरी हेलिकोप्टरतर्फ पनि एसएमएस कार्यान्वयन दर १२ प्रतिशतबाट बढेर ५९ प्रतिशतमा पुगेको छ ।सन् २०१३ देखि २०२२ सम्म नेपालमा २४ वटा हवाई दुर्घटना भएका थिए । यिनमा सिंगल इन्जिनयुक्त जहाज ३, मल्टी इन्जिनयुक्त जहाज ९ र हेलिकोप्टरका १२ गरी २४ वटा दुर्घटना भएका थिए । यीमध्ये मानवीय क्षति भएका दुर्घटना १४ थिए । प्रतिवेदनले ४२ प्रतिशत दुर्घटनालाई पाइलटको नियन्त्रणमा रहे पनि जहाज बादलमा पस्दा भएको देखाएको छ । ३३ प्रतिशत दुर्घटना भने धावनमार्गमा चिप्लिएर भएको देखिन्छ । चालकदलले उडान नियन्त्रण गर्न नसक्दा १३ प्रतिशत र धावनमार्गमा अवतरण हुनुपर्ने बिन्दुभन्दा अघि वा पछि (अन्डरसुटओभरसुट) का कारण ८ प्रतिशत हवाई दुर्घटना भएको प्रतिवेदनमा उल्लेख छ । जहाज उड्दा, इनरुट र अवतरणका क्रममा भएका दुर्घटनाको विश्लेषण गर्दा नेपालमा इनरुटमा ५०, अवतरणका क्रममा २५, टेकअफमा १७ र अवतरण गर्ने तरखर (एप्रोच) मा ८ प्रतिशत दुर्घटना भएको प्रतिवेदनमा जनाइएको छ ।"
"डाक्टरले उपचार गर्ने हुन्, कसैलाई अमर बनाउने होइनन्","बिरामीको उपचारमा लापरबाही गरेको आरोप लगाउँदै बुधबार बिहान हेटौंडा१ स्थित सन्चो अस्पतालका डाक्टरहरूमाथि आक्रमण भएको छ । घटनापछि आक्रमणकारीमाथि कारबाही र व्यक्तिगत सुरक्षाको माग गर्दै सन्चो अस्पतालमा सहकर्मीहरूले ओपीडी सेवा बन्द गरे, उनीहरूको समर्थनमा हेटौंडा अस्पतालका डाक्टरले राजीनामा दिने क्रम सुरु भएको छ । उपचारमा हेलचेक्र्याइँ भएको देखिएमा छानबिन र कारबाहीका लागि विधिवत् प्रक्रियातिर नलागेर भौतिक आक्रमणमै उत्रिनु निन्दनीय छ । कुनै पनि नागरिकले निर्बाध आफ्नो पेसा गर्न पाउने संवैधानिक अधिकार हो । अझ, स्वास्थ्यजस्तो संवेदनशील क्षेत्रमा सेवा दिइरहेका पेसाकर्मी कार्यस्थलमै असुरक्षित हुनु दुःखद् विषय हो । यस्तो प्रवृत्तिलाई हतोत्साही गर्न र पेसाकर्मीलाई आफ्नो सेवामा प्रोत्साहित गर्न सरोकारवाला सबैको पहलकदमी आवश्यक छ । हेटौंडामा एक महिनाअघि डेंगी संक्रमित बिरामीको मृत्यु भएको घटनालाई लिएर डाक्टरहरूमाथि आक्रमण भएको हो । डेंगी संक्रमण भएर गत साउन २२ मा भर्ना भएका हेटौंडा१२ का राजेश प्रधानलाई सन्चो अस्पतालले भोलिपल्ट आफ्नोमा उपचार हुन नसक्ने भन्दै चितवन रेफर गरेको थियो । मधुमेह र उच्च रक्तचापको समेत समस्या रहेका उनमा निमोनिया देखिएले रेफर गरिएको अस्पतालको भनाइ छ । चितवन मेडिकल कलेजमा उपचारका क्रममा साउन २५ मा प्रधानको मृत्यु भएको थियो । त्यही विषयलाई लिएर सन्चो अस्पतालमा डा प्रशान्त बिडारी र डा विकास थापामाथि हातपात भएको हो । व्यक्तिको ज्यान गइसकेपछि परिवारआफन्तजनले उपचार पद्धतिमा संशय गर्नु, छानबिनको माग गर्नु र कानुनी उपचारसम्म खोज्नुलाई अन्यथा मान्न नसकिएला । तर, अस्पतालभित्रै प्रवेश गरेर भौतिक आक्रमणमै उत्रिनु दण्डनीय छ । बिरामी पक्षबाट डाक्टरमाथि भएको आक्रमण यो पहिलो होइन । उपचारमा ढिलाइ गरियो, लापरबाही भयो जस्ता आरोप लगाउँदै मुलुकका विभिन्न अस्पतालमा डाक्टरमाथि पटकपटक आक्रमण भएका छन् । कार्यस्थलमा सुरक्षाको माग गर्दै डाक्टरहरूले पटकपटक आन्दोलन पनि गरेका छन् । यस्ता घटनापछि समाजका सबै पक्षको ध्यानाकर्षण हुने गरेको छ । तर, यस्ता हर्कत दोहोरिनु चिन्ताको विषय हो । कार्यस्थललाई भयरहित बनाउन सरकार र स्वयं अस्पताल व्यवस्थापन पक्ष गम्भीर बन्नुपर्छ । दण्डहीनताका कारण पनि यस्ता घटना बारम्बार भइरहेका हुन सक्छन् । स्वास्थ्यकर्मीमाथि आक्रमणमा संलग्नलाई कुनै पनि बहानामा कारबाहीबाट उन्मुक्ति दिनु हुँदैन । आक्रमणका घटनाले चिकित्सकलाई भौतिक रूपमा असुरक्षित बनाउने मात्र होइन, मानसिक रूपमा समेत कमजोर बनाउँछ ।उपचारबाट ज्यान बचाइदिने भएका कारण डाक्टरलाई आम मानिसले भगवान्कै रूपमा समेत लिइरहेका हुन्छन् । डाक्टरहरू भगवान् होइनन्, उनीहरू अध्ययन र सीप आर्जन गरेका दक्ष जनशक्ति हुन् । स्वास्थ्य संस्था र स्वास्थ्यकर्मीले बिरामीको उपचार गर्ने हुन्, कसैलाई पनि अमर बनाउने होइनन् । उनीहरूलाई भगवान् भन्नु जति अतिशयोक्ति हो, उपचार प्रयास असफल हुनासाथ आक्रमण गर्नु उत्तिकै निन्दनीय हो । संसारका सबैभन्दा ठूला अस्पतालका डाक्टरहरूले अत्याधुनिक प्रविधि प्रयोग गरेर उपचार गर्दा पनि सबै बिरामीलाई बचाउन सक्दैनन् । तर अस्पताल पुगेको मान्छेको मृत्यु किन भयो भनेर आक्रमण गर्ने हो भने उपचार गर्न कोही पनि अग्रसर हुनेछैन । अझ, डाक्टरहरूले जटिल प्रकृतिका रोगको उपचार पनि गर्नुपर्छ जसमा जीवन बाँच्ने सम्भावना नहुन सक्छ । त्यस्तोमा उपचारका लागि अघि सर्न पनि डाक्टर डराउने पर्ने स्थिति आयो भने सबैभन्दा बढी क्षति सेवाग्राहीलाई नै हुनेछ । त्यसैले डाक्टरहरूले पेसागत सीप, दक्षता र साहसका साथ उपचारमा सक्रिय हुन पाउने वातावरण सिर्जना हुनुपर्छ । डाक्टरले बिरामीलाई निको पार्न सकेसम्म प्रयास गरिरहेका हुन्छन् । कतिपय अवस्थामा मानवीय कमजोरी पनि हुन सक्छ । त्यस्तो लागे गुनासो गर्ने, उजुरी दिने निकाय छन् । ती निकायले उजुरीगुनासोलाई बेलैमा सम्बोधन गरे कतिपय समस्या नचर्किन सक्छ । अस्पतालमा घण्टौं लाइन बस्नुपर्ने, पहुँचवालाले पालो मिचिदिने र डाक्टरले पनि पर्याप्त समय नदिने अवस्था पनि छ । यस्तै, सरकारी अस्पतालमा एकै डाक्टरले लगातार धेरै बिरामी हेर्नुपर्ने र एकै दिन विभिन्न अस्पतालक्लिनिक भ्याउनेजस्ता कारणले डाक्टरहरू थकित र हतारमा हुने गरेको पनि देखिन्छ । अर्कातिर नक्कली प्रमाणपत्रवाला डाक्टर र उपचारमा साँच्चिकै लापरबाही भएकाबारे समाचार बेलाबेला आइरहने हुनाले सेवाग्राहीले कहिलेकाहीँ डाक्टरको दक्षतामा संशय गरेका पनि हुन सक्छन् । जनशक्तिलगायतका पूर्वाधार व्यवस्थापन र सेवा प्रभावकारी बनाउने विषयमा अस्पतालले विशेष ध्यान दिनुपर्छ । सरकारले पनि नियमनअनुगमन गरिरहनुपर्छ । कुनै अप्रिय घटना भइहाले कारबाहीमा तदारुकता अपनाउनुपर्छ । अहिलेकै घटनापछि पनि डाक्टरहरूको माग जायज छ र त्यसलाई सम्बन्धित पक्षले जतिसक्दो छिटो सुनुवाइ गर्नुपर्छ । तर माग सुनुवाइका लागि दबाब दिन विकल्प अनेक हुन सक्छन्, उपचार सेवा बन्द पार्ने माध्यमले मर्कामा पर्ने सर्वसाधारण नै हुन् । डाक्टर समाजको बौद्धिक वर्ग पनि हो, भीडले विवेक गुमाउँदैमा पेसाकर्मी आफ्नो आधारभूत दायित्वबाट पन्छिनु युक्तिसंगत हुँदैन ।"
क्षेत्रफल घोषणा गर्न सरकारको आलटाल किन ?,"नेपालको क्षेत्रफ कति भन्ने प्रश्न खासै उठेको पाइँदैन । यसको उत्तर कतैबाट पनि नखोजिनु अनौठोजस्तै लाग्ने गरेको छ । सत्ता कुरेर बसको प्रतिपक्ष यो विषयमा किन बोल्दैन ? यस्ता विषयमा संसद् अवरोध किन गर्न सक्दैन ? नेपालको क्षेत्रफलका बारेमा सरकारी अधिकारीहरूलाई प्रश्न सोध्ने हो भने पनि सही विवरण दिन सक्दैनन् । सरकारी अधिकारीले नै जवाफ नदिएपछि सर्वसाधारणले आफ्नो मुलुकको भूभागको क्षेत्रफल बताउन सक्ने अवस्था छैन । सार्वभौम देशको नागरिक हामी यसरी कहिलेसम्म अरूको थिचोमिचो सहेर बस्न सक्छौं ? लिम्पियाधुरा, लिपुलेकसहित भारतद्वारा अतिक्रमित कालापानी क्षेत्रको नयाँ नक्सा जारी गरेको तीन ३ वर्ष बित्दा पनि मुलुकको क्षेत्रफल औपचारिक रूपमा यकिन गर्न नसक्नु दुःखद होइन र ? राष्ट्रियताको कुरा गरेर नथाक्ने नेताहरूले यस्ता विषयमा गम्भीर भएर किन नसोचेको होला ? हामीले अरूको भूभाग मागेको वा मिचेको होइन । आफ्नो प्रमाण भएको जमिन पनि संरक्षण गर्न किन डराएका छन् नेताहरू ?नडराएको हो भने देशको अध्यावधिक गरेको क्षेत्रफल कति हो भन्न सक्नु पर्दैन ? नापी विभागले नेपालको नयाँ नक्सा जारी गरेपछि साढे ८ महिना एमाले अध्यक्ष केपी ओली प्रधानमन्त्री भए । साढे १७ महिना कांग्रेस सभापति शेरबहादुर देउवा प्रधानमन्त्री बने । साढे ८ महिना माओवादी अध्यक्ष पुष्पकमल दाहालले सरकार चलाए । तर चुच्चे नक्सासहितको क्षेत्रफल कसैले पनि यकिन गरेनन् । सरकारमा नबस्दा राष्ट्रियताको चर्का कुरा गर्ने र सरकार सञ्चालन गर्न थालेपछि भुल्ने किन ? नापी विभागले तीन वर्षअघि नै नेपालको कुल भूभाग १ लाख ४८ हजार ६ सय ६७ वर्ग किमि रहेको प्रस्ताव तयार गरेको थियो । नापी विभागबाट आएको प्रस्ताव परिषद्मा लगिएको छैन । मन्त्रिपरिषद्बाट पारित गर्न किन ढिलाइ गरिएको छ ? के कारणले रोकियो ? प्रस्ताव भूमि मन्त्रालयमा रोकिएको छ कि मन्त्रिपरिषद्मा रोकिएको हो त्यो नै गुपचुप राखिएको छ । लिपुलेक, लिम्पियाधुरा, कालापानीलाई भारत र नेपालले आफ्नो भएको दाबी गरिरहेका छन् । यथार्थ के हो त्यो भोलि आउला । तर अहिलेसम्मको प्रमाणले त उक्त जमिन नेपालकै हो भन्ने यथेष्ट प्रमाण हामीसँगै छ । जमिन हाम्रो हो भन्ने प्रमाण पेस गर्न वार्ताको प्रयास जरुरी छ । तर त्यो पनि हुन सकेको छैन । भारतले हडपेको भूभाग नेपाललाई हेपेर नै फिर्ता नगर्ने प्रयास गरेको हो । शक्तिराष्ट्र भएँ भन्दैमा हामीलाई जसरी हेपिएको छ त्यो गलत छ । यस्तो विषयमा सरकारले भारतसँग बोल्न डराएको प्रस्ट हुन्छ । देशको सीमा मिच्दा टुलुटुलु हेरेर बस्ने राजनीतिक नेतृत्वमा राष्ट्रियताको भावना छ भनेर कसरी विश्वास गर्न सकिन्छ ? पुरुषोत्तम घिमिरे, काठमाडौं"
परिवर्तनको बाधक : कांग्रेसका वृद्धहरूको पदलोलुपता !,"शेखर कोइरालाले १४ औं महाधिवेशनमा सभापति पदमा उम्मेदवार बनेका बेला एक पटक, यसै पटक, अन्तिम पटक भन्ने नारा दिएका थिए । त्यही नाराका आधारमा मत मागेका थिए । अहिले फेरि २०८२ को महाधिवेशनमा सभापति हुने आसक्ति देखाएका छन् । उनले आफूले सभापति जिते पनि प्रधानमन्त्री हुन्न भनेका छैनन् । प्रधानमन्त्री गगन थापालाई बनाउने कुरा पनि गरेका छैनन् । उनले २०८२ को महाधिवेशनमा गगन र विश्वप्रकाश शर्माको सहयोगमा पार्टी सभापति बन्ने मनसाय बनाएका छन् । सभापति भएपछि सांसदहरूको टिकट आफैं बाँड्ने र आफैंले टिकट दिएर जितेका सांसदहरूको सहयोगबाट प्रधानमन्त्री बन्ने योजना बनाएको अनुमान गर्न थालिएको छ । त्यसैले उनले हालै दिएको एक टेलिभिजन अन्तर्वार्तामा एक पटक संसदीय दलको नेतामा समर्थन गर्दैमा त्यसले सधैं निरन्तरता दिएर गगनलाई नै समर्थन हुन्छ भन्ने सोच्न नहुने बताए । कोइरालाले त्यसैपनि गत संसदीय दलको नेताको चुनावमा गगनलाई समर्थन गर्न निकै अबेर गरेका थिए । गगनलाई आउने अनुमान गरिएको मत पनि नआएको अहिले पनि चर्चा छ । त्यसैले विगतको अनुभवले शेखर पो गगनविश्वको बाधक बन्ने परिस्थिति बन्ने त होइन भन्ने शंका गर्न थालिएको छ । शेखर पार्टी सभापति बन्न इच्छा राख्दा गगनलाई प्रधानमन्त्रीको रूपमा प्रस्तुत गर्ने हो भने यो समूह सही रूपमा अघि बढ्न सक्छ होइन भने गगनविश्वहरूले शेखरलाई सभापतिमा सघाउने कि नसघाउने भन्न सकिन्न । एकथरीको भनाइ त त्यस्तो अवस्था आएमा गगनविश्वका लागि शेरबहादुर देउवाभन्दा पनि शेखर नै बाधक देखिने त होइन भन्ने प्रश्न उठ्न थालेको छ । त्यसैले कांग्रेसका युवापंक्ति नेतृत्वमा आउन देउवाभन्दा शेखरको व्यवस्थापन चुनौतीपूर्ण देखिन थालेको छ । अहिलेकै जसरी विगतको सहमति अनुसार सरकार अघि बढ्यो भने पुष्पकमल दाहालपछि माधव नेपाल प्रधानमन्त्री हुनेछन् । निर्वाचन हुने समयमा देउवा प्रधानमन्त्री बन्नेछन् । तर उनी प्रधानमन्त्री केका लागि बन्दै छन् ? छैटौं पटकमा के चमत्कार हुन्छ ? यसको जवाफ स्वयं देउवासँग पनि छैन । प्रधानमन्त्री पटकपटक भइसकेकाले अब किन प्रधानमन्त्री हुने ? आम जनताले अब पनि देउवा र केपी ओलीबाट देशको मुहार फेरिएला भन्ने अपेक्षा गरेका छैनन् । त्यो कुरा देउवाओलीहरूलाई पनि थाहा छ । तर मुलुकको परिवर्तनभन्दा पनि पदको लोभले देश बिग्रिए पनि उनीहरूलाई खासै चासो छैन । उनीहरूको सत्तारोहणले सिंहदरबारमा प्रधानमन्त्रीको फोटो राख्नेहरूको संख्या थप्ने र नयाँ नेतृत्वलाई स्थापित हुन नदिने मात्र हो । होइन भने देउवा आफू प्रधानमन्त्री बन्दैनथे । उनले गगन, विश्वहरूलाई अघि बढ्न दिन्थे । ओलीले पनि आफू पछि हटेर योगेश र गोकर्णहरूलाई देश र पार्टी हाँक्न दिन्थे । मुलुक अब उमेरले ७० वर्ष कटेका वृद्धहरूले होइन र अक्षम साबित भएका नेताले होइन, गगन, विश्व, योगेश, गोकर्ण, रवि, बालेनजस्ता युवाहरूले चलाउनुपर्छ । तर वृद्ध नेताहरूले जनभावना बुझ्न नसक्दा युवाहरूको राजनीतिक भविष्य र मुलुकको परिवर्तन रोकिने निश्चित छ । फेरि देउवा प्रधानमन्त्री बने कांग्रेसको भोट बैंक बढ्ने होइन, घट्नेछ । त्यसैले सतहमा गगन र विश्वप्रकाशको भविष्य उज्ज्वल देखिए पनि यथार्थमा वृद्ध नेताहरूका कारण त्यो परिस्थिति बिग्रँदै गएको छ । अब देउवाशेखरले गगन र विश्वलाई विश्वास गरेर पार्टी र देश हाँक्ने जिम्मेवारी दिन सक्छन् ? व्यवहारमा त्यो अवस्था देखिँदैन । केवल देउवा मात्र होइन, शेखरसमेत गगनविश्वलाई नेतृत्व दिने पक्षमा देखिँदैनन् । त्यसैले २०८४ को आम निर्वाचनमा सम्भावितको प्रतिस्पर्धामा दुईवटा परिस्थिति देखिन सक्छन् । पहिलो हो, देउवाको छविका कारण कांग्रेसले बहुमत नपाउन सक्छ । अनि कांग्रेसले बहुमत पाए पनि गगनविश्वहरू निर्वाचनमा हार्न पनि सक्छन् । त्यो दुवै अवस्थामा गगन प्रधानमन्त्री बन्न सक्दैनन् । त्यसैले अब गगनले २०८४ कुर्ने कि ०८२ मै प्रधानमन्त्री बन्न कोसिस गर्नेर् त्यसतिर ध्यान दिनु जरुरी छ । अब पनि देउवालाई प्रधानमन्त्री बनाएमा पार्टी र गगन विश्वहरूको भविष्य सकिनेछ । गोपाल देवकोटा, जोरपाटी, काठमाडौं"
कोही किन देशमा बसोस् !,"पत्रकार रमेशकुमारले हिमालखबरमा अघिल्लो साता आकर्षक शीर्षकसहित एउटा समाचार लेखेका थिए विदेश गइरहेको देश । त्यसमा उठाइएका विषयवस्तु नयाँ होइनन्, तर त्यसमा उल्लिखित विदेश जानेहरूको तथ्यांकविश्लेषण हेर्दा अवस्था साँच्चै सोचनीय भइसकेको देखिन्छ । समाचार अनुसार गएको आर्थिक वर्ष २०७९८० मा मात्र ७ लाख ७५ हजार नेपाली कामदारका रूपमा, र १ लाख १० हजार पढ्न भनेर बिदेसिएका छन् । यसरी हेर्दा, एकै वर्ष करिब ९ लाख युवाले नेपाल छाडेछन् । यो भनेको १६४० उमेर समूहको करिब ७ प्रतिशत हो । यसबाहेक अनौपचारिक माध्यमबाट जानेहरू उत्तिकै छन्, अनि अवसरको खोजीमा भारतीय भूमि पुग्नेहरूको ठूलो संख्या सरकारी रेकर्ड मै छैन । यो अवस्थालाई लिएर समाजशास्त्री गणेश गुरुङले गरेको एक वाक्यको टिप्पणीले धेरै कुरा समेट्छ, यस्तो लाग्छ, सिंगो देश नै विदेश गइरहेको छ ।हुन पनि यति धेरै नेपाली बिदेसिन थाल्नु आफैंमा असामान्य घटना हो । यसले कतै समाजमा संस्कृति कै रूप लिन थालिसकेको त हैन भन्ने प्रश्न पनि उब्जाउँछ । तर त्यसभन्दा ठूलो प्रश्न किन कोही आफ्नो देशमा बस्न चाहँदैन भन्ने होÙ किन अधिकांशले यो देशलाई ट्रान्जिट जस्तो ठान्न थालेका छन् भन्ने हो । यहाँ एउटा जमात छ, जो विदेश जानेहरूविरुद्ध सत्तोसराप गरेर बस्छ, तर ठूलो जनपंक्ति बिदेसिनुको कारकतत्त्वतर्फ आँखा चिम्लिन्छ । सामान्यतया देशभित्र बस्ने कि विदेशतर्फ जाने भन्ने कुरा हरेक नागरिकको आआफ्नै वैयक्तिक स्वतन्त्रताको विषय हो । यति हुँदाहुँदै पनि छोटो समयमै यति धेरै नागरिक बिदेसिने अवस्था आउनु आफैंमा एउटा गम्भीर विमर्शको विषय हो । त्यसैले मूल प्रश्न हो यति ठूलो युवा उमेर समूहले किन देशभित्र आफ्नो भविष्य देखिरहेको छैन ? तथ्यांक हेर्दा आर्थिक वर्ष २०७०७१ मा ५ लाख २७ हजार नेपाली कामदारका रूपमा बिदेसिएका थिए । त्यसपश्चात् त्यो संख्या क्रमशः तल झर्दै गएको थियो । त्यसो हुनुका अरू कारण पनि थिए होलान्, एउटा सीधा सम्बन्धचाहिँ मुलुकको अर्थराजनीतिक घटनाक्रमसँग जोडिएको देखिन्थ्यो । उदाहरणका रूपमा, १० वर्ष लामो राजनीतिक संक्रमणको अन्योल र अस्थिरताबाट नेपाली समाजले जब मुक्ति पायो, २०७२ सालमा संविधानसभाबाट नयाँ संविधान जारी गरियो, त्यसपश्चात् देशभित्रै केही हुन्छ भन्ने ठूलो आशा सञ्चार भएको थियो । त्यससँगै बिदेसिनेको संख्या सवा लाखले घटेको थियो । आर्थिक वर्ष २०७५७६ मा वैदेशिक रोजगारीमा जाने नेपालीको संख्या पाँच वर्षअघिभन्दा आधाले घटेर २ लाख ४३ हजारमा सीमित भयो । त्यसले नयाँ संविधान अन्तर्गत पहिलो आम निर्वाचन भएर संघ, प्रदेश र स्थानीय तहमा सरकारहरू गठन भएपछि आम भरोसा निकै बढेजस्तो देखाएको थियो । त्यस बखत दुइटा ठूला कम्युनिस्ट पार्टी मिलेर चुनाव लडेपछि मुलुकले लामो समयपछि स्पष्ट बहुमतसहितको शक्तिशाली सरकार पाएको थियो । त्यसले दिएको समृद्ध नेपाल, सुखी नेपाली को नारालाई त जनताले कति पत्याएका थिए वा थिएनन्, त्यो अलग कुरा भयो, तर स्थायित्व र विकासको अपेक्षाचाहिँ ह्वात्तै बढेको थियो । अब देशमा केही हुन्छ भन्ने धेरैलाई लागेको थियो । राजनीतिक अगुवाहरूले पनि नयाँ संविधान लेखेपछि चामत्कारिक ढंगले विकास गरिन्छ, मुलुकको कायाकल्प हुन्छ भन्ने दिग्भ्रम छरेका थिए । ठूलठूला रेल सञ्जालदेखि पानीजहाज र भ्युटावरसम्मका आकाशे सपनाहरू देखाइएका थिए । तर न त्यो व्यवहारमा रूपान्तरित हुन सक्यो, न त आम मान्छेको दैनन्दिनी सुध्रने, जीविकोपार्जनका सम्भावना र रोजगारीका अवसरहरू बढ्ने अवस्था आयो । हाम्रा नीतिनिर्माताहरू माथिमाथि उडे, भुइँमान्छेतिर हेर्दै हेरेनन् । त्यसबीचमा आएको कोरोनाको कहरले कामकाजी वर्गको दैनिकीलाई पहिलेभन्दा दुष्कर बनाइदियो, अर्थतन्त्र डामाडोल भयो, महँगीले आकाश छोयो, तर सरकारका सञ्चालक र प्रशासकहरूलाई भने त्यसले खासै छोएको देखिएन । राज्यप्रति कुनै आशाअपेक्षा नै बाँकी नभएपछि आम मान्छेमा छाउने निराशा या आक्रोश नै हो, जसतर्फ अहिले हामी प्रस्थान गर्दै छौं ।जसजसले त्यसबीचमा दुईतिहाइ मत पाएको स्थायी सरकार बाट अति अपेक्षा राखेका थिए, उनीहरू पनि किन निराश हुँदै गए भने त्यो सरकारले जनताबाट आफूले पाएको म्यान्डेटको भारसमेत थाम्न सकेन, आफैंभित्रको कलहमा फँसेर यदुवंशी विनाशतर्फ लम्कियो । संविधान, स्थायित्व, समृद्धिजस्ता सम्भावनाका सबै स हरू सिद्धिएपछि निम्तिने निराशा नै हो, जसले सर्वसाधारणलाई पलायन या प्रतिरोधतर्फ धकेल्नु सामाजिक नियमभित्रकै कुरा हो । सायद त्यहाँनेर पलायन प्रभावी भयो । सम्भवतः यो सबैको परिणाम होला, देश छाड्ने क्रम फेरि उकालो लागिरहेको छ । कोरोना प्रकोपका बेला त त्यो संख्या घटेर वर्षको २ लाखमुनि झरेको थियो । त्यसपछि ग्राफ निरन्तर माथितिरै चढिरह्यो र गत वर्ष उत्कर्षमै पुग्यो । चानचुन ३ करोड जनसंख्या भएको मुलुकबाट एकै वर्ष ९ लाख जनता बिदेसिए । यस्तो लाग्छ, कोही रोकिन तयार छैन । नयाँ पुस्तामध्ये अधिकांशको उद्देश्य विदेश जाने, पढ्ने, काम गर्ने र उतै बस्ने भन्ने देखिन्छ । उनीहरूले किन आफ्नै देशमा कुनै सम्भावना देखिरहेका छैनन् ? झट्ट हेर्दा यसलाई नेपाली राज्य, जनता र शासकहरूको सामूहिक असफलता पनि मान्न सकिएला । तर अलि गहिरिएर हेर्दा, देशभित्र बढ्दो निराशाको स्रोत मूलतः राजनीतिक अगुवाहरूको असफलतामा गएर ठोकिन्छ । खास गरी सरकारले आफू हुनुको सकारात्मक आभास दिन नसक्नु, देशभित्रै भविष्य छ भनेर आफ्नो कामबाट विश्वस्त तुल्याउन नसक्नु यसको चुरो कारण हो ।आम जनताको जीवनस्तर झन्झन् खस्कँदै गए पनि पहुँचवालाहरूले जे गरे पनि छुट पाउने दण्डहीनताको माहोल मौलाएको अवस्था सामाजिक सञ्जालको यो युगमा कसैबाट छिपेको छैन । यसबीचमा ललिता निवासदेखि नक्कली शरणार्थी प्रकरण र सुन तस्करीसम्मका केही काण्ड त उजागर भएका छन्, तर तिनको अनुसन्धानका क्रममा खासखास टाउकेहरूलाई जोगाउन जसरी राष्ट्रिय सहमति कायम गरिएको छ, त्यसले जनतामा उल्टो निराशा र आक्रोश बढाउने काम गरेको छ । सरकारले काम नगरे वा काम बिराए पनि विपक्षी दलले त आवाज उठाइरहेको छ भन्ने अवस्था पनि देखिँदैन । सत्तापक्ष होऊन् वा प्रतिपक्ष, ठूलठूला काण्डमा नेताहरूबीच सेटिङ भइहाल्छ भन्ने बुझाइ यति व्यापक भइसकेको छ कि, यदि सत्य त्यसभन्दा फरक हो भने पनि पत्याउन कोही तयार छैन । विदेशगमनको ग्राफलाई यी सबै पक्षसँग जोडेर हेर्नुपर्ने हुन्छ । नेपाली सन्दर्भमा यो के नौलो कुरा भयो र ? यो विषयलाई यसरी पनि भन्न सकिएला । किनभने सामाजिक निराशा र अवसरको खोजी यस्ता दुई मूलभूत कारण हुन्, जसले हामीलाई सधैं विदेशगमनतर्फ उत्प्रेरित गर्दै आएका छन् । त्यही भएर नेपाली समाजले कम्तीमा २ सय वर्षदेखि मुगलान भासिने र लाहुरे बन्न जाने प्रचलन देख्दैभोग्दै आएको हो । उस बेला खास गरी चिनियाँ र अंग्रेज फौजसँग करिब २५ वर्षको अन्तरालमा भएका दुई ठूला युद्धमा उदाउँदो गोर्खाली साम्राज्यले पालैपालो धक्का खानुपरेपछि उत्पन्न राष्ट्रिय निराशाका बीचमा पलायन प्रारम्भ भएको थियो । ती धक्काले शासक वर्गमा रहेको राज्य विस्तारको महत्त्वाकांक्षामा त विराम लगाइदियो नै, युद्ध अभियानसँगै जोडिएर प्रतिफल आर्जन गर्दै आएका भारदार, सैनिक र सहयोगीहरूको ठूलो तप्कामा पनि निराशा छायो । लडाइँ जित्दै जाँदा बदलामा भूमि पाउँदै जाने सम्भावना त्यसपछि बाँकी रहेन, न त शौर्य देखाउने अवसर नै । बलभद्र कुँवरजस्ता नामी कमान्डरसमेत तुरुन्तै वफादारी बदलेर नालापानीबाटै पन्जाब नरेश रणजित सिंहको सेवामा लाहोर गए । लाहुरे प्रथा नै सुरु गरे । बेलायतीले युद्धमोर्चामा रहेका गोर्खालीहरूलाई समेटेर ब्रिटिस गुर्खा बटालियनहरू खडा गर्न थाले । इतिहासको त्यो निरन्तरता अहिले पनि छँदै छ ।युद्धोत्तर कालमा भूमिप्राप्तिको सम्भावनाबाट विमुख भएकाहरू वा राज्यलाई चर्को कर बुझाउने सास्तीबाट आजित भइसकेकाहरू अवसरको खोजीमा पहाडैपहाडको बाटो पूर्वका मेचीटिस्टा नाघेर दार्जिलिङ, आसाम र बर्मातिर जाने क्रम पनि लाहुरे प्रवृत्तिसँगै सुरु भयो । त्यहाँ जंगल फँडानी, खेतीपाती र पशुपालन गरेर जीविकोपार्जन गर्ने भनेर हूलका हूल मान्छेहरू बिदेसिए । बिदेसिने त्यो क्रम अहिले पनि जारी छ । भलै गन्तव्यहरू फेरिए होलान् । मुगलानको ठाउँ अब खाडी क्षेत्र, मलेसिया वा अफ्रिकाको अनकन्टारले लिए होलान् । लाहुरे क्याम्प मस्को, किभ र अन्यत्र पनि खुले होलान् । अर्को दृष्टिबाट हेर्दा देशभित्र आफ्नो क्षमता तिखार्ने, रोजगारीको अवसर नपाउने, पाइहाले पनि सीमित आर्जन मात्र हुने र जीवन सधैं कष्टदायी हुने भएपछि मान्छेले स्वभावतः उपलब्ध अवसरतर्फ नजर लगाउँछ । विदेशमा जति दुःख भए पनि त्यहाँ बस्नेले फेसबुक र टिकटकमा हाल्ने सुविधासम्पन्नताको झल्कोले यताकालाई तानिहाल्छ । त्यसो त यो सिलसिलाले देशलाई नोक्सानी मात्र भएको छैन, कालो बादलमा देखिएको चाँदीको घेरा पनि चहकिलै छ । अति चर्चा हुने रेमिट्यान्सको पाटो छाडेर हेर्ने हो भने पनि, यति धेरै नेपालीले यति बाक्लो संख्यामा कहिल्यै विदेशी भूमिमा टेक्न पाएका थिएनन् । केही दशकअघिसम्म अमेरिकासहित पश्चिमा जगत्मा त प्रायः उच्च वर्ग मात्र पुग्थे । यस अर्थमा आम नेपालीको विश्वपहुँच बढ्नु आफैंमा एउटा उपलब्धि र अवसर हो । खास गरी यसबीच व्यावसायिक क्षेत्र र प्राज्ञिक कर्ममा थुप्रै क्षमतावान् नेपालीहरू राम्रैसँग स्थापित भइसकेका छन् । विदेशमा नेपाली मूलका प्रतिभा (इन्डिभिज्युअल ट्यालेन्ट) हरूको उत्पादन यति धेरै संख्यामा कहिल्यै भएको थिएन । डायस्पोरिक रत्न भन्न सकिने तिनलाई सके फर्काउने, नत्र कम्तीमा देशभित्रको प्रक्रियासँग जोडेर राख्ने सामान्य अग्रसरतासमेत सरकारी तहबाट भइरहेको देखिन्न । २००७ सालअघि, खास गरी राणा शासनका बेला एक थरी जनतालाई विदेशी सेनामा पठाउने, विद्रोही स्वर निकाल्नेलाई दण्डसजाय दिने वा देशनिकाला गर्ने, अनि देशभित्र बाँकी जमातमाथि रजाइँ गरेर बस्ने चलन थियो । उस बेला बेलायतलाई लाहुरे आपूर्ति गरेबापत शासकहरूले मोटो रकम पनि पाउँथे, र मोजमस्तीको स्रोत त्यो पनि बनेको थियो । समय बदलिएको छ, तर प्रवृत्ति फेरिएको छैन । अहिले झन्डै एकतिहाइ जनताले विदेशी भूमिमा श्रम गर्छन्, यता देशभित्र बाँकीमाथि शासन गर्नेहरूले पहिले बेलायतीबाट झैं सीधै नजराना त पाउँदैनन्, तर रेमिट्यान्सका नाममा भित्रिने ठूलो रकम अर्थतन्त्रको माखेसाङ्लोभित्र छिरेर अन्ततः भ्रष्टाचार र कमिसनको प्रतिफलका रूपमा थुप्रै राजनीतिक हस्तीहरूका हातमा पुग्छ । लाग्छ, उनीहरू त्यसैमा मनमग्न छन् । बाँकी देशमा के भइरहेको छ, ख्याल राखिरहन जरुरी ठानेका छैनन् ।शताब्दी लामो राणा शासनलाई त्यही बिदेसिएको वर्गमा आएको सचेतनाले ढालेको थियो । अहिलेको अपेक्षा र सचेतनाको आयतन उस बेलाभन्दा निश्चय पनि निकै फराकिलो छ । तर राजनीतिक अगुवाहरूमा भने पुरातन प्रवृत्ति नै हावी छ । लाग्छ फेरि हामी कुनै सामाजिकराजनीतिक विस्फोटको प्रतीक्षामा छौं ।"
सीसँग दाहालले बुझ्नु र बुझाउनुपर्ने एजेन्डा,"प्रधानमन्त्री पुष्पकमल दाहाल उत्तरी छिमेक चीन भ्रमणको तयारीमा छन् । प्रधानमन्त्रीका रूपमा तेस्रो पटक चीन भ्रमण गर्न लागेका दाहाल काठमाडौंबाट न्युयोर्क गएर त्यतैबाट बेइजिङ पुग्दै छन् । न्युयोर्कमा संयुक्त राष्ट्र संघको ७८ औं महासभालाई सम्बोधन गरेपछि उनी चीन जानेछन् । चीनले गत चैतमा आयोजित बोआओ फोरम फर एसिया मै प्रधानमन्त्री दाहाललाई निमन्त्रणा गरेको थियो तर दाहालले पहिले भारत भ्रमणमा निस्किने मनसुबा राखे । सन् २००८ मा पहिलो पटक प्रधानमन्त्री भएका बेला पारम्परिक क्रमभंगता गर्ने भन्दै दाहाल पहिलो विदेश भ्रमणका रूपमा चीन गएका थिए । उक्त भ्रमणको परकम्प भोगेका दाहालले दोस्रो पटक सन् २०१६ मा प्रधानमन्त्री हुँदा भारतबाटै पहिलो विदेश भ्रमण गरे । तेस्रो पटक प्रधानमन्त्री भएका बेला पनि दाहालले पहिले चीन भ्रमणमा निस्किएर भारतलाई असन्तुष्ट बनाउन चाहेनन् । उनले गत जेठमै भारत भ्रमण गरिसकेका छन् । नेपालका पहिलेका प्रधानमन्त्रीहरूकै भ्रमणसरह दाहालको चीन भ्रमणमा पनि परियोजना र सहयोगको लामो सूची हुनेछ । तिनीहरूको पनि आफ्नै महत्त्व छ तर प्रधानमन्त्री दाहालले यस पटक दुइटा एजेन्डालाई प्राथमिकता दिनुपर्ने देखिन्छ । ती हुन् चिनियाँ राष्ट्रपति सी चिनफिङसँग बेल्ट एन्ड रोड इनिसिएटिभ (बीआरआई) बारे प्रस्ट बुझ्ने र नेपालले चार वर्षअघि जारी गरेको नयाँ नक्साबारे चीनलाई बुझाउने । पहिले बीआरआईबारे चर्चा गरौं । सन् २०१३ मा सी सत्तामा आएपछि चीनले अति महत्त्वाकांक्षी परियोजनाका रूपमा बीआरआई अघि सार्यो । बीआरआईमा साझेदारी गर्ने विषयमा नेपाल र चीनबीच २०१७ को मेमा हस्ताक्षर भयो । सुरुमा वान बेल्ट वान रोड (ओबीओआर) भनिएको यस परियोजनालाई २०१५ देखि बीआरआई नाम दिइयो । जमिन र समुद्री मार्गमार्फत विश्वसँग चीनलाई जोड्ने अवधारणामा यो परियोजना ल्याइएको हो । तत्कालीन प्रधानमन्त्री केपी शर्मा ओलीले सन् २०१८ मा चीन भ्रमण गरेका बेला नेपालले बीआरआई अन्तर्गत सञ्चालन गर्नुपर्ने भनी ३५ परियोजनाको सूची चीनलाई उपलब्ध गराएको थियो । चीनले संख्या घटाउन आग्रह गरेपछि नेपालले नौ परियोजना तय गरेर सूची बुझायो । नेपालले प्रस्ताव गरेका परियोजना हुन् रसुवागढीकाठमाडौं सडक स्तरोन्नति, किमाथांकाहिले सडक निर्माण, दिपायलबाट चिनियाँ नाकासम्मको सडक, टोखाविदुर सडक (सुरुङसहित), गल्छीरसुवागढीकेरुङ ४०० केभी प्रसारण लाइन, केरुङकाठमाडौं रेलमार्गको सम्भाव्यता अध्ययन, तमोर हाइड्रो परियोजना (७६२ केभी), फुकोट कर्णाली हाइड्रो परियोजना (४२६ केभी) र मदन भण्डारी विश्वविद्यालय । तर यी परियोजना बीआरआई अन्तर्गत अघि बढ्न सकेनन्, बरु अहिले अर्कै परिस्थितिमा पुगिसकेका छन् । केरुङकाठमाडौं रेलमार्गको सम्भाव्यता अध्ययन चिनियाँ प्राविधिक टोलीले गरिरहेको छ । फुकोट कर्णाली हाइड्रो परियोजना निर्माणको जिम्मा भारतलाई दिइएको छ । गल्छीरसुवागढीकेरुङ ४०० केभी प्रसारण लाइनलाई परिमार्जन गरेर २२० केभीमा झारिएको छ । तमोर हाइड्रो परियोजना कार्यान्वयनका लागि उच्चस्तरीय समिति गठन गरी अध्ययनको जिम्मा दिइएको छ । चिनियाँ पक्षबाट भने नेपालमा बीआरआई अन्तर्गत परियोजना चलेको भनाइ पटकपटक आइरहेको छ । बीआरआई सम्झौता गर्नुअघि नै चिनियाँ ऋण र अनुदानमा निर्माण थालिएको पोखरा अन्तर्राष्ट्रिय विमानस्थललाई चीनले पटकपटक बीआरआई अन्तर्गत भनिदियो । पोखरामा गत असार ६ मा पहिलो अन्तर्राष्ट्रिय जहाज अवतरणपछि आयोजित कार्यक्रममा नेपालका लागि चिनियाँ राजदूत छन सोङले उक्त विमानस्थल बीआरआई परियोजना अन्तर्गत निर्माण भएको बताएका थिए । त्यसअघि २०७९ पुसमा विमानस्थल उद्घाटन समारोहलाई सम्बोधन गर्दै चीनका कार्यवाहक राजदूत वाङ सिनले बीआरआईका लागि पोखरा विमानस्थल उज्ज्वल कार्य भएको बताएका थिए, जबकि बीआरआई अन्तर्गतका परियोजना कार्यान्वयनका लागि दुई मुलुकबीच सम्झौता भएकै छैन । चिनियाँ अभिव्यक्तिका कारण नेपालमा बीआरआईका विषयमा अन्योल उत्पन्न भएको छ, बीआरआई खासमा के हो भन्ने बहस चल्न थालेको छ । पोखरामा अन्तर्राष्ट्रिय विमानस्थल निर्माण गर्न नागरिक उड्डयन प्राधिकरणले २०७२ सालमा चीन सरकार र एक्जिम बैंकको १ अर्ब ३७ करोड ८७ लाख ४० हजार चिनियाँ युआन ऋण लिएको थियो । एक्जिम बैंकबाट ३५ करोड ५९ लाख ३० हजार युआन निर्ब्याजी र १ अर्ब २ करोड २८ लाख १० हजार युआन ब्याज तिर्ने सर्तमा ऋण सम्झौता गर्दै नेपाल सरकारले प्राधिकरणलाई ५ प्रतिशत ब्याजदरमा (सहायक ऋण) उपलब्ध गराएको थियो । नेपाल सरकारले भने बीआरआई अन्तर्गत कुनै पनि कार्यक्रम लागू नभइसकेको पटकपटक बताएको छ । असार दोस्रो साता प्रतिनिधिसभा बैठकमा परराष्ट्रमन्त्री एनपी साउदले नेपालमा बीआरआई अन्तर्गत कुनै पनि परियोजना कार्यान्वयन नभएको बताएका थिए । बीआरआईलाई लिएर फरकफरक धारणा आइरहँदा प्रधानमन्त्री दाहालले चीन भ्रमणमा बीआरआई के हो, यस अन्तर्गत कस्ता परियोजना पर्छन् र यसबाट नेपालले के फाइदा लिन सक्छ भनी स्पष्ट बुझ्नुपर्छ र फर्केर नेपाली जनतालाई स्पष्ट जानकारी दिनुपर्छ । दोस्रो, प्रधानमन्त्री दाहालले भ्रमणका दौरान राष्ट्रपति सी र चिनियाँ अधिकारीलाई नेपालले चार वर्षअघि जारी गरेको नयाँ चुच्चे नक्साबारे बुझाउनुपर्छ । नेपाली भूमि आफ्नोपट्टि पारेर भारतले नक्सा जारी गरेपछि नेपालले २०७७ जेठ ७ मा लिपुलेक, लिम्पियाधुरा र कालापानीलाई समेटेर नयाँ चुच्चे नक्सा निकालेको थियो । त्यसलाई नेपालको संसद्ले त्यही महिनाको ३१ गते सर्वसम्मतले अनुमोदन गरेर संविधानको अंग बनाएको थियो । भारतले नेपालको नयाँ नक्सालाई स्वीकार नगरिरहेको अवस्थामा चीनले भदौ ११ मा नया नक्सा जारी गर्यो । उक्त नक्सामा लिम्पियाधुरा र कालापानी क्षेत्रलाई नेपालभित्र पारिएको छैन । अर्थात्, चीनले पनि नेपालको नयाँ नक्सालाई अस्वीकार गरेको देखियो, जुन एउटा असल छिमेकीले गर्ने व्यवहार होइन । नेपालले नयाँ नक्सा जारी गरेपछि चीनसहित अन्तर्राष्ट्रिय समुदायलाई पत्राचार नगरिएको परराष्ट्र मन्त्रालयले पुष्टि गरेको छ । नेपालका आन्तरिक र सामान्य गतिविधिलाई नजिकबाट हेरिरहने चीनलाई नेपालको नयाँ नक्साबारे थाहा थिएन भन्न पनि सकिन्न । तर नेपालले चीनलाई औपचारिक रूपमा नयाँ नक्साबारे जानकारी दिनु उचित हुन्छ । र, त्यो सही समय प्रधानमन्त्री दाहालको आसन्न भ्रमण हो । भारतका प्रधानमन्त्री नरेन्द्र मोदीको सन् २०१५ को चीन भ्रमणका दौरान भारतचीनबीच भएको ४१ बुँदे सम्झौताको २८ औं बुँदामा भारत र चीन लिपुलेक नाकाबाट सीमा व्यापार बढोत्तरीका लागि कामकुरो गर्न मन्जुर भएका छन् भन्ने उल्लेख थियो । लिपुलेक त्रिदेशीय विन्दु होइन । चीनसँग सीमा जोडिएको नेपाली भूभाग लिपुलेकका विषयमा भारत र चीनले नेपाललाई नै नसोधी उक्त सम्झौता गरेका थिए । सुशील कोइराला नेतृत्वको तत्कालीन सरकारले त्यस बेला नेपालले दुवै मुलुकलाई प्रोटेस्ट नोट पठाएको थियो । त्यसको जवाफ दुवै मुलुकले दिएका छैनन् । २०१५ यता नेपालबाट तत्कालीन राष्ट्रपति विद्यादेवी भण्डारी, प्रधानमन्त्रीका रूपमा ओली, दाहालका साथै उपप्रधानमन्त्री, परराष्ट्रमन्त्री र अन्य मन्त्रीले चीन भ्रमण गरे । चीनबाट पनि राष्ट्रपति सीसहित चिनियाँ जनकंग्रेसका अध्यक्ष, विदेशमन्त्री, रक्षामन्त्री र चिनियाँ कम्युनिस्ट पार्टी (सीपीसी) का शीर्ष नेताहरूको नेपाल भ्रमण भयो । तर उनीहरूले भारत र चीनबीचको उक्त सम्झौताबारे कुरा उठाएको पाइँदैन । यस पटक प्रधानमन्त्री दाहालले नेपालको नयाँ नक्साबारे चिनियाँ पक्षलाई बुझाउँदै लिपुलेक नाकाका विषयमा चीनभारत सम्झौताको सन्दर्भ पनि उठाउनुपर्छ । प्रधानमन्त्री दाहालको आसन्न चीन भ्रमणको सफलताको मापन बेइजिङबाट केके सहयोग आयो र कति परियोजना पाइयो भन्नेमा होइन, बीआरआईबारे के बुझियो र नेपालको नयाँ नक्साबारे बेइजिङलाई कति बुझाउन सकियो भन्नेबाट हुनेछ ।"
रुसले स्याटेलाइट विकासमा उत्तर कोरियालाई सघाउने,"मस्को (एजेन्सी) रुसले स्याटेलाइट विकासमा उत्तर कोरियालाई सहयोग गर्ने भएको छ । शिखर वार्ताका लागि रुसको भोस्तोच्नी पुगेका उत्तर कोरियाली नेता किम जोङ उन र रुसी राष्ट्रपति भ्लादिमिर पुटिनबीचको भेटवार्तापछि रुसले सहयोगको प्रतिबद्धता जनाएको हो । उत्तर कोरियाले पछिल्लो समय स्याटेलाइट प्रविधिमा काम गरिरहेको छ । उसले यस वर्ष गरेको दुईटा जासुसी स्याटेलाइट परीक्षणको क्रममा दुर्घटनामा परेको थियो । अमेरिकाले दाबी गरेअनुसार रुसले युक्रेनसँगको युद्धका लागि उत्तर कोरियासँग हतियार किन्न लागेको विषयलाई भने दुवै पक्षले अस्वीकार गरेका छन् । पुटिनले दुवै देशबीच सैन्य सहकार्यको सम्भावना रहेको बताएका छन् । किमले पनि पुटिनको निर्णयलाई सधैं समर्थन गर्ने र साम्राज्यवादविरुद्ध दुवै देश मिलेर लड्ने प्रतिक्रिया दिएका छन् । यद्यपि, आणविक युद्धका बारेमा भने दुवै नेताहरूले छलफल नगरेको क्रेमलिनले जनाएको छ । आधुनिक अन्तरिक्ष प्रविधिका अलावा किमले खाद्य सहायताको पनि अनुरोध गरेको बताइएको छ । रुस र उत्तर कोरिया दुवै देशसँग अहिले अमेरिका तथा पश्चिमा देशको सम्बन्ध राम्रो छैन । साझा दुस्मनका कारण पनि यी दुवै देश एक अर्कासँग अझ नजिकिएका छन् । कोरियाली नेता किम जोङ किमले पुटिनलाई भ्रमणको निम्तो दिएका छन् ।"
राष्ट्रसंघ मुख्यालयमा महासभाको चहलपहल,"(न्युयोर्क, अमेरिका)संयुक्त राष्ट्रसंघ (यूएन) को ७८ औं महासभाको चहलपहल बढेको छ । हरेक वर्ष हुने बहुपक्षीय कूटनीतिको यो कुम्भ मेला मा सहभागी हुन विभिन्न मुलुकका अधिकारी न्युयोर्कस्थित यूएनको मुख्यालयमा आउन थालेका हुन् । महासभामा एक सय ९३ सदस्य मुलुक र अन्य केही आमन्त्रित मुलुकका राष्ट्रप्रमुख, सरकार प्रमुख वा मन्त्रीस्तरीय तहमा सहभागिता हुँदै छ । महासभाको उद्घाटन यूएनका महासचिव एन्टोनियो गुटेरेसले सेप्टेम्बर ५ मा गरिसकेका छन् । कोभिड१९ को कारणले तीन वर्षअघिको महासभा भर्चुअल भएको थियो । त्यसपछिका दुईवटा महासभा पनि सीमित प्रतिनिधिको सहभागितामा गरिएको थियो । यस पटक महासभाका अध्यक्षता क्यारेबियन मुलुक ट्रिनिडाड एन्ड टोबागोबाट यूएनका लागि न्युयोर्कमा स्थायी प्रतिनिधि डेनिस फ्रान्सिस नियुक्त भएका छन् । महासभाको मुख्य सुरुवात भने सेप्टेम्बर १९ देखि हुने उच्चस्तरीय सम्बोधनबाट हुनेछ । यो महासभाको नारा विश्वासलाई पुनःस्थापित गर्ने र विश्वव्यापी एकतालाई फेरि जागृत गर्दै ः सन् २०२० को एजेन्डा र दिगो विकासका लक्ष्यहरूलाई शान्ति, समृद्धि, प्रगति र दिगोपनका लागि गति बढाउँदै लैजाने काम गर्ने रहेको छ ।महासचिव गुटेरेसले उद्घाटन समारोहमा गहिरो चुनौती र विभाजनको विश्वलाई चेतावनी दिनुपर्ने उल्लेख गर्दै यसले संयुक्त राष्ट्रसंघको परीक्षा गरिरहेको बताए । दिगो विकासका लक्ष्य, जलवायु परिवर्तन, उत्पादनशील रोजगारी सिर्जना, महिला र युवाका लागि आर्थिक अवसरलगायत क्षेत्रमा काम गर्नुपर्छ, उनले भने । उनले प्रविधिमा द्रुत विकास सुनिश्चित गर्न एआई मानवताको मद्दतका लागि भएको बताए । महासभाका अध्यक्ष फ्रान्सिसले सदस्यमध्ये सबैभन्दा कमजोर मुलुकहरूलाई सशक्तीकरण गरेर शान्तिका लागि जोड दिन आग्रह गरे । उनको कार्यकाल एक वर्षको हुनेछ । महासभामा भाग लिन विभिन्न मुलुकका प्रतिनिधि आउने क्रम चलिरहेको छ । नेपालबाट पनि परराष्ट्रमन्त्री एनपी साउद न्युयोर्क आइपुगिसकेका छन् । नेपालबाट प्रधानमन्त्री पुष्पकमल दाहालकै नेतृत्वमा ११ सदस्यीय प्रतिनिधिमण्डल यही भदौ ३० मा आउँदै छ । त्यसको पूर्वतयारी स्वरूप परराष्ट्रमन्त्री साउद छिट्टै आइपुगेका हुन् । यूएनका लागि नेपालका स्थायी प्रतिनिधि तथा राजदूत लोकबहादुर थापाले प्रधानमन्त्री दाहालको भ्रमणमा हुने भेटवार्ता र महासभाका दौरान नेपालको तर्फबाट गर्नुपर्ने कामहरू धेरै भइसकेको जानकारी दिए । स्थायी नियोगले प्रधानमन्त्री दाहालको साइडलाइन भेटवार्तादेखि अन्य तयारीलाई अन्तिम रूप दिँदै छ ।नेपालबाट दुई वर्षपछि महासभामा प्रधानमन्त्रीकै तहबाट सम्बोधन हुन लागेको हो । सन् २०१८ मा ७३ औं महासभामा तत्कालीन प्रधानमन्त्री केपी शर्मा ओलीले सहभागिता जनाएका थिए । सन् २०१९ मा ७४ औं महासभामा ओली सरकारका तत्कालीन परराष्ट्रमन्त्री प्रदीपकुमार ज्ञवाली सहभागी भएका थिए भने सन् २०२० मा कोभिड१९ का कारण भर्चुअल रूपमा भएको ७५ औं महासभामा तत्कालीन प्रधानमन्त्री ओलीले भिडियोमार्फत सम्बोधन गरेका थिए । सन् २०२१ मा भएको ७६ औं महासभामा तत्कालीन शेरबहादुर देउवा नेतृत्वको सरकारका परराष्ट्रमन्त्री नारायण खड्का र सन् २०२२ को ७७ औं महासभामा परराष्ट्र सचिव भरतराज पौड्याल सहभागी भएका थिए ।नेपालले एक दर्जन मुख्य कार्यक्रममा सहभागिता जनाउने गरी गृहकार्य भएको छ । महासभामा विभिन्न मुलुकबाट राष्ट्रप्रमुख, सरकार प्रमुख वा मन्त्रीस्तरीय तहमा सम्बोधनको समय सेप्टेम्बर १९ देखि २३ र २६ तारिखमा हुने तालिका छ । नेपालबाट प्रधानमन्त्री दाहालले २१ तारिखमा सम्बोधन गर्ने तयारी छ । त्यसपछि दाहाल न्युयोर्कबाट चीन भ्रमणमा निस्कनेछन् । यस पटकको महासभाको दौरानमा अर्को महत्त्वपूर्ण कार्यक्रमका रूपमा दिगो विकासका लक्ष्यहरू (एसडीजी) समिट रहेको छ । यूएनले सन् २००० देखि सन् २०१५ सम्म मिलेनियम च्यालेन्ज गोललाई अघि सारेको थियो । तर त्यसपछि सन् २०३० सम्ममा कसैलाई पनि पछि नछाड्ने र गरिबी हटाउने लक्ष्यका साथ एसडीजीलाई अघि सारेको हो । यसमा १७ वटा लक्ष्य छन् । यो महासभाकै दौरानमा एसडीजी समिटमा उक्त लक्ष्यहरूको मध्यअवस्थाको बारेमा समीक्षा हुनेछ । नेपालले हाई लेभल डाइलग अन फाइनान्सिङ फर डेभलपमेन्ट, क्लाइमेट एम्बिसन समिट, हाई लेभल मिटिङ अन पेन्डामिक प्रिभेन्सन, प्रिपियरनेस एन्ड रेसस्पोन्स, प्रिपराटोरी मिनिस्टर्ल मिटिङ फर द समिट अफ द फ्युचर, हाईलेभल मिटिङ अल युनिभर्सल हेल्थ कभरेल, हाईलेभल मिटिङ अल द फाइट अगेन्स टुभर्कुलोसिस, अतिकम विकसित राष्ट्रहरू (एलडीसी) को अध्यक्षता गर्नेछ भने सार्क मन्त्रीस्तरीय साइडलाइन वार्तामा नेपालका तर्फबाट सहभागिता रहनेछ ।"
एक महिनामा १६ करोडको सिमेन्ट निर्यात,"(काठमाडौं)चालु आर्थिक वर्षको पहिलो महिना साउनमा मुलुकबाट १६ करोड ४४ लाख ६५ हजार रुपैयाँ बराबरको २५ हजार ७ सय ४२ टन क्लिंकर निर्यात भएको छ । साउनमै ७ करोड ५ लाख २४ हजार रुपैयाँ बराबरको ९ हजार ५ सय ७३ टन तयारी सिमेन्ट निर्यात भएको भन्सार विभागको तथ्यांक छ । गत आर्थिक वर्षमा ३५ करोड ८९ लाख ५० हजार रुपैयाँ बराबरको सिमेन्ट र ४२ करोडको क्लिंकर निर्यात भएको थियो । नेपालबाट सिमेन्ट र क्लिंकर भारतमा मात्रै निर्यात भएको विभागको तथ्यांक छ । नेपालले यसअघि पनि ०६९७० मा सिमेन्ट तथा क्लिंकर निर्यात गरेको थियो । तर दुई आर्थिक वर्षपछि त्यसलाई निरन्तरता दिन सकेको थिएन । पछिल्ला तीन आर्थिक वर्षदेखि फेरि सिमेन्ट निर्यात हुन थालेको हो । आर्थिक वर्ष ०६९७० मा २ लाख १८ हजार रुपैयाँ बराबरको सिमेन्ट निर्यात गरेको थियो । भारतबाटै कच्चा पदार्थ ल्याई तयारी सिमेन्ट निर्यात गर्दा लागत महँगो र उद्योग आत्मनिर्भर नहुँदा निकासीले निरन्तरता पाउन नसकेको र अहिले सरकारले सिमेन्ट निर्यातमा अनुदान दिनेलगायत व्यवस्था र उद्योग पनि आत्मनिर्भर भइसकेकाले निर्यात सुरु भएको सरोकारवालाको दाबी छ ।झन्डै एक दशकअघि पनि आरएमसी सिमेन्टले भारतको सीमावर्ती बजारमा पोर्टल्यान्ड स्ल्याग (पीएससी) सिमेन्ट निर्यात गरेको थियो । ०७०७१ मा ५६ लाख ५९ हजार रुपैयाँ बराबरको ५ लाख ४५ हजार १ सय ५० किलो सिमेन्ट निर्यात भएको थियो । ०७१७२ मा ६० हजार २ सय रुपैयाँ बराबरको ५ हजार ५ सय २५ किलो सिमेन्ट मात्र निर्यात भएको विभागको तथ्यांक छ । पछिल्ला वर्षमा पाल्पा सिमेन्टको तानसेन र अर्घाखाँची र बालाजी ब्रान्डका सिमेन्ट भारतमा निर्यात हुन थालेका छन् । पहिला भारतबाटै कच्चा पदार्थ ल्याई तयारी सिमेन्ट पुनः भारत पठाउँदा लागत मूल्य बढेकाले व्यवसायीले निर्यातलाई निरन्तरता दिन नसकेका थिएनन् । एक दशकअघि नै सिमेन्ट निर्यात सुरु भए पनि त्यो ट्रायल मात्रै रहेको नेपाल सिमेन्ट उत्पादक संघका अध्यक्ष ध्रुव थापाले बताए । गत वर्षदेखि औपचारिक रूपमा निर्यात सुरु भएकाले यसपालि ४ अर्बसम्मको निर्यात हुने आकलन उनको छ । उत्पादन लागत कम गर्न सरकारले सहुलियत दिएको खण्डमा योभन्दा धेरै निर्यात हुन सक्ने संघले जनाएको छ । सरकारले गत वर्षदेखि सिमेन्ट निर्यात गर्नेलाई अनुदान दिने व्यवस्था गरे पनि हालसम्म कसैले पाएनन्, उनले भने, ५० करोडभन्दा बढी निर्यात गर्नेलाई ८ प्रतिशत अनुदान दिने भनेको छ । तर कसैको पनि नाघेको छैन । अलिअलि निर्यात गरेबापत पाइने ४ प्रतिशत अनुदान पनि पाएका छैनौं ।आर्थिक वर्ष ०७८७९ १२ लाख ९३ हजार रुपैयाँ बराबरको १५ हजार १ सय ८९ टन र ०७७७८ मा ८३ हजार रुपैयाँ बराबरको ११ टन सिमेन्ट निर्यात भएको विभागको तथ्यांक छ । मुलुकमा ६५ सिमेन्ट उद्योग छन् । सिमेन्टको माग कम भएर उत्पादन कटौती गरेका कारण ९० प्रतिशतभन्दा बढी सिमेन्ट उद्योग अस्थायी रूपमा बन्द भएका छन् । मुलुकमा सिजनमा ७० लाख र अफसिजनमा ३० लाख टन मात्र सिमेन्ट उत्पादन हुने गरेको छ । अफ सिजनकै समयमा पनि गत वर्ष २० प्रतिशत क्षमतामा सञ्चालन भएको उद्योग अहिले १० देखि १५ प्रतिशत क्षमतामात्रै सञ्चालन भइरहेको संघका अध्यक्ष थापाले सुनाए । चालु आर्थिक वर्ष साउनदेखि क्रमशः सिमेन्टको माग घट्दै गएको छ । सरकारले निर्यातमा अनुदान प्रदान गर्नेसम्बन्धी (दोस्रो संशोधन) कार्यविधि, २०७९ मा सिमेन्टमा करिब ८ प्रतिशतसम्म निर्यात अनुदान दिने व्यवस्था गरेको छ ।चालु आर्थिक वर्षका लागि सरकारले स्वदेशी सिमेन्टको आन्तरिक खपत बढाउन पक्की सडक निर्माण गर्दा निश्चित मापदण्डका आधारमा ढलान गर्ने प्रविधि अवलम्बन गरिने व्यवस्था अघि सारेको छ । यसबाट टिकाउ र गुणस्तरीय सडक निर्माण हुने तथा बिटुमिन (अलकत्रा) को आयात घट्ने विश्वास लिएको छु, अर्थमन्त्री प्रकाशशरण महतले वक्तव्यमा भनेका छन् । सिमेन्ट उद्योगी व्यवसायीले लामो समयदेखि माग गर्दै आएको मुद्दालाई सरकारले अघि सार्दै आएको छ । तर चालु आर्थिक वर्षको बजेट आएको तीन महिना बितिसक्दा पनि ढलान गर्ने प्रविधिबारे कार्यविधि बनेको छैन । सिमेन्ट निर्यात बढ्ने मात्रै होइन, आयातसमेत घटिरहेको छ । ०७८७९ मा ६८ करोड ९३ लाख ५३ हजार रुपैयाँ बराबरको सिमेन्ट र क्लिंकर आयात भएको थियो । ०७७७८ मा भने ३ अर्ब ९८ करोड ६५ लाख ७ हजार रुपैयाँ बराबरको सिमेन्ट र क्लिंकर आयात भएको विभागले जनाएको छ । आर्थिक वर्ष ०७६७७ मा ४ अर्ब ८६ करोड ८९ लाख ६९ हजार रुपैयाँ बराबरको सिमेन्ट र क्लिंकर आयात भएको थियो । आर्थिक वर्ष २०७५७६ मा १२ अर्ब ९९ करोड १६ लाख ६४ हजार सिमेन्ट र क्लिंकर आयात भएको विभागको तथ्यांक छ । यसको अर्थ नेपालमा पर्याप्त सिमेन्ट उत्पादन भई निर्यातको ढोका खुला भएको छ ।सिमेन्ट उत्पादनमा आत्मनिर्भर भएको ५६ वर्ष भइसकेको संघले जनाएको छ । सन् २०१८१९ मा १० करोड टन माग भएकामा गत वर्ष ८ करोड टन मात्रै थियो । यस वर्ष ८ करोड टन पनि नपुग्ने अवस्था रहेको संघले बताएको छ । करिब ३ सय अर्ब लगानी भएको उद्योग धराशायी हुने अवस्थामा छ । सरकारले हाम्रो माग सम्बोधन गर्दै सिमेन्ट निर्यातमा ८ प्रतिशत नगद अनुदान दिने व्यवस्था गरेको छ । गुणस्तर चिह्न अनिवार्य हुँदा भारतमा निर्यात गर्न भारतकै गुणस्तर चिह्न लिनुपर्छ । स्वदेशी सिमेन्ट ७८ वटा उद्योगले गुणस्तर चिह्नका लागि आवेदन दिए पनि ३४ वटाले मात्रै चिह्न पाएका छन् । भारतले गुणस्तर चिह्न दिन ढिलाइ गरिरहेकाले सरकारले यसबारे पहल गरिदिनुपर्ने संघका अध्यक्ष थापाले बताए ।"
दुई वर्षको नाफा देखाए प्रिमियममा आईपीओ सुविधा,"(काठमाडौं)एक अर्ब रुपैयाँभन्दा बढी चुक्ता पुँजी भएका कम्पनीले पछिल्लो दुई आर्थिक वर्षको नाफाकै आधारमा प्रिमियममा (अंकित मूल्यमा थप गरेर) प्राथमिक सेयर निष्कासन (आईपीओ) जारी गर्न पाउने भएका छन् । धितोपत्र दर्ता तथा निष्कासन (सातौं संशोधन) नियमावली मार्फत नेपाल धितोपत्र बोर्डले यस्तो व्यवस्था गरेको हो । यो व्यवस्था एक अर्ब रुपैयाँभन्दा कम चुक्ता पुँजी भएका कम्पनीका लागि भने होइन । यसअघि सबै प्रकारका कम्पनीले प्रिमियममा सेयर निष्कासन गर्न कम्तीमा तीन आर्थिक वर्षमा लगातार नाफा कमाएको हुनुपर्ने व्यवस्था थियो । बोर्डले नियमावली संशोधनमार्फत एक अर्ब रुपैयाँभन्दा बढी चुक्ता पुँजी कम्पनी भएका कम्पनीको हकमा दुई आर्थिक वर्षको नाफा भएपछि प्रिमियममा सेयर निष्कासन गर्न पाइने व्यवस्था गरेको हो । कम्तीमा एक अर्ब रुपैयाँ चुक्ता पुँजी भएको संगठित संस्थाको हकमा कम्पनीको साधारणसभाबाट स्वीकृत पछिल्लो दुई आर्थिक वर्षको लेखापरीक्षण प्रतिवेदनका आधारमा पुँजीकृत भएको आम्दानी (क्यापिटलाइज्ड अर्निङ) भविष्यमा प्राप्त हुने नगद प्रवाहको वर्तमान मूल्य (डिस्काउन्टेड क्यास फ्लो) र प्रचलित कानुनबाट मान्यताप्राप्त अन्तर्राष्ट्रिय प्रचलनका आधारमा मूल्यांकन विधि अवलम्बन गरी प्राप्त हुने कुल मूल्यका आधारमा संस्थाको प्रिमियम निर्धारण गर्न सकिनेछ, संशोधित नियमावलीमा भनिएको छ । पुँजीबजारमा वास्तविक क्षेत्रका कम्पनीलाई भित्र्याउन नियमावलीमा केही सहज व्यवस्था गरिएको नेपाल धितोपत्र बोर्डका प्रवक्ता मुक्तिनाथ श्रेष्ठले बताए । वित्तीय अवस्था राम्रो भएका वास्तविक क्षेत्रका कम्पनी भित्र्याउन खोजिएको हो, उनले भने, यो व्यवस्थाले पुँजीबजारमा धेरै कम्पनी भित्रिने वातावरण बन्छ । कम्पनी पब्लिक लिमिटेड कम्पनीमा रूपान्तरण भएलगत्तै आईपीओ निष्कासन गर्न पाइनेछ । आईपीओ जारी गर्न पब्लिक लिमिटेड कम्पनी भएको कम्तीमा एक आर्थिक वर्षको लेखापरीक्षक भएको वित्तीय विवरण चाहिने पुरानो व्यवस्था हटाएर केही खुकुलो व्यवस्था गरिएको हो । साविकमा प्राइभेट लिमिटेड कम्पनीका रूपमा दर्ता भई कारोबार सञ्चालन गरेको कम्तीमा दुई आर्थिक वर्ष पूरा गरी पब्लिक लिमिटेड कम्पनीमा परिणत भएको कम्पनीले त्यसपछि साधारणसभा गरी अन्तिम आर्थिक वर्षको लेखापरीक्षण प्रतिवेदन साधारणसभाबाट पारित गरेको भए त्यस्तो अवधि पूरा हुन आवश्यक पर्ने छैन, संशोधित नियमावलीमा भनिएको छ । विगतमा तत्कालीन अध्यक्ष भीष्मराज ढुंगानाले यही व्यवस्था गर्न लाग्दा स्वार्थका आधारमा नियमावली संशोधन गर्न लागेको भन्दै सरकारबाट बर्खास्तीमा परेका थिए । संशोधित नियमावलीमा अनुमतिपत्र नवीकरण गर्नुपर्ने व्यवसायबाहेक अन्य व्यवसायको हकमा व्यवसाय सञ्चालन अनुमतिको अवधि १० वर्षभन्दा कम भए त्यस्तो संगठित संस्थाले धितोपत्र दर्ता तथा सार्वजनिक निष्कासनका लागि आवेदन दिन नपाउने व्यवस्था गरिएको छ । खासगरी जलविद्युत् कम्पनीहरूलाई लक्ष्य गरी बोर्डले यस्तो व्यवस्था गरेको हो । हाल स्वदेशी लगानीमा स्थापित जलविद्युत् आयोजनाको अनुमतिपत्र अवधि ३० वर्ष र विदेशी लगानीमा स्थापित जलविद्युत् आयोजनाको २५ वर्ष छ । संशोधित नियमावलीमा हरित ऋणपत्रको बाटो खुलेको छ । संगठित संस्थाले बोर्डबाट स्वीकृति प्राप्त गरी हरित ऋणपत्र (ग्रिन बन्ड) वा त्यस्तै प्रकृतिका अन्य बन्ड वा डिबेन्चर निष्कासन गर्न सकिने व्यवस्था नियमावलीमा छ । ग्रिन बन्ड भन्नाले संगठित संस्थाले परियोजना सञ्चालन गर्न जारी गर्ने ऋणपत्र हो । ग्रिन बन्ड शब्दले दिगो विकासमा लगानी गरी जलवायु परिवर्तनको प्रतिकूल प्रभाव न्यूनीकरणमा सहयोग पुर्याउने परियोजनामा लगानीका लागि जारी गरिने ऋणपत्र लाई जनाउने नियमावलीमा प्रस्ट्याइएको छ । नेपाल सरकार र गैरआवासीय नेपालीको संयुक्त लगानीमा स्थापित इन्भेस्टमेन्ट कम्पनीलाई आईपीओ निष्कासन गर्न जारी गर्न दिने व्यवस्था पनि बोर्डले गरेको छ । नेपाल राष्ट्र बैंकको स्वीकृति लिई पूर्वाधारसम्बन्धी परियोजनामा सेयर, बन्ड र डिबेन्चरमा लगानी गर्न पाउने र विदेशी मुद्रामा समेत भुक्तानी हुने गरी नियमअनुसार धितोपत्र निष्कासन गर्न सक्नेछन्, नियमावलीमा भनिएको छ, यस प्रकारको विदेशी मुद्राको सेयर, बन्ड र डिबेन्चरमा लगानी गर्ने गरी निष्कासन गरिएको धितोपत्रको कारोबार विदेशी नागरिता प्राप्त वा कुनै विदेशी मुलुकको स्थायी आवासीय अनुमतिपत्र प्राप्त गैरआवासीय नेपालीबीच मात्र हुनेछ । विवरणपत्र प्रकाशन भएर सार्वजनिक निष्कासन गरेको सेयरबाहेक अन्य सेयर सर्वसाधारणलाई प्राथमिक सेयर निकासन गरेको बाँडफाँट भएको ३ वर्षसम्म बेच्न नपाउने व्यवस्था छ । तर संशोधन भएको धितोपत्र दर्ता तथा निष्कासन नियमावलीमा प्राइभेट इक्विटी फन्ड, भेन्चर क्यापिटल तथा हेज फन्डले भने १ वर्षमा नै सेयर बेच्न सक्ने व्यवस्था गरिएको छ ।"
"घोषणा एउटा, आयातित वस्तु अर्कै","(काठमाडौं)भारतबाट व्यापारिक वस्तु आयातका क्रममा भैरहवा भन्सारबाट गत असारदेखि नै राजस्व छलीका घटना दोहोरिएपछि त्यसको छानबिन सुरु भएको छ । छानबिनका लागि भन्सार विभागका निर्देशक (उपसचिव) मानबहादुर पौडेलको संयोजकत्वमा समिति गठन भएको छ । समितिले सामान चोरी पैठारीका विषयमा विस्तृत अध्ययन गरेर प्रतिवेदन तयार गर्नेछ । छानबिन टोलीले सोमाबार भैरहवा भन्सार पुगेर काम थालिसकेको छ । पछिल्लो पटक तीन साताअघि नेपाल भित्रन लागेका दुई ट्रकमा कपडा र काजु राखेर प्लास्टिकको कच्चा पदार्थ घोषणा गरेको घटना फेला परेपछि छानबिनका लागि समिति गठन गरिएको भन्सार विभागका महानिर्देशक शोभाकान्त पौडेललेल जनाए । भन्सार विभागले नेपाल भित्रने क्रममा ना ५ ख ३३६ नम्बरको नेपाल र यूपी ५३ जीपी ०५७८ नम्बरको भारतीय ट्रकले गेटमा प्लास्टिकको कच्चा पदार्थ ल्याएको रेकर्ड राखेर भैरहवा भन्सार यार्डमा प्रवेश गरेको थियो । विभागले पाएको सुराकीका आधारमा भैरहवा भन्सारलाई जानकारी दिएपछि उक्त ट्रकलाई नियन्त्रणमा लिइएको थियो । नियन्त्रणमा लिइएको उक्त ट्रकको सामानका मालिक सम्पर्कमा आएका छैनन् । ट्रक यार्डमा प्रवेश गर्ने समयमा गेटमा एउटा सामान लेखाएर यथार्थमा अर्को सामान भेटिएपछि बढी शंका भएको भैरहवा भन्सार अधिकृत नारायणदत्त जोशीले बताए । छानबिन टोलीको समेत अगुवाइमा ट्रकमा दुई करोड १३ लाख बराबरको तयारी कपडा र काजु रहेको प्रतिवेदन तयार भएको विभागका महानिर्देशक पौडेलको भनाइ छ । गेटमै गलत सामान घोषणा गरेर ट्रक भन्सार यार्डमा प्रवेश गर्नुले कसैको मिलेमतो हुन सक्ने अनुमान गरेर छनबिन टोली बनाएको उनले जनाए । भारतबाट आउँदै गरेको कपडा र काजु राखेको ट्रकको भिडियो नै पाएपछि विभागले भैरहवा भन्सारलाई सूचना दिएको थियो । छानबिन टोलीका सदस्यमा शाखा अधिकृत सपना ठगुन्ना र कम्प्युटर इन्जिनियर आशुतोष राई छन् । भन्सारबाट गत जेठमा माछा र साउनमा प्याजको ट्रक नक्कली कागज बनाएर निकासी गर्न खोजेपछि नियन्त्रणमा लिइएको थियो । भन्सारका अनुसार प्रज्ञापनपत्र नै नक्कली बनाएर ट्रक यार्डबाट बाहिर निकाल्न खोजिएको थियो । उक्त भन्सारमा विगतदेखि नै भएका यस्ता विषयलाई समेत अहिले टोलीले अध्ययन गर्ने छ । आफूले चोरी पैठारीका विषयमा गहिराइमा पुगेर छाननिब गर्न अनुरोध गरेको भैरहवा भन्सार प्रमुख मणीराम पौडेलले बताए । गत जेठमा प्याज र माछा ट्रकमा राखेर नक्कली प्रज्ञापनपत्र बनाउने आयातकर्तामाथि मुद्दा चलाइएको उनको भनाइ छ । उक्त दुवै घटनामा संलग्न १३ जनाविरुद्ध मुद्दा चलाइएको छ । तीन जना अझै फरार छन् । उनीहरूलाई राजस्व चुहावट मात्र होइन, किर्तेमा पनि मुद्दा चलाइएको भन्सारले जनाएको छ ।"
जलविद्युत् क्षेत्रमा ऋण उपलब्ध गराइदिन आग्रह,"काठमाडौं (कास) नेपालको जलविद्युत् क्षेत्रमा आवश्यक ऋण उपलब्ध गराउन नेदरल्यान्ड्सको एफएमओ बैंकसँग स्वतन्त्र ऊर्जा उत्पादकहरूको संस्था, नेपाल (इप्पान) ले आग्रह गरेको छ । एफएमओका प्रतिनिधिसँग बुधबार काठमाडौंमा भएको छलफलमा इप्पान पदाधिकारीले नेपालको ऊर्जा क्षेत्रमा खर्बौं डलर लगानी आवश्यक भएकाले सस्तो दरमा दीर्घकालीन ऋण उपलब्ध गराइदिन आग्रह गरेको हो । सरकारले वित्तीय व्यवस्थापन गर्न नसकेका कारण २ हजार ६०० मेगावाट क्षमताका जलविद्युत् आयोजनाको विद्युत् खरिद विक्री सम्झौता (पीपीए) नै खारेजीको अवस्था आएको भन्दै नेपालको ऊर्जा क्षेत्रमा लगानी गर्न आग्रह गरिएको इप्पान अध्यक्ष गणेश कार्कीले बताए ।सरकारले हालै १२ वर्षमा ३५ हजार मेगावाट विद्युत् उत्पादनको रणनीति लिएको छ । नेपाली बैंकले यी सबै आयोजनाको वित्तीय व्यवस्थापन गर्न सक्दैनन्, कार्कीले भने, किनभने अहिले नै २ हजार ६०० मेगावाट क्षमताका आयोजना वित्तीय व्यवस्थापन नभएका कारण पीपीए खारेजीको अवस्था छ । नेपालमा जलविद्युत् प्रवर्द्धकले वातावरण, समाज र सरकार (ईएसजी) लाई केन्द्रमा राखेर काम गरे यहाँको ऊर्जा क्षेत्रमा एमएफओले ठूलो लगानी भित्र्याउने एफएमओका प्रमुख कार्यकारी अधिकृत (सीईओ) माइकल जोन्जेनिलको भनाइ छ । आयोजना विकासको विभिन्न चरणमा रहेका ५३ हजार ४३१ मेगावाट क्षमताका १ हजार २२४ आयोजनामा १ खर्ब १३ अर्ब डलर लगानी आवश्यक हुने इप्पानका उपाध्यक्ष आशिष गर्गले जनाए । निर्माण भइसकेका करिब २ हजार ९०० मेगावाट क्षमताका १९१ आयोजनामा ५ अर्ब र निर्माणाधीन ७ हजार १०७ मेगावाट क्षमताका १२९ आयोजना (४ हजार २१५ मेगावाट क्षमताका ६ आयोजना विदेश निर्यात हुने) मा ११ अर्ब डलर लगानी भएकोबाहेक अझै ९५ अर्ब डलर लगानी थप आवश्यक पर्ने तथ्यांक उनले प्रस्तुत गरे । सरकारले ऊर्जा दशक घोषणा गरेर थप ३० हजार मेगावाट विद्युत् उत्पादनको रणनीति बनाइरहेकाले त्यसका लागि थप ६० अर्ब डलर लगानी आवश्यक पर्ने पनि गर्गको भनाइ छ ।"
इतिहासकै ठूलो टिम पठाउँदै,"(काठमाडौं)नेपाली खेलाडीले छिमेकी देश भारतको राजधानी नयाँ दिल्लीबाट सन् १९५१ मा सुरु भएदेखि नै एसियाली खेलकुदमा प्रतिस्पर्धा गर्न थालेको हो । महादेशीय खेलकुदको सबैभन्दा प्रतिष्ठित बृहत् प्रतियोगिताका १८ मध्ये १७ संस्करणमा नेपाली खेलाडी सहभागी भएका छन् । १९ औं एसियाली खेलकुद चीनको हाङझाउमा असोज ५ देखि हुँदै छ, जहाँ नेपालले इतिहासकै सबैभन्दा बढी २ सय ५३ खेलाडी पठाउने भएको छ ।कोभिड१९ महामारीका कारण १९ औं संस्करण एक वर्ष पछाडि धकेलिएको हो । पाँच वर्षअघि इन्डोनेसियामा भएको १८ औं एसियाली खेलकुदमा नेपालका १ सय ८५ खेलाडीले २९ खेलमा प्रतिस्पर्धा गरेका थिए । ओलम्पिक काउन्सिल अफ एसिया (ओसीए) ले ४४ वर्षमा आयोजना गर्ने प्रतियोगिताको १७ औं संस्करण (२०१४बुसान, दक्षिण कोरिया) मा २ सय ३ नेपाली खेलाडी २५ खेलमा सहभागी भएका थिए, जुन एसियाली खेलकुदमा सबैभन्दा ठूलो सहभागिता हो । बुसानको कीर्तिमान यसपालि हाङझाउको सहभागिताले उछिन्दै छ । नेपालले १९५४मनिला र १९६२जकार्ता बाहेक सबै संस्करणमा प्रतिस्पर्धा गरे पनि ७२ वर्षयताको सहभागिता यात्रा धेरै ठूलो उपलब्धिमूलक बनाउन सकेको छैन । सुरुआती सातपल्ट सहभागितामै सीमित भयो । बल्ल सन् १९८६ (सोल) मा आएर नेपालले पहिलोपल्ट पदक जितेको थियो, जहाँबाट ८ कांस्य आयो । नेपालले यति धेरै पदक त्यसपछि जितेको छैन । अहिलेसम्म एसियाली खेलकुदमा नेपालले दुई रजत र २२ कांस्य गरी कुल २४ पदक जितेको छ । सहभागी संख्या बढ्दै जाँदा पदक भने घट्दै गएको छ । झन्डै पदकविहीन हुनुपर्ने परिस्थितिबाट गुज्रिएको नेपालले पछिल्ला चार संस्करणमा एकएक पदकमात्रै जितेको छ ।देश आर्थिक संकटमा रहेको अवस्थामा के ठूलो टिमको कीर्तिमान बनाउनु जरुरी थियो ? परिषदका सदस्यसचिव टंकलाल घिसिङले भने, झट्ट सुन्दा जम्बो टिमजस्तै लाग्छ । तर, नेपाली खेलाडी वा टिमले छनोट नखेली खेल्न पाउने सबैभन्दा ठूलो प्रतियोगिता नै एसियाली खेलकुद हो । ओलम्पिक खेल्न छनोट हुनुपर्छ, सजिलो छैन । त्यसैले यहाँ मिहिनेत गरिरहेका खेलाडीले एसियाली खेलकुदमा खेल्ने अवसर पाउनुपर्छ, जुन एक्सपोजर ले दक्षिण एसियाली खेलकुद वा अन्य अन्तर्राष्ट्रिय प्रतियोगितामा पदक जित्न सक्ने क्षमताको बनाउँछ । त्यसैले हाम्रा लागि सक्दो धेरै खेलाडीटिमलाई एसियाली खेलकुदमा सहभागी गराउन आवश्यक छ । महिला १२७ र पुरुष १२६ खेलाडीसँगै प्रशिक्षक ५२, व्यवस्थापक ३०, मेडिकल अफिसियल ११ र नेपाली टिमको सचिवालयका लागि १८ जना पनि हाङझाउ जाँदै छन् ।१३ औं साग २०१९ मा स्वर्ण र रजत पदक जितेको, टोकियो ओलम्पिक २०२० को प्रदर्शनका आधारमा हाइपर्फर्मेन्स कमिटीको सिफारिसअनुसार २३ खेलमा खेलाडी छनोट गर्दै परिषद्ले गत वर्ष नै हाङझाउ यात्राको तयारी थालेको थियो । दुई महिनाको प्रशिक्षणपछि एसियाली खेलकुद एक वर्ष सर्न पुग्यो । त्यसपछि गण्डकी प्रदेशमा नवौं राष्ट्रिय खेलकुद भयो । अनि फेरि एसियाली खेलकुदको तयारी थाल्दा ६ खेल (ईस्पोर्ट्स, डान्स स्पोर्ट्स, स्क्वास, टेनिस, रग्बी र क्यानोइङ) थपिएर खेल संख्या २९ पुगेको हो । यसपालि महिलाको भलिबल, फुटबल, कबड्डी, ह्यान्डबल, पुरुषको रग्बी र डान्स स्पोर्ट्समा नेपालको पहिलो सहभािगता हुनेछ । हाङझाउ जाने नेपाली टिमलाई बिहीबार प्रधानमन्त्री पुष्पकमल दाहालले बालुवाटारस्थित निवासमा बिदाइ गरे, जहाँ १९ खेलका खेलाडी, प्रशिक्षक, व्यवस्थापक उपस्थित थिए । वैदेशिक प्रशिक्षण र राजधानीबाहिर रहेका १० खेलका खेलाडी अनुपस्थित रहे । खेलाडीलाई सम्बोधन गर्दै प्रधानमन्त्री दाहालले भने, यसपालि नेपालले राम्रो गर्ने विश्वास छ । मार्सल आर्ट्समा बढी सम्भावना देखेको छु । म पनि उद्घाटनमा हाङझाउ जाँदै छु, त्यहाँ तपाईंहरूकै साथमा हुनेछु । यो मेरा लागि पनि रोमाञ्चित हुने समय छ ।"
राणाको कप्तानीमा भेट्रान क्रिकेट टोली,"काठमाडौं (कास) किरण राणाको कप्तानीमा नेपालले पाकिस्तानमा हुने भेट्रानको ग्लोबल कप क्रिकेट प्रतियोगितामा प्रतिस्पर्धा गर्ने भएको छ । पाकिस्तान भेट्रान्स क्रिकेट संघको आयोजनामा सेप्टेम्बर १८ देखि अक्टोबर २ सम्म कराँचीमा हुने प्रतियोगितामा ४० वर्षमाथिका खेलाडीले प्रतिस्पर्धा गर्नेछन् । प्रतियोगितामा नेपालसहित आयोजक पाकिस्तान, अस्ट्रेलिया, वेस्ट इन्डिज, यूएई, अमेरिका, क्यानडा र हङकङको गरी ८ राष्ट्रका भेट्रान टोलीले प्रतिस्पर्धा गर्नेछन् । राउन्ड रोबिनका आधारमा हुने खेलको शीर्ष चार टोली सेमिफाइनलमा पुग्दा पुछारका चार टोलीले प्लेअफ छनोट खेल्नेछन् । ४५ ओभरमा हुने प्रतियोगिताका सबै खेल पिंक बलमा खेलिने छ । नेपाली टोलीमा किरणसँगै उदयबहादुर थापा, विकास सिंह, सन्तोष भण्डारी, सजल देवकोटा, समिर थापा, रामनरेश यादव, रविन यादव, बाबुजन अन्सारी, मुर्तुजा हवारी, सञ्जय श्रेष्ठ, विनित बाँस्तोला, काशीराम भुसाल, सुमन उदय र खिमबहादुर थापा छन् । टोली व्यवस्थापकमा कर्णवीर थापा क्षेत्री छन् । नेपालका अम्पायर रवीन्द्र गुप्ताले अम्पायरिङ गर्नेछन् । पाकिस्तानबाट शहिद अफ्रिदी, मिसबाह उलहक, अब्दुल रज्जाक, मोहम्मद सामी, हसन राजा, तारिक हारुन, खुराम अली खान, वकास अहमद, अब्दुल कादिर, मोहम्मद रिजवान अस्लाम, कासिम सिद्दिकी, मोहम्मद इल्याज, अफजल शाह, अमजद अली, इमरान अली, तासाबार अब्बास, एडनान रइज र जुनैद खलिल छन् । सेप्टेम्बर १९ मा हङकङसँग खेलेर प्रतियोगिता सुरु गर्ने नेपालले त्यसको भोलिपल्ट पाकिस्तानसँग खेल्नेछ । नेपालले सेप्टेम्बर २२ मा यूएई, २४ मा क्यानडा, २५ मा वेस्ट इन्डिज, २७ मा अमेरिका र २८ मा अस्ट्रेलियासँग खेल्ने छ ।"
मेलबर्नमा सियरा कप हुने,"अस्ट्रेलिया (कास) एभरेस्ट युनाइटेड क्लबले मेलबर्नमा नेपाली समुदायबीच फुटबल प्रतियोगिता सियरा कप आयोजना गर्ने भएको छ । यही सेप्टेम्बर २३ र २४ मा गरिने आयोजकले जनाएको छ । पछिल्लो समयमा बढिरहेको नेपाली फुटबल डायस्पोरालाई यहाँको स्थानीय फुटबलको दुनियाँमा अझ अवसरको सिर्जना गर्ने उद्देश्यसाथ प्रतियोगिता गर्न लागेको आयोजक संस्थाका सदस्य राजन मास्केले बताए । तीन समूहमा गर्न लागिएको प्रतियोगितामा खुला, ३५ वर्षमाथि र ९१३ वर्षका खेलाडीको विधामा प्रतिस्पर्धा हुनेछ । मेलबर्नका नेपाली समुदायका साथै अन्य समुदायसमेत गरी १९ टिमले भाग लिनेछन् । विजेतालाई ५ हजार अस्ट्रेलियन डलरसहित सिल्ड प्रदान गरिनेछ । विधागत उत्कृष्ट खेल प्रदर्शन गर्ने खेलाडीलाई पुरस्कृत गरिनेछ । प्रतियोगितालाई रोमाञ्चक बनाउन फुटबलसहित विभिन्न गतिविधिसमेत गरिने जनाइएको छ । प्रतियोगितामा मेलबर्नमा रहेका एभरेस्ट युनाइटेड, इस्टर्न वारियर्स, हिमाल ब्वाइज, यति युनाइटेड, अलमान्डा, हिमालयन, रोयल वेस्टर्न, क्रेगिबन ब्रिगेडलगायतका फुटबल क्लबको सहभागिता रहने मास्केले बताए । प्रतियोगितालाई सियरा होम्सले प्रायोजन गरेको छ ।"
छोटकरी,"जेसिज फुटसलमा बैंकर्स विजयीबागलुङ (कास) बागलुङ जेसिजले आयोजना गरेको फुटसल प्रतियोगिताको उपाधि बैंकर्स एसोसिएसन बागलुङले जितेको छ । बिहीबार फाइनलमा बैंकर्सले लियो क्लब अफ कालीगण्डकीलाई ६३ गोलले हरायो । बैंकर्सले बागलुङ नपा र कालीगण्डकीले नेपाल पत्रकार महासंघ बागलुङलाई हराएका थिए । आठ टिमले भाग लिएको अध्यक्ष सौरभ श्रेष्ठले बताए । चार दिनअघिदेखि बागलुङमा जेसिज सप्ताह सुरु भएको हो । विक्रमको विजयी गोलकाठमाडौं (कास) प्रयागराज सिंह सुवाल स्मृति अन्तर वडा फुटसल प्रतियोगितामा बिहिबार काठमाडौं महानगरपालिका वडा ११, १९, १५ र ८ विजयी भएका छन् । लैनचौर फुटसल मैदानमा बिहीबार पहिलो खेलमा वडा ११ ले वडा २९ लाई १० ले हरायो । विक्रम महर्जनले निर्णायक गोल गरे । वडा १९ ले वडा २ लाई टाइब्रेकरमा ३२ ले हरायो । निर्धारित समयको खेल ११ ले बराबरीमा टुंगिएपछि पेनाल्टी शुटआउटमा निर्णय भएको हो । तेस्रो खेलमा वडा १५ ले वडा ६ लाई २० र चौथो खेलमा वडा न ८ ले वडा ३१ लाई ३२ ले हराए । विजयी टिम प्रिक्वाटरफाइनलमा पुगेका छन् ।"
