शीर्षक,विवरण
"खुँडा हानेर मान्छे मार्नेलाई आममाफी र अबिर जात्रा, पीडित परिवार त्रासमा","छोरा गुमाएकी ६२ वर्षीया आमा दुर्गादेवीलाई सरकारको निर्णयले झन् ठूलो पीडा दिएको छ । त्यो मान्छे छुटेको दिन रातभर निदाउन सकिनँ । मन अहिले पनि पोलिरहेको छ, नेपालगन्ज७ मदनआश्रित टोलमा बस्दै आएकी उनले भनिन्, हामीसँग न पैसा छ, न पावर । हामी के नै गर्न सक्छौं र ? रुनेबाहेक उपाय केही रहेन । खासमा आफ्नो छोरा किन मारिएको हो भन्ने आमालाई अहिले पनि थाहा छैन । सोमबार व्रत बसेको भोको छोरोलाई मारिदिए । सरकारले त न्याय दिने हो, उसले त अपराधीलाई पो पुरस्कृत गरेको छ, दुर्गादेवीले भनिन्, पार्टीको मान्छे परे भनेर अपराधीलाई पनि छोड्न थालियो भने हामीले कहाँ गएर न्याय खोज्ने ? चेतनको हत्या हुँदा उनका छोरा दुई वर्षका थिए, अहिले ११ वर्षका भए । उनलाई बुवाको सम्झना छैन । तर अहिले समाचारबाट बुवाका बारेमा थाहा पाउँदै छन् । चेतनको हत्यापछि उनकी पत्नीलाई परिवारले नै दोस्रो बिहे गरिदिएको छ । घरबाटै बिहे गराइदियौं, चेतनका बुवा किशोर मानन्धरले भने, यही एउटा नातिलाई हेरेर छोरोको न्यास्रो मेटाउँछौं । दाइका हत्यारा छुटेपछि आफूहरूलाई झन् असुरक्षित महसुस भइरहेको चेतनका भाइ चिरञ्जीवीले बताए । जन्मकैद पाएको अपराधी जेलबाट छुट्छ, उसलाई अबिरमाला लगाएर स्वागत गरिन्छ भने यस्तो समाजबाट कस्तो सुरक्षाको आस गर्ने ? उनले भने, हामी त अहिले झन् असुरक्षित महसुस गरिरहेका छौं । आफूहरूको पहुँच नभएका कारण हत्यामा संलग्नलाई सजाय दिलाउन पनि धेरै मुस्किल भएको उनले सुनाए । चेतनका बुवा किशोरले दिएको किटानी जाहेरीमा छोराले रिगलको अपराधविरुद्ध बोल्ने गरेकाले हत्या भएको उल्लेख छ । मेरो छोरा चेतनले रिगल ढकाल र निजको समूहमा हिँड्ने व्यक्तिहरूले गर्ने गरेको दादागिरीको विरोध गरेको हुँदा सोही कारण रिसइबी राखी ज्योति सिम्पाली होटल अगाडि सिध्याउने योजना बनाई धारिलो हतियार खुँडा प्रहार गरी कर्तव्य गरी मारेकाले कानुनबमोजिम कारबाही गरिपाउँ, जाहेरीमा भनिएको थियो । हत्यामा संलग्नमध्येका यामबहादुर बुढा मगरले पनि रिगलको नेतृत्वमा आफूहरूले विभिन्न गाडी समिति, निर्माण व्यवसायी, इन्डियन समितिबाट मासिक असुली गर्ने गरेको र त्यसमा मानन्धरले अवरोध पुर्याएपछि हत्या गरेको स्वीकार गरेका थिए । रिगलले नै होटल इन्द्रेणीमा कोठा खोज्न लगाई मानन्धरको निगरानीमा खटाएको उनको बयानमा उल्लेख छ । सोहन सिंह, प्रेमध्वज खत्री र विशाल भन्ने छविलाल बस्नेतले हातमा एक एक खुँडा लिएर हामी सबै जना ज्योति सिम्ताली होटल अगाडिबाट चेतनलाई समातेर लछारपछार गर्दै रिगल ढकालको अगाडि पुर्याइदिएकोमा उनले आफ्नो साथमा बोकेको धारिलो खुँडाले चेतनको टाउको ताकी प्रहार गर्दा चेतनले आफ्नो दायाँ हातले छेकेकामा निजको हात कुहिनाको जोर्नीबाट काटिएको हो, दोषी ठहर यामबहादुरको बयानमा उल्लेख छ । सरकारले भने जघन्य अपराधमा सजाय भुक्तान गरिरहेको दोषीलाई स्वेच्छाचारी रूपमा रिहा गरेको छ । अपराध हुँदा कायम कानुनी प्रबन्ध अनि सर्वोच्चको परमादेशलाई आधार मानेर रिगललाई बाँकी सजाय मिनाहा गरिएको दाबी सरकारको छ । कारागार व्यवस्थापन विभागका निर्देशक कमल पाण्डेले कानुनअनुसार नै रिगलसहितका कैदी संविधान दिवसका दिन छुटेको बताए । ४० प्रतिशत सजाय भुक्तान गरेको पाइएपछि प्रमुख जिल्ला अधिकारी र जेलरको सिफारिस भई आएर विभागबाट बाँकी ६० प्रतिशत कैद कट्टा गर्न गृह मन्त्रालयमा पठाइएको थियो, उनले कान्तिपुरसँग भने, त्यसकै आधारमा मन्त्रिपरिषद्बाट निर्णय गरी राष्ट्रपतिमार्फत प्रतिवादीलाई बाँकी कैद कट्टा गरिएको हो । संविधानविद् विपिन अधिकारी हत्यामा जन्मकैद सजाय पाएका दोषीलाई दिइने माफी मिनाहा अपारदर्शी, विभेदकारी भएको र त्यसले पीडितलाई थप आहत दिने गरेको बताउँछन् । भन्छन्, सरकारले जन्मकैदका दोषीलाई राजनीतिक निकटताका आधारमा उन्मुक्ति दिएको छ । जन्मकैद सजाय पाएका ती व्यक्तिले कानुनअनुसार नै ६० प्रतिशत सजाय मिनाहा पाएका हुन् भने यस्तै किसिमको कसुरमा जेलमा रहेका अरूले पनि त्यस्तै छुट पाए त ? उनले भने, यहाँ कसले उन्मुक्ति पायो भन्ने होइन, केको आधारमा पायो भन्ने प्रश्न हो । सरकारले दलीय आधारमा अपराधीलाई उन्मुक्ति दिएको छ, यो आपत्तिजनक छ । गलत प्रमाणका आधारमा दोषी किटान भएको रहेछ भने सजायबाट छुटकारा दिन राष्ट्रपतिमार्फत आममाफी दिने प्रावधान राखिए पनि त्यसलाई अपराधबाट उन्मुक्ति दिने अस्त्र बनाइएको उनको टिप्पणी छ । पीडितलाई अन्याय हुने गरी दिइएका आममाफी र बाँकी सजाय मिनाहाविरुद्ध कसैले रिट दायर गरे सर्वोच्चले यसमा उचित व्याख्या गर्न सक्ने उनको भनाइ छ ।"
इन्द्रजात्रा महोत्सव काठमाडौंको ब्रान्ड फेस्टिभल,"(काठमाडौं)नीलो आकाशमा रंगीन चंगा उडाइरहेका नानीहरू इन्द्रलाई भनिरहेका छन् भयो भयो इन्द्र, अब पानी नपार । गत मंगलबार (भाद्र शुक्ल द्वादशी) बिहानको शुभसाइतमा हनुमानढोका कागेश्वर मन्दिरसँगैको खुला ठाउँमा यःसिं (इन्द्रध्वज) उठाएपछि इन्द्रजात्रा आरम्भ भएको हो । आज बिहीबार इन्द्रजात्रा । काठमाडौंका भित्री चोकगल्लीमा बजिरहेका धिमेका धूनदाफाभजन, तान्त्रिक देवी कुमारीको रथयात्रा, लाखे, पुलुकिसी, दी प्याखं (देवी नाच) ले काठमाडौं संगीतमय, जात्रामय र उल्लासमय बनेको छ । इन्द्रजात्रा ठूलो गरिमा भएको पर्व हो, इतिहासकार महेशराज पन्तले भने, भादगाउँको खास जात्रा बिस्केट, पाटनको रातो मच्छिन्द्रनाथ र काठमाडौंको ब्रान्ड इन्द्रजात्रा हो । इतिहास शिरोमणि बाबुराम आचार्यले इन्द्रजात्रालाई नेपालकै सबैभन्दा प्राचीन जात्रा भनेर लेखेका छन् । यस विषयमा अध्ययन गरेका फ्रान्सेली विद्वान् जेराँर्ड तोफाँले पनि इन्द्रजात्रालाई काठमाडौंको मुख्य जात्रा भनेका छन् । इन्द्रजात्राकै दिन कुमारी उपन्यास सार्वजनिक गरिरहेका संस्कृतिविद् मल्ल के सुन्दरले कुमारीको कथा इन्द्रजात्रासँग जोडिने बताए । कुमारी ३६५ दिन नै पुजिन्छिन्, प्राचीनकालदेखि नै काठमाडौंवासीका लागि उनी आराध्यदेवी हुन्, उनले भने, बनेपाको चण्डेश्वरी देवीसँग सम्बन्धित मिथकलाई किताबमा लेखेको छु । काठमाडौंको नरदेवी (नेत अजिमा) अष्टमात्रिकामध्ये सबैभन्दा जेठी हुन्, तिनैकी छोरीले चण्डासुरलाई पराजित गरेपछि स्थानीयले कुमारीलाई पुज्न थालेका हुन् । चाबहिल, मखन, ठमेल, पाटन, बुंगमति, वटु, भक्तपुरमा पनि कुमारी स्थापना गरी पूजा गरिन्छ । कुनै एक ठाउँकी कुमारी बिरामी भएर उनले पूजा ग्रहण गर्न नसक्ने अवस्था आए अर्को स्थानको कुमारी लगिन्छ । यो लिच्छविकालदेखिकै प्रचलन हो ।यःसिं उठाइएकै दिन सर्वसाधारणका लागि हनुमानढोकामा श्वेत भैरव (हाथु द्यः) को मूर्तिदर्शन खुला गरिएको थियो । त्यही साँझ यस वर्ष दिवंगत व्यक्तिका नाममा आफन्तले काँचो माटोको पाल्चा (दियो) राख्दै, धुपबत्ती बाल्दै बाजागाजासाथ तोकिएको परम्परागत निश्चित मार्ग परिक्रमा गरेका थिए । र, कुमारी घरसँगैको मन्दिरपछाडि विष्णुका विभिन्न अवतारको झाँकी पनि देखाइयो । अनि मरु नासः द्य र सिँल्यं सतः अघि दुवै हात फैलाएर बाँधिएका इन्द्रको मूर्ति प्रदर्शन गरियो । नेपालभाषामा इन्द्रजात्रालाई यँया भनिन्छ । मध्यकालमा काठमाडौंको नाम थियो कान्तिपुर । त्यसअघि यो सहरलाई यँ भनिन्थ्यो । यँ को अर्थ हो यात्रा वा जात्रा । इतिहासकार बाबुराम आचार्यका अनुसार लिच्छविकालमा दक्षिण कोलिग्राम क्षेत्रमा इन्द्रगृह भनिने भव्य राजदरबार मानदेव प्रथमले बनाएका थिए । दरबारछेउ इन्द्रध्वजोत्सव मनाइन्थ्यो । काठमाडौंको प्रकृति र संस्कृतिको सर्वोत्तम छटा प्रकट हुन्छ इन्द्रजात्रामा । यो बेला प्राकृतिक रूपमा संसारैभरि दिन र रात बराबर हुन्छ न गर्मी, न जाडो, न वर्षा, न खडेरी । यसरी प्रकृति र वातावरणको साथै हाम्रो संस्कृतिको सन्तुलनविन्दुको केन्द्रमा इन्द्रजात्रा पर्छ, वनस्पतिविद्, संस्कृति अध्येता तीर्थबहादुर श्रेष्ठ भन्छन्, शरद ऋतुको यो सुन्दर मौसमले काठमाडौंलाई जात्रा, नाचगान र संगीततिर डोर्याउँछ । यो केवरा (पंखा स्वाँ) फुल्ने विशेष समय हो, जुन फूलले भैरव र कुमारी सिंगारिन्छ ।उसै पनि काठमाडौंलाई जात्रैजात्राको सहर भनिन्छ । नेपालमाथि अध्ययन गर्ने धेरै विदेशी विद्वान्ले यहाँको जात्रापर्व र सम्पदामाथि चर्चा गर्न छुटाउँदैनन् । तर, काठमाडौंमा धेरै जात्रापर्व मनाइए पनि इन्द्रजात्राले जति कम्पनसिर्जना अरू जात्राले गर्दैन । यो काठमाडौंको यस्तो विशद् महाउत्सव हो, जसमा धार्मिकसांस्कृतिक मात्रै होइन, नगरको सामाजिकराजनीतिक जीवन पनि उत्तिकै घुलमिल हुन्छ ।संस्कृति अध्येता सुरेश किरणका विचारमा इन्द्रजात्रा काठमाडौंको एक ग्रान्ड फेस्टिभल हो । बढ्दै गइरहेको चासो र सहभागिताले यसलाई ग्रान्ड मात्रै होइन, काठमाडौंकै ब्रान्ड फेस्टिभल बनाइदिएको छ, उनले भने, यो फेस्टिभललाई काठमाडौंको ब्रान्ड बनाउन अहिले काठमाडौं महानगरपालिका पनि देखिने गरी नै सरिक भएको छ । पूर्वमेयर विद्यासुन्दर शाक्यले इन्द्रजात्रा अवलोकन गर्न महानगरपालिकासँग भगिनी सम्बन्ध भएका विदेशी नगरका मेयरउपमेयरलाई काठमाडौं आमन्त्रण गरेका थिए । वर्तमान मेयर बालेन शाहले पनि त्यसलाई निरन्तरता दिएका छन् ।अहिले त इन्द्रजात्रा काठमाडौंमा मात्रै होइन, नेवार समुदायको सघन बसोबास भएको विदेशी भूमिमा पनि आआफ्नै प्रकारले मनाउन थालिएको छ । भारतको सिक्किममा इन्द्रजात्राका दिन सार्वजनिक बिदा नै दिइन्छ । त्यहाँ कुमारीको रथसमेत तान्ने गरिन्छ । यस वर्ष अमेरिकाको ड्यालस, न्युयोर्क, क्यालिफोर्नियाको बर्कले, सिकागो, कोलोराडो, बोस्टन, डीसी भर्जिनिया र मेरिल्यान्डमा इन्द्रजात्रा मनाउने घोषणा भइसकेको छ । यो जात्रा बेलायत, क्यानडा, अस्ट्रेलिया र जापानमा पनि मनाइन्छ । इन्द्रजात्राले काठमाडौंको सीमा पार गरी विदेशी भूमिमा समेत लामो यात्रा गरेको छ । इन्द्रजात्राका बेला सहरमा नाचहरूले झनै उल्लास थप्छ लाखे, पुलुकिसि, दी प्याखं, महाकाली प्याखं, सवःभकु प्याखं आदि । सबै नाचको आआफ्नै धुन र लय भएका छुट्टाछुट्टै विशेषतायुक्त बाजा छन् । एउटा नाचको बाजा अर्कोसँग मिल्दैन । साथमा नेपाली सेनाको शार्दूल जंग गुल्मअन्तर्गतको गुर्जुको पल्टन छुट्टै बाजासाथ उपस्थित हुन्छ । विभिन्न टोलका जात्रालु पनि धिमे, नाय्खिंजस्ता परम्परागत बाजा बजाउँदै जात्रामा सहभागी हुन्छन् ।आठ दिन, आठ रात चल्ने इन्द्रजात्रामा तीन दिन जीवित देवताहरू कुमारी, गणेश र भैरवको रथ तानिन्छ । हनुमानढोका दरबार क्षेत्रबाट कुमारीको रथ तानिन्छ । जैसी देवल, लगन, चिकंमुगः, कोहिटी, भीमसेनस्थानमा रथ तान्न राष्ट्रप्रमुखदेखि विशाल समुदायको भीड लाग्छ अनेक बाजागाजा साथ । असोज १५ को राति ८ः३७ बजे यःसिं ढालेपछि यस वर्षको इन्द्रजात्रा समाप्त हुनेछ । टोलटोलमा भैरवका मूर्तिहरू प्रदर्शन गरी मूर्तिको मुखबाट जाँड तर्पण गरिएको हुन्छ । यीमध्ये हनुमानढोका हाथु द्यः (श्वेत भैरव) को मुखबाट झारिएको प्रसादरूपी जाँड ग्रहण गर्न जात्रालुको तँछाडमछाडले जात्रा अझै रोमाञ्चित बन्छ । इन्द्रजात्रामाथि थुप्रै मायावी लोककथन र जनविश्वास छन् । यो मूलतः स्वर्गका राजा देवराज इन्द्रकै जात्रा हो । विष्णु धर्मोत्तर पुराण भन्छ नीलो लुगा लगाएको, स्वर्णजस्तो अनुहार, निधारमा तेस्रो आँखा, सम्पूर्ण गहना लगाएको, देव्रेतिर पत्नी शची र ऐरावत हात्तीसहित बसेका राजा हुन् इन्द्रदेव । भनिन्छ ऋग्वेदकालीन समयमा इन्द्र यो जम्बुद्वीपकै सर्वाधिक प्रचलित देवता थिए । पुराण र उपनिषद्काल सुरु भएपछि इन्द्र हराउँदै गए र त्यो ठाउँमा शिव, विष्णु एवं अन्य शक्ति देवीहरू स्थापित हुँदै गए । बाबुराम आचार्यले नेपालको सांस्कृतिक परम्परा पुस्तकमा उल्लेख गरेअनुसार वैदिककालदेखि नै इन्द्रजात्रा मनाइन्थ्यो । भारतको बंगाललगायतका ठाउँमा इन्द्रध्वजोत्सव हुन्थ्यो । तर, इस्लामको प्रवेशपछि भारतबाट यो परम्परा हरायो । तर, भारतमा सुरु भएको इन्द्रजात्रा नेपालमा पूर्णरूपमा स्थानीयकरण भएको छ । भारत वर्षमै हराइसकेको इन्द्रको जात्रा काठमाडौंमा धुमधामपूर्वक मनाइन्छ, यो नै यसको प्राचीनताको पहिलो दसी हो । इन्द्रजात्रा काठमाडौंको मात्रै जात्रा हो भन्ने कुरामा सहमत छैनन् इतिहासकार महेशराज पन्त । उनका अनुसार महाभारतमा उपरिचर वसु भन्ने राजाले इन्द्रध्वज गाड्ने चलन चलाएका हुन् । प्राचीनकालदेखि नै इन्द्रध्वज गाड्ने चलन थियो । र, कालीदासको रघुवंशमा रघु राजाले इन्द्रध्वज गाडिसकेपछि मात्रै दिग्विजयका लागि गएको भन्ने वर्णन छ, पन्तले भने, इन्द्रजात्रा शरद ऋतुमा पर्छ, वर्षा सकिएपछि राज्यको नीति हुन्थ्यो, छिमेकी राज्यमा हमला गर्न जाने त्यसबेला इन्द्रध्वज गाडेर, पूजाआजा गरेर विजयात्रा सुरु गर्थे । त्यसैले यो अखिल भारतवर्षकै जात्रा हो ।इतिहासकार पन्तका अनुसार भारतको बंगालमा एउटा सानो ठाउँमा स्थानीय राजाले ३ सय वर्षअघि इन्द्रजात्रा मनाएको टिपोट छ । भारतमा ८ सय वर्ष मुसलमान र अंग्रेजको शासन भएकाले यी प्राचीन परम्परा लुप्त भए । तर, काठमाडौंका नेवार समुदायले तिनलाई जोगाएर राखे । काठमाडौंमा प्राचीनकालदेखि नीरअविछिन्न रूपले इन्द्रजात्रा मनाइएको छ । जात्रामा कुमारी कहिले जोडिन आयो, त्यो पनि अनुसन्धानको विषय हो, उनले भने, सातौं शताब्दीका बराहमिहिरको बृहत्तसंहितामा इन्द्रध्वजको पनि वर्णन छ, कुमारीको पनि वर्णन छ । हामीकहाँ जस्तो जोडेर वर्णन भएको छैन । न इन्द्रजात्रा, न कुमारी नेपाल खाल्डोको मात्रै हो, यो अखिल भारतवर्षकै पर्व हो । उता हरायो, हामीकहाँ जोगियो । हाम्रा प्रायः जात्रा प्राचीनकालमै चलेको पन्त बताउँछन् । कुमारी पनि नेवार संस्कृति भन्छन्, तर त्यो चलन भारतको ७ औं शताब्दीमा थियो भनिन्छ, उनले भने, भारतमा त्यो चलन हरायो तर यहाँ निरन्तर छ । लोककथाले भन्छ जयप्रकाश र तुलजा भवानी सँगै पासा खेल्थे । र, उनी तुलजासँग राजकाजबारे सल्लाह लिन्थे । तुलजा पर्दाभित्र रहन्थिन् र बाहिर हात देखाई पासा खेल्थिन् । जयप्रकाशलाई एक दिन लागेछ भवानीको हात त यति सुन्दर छ भने शरीर कति सुन्दर होला ? तुलजाले जयप्रकाशको मन बुझेपछि भनिछन्, अबउप्रान्त तिमीसँग पासा खेल्नेछैन । अब तिम्रो शासन अवधि पनि समाप्त भयो । तिमीसँग प्रत्यक्ष भेट्दिनँ । तिमी एक कन्यालाई कुमारीका रूपमा स्थापना गरी छुट्टै बस्ने व्यवस्था मिलाऊ । भनिन्छ, त्यसपछि जयप्रकाशले विसं १८१४ मा कुमारीको स्थायी निवासका रूपमा हनुमानढोका दरबार परिसरमै कुमारीघर बनाएका हुन् । इन्द्रजात्रामाथि राजनीति, अर्थतन्त्र र संस्कृति तीन तहमा विमर्श गर्न सकिन्छ । इन्द्रलाई पनि नेपालमा तीनै दृष्टिकोणले सम्मान गरिन्छ । पहिलो, उनी देवताहरूका पनि राजा । राजा भएकाले तत्कालीन नेपालका राजाहरूले पनि इन्द्रको जात्रालाई आफ्नै जात्रासरह माने । दोस्रो, उनी वर्षाका देवता । तत्कालीन काठमाडौं उपत्यकाको प्रमुख उत्पादन धान थियो । धानका लागि वर्षा आवश्यक हुन्थ्यो र वर्षाका देवतालाई तत्कालीन नेपाली समाजले पुज्नु स्वाभाविकै थियो । तेस्रो, इन्द्र स्वर्गका राजा । मरेपछि स्वर्गमै बास होस् भन्ने कामना सबैको हुन्छ । त्यसैले आफू र दिवंगत आफन्तको स्वर्गमा बास होस् भनेर पनि इन्द्रको पूजा गर्छन् भक्तजनहरू । तीर्थबहादुर श्रेष्ठको विचारमा इन्द्रजात्रा सामाजिक न्यायको उत्कृष्ट दृश्य प्रदर्शन गर्ने जात्रा हो । यो जात्रामा चोरलाई बाँधेर सडकमा जात्रा गरिन्छ । र, ती चोर थिए इन्द्र । त्यसैले इन्द्रलाई सार्वजनिक सजाय र चोरको अपमान गरिने जात्रा पनि हो यो, श्रेष्ठले भने, यही परम्पराअनुसार आजका राज्यचोरहरूलाई पनि हनुमानढोका र कालभैरवमा पाता कसेर जात्रा लगाइँदो हो त इन्द्रजात्रा कस्तो हुने थियो होला ? इतिहासमै महत्त्वपूर्ण घटना मानिन्छ गोर्खाका राजा पृथ्वीनारायण शाहको काठमाडौं हमला । शाहले महिनौंसम्म काठमाडौंमाथि नाकाबन्दी गरेर विसं १८२५ मा सारा सहरले इन्द्रजात्रा मनाइरहेकै रात आक्रमण गरेका थिए । यहाँ लत्ताकपडा र अन्य सामग्रीको हाहाकार थियो । महँगी अकासिएको थियो, इन्द्रजात्रा मनाउनेनमनाउने भन्नेबारे विमर्श भइरहेकै थियो । अन्ततः जयप्रकाशले इन्द्रजात्रा मनाउने आदेश दिए । बाबुराम आचार्यका अनुसार त्यो वर्ष जात्रामा मानिसहरू खासै सहभागी थिएनन् ।राति पृथ्वीनारायणको फौज हनुमानढोका पसेको थियो । राजा जयप्रकाश मल्ल कुमारीको रथसँगै जैसीदेवल पुगेका थिए । पृथ्वीनारायणले हनुमानढोका गद्दी कब्जा गरिसकेको सूचना दिएपछि जयप्रकाश त्यतैको बाटो पाटनतिर भागेका थिए । शाहवंशीय राजाहरूका लागि इन्द्रजात्रा केवल एक पर्व होइन, ऐतिहासिक दिन हो । किरातकालमा इन्द्रजात्रा मनाउने परम्परा थिएन भन्छन् सुरेश किरण । लिच्छवि राजा शिवदेव अंशुबर्माको पाटन लेलेमा भेटिएको अभिलेखमा इन्द्रजात्रा मनाउने गुठीका लागि खर्च छुट्याएको पाइन्छ । लिच्छविकालमै इन्द्रध्वजोत्थान पर्व मनाउन थालिसकिएको पाइन्छ, किरण भन्छन् । तर, इन्द्रध्वजोत्थानको यो अनुष्ठान कहिलेदेखि आरम्भ भयो ? इतिहासले पत्ता लगाएको छैन । कोही भन्छन् गुणकामदेवले सुरु गरे, कोही भन्छन् लिच्छवि राजा मानदेवका हजुरबुबा शंकरदेवले । तर, इतिहास भन्छ जहिलेदेखि सुरु भएको मानिए पनि इन्द्रजात्रा आजसम्म पूर्ण रूपमा रोकिएको छैन । र, नेपालकै पुरानो, ऐतिहासिक र गौरवपूर्ण पर्व हो इन्द्रजात्रा, जो काठमाडौंको सांस्कृतिक परिचयमध्ये महत्त्वपूर्ण पनि हो ।"
बालेनले सुने ईः को आवाज,"(काठमाडौं)काठमाडौं महानगरपालिकाका प्रमुख बालेन्द्र (बालेन) शाहलाई चुनावी वाचा स्मरण गराउँदै ९ दिनदेखि उभिएर शान्तिपूर्ण धर्ना दिँदै आएका अभियन्ता ईः र महानगरबीच बुधबार साँझ ४ बुँदे सहमति भएको छ । सहमतिलगत्तै अभियन्ता ईः लगायतले प्रदर्शनीमार्गस्थित राष्ट्रिय सभागृहको मूलद्वारमा गर्दै आएको धर्ना स्थगित गरेका छन् । सहमतिमा महानगरका तर्फबाट चिनीकाजी श्रेष्ठ र धीरज जोशी तथा ईः ले हस्ताक्षर गरेका छन् । सहमतिअनुसार सडक व्यापारलाई व्यवस्थित गर्ने सुझाव प्रस्तुत गर्न ८ सदस्यीय समिति गठन गर्ने भनिएको छ । जसमा महानगरपालिकाका ३, ईः का तर्फबाट २, भौतिक तथा योजना मन्त्रालय, सहरी विकास मन्त्रालय र ट्राफिक प्रहरीका एकएक जना प्रतिनिधि रहनेछन् । समितिले दुई महिनाभित्र स्थान, समय र व्यापार गर्न आवश्यक मानिने व्यक्ति यकिन गर्न र स्थान उपलब्ध गराउने विधि, प्रक्रिया र कानुनी व्यवस्थासमेतको प्रबन्ध गर्नुपर्ने सुझाव दिने उल्लेख छ । सम्झौतापछि अभियन्ता ईः ले विगतका फुटपाथमा व्यापार गर्दै आएको विषयमा लिँदै आएको नीति छाडेर उनीहरूको अस्तित्व स्वीकार गरेको बताएका छन् । यो पर्याप्त परिणाम होइन तर काठमाडौं महानगरपालिकाले हिजोको नीतिलाई निरन्तरता नदिई सडक व्यापारीको अस्तित्व स्वीकार गरेको छ । त्यो ठूलो कुरा हो, उनले भने, अस्तित्व स्वीकार्य गरेपछि हक अधिकारको विषय पनि आउँछ । काठमाडौंमा हुँदा खाने वर्गका लागि बाटो खोल्नेछ । महानगरपालिकाले फुटपाथलाई व्यवस्थित बनाउन र सौन्दर्यका लागि भन्दै सडक व्यापारीमाथि कारबाही गर्दै आएको थियो । त्यसक्रममा नगर प्रहरीले गर्दै आएको बल प्रयोगको समेत आलोचना हुँदै आएको थियो । सम्झौतामा पैदलयात्री र सवारीसाधन अवरोध नहुने स्थानको पहिचान गर्न साविकमा फुटपाथसार्वजनिक स्थलमा व्यापार गरेका व्यवसायीका लागि उपयुक्त स्थल पहिचान गर्न महानगरले आगामी मंगलबारसम्म पहल गर्नेसमेत सहमति भएको छ । महानगरभित्र कानुनले निषेध गरेका स्थानबाहेकका स्थान खोजिनेछ । फुटपाथ तथा साइकलमा व्यापार गर्दै आएकाहरूको जफत गरिएका सामानहरू पनि फिर्ता गर्ने सहमति भएको छ । फुटपाथसार्वजनिक स्थलमा व्यापार गर्ने क्रममा जफत गरिएका सामानहरू महानगरपालिकाको स्टोरमा भएसम्म यकिन गरी सम्बन्धित सामानका धनीलाई महानगरले फिर्ता गर्ने, सहमतिमा उल्लेख छ । विभिन्न व्यक्तिहरूले नगर प्रहरीले कानुनबाहिर गएर बल प्रयोग गर्दै आएको भन्दै आलोचना हुने गरेको थियो । जुन सामान नगर प्रहरीले जफत गरेको छ, कानुनसम्मत थिएन । जीविकोपार्जन गर्नका लागि साइकल, गाडा, परम्परागत व्यापारीहरूको खर्पन, डोको, नाम्लोबाट जुन सामान जफत गरिएको छ, त्यो फिर्ता गरिनुपर्छ, ईः ले भने । उनले आन्दोलन मात्रै नभएर सहमति भएको विषयलाई पूरा गर्ने विषयमा समन्वय गरेर अघि बढ्ने बताए ।१ सय ९९ घण्टा निरन्तर रूपमा उभिएका ईः ले सहमति भएको विषय जानकारी गराउनेबित्तिकै राष्ट्रिय सभागृहअघि भुइँमा बसेर आफ्नो आन्दोलन स्थगित गरेको घोषणा गरे । १ सय ९९ घण्टापछि थचक्क भुइँमा बस्दा राहत महसुस भएको छ, उनले भने । फुटपाथ तथा ठेला व्यापारीहरूको समस्याका लागि निरन्तर उभिएर आन्दोलन गर्दै आएका अभियन्ता ईः ले अभियान सुरु गरेपछि उनले उठाउँदै आएका माग पूरा गर्नका लागि महानगरपालिकालाई विभिन्न पक्षले दबाब दिँदै आएका थिए । विभिन्न दलका नेता, नागरिक समाजका अगुवाहरूले राष्ट्रिय सभागृह पुगेर ईः को आन्दोलनप्रति ऐक्यबद्धता जनाएका थिए । उनको माग सम्बोधन गरेर आन्दोलन टुंग्याउन विभिन्न पक्षले मेयर शाहलाई आग्रह गरेका थिए । राष्ट्रिय मानवअधिकार आयोगले ईः को स्वास्थ्यका विषयमा चासो व्यक्त गर्दै वार्ताबाट समस्या समाधान गर्न आग्रह गरेको थियो । मंगलबार वार्ताको प्रयास भए पनि अन्तिम समयमा सहमति जुट्न सकेको थिएन । बुधबार दिउँसो मेयर शाहले सामाजिक सञ्जालमा लेख्दै ईः को माग पूरा गर्ने अधिकार आफूसँग नभएको बताएका थिए । फुटपाथमा व्यापार गर्न नमिल्ने अडान उनले दोहोर्याएका थिए । बिहान दुई घण्टा र बेलुका दुई घण्टा पनि बालबालिका हिँड्छन्, दृष्टिविहीन हिँड्छन्, गर्भवतीहरू हिँड्छन्, बिरामीहरू हिँड्छन् । सोही समयमा आगलागीको घटना हुँदै नहुने होइन । मानिसहरू बिरामी नपर्ने होइनन् । त्यस्तो आपत्कालीन अवस्थामा फुटपाथका पसल र ठेलाहरूले अवरोध गर्छन् । यही कारणले सडक वा पेटीमा राखिने निर्माणका सामग्रीहरू पनि हटाइन्छन्, उनले सामाजिक सञ्जालमा लेखेका छन् ।"
सहायक रथी अधिकारीको पदावधि थपले उठ्यो प्रश्न,"(काठमाडौं)तत्कालीन माओवादी लडाकु समायोजन क्रममा भएको सहमतिविपरीत सरकारले नेपाली सेनाका सहायक रथी (बिग्रेडियर जनरल) यामबहादुर अधिकारीलाई अतिरिक्त लाभ पुग्ने गरी म्याद थप गरेको भन्दै राजनीतिक पार्टी र संसदीय समितिमा प्रश्न उठेको छ । महासेनानी बाटै रिटायर्ड हुने अधिकारीलाई तत्कालीन केपी ओली नेतृत्वको सरकारले शान्ति प्रक्रियाका सबै काम टुंगोमा पुगिनसकेको तर्क गर्दै चार वर्षका लागि अतिरिक्त दरबन्दी खडा गरेर मानार्थ सहायक रथीमा बढुवा गरेको थियो । चार वर्षपछि अर्थात् गत भदौ ३१ बाट अधिकारीले अनिवार्य अवकाश पाउँदै थिए । स्रोतका अनुसार प्रधानमन्त्री पुष्पकमल दाहाल र प्रधानसेनापति प्रभुराम शर्माबीचको संवादपछि अधिकारीको म्याद थपसम्बन्धी प्रस्ताव अघि बढाइएको हो । शान्ति प्रक्रियाका सबै काम सम्पन्न भइसकेका छैनन् । यस्तो बेला पूर्वलडाकुको मनोबल गिर्न नदिन अधिकारीलाई थमौती गर्न प्रधानमन्त्रीले आग्रह गरेपछि नै जंगी अड्डाले सिफारिस गरेको हो, रक्षा मन्त्रालय स्रोतले भन्यो, त्यसपछि नै म्याद थमौती गर्ने निर्णय भएको हो । माओवादीको तत्कालीन जनमुक्ति सेनाबाट सेनामा १ हजार ३ सय ५२ जना समायोजन भएका थिए । तीमध्ये अधिकारीको नेतृत्वमा चार महिलासहित ७० जना उपसेनानी पदमा समायोजन भएका थिए । सेनाका पूर्वप्रधानसेनापति गौरवशमशेर राणाले संस्थाको मर्यादा, आस्था र राष्ट्रिय गौरवलाई क्षति हुने गरी सरकारले एउटै व्यक्तिलाई अतिरिक्त सहुलियत पुग्ने निर्णय लिएको बताए । लडाकु समायोजनलाई कार्यान्वयनमा लैजाने काम अधिकांश मेरै कार्यकालमा भयो । समायोजन गर्दाको सहमतिअनुसार उनी (अधिकारी) कर्णेलभन्दा माथि जाने भन्ने थिएन । योग्यता र क्षमताले पनि माथि लैजान मिल्ने अवस्था होइन, उनले भने, संस्थाका अन्य बिग्रेडियर पालो कुरेर बसेका हुन्छन् । दस वर्ष जागिर खाएको मान्छे मेजर पनि हुन्न । एउटै व्यक्तिलाई अतिरिक्त सहुलियत पुग्ने निर्णयले सेनाको मनोबल गिरेको उनको बुझाइ छ । प्रधानमन्त्रीनिकट एक नेताले शान्ति प्रक्रियालाई टुंगोमा पुर्याउने वातावरण नबिग्रियोस् भन्ने मनसायबाट मात्रै अवधि थपको निर्णय भएको बताए । राष्ट्रिय सुरक्षाको संस्थाभित्र एउटा व्यक्तिलाई पटकपटक अतिरिक्त लाभ दिँदा अन्य अधिकृतको मनोबल खस्किने भन्दै आइतबारको राज्य व्यवस्था समितिको बैठकमा रघुजी पन्तलगायतका सांसदले प्रश्न उठाएका थिए । कांग्रेस केन्द्रीय कार्यसमिति बैठकमा कार्यवाहक प्रधानमन्त्रीको समेत जिम्मेवारी सम्हालेका उपसभापति पूर्णबहादुर खड्कासँग सदस्यले असन्तुष्टि मात्रै प्रकट गरेनन्, म्याद थमौतीको कारण खोज्दै जवाफसमेत मागेका थिए । रक्षामन्त्रीसमेतलाई जानकारी नभई प्रधानमन्त्रीको ठाडो निर्देशनमा म्याद थपिएको कुरा छ, वास्तविकता के हो ? कतिपय सदस्यले खड्कालाई सोधेका थिए । खड्काले बैठकमा प्रश्नको प्रतिवाद गर्दै आफ्नो जानकारी र सहभागितामा नै निर्णय गरिएको, संविधान, सैनिक ऐन र नियमावलीबमोजिमकै निर्णय भएको बताएका थिए । रक्षा मन्त्रालयको कुनै कमजोरी छैन । म रक्षामन्त्री नियुक्ति भएदेखि अहिलेसम्मका सबै निर्णय र प्रक्रिया मेरो जानकारी, अनुमति र निर्णयमा भएका छन्, उनले भने, मैले होइन भनेर भनें भने नैतिक रूपमा यो पदमा बसिरहन मिल्दैन । राज्य व्यवस्था समितिका सभापति रामहरि खतिवडाले अधिकारीको थमौतीको विषयलाई लिएर समितिमा प्रश्न उठेपछि अनौपचारिक तहमा जानकारी लिने काम भएको बताए । तत्कालीन ओली सरकारले विशेष पद सिर्जना गरेर राख्ने काम गरेको रहेछ, उनले भने, चार वर्षअघि नै विशेष दरबन्दी कायम गरेर सहायक रथी बनाइएको र अहिले आएर सैनिक ऐनअनुसार नै तीन वर्षका लागि म्याद थपिएको जानकारी आएको छ । आवश्यक परे बैठकमा थप छलफल हुने र जानकारी मागिने उनले बताए । सहायक रथी दर्जाको कार्यकाल चार वर्षको भए पनि उमेरले भ्याएर म्याद थपेको अवस्थामा अर्को तीन वर्ष पाउने सैनिक प्रवक्ता कृष्णप्रसाद भण्डारी बताउँछन् । सैनिक ऐन र नियमअनुसार नै उनको थमौती भएको उनले बताए । कतिपयबाट दोस्रो पटक म्याद थपिएको भनेर टीकाटिप्पणी भइरहेको सुनिएको छ । त्यो होइन, म्याद थपिएकै एकै पटक हो, उनले भने, पदावधि थप गर्ने वा नगर्ने विषय सामान्य प्रक्रिया हो । सैनिक ऐनको व्यवस्था र प्रक्रिया बाहिरबाट भएको होइन । जनसम्पर्क तथा सूचना निर्देशनालय जंगी अड्डाले असोज ४ गते प्रेस विज्ञप्ति जारी गर्दै भदौ ३१ बाट लागू हुने गरी सहायक रथी दर्जाको विशेष पदलाई निरन्तरता दिने गरी दोस्रो पटक ३ वर्षको पदावधि थप्ने निर्णय भएको जनाएको थियो ।"
न्यायाधीशमा किन घट्यो उत्तीर्ण दर ?,"(काठमाडौं)जिल्ला अदालतमा रिक्त न्यायाधीशमा अनुत्तीर्णलाई पदपूर्ति गर्दा न्याय परिषद् आलोचित बन्न पुगेको छ । यसपालि २ सय ११ ले परीक्षा दिएकामा एक जना मात्रै उत्तीर्ण भएका थिए । बाँकी २८ पदपूर्ति परीक्षामा अनुत्तीर्ण भएकाबाटै गरिएको छ । यसअघि २०७८ मा २१ न्यायाधीशका लागि परीक्षा आह्वान गर्दा २ सय ३५ ले आवेदन दिएका थिए, जसमध्ये १ सय ९६ ले परीक्षा दिए । तर, उत्तीर्ण भने तीन मात्रै भए । पछिल्ला दुई वर्षमा परीक्षाफल निराशाजनक आयो, न्याय परिषद्का सचिव देवेन्द्रराज ढकाल भन्छन्, तर, यसअघिका परीक्षामा परिणाम उत्साहप्रद नै थियो । उही परीक्षा प्रणाली र उस्तै पाठ्यक्रममा पनि कहिले बढी र कहिले कम उत्तीर्ण हुनु स्वाभाविकै हुने र त्यसअनुसारै बुझ्नुपर्ने उनको तर्क छ । लोक सेवा आयोगले लिने अन्य परीक्षामा ४० प्रतिशत अंक ल्याउने उत्तीर्ण हुने व्यवस्था छ । तर, न्यायाधीशका लागि लिइने परीक्षामा भने उत्तीर्णाङ्क ५० आउनैपर्ने प्रावधान छ । यही फरक व्यवस्थाका कारण जिल्ला न्यायाधीशका परीक्षार्थी कम उत्तीर्ण भएको एकथरी विश्लेषकको धारणा छ । तर, ढकाल भने यसलाई मात्रै मूल कारण बुझ्न नहुने बताउँछन् । त्यसो हो भने त अघिल्ला परीक्षामा पनि कम नै उत्तीर्ण हुनुपर्ने हो, उनले भने, अभिलेख हेर्दा त्यस्तो त देखिँदैन, त्यसैले परीक्षा प्रणालीलाई दोष दिनु जायज हुँदैन, कहिलेकाहीं अनुत्तीर्ण प्रतिशत उच्च हुन्छ नै । हालसम्म जिल्ला न्यायाधीशका लागि ५ वटा परीक्षा सञ्चालन भएका छन् । त्यसमध्ये सुरुको परीक्षा न्याय सेवा आयोग आफैंले लिएको थियो । संविधानको प्रावधानअनुसार पहिलो पटक जिल्ला न्यायाधीशका लागि २०७४ माघ १३ देखि १६ गतेसम्म परीक्षा लिइएको थियो । रिक्त ३० पदका लागि लिइएको परीक्षामा ४ सय २४ ले परीक्षा दिएका थिए । त्यसमध्ये १ सय २३ उपसचिव र बाँकी अधिवक्ता थिए । १६ जना उत्तीर्ण भएका थिए, जसमा एक जना पनि अधिवक्ता थिएनन् । न्याय सेवा आफैंले परीक्षा लिँदा कर्मचारी मात्रै उत्तीर्ण भएको आक्षेप लागेपछि लोक सेवा आयोगलाई परीक्षा लिइदिन आग्रह गर्यो । कानुनअनुसार न्यायाधीशका लागि परीक्षा चलाउने जिम्मेवारी हाम्रो थिएन र होइन पनि, लोक सेवा आयोगकी प्रवक्ता गीताकुमारी होमेगाई भन्छिन्, तर, न्याय सेवा आयोगले आग्रह गरेपछि आयोगमार्फतै चल्दै आएको छ । उनका अनुसार आयोगबाट भने न्यायाधीशको पहिलो परीक्षा २०७५ चैत १० गतेदेखि भएको थियो । तीन आन्तरिक, एक खुला र एक महिला समूहमा पाँच पदका लागि लिइएको परीक्षामा १३८ ले आवेदन दिएका थिए । तर, परीक्षामा ९२ मात्रै सामेल थिए । तीमध्ये ८ जना उत्तीर्ण भए । त्यस वर्ष हामीलाई चाहिनेभन्दा बढी परीक्षार्थी उत्तीर्ण भए, परिषद्का सचिव ढकाल भन्छन्, चाहिने संख्यामा न्यायाधीश नियुक्त गर्न अन्तर्वार्ता लिँदा तीन जनालाई फाल्नुपरेको थियो । यस पटक पनि अधिवक्ताबाट भने कोही उत्तीर्ण हुन सकेनन् । त्यही प्रणाली र त्यही पाठ्यक्रमबाट लिइएको परीक्षामा आएको नतिजालाई ध्यानमा राख्ने हो भने मूल्यांकन प्रणालीले गर्दा अनुत्तीर्ण हुने बढेको भन्न नमिल्ने उनको तर्क छ । उत्तीर्ण अंकभार ४० भएको भए नतिजा केही फरक आउँथ्यो होला तर त्यसैका कारण यतिका मानिस अनुत्तीर्ण भएका हुन् भन्नचाहिँ सकिन्न, उनले भने । लोक सेवा आयोगले २०७६ फागुन २१ देखि जिल्ला न्यायाधीशको दोस्रो परीक्षा सञ्चालन गरेको थियो । कुल २९ पदका लागि २९७ ले आवेदन दिए तर २२९ मात्रै परीक्षामा सामेल भए । तीमध्ये २६ जना उत्तीर्ण भएका थिए । यसरी, आयोगले लिएको जिल्ला न्यायाधीशको परीक्षामा सुरुका दुई वर्ष उत्तीर्ण हुनेको अनुपात र संख्या अन्य परीक्षामा जस्तै सामान्य र स्वाभाविक प्रकृतिको देखिन्छ । तर, बितेका दुई वर्षमा भने नतिजा क्रमशः खस्किँदै गइरहेको छ, जसका कारण परीक्षामा असफल भएकालाई न्यायाधीश बनाउनुपर्ने अवस्था परिषद्ले झेल्नुपरेको एक कर्मचारीले बताए । अब यस्तो हुन नदिन परीक्षा प्रणाली बदल्नुपर्ने र न्यूनतम उत्तीर्णाङ्कमा १० घटाएर अन्य सेवाको परीक्षासँग तालमेल मिलाउनुपर्ने माग नेपाल बार एसोसिएसनले उठाएको छ । बारका अध्यक्ष गोपालकृष्ण घिमिरे भन्छन्, कर्मचारीहरूले अधिवक्ता उत्तीर्ण हुन नसकून् भन्ने आसयले जानाजान परीक्षालाई जटिल बनाएका छन्, यसलाई बदल्नुपर्छ । यही प्रणाली र रहिरहे अनुत्तीर्ण हुने कर्मचारी नै न्यायाधीश बन्ने अवस्था आउने हुनाले परीक्षा प्रणाली सुधार्नैपर्ने उनको तर्क छ ।"
अमेरिकामा स्पेनिस फ्लु महामारी,सन् १९१८ मा आजकै दिन (सेप्टेम्बर २८) मा अमेरिकामा स्पेनिस फ्लुका कारण महामारी घोषित गरिएको थियो । महामारीका कारण अमेरिकी सहर फिलाडेल्फिया सबैभन्दा बढी प्रभावित भएको थियो । उक्त सहरमा आयोजित स्वतन्त्रतासम्बन्धी परेडका कारण महामारी निकै फैलिएको थियो । जसका कारण फिलाडेल्फियामा मात्र करिब १२ हजार मानिसले ज्यान गुमाएका थिए । एच१ एन१ इन्फ्लुएन्जा ए भाइरस का कारण हुने फ्लुले विश्व समुदायलाई करिब दुई वर्ष आक्रान्त पारेको थियो । उक्त भाइरसको पहिलो केस अमेरिकाको कान्ससमा पहिलो पटक पुष्टि भएको थियो । इतिहासकै भयानक मानिएको उक्त महामारीका कारण विश्वभर कम्तीमा तीन करोड मानिसको ज्यान गएको अनुमान छ ।
मौलिक पहिरन मोह,"(काठमाडौं) भक्तपुर ठिमीकी रोशनी चक्रधरले हाकुपटासी सानैदेखि लगाउने गरेकी हुन् । नेवार समुदायकी भएकाले पनि हाकुपटासी अनिवार्य भयो । तर, उनलाई अन्य समुदायको परिहनप्रति पनि उस्तै उत्सुकता थियो । सांस्कृतिक पहिरन औधी मन पराउने रोशनी अन्य समुदायका संस्कृतिको पनि उत्तिकै सम्मान गर्छिन् । हाम्रो समाज सांस्कृतिक रूपले विविधता छ, उनी भन्छिन्, मिल्ने भए, सबै समुदायका पहिरन लगाएर फोटो खिच्दै फेसबुकमा राख्न मन लाग्छ । उनी सांस्कृतिक विविधतामाथि गर्व गर्छिन् । केही समयअघि मात्रै उनले ब्राह्मण समुदायको संस्कृति झल्किने, गुन्यू, चोली र गरगहना लगाएर फोटो खिचाइन् । पेसाले स्टार्फ नर्स रोशनीले परम्परागत पहिरनमा सजिँदा राष्ट्रिय भाव महसुस हुने बताइन् । अन्यभन्दा युनिक देखिएन पनि सांस्कृतिक पहिरन रोजाइमा पर्ने गरेको उनले बताइन् । भक्तपुर क्यान्सर अस्पतालमा गएको वर्ष विश्व क्यान्सर दिवस पारेर रोशनी र उनका साथीले गुन्यूचोली लगाई नृत्य पस्किए । हाकुपटासी जति सजिलो सस्तो हुँदै गएको छ, अरू संस्कृतिसँग जोडिइएका पहिरन तुलनात्मक रूपमा महँगो भएको उनले बताइन् । किनेर लगाउनुभन्दा पनि भाडामा किन्न सकिने सुविधा हुँदा कार्यक्रममा विभिन्न समुदायको संस्कृति झल्किने गहना र पहिरन उनको पहिलो रोजाइमा पर्छ । सेर्पाको बक्खु, तामाङको लुंगी लगाएकी छु, उनी भन्छिन्, पाए भने सबै समुदायका पहिरन लगाएर ट्राई गर्ने मन छ ।रोल्पाकी मुना विक घुमफिर गर्न रुचाउँछिन् । केही महिना दाङको तुलसीपुरस्थित गणेश पार्क घुम्न जाँदा रमाएको क्षण उनी क्यामेरमा कैद गरेर राख्छिन् । त्यहाँ उनको सबैभन्दा सम्झनायोग्य कुरा भनेको थारू पहिरन लगाएर खिचेका तस्बिरहरू थिए । मुनाका अनुसार पार्कमै विभिन्न संस्कृति झल्किने पहिरन लगाएर फोटो खिच्न पाउने व्यवस्था थियो । मगर, नेवारी, थारूलगायत समुदायका संस्कृति झल्किने पहिरन शुल्क तिरेर लाउन पाइन्थ्यो । उनको आँखा भने थारू पहिरनले खिच्यो । सेतो फरिया, कालो ब्लाउज र शिरदेखि पाउसम्मै थारूका गहना लगाएर मुनाले तस्बिर खिचाइन् । एक घण्टा लुगा लगाएको सय रुपैयाँ तिरेर खिचाए, उनी भन्छिन्, सबैले मलाई काटेकुटे थरूनी देखिइस् भन्दै जिस्क्याउँदै थिए । प्रतितस्बिर १५ रुपैयाँ तिरेर तस्बिर खिचाएको उनले बताइन् । हुन त मोबाइल पनि राम्रो थियो उनीसँग । तर प्रोफेसनल फोटोग्राफरले खिचेको तस्बिरको मज्जै बेग्लै, उनले भनिन् । मुनाले आन्तरिक पर्यटकको आकर्षण बढाउने तरिका सांस्कृतिक पहिरन बन्दै गएको बताइन् । मुना जस्तै, सांस्कृतिक पहिरन भनेपछि भुतुक्कै हुन्छिन्, शिला भण्डारी । गुल्मीदेखि अध्ययन गर्न काठमाडौं आएकी उनले मगर पहिरन र गुन्यूचोली लगाइसकेकी छन् । अब लाउने धोको हाकुपटासी हो, उनी भन्छिन्, नेवार कल्चरमा निकै लोभिएकी छु । उनले नेवार साथीसँग हाकुपटासी मागेर लगाएको बताइन् । त्यसको बदलामा साथीलाई गुन्यूचोली दिए, उनी भन्छिन्, उसलाई मेरो कल्चरल ड्रेस मन पर्ने मलाई उसको । स्नातक दोस्रो वर्ष अध्ययनरत शिलाले युवापुस्तामा सांस्कृतिक अन्तर घुल बढ्दै गएको बताइन् । एकअर्काको समुदायको आत्मीयता महसुस गर्न पहिरनदेखि सांस्कृतिक गतिविधिमा सरिक हुन युवापुस्ता मन पराउँछन् । उनी भन्छिन्, अनेकतामा एकता भनेको यही हो ।सांस्कृतिक अन्तरघुलनको मनोभाव विकाससँगै युवापुस्तामा सांस्कृतिक पहिरनप्रति सम्मान बढ्दै गएको फेसन डिजाइनर शोभा गौतम बताउँछिन् । शंखमूलमा बुटिक सञ्चालन गर्दै आएकी उनले नेवारको हाकुपटासीसँगै तराईमा लगाउने लेंगाचोलीदेखि थारू पहिरन, हिमालको शेर्पा पहिरन र तामाङ, मगर ड्रेस बनाउने डिमान्ड बढ्दै गएको सुनाइन् । कल्चरल पहिरन विदेशमा बस्नेले बढी किन्छन्, उनी भन्छिन्, अचेल यही नेपालमै बस्ने युवाले समेत अर्डर गर्न थालेका छन् । सांस्कृतिक पहिरनमा महँगो बनाउनु हुँदैन । सजिलो र सुलभ बनाई आधुनिक शैलीमा पस्किन सके युवापुस्तामा मौलिक पहिरनमा मन लगाउन सकिने शोभाको बुझाइ छ ।"
तीन स्रष्टालाई सम्मान घोषणा,"काठमाडौं (कास) लुनकरणदासगंगादेवी चौधरी साहित्यकला मन्दिरले यस वर्षका लागि इतिहासशिरोमणि बाबुराम आचार्य शोध सम्मान, सरस्वती सम्मान र नारायणगोपाल संगीत सम्मानबाट सम्मानित गर्ने स्रष्टाहरूको नाम घोषणा गरेको छ । कला मन्दिरको ३० औं वार्षिकोत्सवका अवसरमा तन्त्र विज्ञानका ज्ञाता प्रा विद्यानाथ उपाध्याय भट्टलाई इतिहासशिरोमणि बाबुराम आचार्य शोध सम्मान, नेपाल प्रज्ञाप्रतिष्ठानका पूर्वउपकुलपति डा विष्णुविभु घिमिरे र व्यंग्यकार लक्ष्मण नेवटियालाई सरस्वती सम्मान र संगीतकार एवं लोकगायिका झुमा लिम्बूलाई नारायणगोपाल संगीत सम्मान प्रदान गरिने निर्णय गरेको हो । मन्दिरका अध्यक्ष मेघा चौधरीको अध्यक्षतामा मंगलबार बसेको बैठकले उक्त निर्णय गरेको हो ।"
शैक्षिक समकक्षता अब विश्वविद्यालय अनुदान आयोगबाट,"(काठमाडौं)विदेशी उच्च शिक्षासम्बन्धी शैक्षिक प्रमाणपत्र तथा उपाधि समकक्षताको काम अब विश्वविद्यालय अनुदान आयोगले गर्ने भएको छ । संसद्मा विचाराधीन केही नेपाल ऐनलाई संशोधन गर्न बनेको विधेयकमा विदेशी विश्वविद्यालय वा सोसरहको शैक्षिक संस्थाबाट प्रदान हुने शैक्षिक उपाधिको समकक्षता आयोगले निर्धारण गर्ने उल्लेख छ । २०३० सालदेखि मन्त्रिपरिषद्को निर्णयअनुसार उक्त काम त्रिभुवन विश्वविद्यालयले गर्दै आएको थियो । समकक्षता प्रदान गर्दा विभेद र मनोमानी गरेको भन्दै त्रिविको आलोचना हुँदै आएको छ । विद्यार्थीले अनेक झन्झट र लामो प्रक्रिया पूरा गर्नुपर्ने गुनासो गर्दै आएका छन् । नेपालभित्र सञ्चालित समान हैसियतका विश्वविद्यालयलाई समेत त्रिविले समकक्षता प्रदान गर्दै आएको थियो । सरकारी निकायले त्रिविले समकक्षता नदिएसम्म अन्य विश्वविद्यालयका शैक्षिक प्रमाणपत्रलाई मान्यता नदिने कारण पनि विद्यार्थीले हैरानी बेहोर्दै आएका छन् । विधेयकको विश्वविद्यालय अनुदान आयोग ऐन २०५० को संशोधन खण्डमा आयोगलाई शैक्षिक उपाधिको समकक्षता निर्धारण गर्ने, क्रेडिट ट्रान्सफर र गुणस्तर सुनिश्चितताको अधिकार सुम्पन लागिएको छ । यसअघि आयोगलाई उक्त काम गर्ने अधिकार थिएन । कुनै विदेशी विश्वविद्यालय वा सोसरहका शैक्षिक संस्थाले प्रदान गरेको कुनै शैक्षिक उपाधिको प्रचलित कानुनबमोजिम समकक्षता निर्धारण भएकामा यस्तो विश्वविद्यालय वा शैक्षिक संस्थाको शैक्षिक उपाधिको हकमा पुनः समकक्षता निर्धारण गर्नुपर्ने छैन, विधेयकमा भनिएको छ, तर समकक्षता निर्धारण गरेको शैक्षिक उपाधि र त्यस्तो उपाधि प्रदान गर्ने विश्वविद्यालय वा शैक्षिक संस्थाको विवरणसहितको अभिलेख त्यसरी समकक्षता निर्धारण गर्ने विश्वविद्यालयले तीन महिनाभित्र आयोगमा पठाउनुपर्नेछ । एक पटक समकक्षता निर्धारण गरिसकेको कुनै विदेशी विश्वविद्यालय वा सोसरहको शैक्षिक संस्थाको शैक्षिक उपाधिलाई आयोगबाट पुनः समकक्षता निर्धारण गराइरहनु नपर्ने उल्लेख छ । समकक्षता भएको शैक्षिक उपाधि, विश्वविद्यालय, शैक्षिक संस्थाको विवरण आयोगले समयसमयमा अद्यावधिक गरी सार्वजनिक गर्नुपर्ने व्यवस्था गर्न लागिएको हो । विज्ञहरूले यसअघि पनि समक्षकतासम्बन्धी कामको क्षेत्राधिकार आयोगमा हुनुपर्ने सुझाव सरकारलाई दिँदै आएका थिए । विधेयकको उक्त व्यवस्था संसद्बाट हुबहु पास भएपछि मात्र आयोगले समकक्षता प्रदानसम्बन्धी कार्य थालनी गर्न सक्नेछ । शिक्षा नीति २०७६ मा समेत समकक्षतासम्बन्धी कार्य आयोगले गर्ने उल्लेख छ । आयोगले २०७८ सालमै उक्त काम आयोगलाई दिन शिक्षा, विज्ञान तथा प्रविधि मन्त्रालयलाई सुझावसमेत दिएको थियो । आयोगमातहत एक समकक्षता निर्धारणसहित रहने र त्यसको मातहत महाशाखा तथा विज्ञ समिति राखेर काम अघि बढाउन सकिने जनाएको छ । आयोगको बैठकले त्यतिबेलै स्वदेशी विश्वविद्यालय र शिक्षण संस्थाबाट प्रदान गरेको उपाधि तथा प्रमाणपत्रलाई समकक्षता दिने प्रावधान राख्न आवश्यक नहुने सुझावसमेत सरकारलाई दिएको थियो । त्रिविको पाठ्यक्रम विकास केन्द्रले समकक्षतासम्बन्धी कार्यविधिका आधारमा उक्त काम गर्दै आएको थियो । समकक्षता वितरणमा पटकपटक प्रश्न उठेपछि कार्यकारी परिषद्ले कार्यविधि संशोधन गर्ने निर्णय गरेको छ । समकक्षता प्रक्रियालाई सहज बनाउन पहल गरिएको कार्यकारी परिषद्का प्रमुख विष्णु अर्यालले बताए । समकक्षतासम्बन्धी कामको अधिकार विश्वविद्यालय अनुदान आयोगमा हस्तान्तरण नभएसम्म सेवाग्राहीको सजिलोका लागि उपकुलपति धर्मकान्त बाँस्कोटाको पहलमा कार्यविधि संशोधन गरिएको उनले जनाए । बाँस्कोटाले पनि समकक्षताको काम विश्वविद्यालयको नभएको तर अपजस मात्र खेप्नुपरेको भन्दै पुनर्विचार गर्न सरकार र आयोगसँग आग्रह गर्दै आएका थिए । कार्यकारी परिषद्ले विश्वका उत्कृष्ट ५ सय विश्वविद्यालयलाई स्वतः समकक्षता दिने निर्णय गरेको हो । टाइम्स हायर एजुकेसन सूचीअनुसार १ देखि ५ सयसम्म रहेका विश्वविद्यालयको उपाधिका लागि तोकिएको कागजात पेस गरेमा समकक्षता प्रदान गरिने अर्यालले जनाए । यस्तो उपाधिको प्लेजारिजम (चोरी) परीक्षण गरिने छैन, ती विश्वविद्यालयका उपाधिलाई प्रवेश योग्यता, अध्ययन अवधि वा क्रेडिट आवर र पाठ्यभारलाई आधार लिई समकक्षता रोकिने छैन, उनले भने । संसारभरका उत्कृष्ट विश्वविद्यालयबाट प्राप्त उपाधिको समकक्षता पाउन पनि त्रिविको झन्झटिलो र लामो प्रक्रिया पूरा गर्नुपर्ने प्रावधान रहेको भन्दै विद्यार्थीले आलोचना गरेका थिए । कतिपय विद्यार्थी समकक्षता नपाउँदा मारमा समेत पर्दै आएका छन् ।नेपालमा सञ्चालित अन्य विश्वविद्यालय र विश्वका उत्कृष्ट विश्वविद्यालयले प्रवेश योग्यता, अध्ययन अवधि वा क्रेडिट आवर तथा पाठ्यभारलाई अहिलेको आवश्यकता र लामो प्राज्ञिक अभ्यासका आधारमा परिवर्तन गर्दै आएका छन् । त्रिविले भने यी कुरामा फरक किसिमका अभ्यास गर्दै आएका विश्वविद्यालयलाई समकक्षता प्रदान गर्न संकुचन गर्दै आएको थियो । अब त्यस्तो नगर्ने नीति लिने निर्णय गरिएको छ । त्रिविसँग समझदारीपत्रमा हस्ताक्षर भएका विश्वविद्यालयको प्लेजारिजम परीक्षण गरेका भए उनीहरूको मापदण्ड फरक रहे पनि समकक्षताका लागि मान्यता दिने प्रमुख अर्यालले बताए । विद्यार्थीसँग आवेदनका क्रममा व्यावहारिक नहुने कागजात माग्ने प्रावधान कार्यविधिको अनुसूचीबाट हटाइएको उनले जनाए । शोध निर्देशक वा सहनिर्देशक सोही विश्वविद्यालयको नियमित प्राध्यापक भएको देखिने कागजात, उनीहरू नियमित शिक्षक नभई अवकाश प्राप्त प्राध्यापक भएमा निजलाई सो विश्वविद्यालयले नियुक्ति गरेको पत्र वा सम्झौतापत्र, नियमित शिक्षक नभएमा आफू कार्यरत विश्वविद्यालयबाट अनुमति लिएको पत्र विद्यार्थीसँग माग गर्नु व्यावहारिक नहुने रहेछ, उनले भने । यस्तै, पूर्वाञ्चल, लुम्बिनी, सुदूरपश्चिमाञ्चल, मध्यपश्चिमाञ्चल, कृषि तथा वन, नेपाल खुला र राजर्षि जनक विश्वविद्यालयलाई समकक्षता नदिने निर्णय पनि कार्यकारी परिषद्ले गरेको छ । यी विश्वविद्यालयले स्वदेशी र विदेशी विश्वविद्यालय वा शैक्षिक संस्थाको शैक्षिक उपाधिलाई मान्यता दिन र विश्वविद्यालयका विभिन्न तहका शैक्षिक उपाधिहरूको समकक्षता र स्तर निर्धारण गर्न सक्ने कुरा उनीहरूको ऐनमै तोकिदिएको छ । सोही मन्त्रिपरिषद्को निर्णयका आधारमा लोक सेवा आयोगलगायत सरकारी निकायले पनि अनिवार्य त्रिविको समकक्षता खोज्दा विद्यार्थी समय र शुल्क खर्च गर्न बाध्य हुँदै आएका छन् । अब त्रिवि सेवा आयोगमा आवेदन गर्ने वा त्रिविमा अध्ययनका लागि भर्ना गर्ने अवस्थामा मात्र समकक्षता प्रदान गर्ने व्यवस्था मिलाइने कार्यकारी परिषद्ले जनाएको छ । केन्द्र, प्रदेश र स्थानीय सरकारले अनुरोध गरेको अवस्थामा भने नेपालमै सञ्चालित यी विश्वविद्यालयको हकमा पनि समक्षता प्रदान गर्न सकिने त्रिविले जनाएको छ । सेवा प्रवेश प्रयोजनका लागि प्रमाणपत्र छानबिन गराई त्रिवि सेवामा स्थायी रूपमा सेवा प्रवेश गरिसकेका शिक्षक र कर्मचारीलाई निजको सेवा प्रवेशअघिका सबै उपाधिहरूको समकक्षता प्रदान गरिनेछ, निर्णयमा भनिएको छ । नक्कली शैक्षिक प्रमाणपत्रका आधारमा सेवा प्रवेश गर्न सक्ने तथा अवसर लिन सक्ने जोखिम औंल्याउँदै समकक्षतासम्बन्धी व्यवस्था सुरु गरिएको थियो ।"
"सातामै ३ जनाको मृत्यु, २ हजार संक्रमित","(लमजुङ)डेंगीबाट तनहुँमा एक साताभित्रै तीनसहित अहिलेसम्म चार जनाको मृत्यु भएको छ । संक्रमित हुनेको संख्या बुधबारसम्म झन्डै २ हजार पुगेको छ । गण्डकी प्रदेशमा हालसम्म २ हजार ५ सय बढीमा डेंगी संक्रमण पुष्टि भइसकेको छ भने सबैभन्दा बढी तनहुँमा १ हजार ९ सय ७३ जनामा संक्रमण देखिएको छ । संक्रमणको हटस्पट बनिरहेको दमौलीमा १ हजार ८ सय जनामा डेंगी संक्रमण देखिएको छ । स्वास्थ्य कार्यालय प्रमुख शंकरबाबु अधिकारीका अनुसार तनहुँमा सरकारी १९ र ३७ निजी गरी ५७ वटा ल्याबबाट डेंगीको संक्रमण परीक्षण भइरहेको छ । जिल्लामा भरपर्दो अस्पताल नहुँदा डेंगी संक्रमित उपचारका लागि पोखरा, चितवन र काठमाडौं जान बाध्य छन् । तनहुँका स्वास्थ्य संस्थामा परीक्षणका लागि आउने अधिकांशमा डेंगी देखिएको छ । डेंगीले साह्रै सतायो । औषधि पसल र क्लिनिकमा गएर मनपरी औषधि खानाले झन् बिरामी बनाएको छ, व्यास नगरपालिका प्रमुख वैकुण्ठ न्यौपानेले भने । स्वास्थ्य कार्यालय तनहुँका अनुसार डेंगी संक्रमणबाट गत मंगलबार भानु नगरपालिका१२ का ५ वर्षीय बालक, सोमबार व्यास२ का १३ वर्षीया बालिका, असोज २ मा व्यास११ का १५ वर्षीया किशोरी र असार १६ मा व्यास१० का ३५ वर्षीय युवाको डेंगी संक्रमणबाट मृत्यु भएको हो । सबै संक्रमितको उपचारमा ढिलाइका कारण मृत्यु भएको स्वास्थ्य कार्यालयले जनाएको छ । स्वास्थ्य कार्यालय प्रमुख अधिकारीका अनुसार असार ५ मा तनहुँमा पहिलो पटक डेंगी देखिए पनि असोज ४ देखि भने संक्रमणका रूपमा देखिन थालेको उनले बताए । उनका अनुसार सदरमुकामसमेत रहेको व्यास नगरपालिका२, ३ र ४ वडामा बढी संक्रमण देखिएको छ । लक्षणसहित अस्पतालमा आउने बिरामीमा ९० प्रतिशतसम्म डेंगी देखिएको उनले बताए । टाउको दुख्नेबित्तिकै फार्मेसी, क्लिनिकमा जाने र एन्टिबायोटिक खाने गरेको देखियो, उनले भने, स्वास्थ्य परीक्षण नगरी खाएको औषधिले झन् समस्या देखिएको छ ।तनहुँमा डेंगी संक्रमणले महामारीकै रूप लिएपछि गण्डकी प्रदेश सरकारले दमौली अस्पतालमा एक जना एमडीजीपी डाक्टरसहित ३ जनाको टोली खटाएको छ । टोलीले एक्सन प्लान बनाएर काम सुरु गरेको छ । दमौली अस्पतालमा डेंगीको निःशुल्क परीक्षण गर्ने गरिएको छ । दमौली अस्पतालमा दैनिक बिरामीको संख्या बढेपछि व्यास नगरपालिकाले मंगलबारदेखि अस्पतालमा आफ्ना ५ जना स्वास्थ्यकर्मी परिचालन गरेको छ । सहयोगका लागि डब्लूएचओका चिकित्सकसहितको विशेषज्ञ टोली पनि दमौली आएको छ । दमौली अस्पतालका मेडिकल सुपरिन्टेन्डेन्ट डा परिवर्तन बरालका अनुसार दमौली अस्पताल र जीपी कोइराला मेमोरियल अस्पतालमा अहिले डेंगीका बिरामीको उपचार भइरहेको छ । रेफर गर्नुपर्ने बिरामीलाई सरुवा रोग अस्पताल र पश्चिमाञ्चल अस्पतालमा पठाउने गरिएको उनले बताए । उनका अनुसार कात्तिक महिनाभर डेंगीको संक्रमण बढ्न सक्छ । जोखिम कायमै छ, यसका लागि आम सर्वसाधारण नै सचेत बन्नुको विकल्प छैन, उनले भने । फूलबारी, गमला, एसी, फ्रिज, छत, कौसीको पानी जम्ने ठाउँमा डेंगी संक्रमण फैलाउने लामखुट्टेले फुल पार्ने र त्यो फुल अर्को वर्षसम्म पनि रहन सक्ने भएकाले जोखिम कायमै रहेको उनले बताए ।डेंगी संक्रमण हुँदा उच्च ज्वरो आउने, जीउ, जोर्नी दुख्ने, आँखाको गेडी वरिपरि दुख्ने, वाकवाकी लाग्ने, बान्ता हुने, खान मन नलाग्ने, छालामा रगत जमेको धब्बाजस्तो देखिने, नाक, गिजा तथा शरीरका अन्य अंगबाट रगत बग्ने, पेट दुख्नेलगायत समस्या देखिने चिकित्सक बताउँछन् ।"
नयाँ पुस्ताका मेयर साँच्चै नयाँ बनून्,"सडकछेउ व्यवसाय व्यवस्थापनको मुद्दा उठाएर उभिएरै धर्ना कसेका अभियन्ता ईः र काठमाडौं महानगरबीच ढिलै भए पनि बुधबार राति सहमति भएको छ । दुई पक्षबीच चारबुँदे सहमति भएसँगै ईःले करिब दुई सय घण्टा लामो धर्ना स्थगन गरेका छन् । संवादबाट सहमति जुट्नु सकारात्मक छ । यसले बन्दहडताल वा कुनै आक्रामक आन्दोलन नगरी शान्तिपूर्ण तरिकाबाट पनि आवाज उठाउन सकिन्छ, माग सुनुवाइ हुन सक्छ भन्ने बलियो सन्देश प्रवाह गरेको छ । अभियन्ता ईःले असोज २ गते १ बजे राष्ट्रिय सभागृहको गेटनेर उभिएर धर्ना थालेका थिए । राति १२ बजेदेखि ५ घण्टासम्म कुर्सीमा बसेबाहेक उनी लौरो टेकेर उभिँदै आएका थिए । ईःले धर्ना थाल्दै गर्दा ७७ घण्टासम्म उभिने घोषणा गरेका थिए । सायद त्यति बेला उनलाई परम्परागत दल र तिनका कार्यशैलीलाई चुनौती दिँदै स्वतन्त्र रूपमा चुनाव जितेका महानगर प्रमुख बालेन्द्र शाह (बालेन) ले आफ्नो आवाज तत्कालै सुन्लान् भन्ने विश्वास थियो । तर आफ्नो कार्यालय आउजाउ गर्ने गेटछेउ उभिएका ईःको भद्र अवज्ञातर्फ बालेनको नजर बेलैमा परेन । ईःले उभिने समय लम्ब्याउँदै गए । पछिल्लो समय उनले बुधबार राति १० बजेसम्म उभिने घोषणा गरेका थिए । समय थप नलम्ब्याउँदै सहमति जुटेको छ । बालेन प्रमुखमा बहाल भएको केही महिनामै महानगरले फुटपाथ व्यवस्थापन अभियान चलाएको थियो । सडक किनारामा निर्बाध हिँड्न पाउने पैदलयात्रीको अधिकार स्थापित गराउने भन्दै फुटपाथबाट व्यवसायीलाई हटाइएको थियो । त्यस क्रममा कैयन् व्यवसायीलाई लछारपछार गरिएका तस्बिर पनि सार्वजनिक भएका थिए । त्यही बेलादेखि फुटपाथमा बेचबिखन गर्ने साना व्यवसायीलाई विकल्प दिनुपर्ने, निश्चित स्थान र समय तोकेर व्यवसाय चलाउन दिनुपर्नेजस्ता आवाज उठ्दै आएका थिए । त्यही सन्दर्भमा गरिबको चमेली बोल्दिने कोही छ र ? अभियानसमेत चल्यो । त्यसमा ईः नै जोडिएका थिए । त्यस अभियानलाई पनि महानगरले नजरअन्दान गरेपछि ईःले उभिएर धर्ना सुरु गरेका थिए । फुटपाथ व्यवसायीलाई वैकल्पिक व्यवस्थापन गरेर मात्र हटाउनुपर्ने, नगर प्रहरीको दुर्व्यवहार अन्त्य गर्नुपर्नेजस्ता ईःका माग सुनुवाइमा महानगरले बेवास्ता गर्दै जाँदा उनको यो शान्तिपूर्वक तर फरक शैलीको आन्दोलनप्रति समर्थन र ऐक्यबद्धता बढ्दै गएको थियो । त्यसले महानगर वार्तामा आउने परिस्थिति निर्माण गर्यो, जसले सकारात्मक परिणाम दिएको छ । त्यसो त दुई पक्षका प्रतिनिधिबीच वार्ता सुरु भएको पहिलो दिन मंगलबार नै सहमति करिबकरिब जुटिसकेको थियो । मस्यौदामा रहेको एउटा बुँदामा महानगर प्रमुखले संशोधन गरिदिँदा सहमति भाँडियो । त्यही बुँदामा केन्द्रित गरेर बुधबार भएको वार्तामा दुवै पक्ष लचिलो भएपछि सहमति जुटेको हो । सहमति जुट्नुअघि बुधबार अपराह्न भने महानगर प्रमुख बालेनले सामाजिक सञ्जाल फेसबुकमा साढे आठ सयभन्दा बढी शब्दमा सातबुँदे स्टाटस लेख्दै माग पूरा गर्ने अधिकार आफूसँग नरहेको उल्लेख गरेका थिए, जसले समस्या लम्बिने संशय बढाएको थियो । तर, लामो कसरतपछि बुधबार सहमति जुटाइएको छ, जसमा साविकमा फुटपाथसार्वजनिक स्थलमा व्यापार गरेका व्यवसायीका लागि महानगरपालिकाभित्र कानुनले निषेध गरेका स्थानबाहेक अन्यत्रका उपयुक्त स्थल पहिचान गर्न महानगरपालिकाले एक हप्ताभित्र पहल गर्नेछ भनिएको छ । त्यस्तै फुटपाथसार्वजनिक स्थलमा व्यापार गर्नेबाट जफत गरिएका सामान महानगरपालिकाको स्टोरमा भएसम्म यकिन गरी फिर्ता गर्ने, अनौपचारिक क्षेत्रमार्फत हुने व्यापारव्यवसायलाई व्यवस्थित गर्ने विषयमा अध्ययन गरी सुझाव दिन समिति गठन गर्ने उल्लेख छ । यिनै सहमतिका आधारमा ईःको धर्ना स्थगन भएको छ । अब सहमतिका बुँदा कार्यान्वयनमा महानगरले इमानदारी प्रस्तुत गर्नुपर्छ । उही विषयमा बारम्बार आवाज उठाइरहने अवस्था आउन दिनु हुँदैन ।बालेन लोकतान्त्रिक विधिमार्फत जनताबाट चुनिएका प्रतिनिधि हुन् । उनी जनतासँग सबैभन्दा नजिक रहने स्थानीय सरकारको प्रमुख पनि हुन् । अझ उनलाई त परम्परागत दल र उम्मेदवारमाथि अविश्वास गर्दै महानगरवासीले निर्वाचनबाट आफ्नो नेता छानेका हुन् । उनको राजनीतिक पहल संस्थागत भएमा वैकल्पिक राजनीतिप्रति जनताको आशा पनि भरोसामा परिणत हुनेछ । नयाँ आशा बचाउन पनि बालेनजस्ता जनप्रतिनिधिले आलोचना सुन्ने, संवादमा विश्वास गर्ने, लोकतान्त्रिक विधिलाई बलियो बनाउने पद्धति र प्रवृत्ति विकास गर्नुपर्छ । जनताले गुनासोसमस्या आफ्ना जनप्रतिनिधिलाई सुनाउन खोज्नु स्वाभाविक हो । यस्तो अपेक्षालाई व्यक्तिगत रूपमा कसैप्रति लक्षित मान्ने भूल गर्नु हुँदैन । प्रतिशोधमा रुमल्लिएकाले पुरानो राजनीतिक साँच्चै पुरानो भएको हो । अझ, कसैलाई बाधाअवरोध नगरी, कुनै दलबल तयार नगरीशान्तिपूर्ण रूपमा आवाज उठाउने अभियन्ता वा राजनीतिक समूहलाई पनि नयाँ पुस्ताका जनप्रतिनिधिले तत्कालै सुन्नुपर्छ । त्यो हार्दिकताले नयाँलाई साँच्चै नयाँ बनाउनेछ ।"
मृत शिक्षाको उपहास,"१ नेपालमा सार्वजनिक शिक्षा उत्थान गर्न पहल नगर्ने हो भने अबको ५७ वर्षभित्र सबै सार्वजनिक विद्यालय सुनसान जंगलमा परिणत हुनेछन् । २ सार्वजनिक शिक्षा अहिले मृत अवस्थामा छ । मरेकोलाई ब्युँताउने प्रयत्न गर्ने कि नयाँ ढंगले अर्को सार्वजनिक शिक्षाको जन्म दिने भन्ने प्रश्नमा उत्तर टड्कारो छ, सोच्ने कुरै भएन । ३ ५२ वर्षअघिको शिक्षा ऐनलाई नै पुनः मूसिको भवः शैलीमा प्रस्तुत गाईजात्रे शिक्षा विधेयकको अहिले चौतर्फी आलोचना भएको छ र यसबाट कुनै पनि हालतमा सार्वजनिक शिक्षा उत्थान हुनेछैन । ४ त्यसमाथि शिक्षकका माग पूरा भएको भनी आफ्नै सन्तानको समेत विश्वास आर्जन गर्न नसकेका शिक्षक महासंघका पदाधिकारी र यसका झोले अनुयायीहरू नाचेको दृश्य विडम्बनापूर्ण छ । ५ आफ्ना सन्तान निजीमा पढाउने र गरिब जनताका छोराछोरीमाथि घीनलाग्दो राजनीति गर्ने नेपाल शिक्षक महासंघ खारेज गर्ने र प्राज्ञिक उत्थानका लागि सार्वजनिक शिक्षाको दायित्व वहन गर्न सम्पूर्ण शिक्षक अटाउने गैरराजनीतिक प्रकृतिको शिक्षक परिषद अहिलेको आवश्यकता हो । ६ शिक्षाको नाममा विभिन्न दलीय मालिकको चाकडी गर्ने तर विद्यार्थीको सिकाइलाई रसातलमा पुर्याउने कथित शिक्षक समुदाय ले सोचौं के सार्वजनिक शिक्षाको अवसानले तपाईंहरूको इज्जत बढेको छ ? के नेपाली जनताले तपाईंहरूलाई विश्वास गरेका छन् ? आफैं मपाईं भएर तपाईंहरूको अस्तित्व कतिन्जेल रहला ? ७ के राम्रो काम गरेर विद्यार्थीको सिकाइलाई उत्थान गर्छु भनेर कम्मर कसेर लागेका इमानदार शिक्षकलाई यस्ता झोले गतिविधिले निरुत्साहित गरेको छैन ? मरिसकेको सार्वजनिक शिक्षामाथि पनि खेलबाड गरेर उपहास गर्ने जोकोहीलाई पनि नेपाली जनताले माफ गर्नेछैनन् । ८ नवीन ढंगले सार्वजनिक शिक्षाको विकासको लागि अगाडि बढ्ने र बढाउने किसिमले शिक्षाको ऐन बनाइनुपर्छ । शिक्षकको सम्मान, शिक्षकको विकास, सिकाइको अभिवृद्धि हुने गरी शिक्षामा लगानी बढाउन कन्जुस्याइँ नगर सरकार । ९ शिक्षकलाई भोट बैंकको रूपमा लिने, आफ्नो राजनीतिक आडमा उक्साउने गरिन्छ । तर विद्यालय र शिक्षक विकासका लागि लगानी नगर्ने सरकार पनि के सरकार ? अनि तिनकै पछि लाग्ने शिक्षक पनि के शिक्षक ?१० प्रतिनिधिसभामा बसेर गरिब जनताले तिरेको करबाट सञ्चालित राज्यको ढुकुटी सांसद सुविधा, मन्त्री पोषण, मुख्यमन्त्री आवास, अचाक्ली भत्ता, विदेश भ्रमण, आसेपासेलाई रोजगारी र ठेक्काजस्ता विषयमा मात्रै लगानी गर्ने हो भने सबै राजनीतिक दलको पतन अवश्यम्भावी छ । तिनका पछि लाग्ने शिक्षक संघसंगठनको पनि । मनप्रसाद वाग्ले, मीनभवन, काठमाडौं"
बुझेर मात्र चिकित्सकको आलोचना गरौं,"डाक्टरहरूलाई कारबाही हुनुहुँदैन वा डाक्टरहरूले गल्ती र लापरवाही नै गर्दैनन् भन्ने होइन । त्यस्तो कुरा कसैले पनि गरेका छैनन् । तर गल्ती या लापरवाहीको निरूपण अहिलेकै जस्तो भीडतन्त्रबाट होइन, एउटा स्वतन्त्र एवम् निष्पक्ष विज्ञहरूको छानबिन बाट हुनुपर्छ । छानबिनबाट निर्क्योल नआउन्जेल कुनै व्यक्ति वा सञ्चारमाध्यमले डाक्टरको सार्वजनिक रूपमा नकारात्मक टिप्पणी गरेर चरित्रहत्या गर्न पाउँदैनन् । डाक्टरहरूलाई कुटपिट या स्वास्थ्य संस्थामा तोडफोड गर्ने जोसुकैलाई बिनाधरौटी जेलचलान को व्यवस्था गर्नुपर्छ । यसबाट डाक्टरहरूको मात्र नभै राष्ट्रकै भौतिक सम्पत्तिको सुरक्षा हुन्छ । छानबिनबाट दोषी पाइएमा कानुनी सजाय भोग्न डाक्टर पनि तयार हुन्छन् र हुनुपर्छ । स्वास्थ्य उपचार समूहगत प्रयास हो, यसमा डाक्टरहरू मात्र नभै नर्स, ल्याब, एम्बुलेन्स, औषधि व्यवसायी आदि जोडिएका हुन्छन् । उपचार सफल भएमा डाक्टरको कामै त्यही भन्ने गरिन्छ । धन्यवाद दिने चलनसमेत कमै छ । कुनै कारणले उपचार असफल भएमा डाक्टरकै टाउकामा सबै दोष थुपार्ने संस्कार सबैले त्याग्नुपर्छ । भन्नैपर्ने के हो भने हामी डाक्टरहरू पनि मानिस नै हौं । पेसाकर्मी नै हौं । उपभोक्ता नै हौं । हामी भगवान् होइनौं । कसैको जीवनको ग्यारेन्टी र मृत्यु दिन सक्ने व्यक्ति होइनौं । हामीले दुःखसाथ आर्जन गरेको ज्ञान र सीपको आधारमा ज्यान बचाउने प्रयास गर्ने हो । जीवन एवम् मृत्यु निर्धारण हुने आधारहरू पनि छन् । अतः अस्पतालमा कसैको मृत्यु हुनासाथ डाक्टरलाई नै तारो बनाउने विभेदकारी र अन्यायपूर्ण गतिविधिको विरोध नगरीकन हामी रहन सक्दैनौं । अजय रिसाल, मनोचिकित्सा विभाग, काठमाडौं विश्वविद्यालय"
'चिकित्सक कहिलेसम्म असुरक्षित ? समाचारमा  बाट लिइएका टिप्पणी :,डाक्टरको सुरक्षाका लागि अब हरेक अस्पतालमा सैनिक तैनाथ गर्नुपर्ने भो सरकार । अमर लिम्बू
दक्षिणपश्चिमलाई आश्वस्त बनाउन सफल चीन भ्रमण,"चीनका राष्ट्रपति सी चिनफिङको सन् २०१९ मा भएको २३ वर्षपछिको नेपाल भ्रमण जति उत्साहजनक थियो, त्यसको चार वर्षपछि नेपालले प्रतिबद्धता पूरा नगरेको भन्दै चिनियाँ पक्षले खुलै रूपमा तीतो पोखिरहेका बेला भएको प्रधानमन्त्री पुष्पकमल दाहाल प्रचण्डको चीन भ्रमणले पनि कुनै नयाँ उत्साह भर्न सकेन । झनै गहिरो गरी चिनियाँहरूलाई नेपालप्रति सशंकित बनाइदिएको छ । सीको भ्रमणका बेला रेल, विद्युत् व्यापार र सडक करिडोरका बारेमा विस्तृतमा सम्झौता भएको थियो काठमाडौंमा । तिनै विषयलाई यस पटक प्रचण्डको चीन भ्रमणका बेला कार्यान्वयनका लागि घचघच्याए पनि नेपाल सुन्न तयार छैन भन्ने बुझेरै राष्ट्रपति सीले नयाँ शिराबाट अघि बढ्न चाहेको बताएका हुन्, हाङचउ वार्तामा । जसरी प्रचण्डले भ्रमणको बाटो रोजेका थिए, त्यस हिसाबले भने उनको भ्रमण दक्षिण र विशेष गरी पश्चिमलाई आश्वस्त पार्न भने सफल भएको मान्नुपर्छ । शान्ति प्रक्रियामा प्रवेश गरेलगत्तै प्रचण्ड र उनको दलको चीनप्रति विचित्र मोहनी प्रकट हुँदै आएको थियो । चीन पनि निकै हौसिएको थियो, सुरुका वर्षहरूमा । पहिलो प्रधानमन्त्री कालमा शासन गर्न ढंग नपुर्याएकामा प्रचण्डलाई भन्दा ठूलो पछुतो र धक्का चीनलाई लागेको थियो । त्यो बेला चीनले प्रचण्डसँग नेपालचीन सम्बन्धमा दीर्घकालीन र रणनीतिक प्रभाव पार्ने मैत्री सन्धि पुनरवलोकन गर्ने तयारी गरेको थियो । त्यही बेला प्रचण्ड सत्ताच्युत भए । त्यस घटनालाई समेत चिनियाँहरूले चिनियाँ स्वार्थको परिधिभित्र राखेर शंकाकै नजरले हेर्ने गर्छन् अहिलेसम्म । त्यही आशंकालाई यस पटकको भ्रमणले अरू बढी मलजल गरेको हुनुपर्छ । तर पनि चिनियाँहरूसँग सत्तारूढ नेपाली शासकहरूसँगै काम गर्नुको विकल्प अलिक साँघुरो छ । यसको लाभ तत्कालमा नेपाललाई भए पनि दीर्घकालमा कुन मूल्य चुकाउनुपर्ने हो, अन्योलमै छ । काठमाडौंमा निकै उतारचढावका बीचमा पनि प्रचण्ड र चीनबीचको सामीप्य बढिरहेकै थियो । तर प्रचण्ड दोस्रो पटक प्रधानमन्त्री बन्दा चीन नराम्रो गरी झस्केको थियो, फेरि । जसोतसो प्रचण्डले बीआरआईमा हस्ताक्षर गरेर चीनलाई थामथुम पार्न सफल भए, त्यति बेला । सन् २०१७ मा सम्बन्ध निकै तल पुगिसकेका बेला भएको वाम गठबन्धन र नेकपाको बनावटले पुनः प्रचण्ड चीनमैत्री सूचीको माथिल्लो दर्जामा उक्लेका हुन् । त्यो बेला केपी शर्मा ओली र प्रचण्डले चीनसँग को बढी नजिक बन्ने भन्ने प्रतिस्पर्धा मात्र गरेका थिएनन्, भारतसँग पनि त्यस्तै दौड चलाएका थिए । त्यो बेइमानीपूर्ण रिले दौडलाई बेइजिङले नजिकबाट नियालिरहेको थियो । तर पनि त्यति बेला बेइजिङले प्रचण्डलाई भन्दा बढी ओलीलाई च्याप्यो । त्यसकै ऊहापोहमा संसद् विघटन, नेकपाको जोडिनै नसक्ने गरी विभाजन भएपछि फेरि बेइजिङ चुक्न पुग्यो । त्यसलगत्तै बनेको शेरबहादुर देउवाप्रचण्ड गठबन्धन र एमसीसी सम्झौता अनुमोदन हुने घटनासम्म आइपुग्दा चीनले आफू धेरै नराम्रो गरी नेपालमा चिप्लिएको महसुस मात्र गरेन, नेताहरूलाई ठीक पार्न खुला प्रचार र चेतावनीको तहमा उत्रिन सुरु गरेको छ । तेस्रो पटक प्रधानमन्त्रीका रूपमा पदासीन हुँदै गर्दा जसरी प्रचण्ड पुलकित भएर विदेश मामिलाका बारेमा टिप्पणी गरिरहेका थिए, त्यसकै मूल्य चुकाउने तहमा उनी यति बेला खडा भएको प्रतीत हुँदै छ । चीनको आडभरोसामा मात्र केही हुने रहेनछ, आखिर सबै प्रकारको धाप दक्षिण र ताप पश्चिमकै चाहिँदो रहेछ भन्ने बुझाइमा पुग्ने नेताहरूमध्ये प्रचण्ड अन्तिमजस्ता देखिएका छन् । त्यसकै प्रतिक्रियाका रूपमा भारत भ्रमण र उत्साहजनक न्युयोर्क भ्रमणबाटै प्रचण्ड चीनको हाङचउमा उत्रँदा भने गज्जबको स्वागत पाए । राष्ट्रपति सीले प्रचण्डलाई पहिलेका कुरा स्मरण गराए पनि नयाँ शिराबाट अघि बढ्ने अभिभावकीयजस्तो प्रस्तुति देखाएपछि प्रचण्डको चिन्ता केही शान्त भए पनि उनको मन बेचैन नै भइरहेको हुनुपर्छ । उनलाई थाहा हुनुपर्दछ, विदेश मामिला देशभित्र बिचौलिया मित्र फेरेजस्तो पक्कै होइन ।नेपाली शासकहरूको कथित राष्ट्रवादी र क्रान्तिकारी बन्ने रक्षाकवचको चिनियाँ भारले यति बेला निकै अप्ठेरोसँग प्रचण्डलाई थिचेको महसुस भए पनि चीनले नै प्रचण्डको सीमा बुझिदिएकाले निकै सजिलो बनाएको ठान्छन् चिनियाँ कूटनीतिज्ञहरू ।चीन किन यति धेरै सशंकित छ त ? के यसमा प्रचण्डको मात्र दोष छ कि नेपाली शासकहरूको परम्परागत लिगेसी पनि जेलिएको छ ? गएको निर्वाचनमा प्रचण्डको पार्टी निकै सानो खालको तेस्रो भएको छ, तर पनि उनी प्रधानमन्त्री छन् । उनी प्रधानमन्त्री पदमा आसीन हुने अन्तिम धक्काका रूपमा पक्कै पनि चीनको निकै ठूलो योगदान छ । चीनले ओलीलाई त्यो तहमा नच्यापेको भए प्रचण्ड प्रधानमन्त्री नभएर यति बेला देउवा नै प्रधानमन्त्री भइरहेका हुन्थे । ओलीले देउवालाई अटेसमटेस गरेर बोकिरहेको दृश्य स्वतः गोचर हुन्छ नै । तर प्रचण्डलाई पुनः पदासीन बनाउन सबै बल लगाउनुमा सतहमा भएका नेताकहरूमध्ये अझै पनि प्रचण्डसँग केही काम गर्न सकिनेमा बेइजिङको आशा थियो, त्यो आशा प्रचण्डको प्रधानमन्त्रीका रूपमा तेस्रो र नेपाली नेताका रूपमा भएको पाँचौं भ्रमणपछि स्खलित भए पनि चिनियाँ सुरक्षा रणनीतिको बदलामा आफू अन्य रणनीतिमा सामेल नहुनेमा आश्वस्त पार्न पूरा बल लगाएर उनी बेइजिङबाट तीर्थयात्रामा निक्लेका छन् । पछिल्लो समय प्रचण्डलाई प्रोइन्डियनभन्दा बढी प्रोवेस्टर्न भएकामा बेइजिङले चिन्ता गर्न थालेको बेइजिङका बुद्धिजीवीहरूको प्रतिक्रियाबाट बुझ्न सकिन्छ । हुन त चीनले सोचेजस्तो तहमा प्रचण्ड पुगेकै हुन् भन्ने कुनै ठोस आधार देखिँदैन, तर केही घटनाक्रमले अवश्यै त्यस्तै संकेत गर्छन् । ती कुराको केही स्पष्टीकरण दिने अवसर भने प्रचण्डलाई यस पटकको भ्रमणले दिएको छ । तर त्यो आशा मानसरोवरमा स्नानसँगै समापन हुने निश्चित छ । सन् १९६० मा चाउ एनलाई र बीपी कोइरालाले दुईपक्षीय सम्झौता गरेयता दर्जनौं सम्झौता भएका छन्, नेपालचीनबीच । सन् २०१० सम्म चीनको सहयोगलाई नेपालमा सामान्य शङ्काको नजरले समेत हेरिँदैनथ्योÙ चीनलाई असल, शान्त र निरपेक्ष विकास साझेदार मान्ने मनोविज्ञान थियो । त्यसयता भने बेइजिङ काठमाडौंमा उभिएको भयंकर खतराका रूपमा दक्षिण र पश्चिमले अर्थ्याउन थालेका छन् । त्यो प्रचारबाट नेपाली जनमत पनि थोरबहुत प्रभावित भइरहेको छ । त्यसमाथि राष्ट्रपति सीको महत्त्वाकांक्षी योजना बीआरआईका कारण विश्वभर चीनलाई विश्व महाशक्ति र अमेरिकी विश्वको वैकल्पिक शक्तिका रूपमा हेर्न थालिएको छ । सायद चीन पनि यही दिशामा बेजोडले अघि बढिरहेकै छ । त्यसैले उसले यति बेला जीडीआई, जीसीआई र जीएसआई परियोजना अघि सारेको छ । प्रचण्डले हुवावे कम्पनीको अवलोकन गरिरहेका बेला सिरियाली राष्ट्रपति बसर अलअसदले यी तीन वटै परियोजनामा रणनीतिक साझेदारीको सम्झौता गरिरहेका थिए, ग्रेट हल अफ द पिपलमा । सम्भवतः यही कारण प्रचण्डली छ्याङ वार्ता र सम्झौताबारे चिनियाँ मिडियामा सामान्य रिपोर्टसम्म थिएन । सिरियाली नेता बसर अलअसद मात्रै छाएका थिए ।नेपालको नयाँ संविधान, त्यसपछि भारतीय नाकाबन्दी, त्यसलाई प्रतिरक्षा गर्न चिनियाँ आडभरोसा र त्यसबीच नेपाललाई भूजडित बनाउने गरी प्रचार भएका सम्झौताहरूले नेपालको भूराजनीतिक महत्त्वभन्दा बढी नेपाललाई नै पश्चिमाले शंकाको राडारमा पारेका हुन् । सन् २०१६ र २०१८ मा तत्कालीन प्रधानमन्त्री ओलीको चीन भ्रमणका बेला भएका सम्झौताहरूको पूर्णविरामका रूपमा संयोगले राष्ट्रपति सीको २०१९ मा भएको नेपाल भ्रमणका बेला जारी १४ बुँदे सम्झौताले लगाएको मान्न सकिन्छ । किनकि ती सम्झौता आधारभूत रूपले नै कार्यान्वयन भएनन् । यसमा अहिलेका प्रधानमन्त्रीको मात्र दोष नभएर उनका पूर्ववर्ती ओलीकै मुख्य योगदान छ । तर संयोग यस्तो परेको छ कि एमालेलाई आगामी चुनावसम्म राजनीतिक प्रचार गर्न पाउने मसला भने प्रचण्डले दिएका छन् । चीनसँग प्रचण्डले बेइमानी गरेको, दक्षिण र पश्चिमसँग घुँडा टेकेर कुर्सी बचाएको भन्ने ओलीको प्रचारबाजीले अब तीव्र गति लिने निश्चित छ । वास्तवमै चीनसँगको सम्झौताको महिमागान गर्दै भारतवेष्टितबाट नेपाल भूजडित बनेको, दक्षिणको बाटो मात्र नभएर उत्तरबाट नेपालीले सबै आवश्यकता पूर्ति गर्न सकिने विकल्प खुला भएको भनेर खुसियाली मनाइएको थियो । तर सीसँगको सम्झौताले पाँच वर्ष पूरा गरिसक्दा पनि कुनै प्रगति भएको छैन । भलै प्रचण्डको चीन भ्रमणको केही दिनपहिले बन्द रहेको तातोपानी नाकाबाटै भियतनामी बेसार नेपाल आइपुगेको थियो । प्रचण्डले न्युयोर्कबाट चीनको उडान समातेकै समयमा मुस्ताङको कोराला नाका सुरु गरियो । तर प्रचण्ड नेपाल पुगेर उपलब्धि गणना गर्ने बेलासम्म त्यो जारी रहन्छ भन्ने ग्यारेन्टी छैन । अब चीनले नेपाली नेताहरूको भन्दा आफ्नै खुफिया संयन्त्रका भरमा नेपालनीति तय गर्ने निश्चित भएको छ । यस पटकको प्रचण्डको चीन भ्रमणको उपलब्धि नै यही हो भने पनि हुन्छ । सन् २०१९ मा सीको नेपाल भ्रमणका बेला दुई पक्षले नेपालमा उत्तरदक्षिण तीन वटा, कोशी आर्थिक करिडोर, गण्डकी आर्थिक करिडोर र कर्णाली आर्थिक करिडोरको विकासका परियोजना अघि बढाएर रोजगारी सृजना गर्न र स्थानीय जीविकोपार्जनमा सुधार गर्न तथा आर्थिक वृद्धि र विकासलाई प्रोत्साहित गर्नेछन् भन्ने घोषणा गरिएको थियो । ती विषयको चर्चासम्म भएन । चिनियाँ ऋण सहयोगमा बनाइएको र झन्डै अलपत्र पर्ने खतरा बढिरहेको पोखरा विमानस्थल निर्माणका लागि लिएको ऋण मिनाहाको प्रस्ताव प्रचण्डले गर्दा चिनियाँ पक्षले झन् बढी चित्त दुखाएको छ । बीआरआईको मुख्य नेपाल थिम रहेको हिमालय पार बहुआयामिक कनेक्टिभिटी सञ्जालको ढाँचामा व्यापक कनेक्टिभिटी बढाउनेÙ बन्दरगाह, सडक, रेलमार्ग, हवाई मार्ग र सञ्चार सम्बन्ध विस्तार गर्ने गरी बेल्ट एन्ड रोड इनिसियटिभ अन्तर्गतको समझदारीपत्र लागू गर्नेÙ समझदारीपत्रमा उल्लेख भएका सबै क्षेत्रमा सहकार्य बढाउन व्यावहारिक उपाय अपनाउनेÙ पूर्वाधार तथा उत्पादनमूलक क्षेत्रमा चिनियाँ लगानीका लागि सहजीकरण नेपालले गर्ने प्रतिबद्धता जनाएको नेपाल यस पटक यी विषयमा प्रवेश नै गर्न नसक्ने अवस्थामा थियो । यी कामको पूर्णत स्वामित्व अहिले नेपालमा भारत र अमेरिकाले लिएका छन् । अर्कातिर, विकास सहायताभन्दा बढी ऋण सहयोगबाट दीर्घकालीन साझेदार बनाउन चाहने चिनियाँ नीतिले नेपाल चेपुवामा परेको छ । भूराजनीतिक संवेदनशीलता र गिर्दो आर्थिक अवस्थाका कारण नेपालले पूर्वाधार विकासका नाममा विदेशी ऋण लिन असम्भवप्रायः छ । त्यसमाथि विश्व बैंक र आईएमएफ मुख्यालयले साझेदार राष्ट्रहरूलाई चिनियाँ ऋण तिर्न आफूहरूलाई उपयोग गरिएको भन्दै चेतावनी दिँदै आएको तथ्य सार्वजनिक नै छ । यसका लागि नजिकको उदाहरणका लागि श्रीलंका छँदै छ । चीनको बीआरआई परियोजना राजा वीरेन्द्रको शान्ति क्षेत्र प्रस्तावजस्तै अलपत्र पर्ने देखेर राष्ट्रपति सीले ग्लोबल सेक्युरिटी इनिसिएटिभ्स (जीएसआई), ग्लोबल सिभिलाइजेसन इनिसिएटिभ्स (जीसीआई) र ग्लोबल डेभलपमेन्ट इनिसिएटिभ्स (जीडीआई) अघि सारेका छन् । ओलीको बहिर्गमन र देउवाको सत्तारोहण भएकै बेला २०२२ सेप्टेम्बरमा राष्ट्रपति विद्यादेवी भण्डारीले प्रचण्डको समेत सहमतिमा जीएसआई भर्चुअल समिटमा सम्बोधन गरेपछि दक्षिणपश्चिम शक्ति जर्याकजुरुक उठेर नेपाली शासकले त्यतातिर हेर्न पनि नसक्ने गरी कर्याककुरुक पारिदिएका हुन् । चिनियाँ जीएसआई समिटमा भण्डारीको भर्चुअल सम्बोधनलाई पश्चिमले निकै गम्भीरतापूर्वक लियो । त्यो उत्ताउलोपनाको कारबाही बेहोर्न प्रचण्ड बाध्य भएका छन् । अन्यथा बीआरआई अन्तर्गतका केही विकास परियोजना, जुन दक्षिण र पश्चिमलाई समेत कुनै असर नपार्ने खालका थिए, अघि बढाउन प्रचण्ड अन्तिम समयसम्म कसरत गर्दै थिए । तर दक्षिणपश्चिमले त्यसो गर्न पनि अनुमति दिएनन् । प्रचण्डको, उनकै शब्दको नयाँ प्रयोगको, भ्रमणको उपलब्धि पूर्वपरराष्ट्रमन्त्री प्रदीप ज्ञवालीले प्रतिक्रिया जनाएभन्दा पनि माथितिर होइन, तलतिरै खोज्नुपर्छ । यतिसम्म कि, यो भ्रमणको सबै खर्च चिनियाँ विदेश मन्त्रालयले बेहोरेको थियो । त्यही भएर सुकुम्बासी नेता डिलाराम आचार्यदेखि अन्धाधुन्द अर्बपतिको दौडमा रहेका व्यापारीले पनि प्रचण्डको काखको न्यानोसँगै मोज उठाएका छन् । सरकारी भ्रमण टोलीका बारेमा अरू बढी केही भनिरहनु नै पर्दैन, तस्बिर नै काफी छन् । पक्कै पनि चीनले प्रचण्डको व्यक्तिगत चाहना पूरा गराउनमा र खातिरदारी गर्नमा भने कुनै कमी राखेन । च्यान चुआन काठमाडौं जाँदा प्रचण्ड युरोप गएको क्षतिपूर्तिस्वरूप छोङछिङ भ्रमण भएको छ । भारतले उज्जैनमा गेरुवस्त्र धारणसहित पूर्णाहुति गराएको जवाफमा चीनले दिल खोलेर प्रचण्ड जम्बोरीलाई मानसरोवरको दृश्यावलोकन गराएको छ । यो आफैंमा ऐतिहासिक हो । हेलीमार्फत कैलाश पर्वत र मानसरोवरको अवलोकन, दर्शन र मनोकांक्षा माग्ने विश्वकै पहिलो नेता प्रचण्ड आफैं बन्दै छन् । भ्रमणको योभन्दा बढी उपलब्धि खोज्नु आफैंमा मूर्खता हुन जाला ।"
सबको सन्मति दे भगवान् !,"महात्मा गान्धीको प्रयोगभारत विभाजनका बखत महात्मा गान्धीले नोआखलीमा एउटा प्रयोग गरेका थिए । जसले मान्छेभित्र जरो जमाएको कट्टरतालाई फुकालेको थियो । उनको सामुदायिक सामञ्जस्यको प्रयत्न आज पनि दुनियाँभरिका लागि पाठ बनिरहेकै छ । गान्धीको यो भनाइ आजको नेपाली सन्दर्भमा मननीय छ, म एक असली हिन्दु हुँ । यसकारण म एक असली मुसलमान हुँÙ सिख, पारसी, इसाई आदि पनि हुँ । तिमी एउटा धर्मको असली प्रतिनिधि बन्न सक्यौ भने संसारका सबै धर्मको असली प्रतिनिधि बन्न सक्छौं । यस्तो अनुभूति गर्न सकियो भने मात्र सबै धर्मको सम्मान हुन सक्छ । सँगै गान्धीको यो कथनलाई पनि ध्यानमा राख्नुपर्ने हुन्छ सबै धर्म मनुष्यकृत हुन्, मान्छे स्वयंमा अधुरो छÙ यसकारण मान्छेका सबै अवधारणा अधुरा छन् । तसर्थ धर्म परिवर्तन अर्थहीन छ । एउटा अधुरोबाट अर्को अधुरोमा जानुले के सम्पूर्णता दिन सक्छ ? यसैले धर्म परिवर्तन होइन, धर्ममा परिवर्तनको आवश्यकता छ । र यो सधैं भैराख्नुपर्छ किनभने अवधारणा जड हुन्छ । त्यो स्वतः परिवर्तनशील हुँदैन जबकि समाज निरन्तर परिवर्तनशील हुन्छ । यही त्यो धर्मदृष्टि हो जुन गान्धीबाट ग्रहण गर्न सकिन्छ । धर्म गान्धीको निजी जीवन र उनको राजनीतिको केन्द्रमा थियो । उनी मूल रूपमा हिन्दु थिए तर धार्मिक सहिष्णुतामा विश्वास राख्थे । के हामी त्यो प्रक्रियालाई अनुकरण गर्न तयार छौं, जसले गान्धीलाई मूल रूपमा हिन्दु तर धार्मिक सहिष्णुतामा विश्वास गर्ने बनायो ? गान्धीको धार्मिक विश्वास उनको स्वयंको कठिन परिश्रम र अनुभवको परिणाम थियो । आज हामी गान्धीबाट सिक्न सक्छौं कि धार्मिक सहिष्णुता कुनै पृथक् गुण होइन । हामी तार्किक, नैतिक र निडर बनेरै धार्मिक रूपमा सहिष्णु बन्न सक्छौं । गान्धी पहिला व्यक्ति थिएनन् जसले हिन्दु भएर पनि अर्को धर्मको सम्मान गरे । अर्को धर्ममा पनि यस्ता मान्छेहरू उदाए वा उदाएका छन् जो हिन्दु धर्मलाई सम्मान गर्छन् । गान्धीको आग्रह कर्मकाण्डभन्दा आध्यात्मिकतामा थियो । गान्धीले कहिल्यै साध्यले साधनलाई उचित मान्ने कुरा स्वीकार गरेनन् । उनका अनुसार साधन त्यति नै जरुरी छ जति परिणाम । उनी बल दिएर भन्थे, साधन आखिर साधन नै हो, म भन्छु साधन नै अन्ततः सबै थोक हो । साध्य र साधनबीच कुनै विभाजक पर्खाल छैन । उनी साधनलाई एउटा बीउका रूपमा र परिणामसाध्यलाई रूखका रूपमा परिभाषित गर्थे । प्रार्थना गर्दै गान्धी नोआखलीका घरघर पुग्थे, ईश्वर अल्लाह तेरो नाम, सबको सन्मति दे भगवान् !"
विवाह समारोहमा आगलागी हुँदा १ सयको मृत्यु,बग्दाद (एजेन्सी) इराकको उत्तरी क्षेत्रस्थित एक विवाह समारोहमा आगलागी हुँदा कम्तीमा १ सय जनाको मृत्यु भएको छ । इराकको निनेभे प्रान्तस्थित काराकोस जिल्लाको उक्त घटनामा १ सय ५० जना घाइते भएको सुरक्षा अधिकारीहरूले बताएका छन् । आगलागीको कारण भने सार्वजनिक भएको छैन । इराकको स्वास्थ्य मन्त्रालयका अनुसार घाइतेमध्ये धेरैको अवस्था गम्भीर छ । साथै उनीहरूलाई उपचारका लागि विभिन्न अस्पतालमा लगिएको छ । स्थानीय समयअनुसार मंगलबार राति १० बजेर ४५ मिनेटमा आगलागी सुरु भएको हो । यद्यपि स्थानीय अधिकारीहरूले घाइतेको संख्याबारे मिश्रित तथ्यांक दिएका छन् । आगलागीबाट नवविवाहित जोडी पनि घाइते भएको अन्तर्राष्ट्रिय सञ्चारमाध्यमले जनाएका छन् ।विवाह समारोहको पार्टी भइरहेको ब्यांक्वेट हलमा आगलागी छोटो समयमै फैलिएको थियो । इराकी रेड क्रिसेन्टले भने ४ सय ५० भन्दा धेरैको हताहत भएको तर कतिको मृत्यु भयो भन्ने यकिन तथ्यांक सार्वजनिक गर्न कठिन रहेको जनाएको छ । स्थानीय पत्रकारहरूले घटनास्थलबाट धेरैबेरसम्म एम्बुलेन्सबाट दर्जनौं घाइतेको उद्धार गरिएको बताएका छन् । विवाह समारोहमा उपस्थित प्रत्यक्षदर्शीहरूले सिंगो हल नै आगोले भरिएको प्रतिक्रिया दिएको पाकिस्तानी सञ्चारमाध्यम डन न्युजको समाचारमा उल्लेख छ । घटनापछि इराकका प्रधानमन्त्री मोहम्मद सिया अल सुदानीले विज्ञप्ति जारी गर्दै पीडितको उद्धारका लागि सम्पूर्ण उद्धारका प्रयास परिचालन गर्न गृह र स्वास्थ्यमन्त्रीलाई निर्देशन दिएका छन् ।इराकमा यसअघि २०२१ मा कोरोना महामारीका बेला दक्षिणी क्षेत्रमा रहेको एक अस्पतालमा यस्तै भीषण आगलागी हुँदा ६० जनाभन्दा धेरैको मृत्यु भएको थियो । सोही वर्ष अप्रिलमा अक्सिजन ट्यांक विस्फोट भएर आगलागी हुँदा ८० जनाभन्दा धेरैको मृत्यु भएको थियो ।
नेपालमा चामल निर्यातमा भारतले अझै दिएन अनुमति,"(नयाँदिल्ली)चामल निर्यातमा प्रतिबन्ध लगाएको भारतले अन्य देशलाई निर्धारित परिमाणमा उपलब्ध गराउन थाले पनि नेपालको मागमा भने कुनै निर्णय गरेको छैन । भारतले विभिन्न देशलाई तोकिएको परिमाणमा निर्यातको अनुमति दिन थालेको हो । सिंगापुर, मरिसस र भुटानपछि यूएईलाई भारतले चामल निर्यात गर्ने भएको छ । तर, नेपालको हकमा भने अझैसम्म भारतले निर्यातको अनुमति दिएको छैन ।वैश्विक बजारमा भारत चामलको ठूलो निर्यातक देश हो । विश्वमा हुने कुल चामल निर्यातको ४० प्रतिशत हिस्सा भारतको रहँदै आएको छ । तर, आन्तरिक बजारमा मूल्यवृद्धि हुन नदिन भारतले २० जुलाईबाट गैरबासमती चामलको निर्यातमा पूर्ण प्रतिबन्ध लगाएको छ । भारतको उक्त निर्णयपछि विश्व बजारमा चामलको मूल्यवृद्धि भएको छ । विभिन्न देशले चामलको निर्यात खोल्न भारतलाई आग्रह गर्दै आएका छन् । नेपालले पनि एक लाख मेट्रिक टन चामलको माग गरेको महिना दिन बढी भइसकेको छ । भारतको विदेश व्यापार निर्देशनालयले पछिल्लो पटक यूएईलाई ७५ हजार मेट्रिक टन गैरबासमती चामल निर्यातको अनुमति दिएको हो । राष्ट्रिय सहकारी निर्यात लिमिटेडमार्फत उक्त परिणामको चामल यूएईलाई निर्यात गरिने निर्देशनालयले जारी गरेको सूचनामा उल्लेख छ । केही अगाडि भारत सरकारले भुटानलाई ७९ हजार, सिंगापुरलाई ५० हजार र मरिससलाई १४ हजार मेट्रिक टन गैरबासमती चामल निर्यातको अनुमति दिएको थियो । त्यस्तै, सेनेगललाई ५ लाख टन, गाम्बियालाई ५ लाख टन, इन्डोनेसियालाई २ लाख टन, मालीलाई एक लाख टन र भुटानलाई ४९ हजार मेट्रिक टन टुटा चामल निर्यातको अनुमति भारतले दिइसकेको छ । नेपाल सरकारले चाडबाडलाई लक्षित गरेर दिल्लीस्थित नेपाली दूतावासमार्फत १ लाख टन चामल र १० हजार टन चिनी निर्यातको अनुमति भारतसँग मागेको छ । दूतावास स्रोतले भन्यो, त्यस विषयमा सम्बन्धित पक्षसँग छलफल भइरहेको र छिट्टै निर्णय आउनेमा आशावादी छौं । नेपालका प्रधानमन्त्री पुष्पकमल दाहाल र भारतीय प्रधानमन्त्री नरेन्द्र मोदीबीच गत साउन २० मा भएको टेलिफोन वार्तामा पनि दाहालले नेपालको हकमा चामलमाथिको प्रतिबन्ध हटाउन आग्रह गरेका थिए । विभिन्न प्रदेशमा हुँदै गरेको चुनाव र आगामी मेजुनमा हुने लोकसभा चुनावलाई लक्षित गर्दै भारत सरकारले खाद्यान्नको मूल्यवृद्धि हुन नदिन निर्यातमा रोक लगाएको छ । जुन महिनादेखि गहुँको निर्यातमा भारतले रोक लगाएको छ । त्यसपछि गैरबासमती चामलको निर्यातमा रोक लगाएको थियो । पछि बासमती चामलको निर्यातमा सर्तहरू थपेर त्यसमा पनि कडाइ गरिसकेको छ । प्रतिटन एक लाख रुपैयाँ मूल्यभन्दा कम मूल्यको बासमती चामलको निर्यातमा रोक लगाइएको हो । त्यस्तै, उसिना चामलको निर्यातमा २० प्रतिशत ड्युटी कर लगाइएको छ । भारतबाट १ सय ४० देशमा चामल निर्यात हुँदै आएको छ । निर्यातमाथि लगाइएको प्रतिबन्धले चामल खपत हुने देशमा मूल्य अकासिँदै गएको छ ।"
छोटकरी,"क्यानडाका हाउस अफ कमन्सका सभामुखद्वारा राजीनामा ओटावा (एजेन्सी) क्यानडाको हाउस अफ कमन्सका सभामुख एन्थोनी रोटाले राजीनामा दिएका छन् । तत्कालीन दोस्रो विश्वयुद्धमा नाजीको तर्फबाट युद्ध लडेका युक्रेनी नागरिकलाई संसद्मा आमन्त्रित गरेर सम्मान गरेको विषयमा विवाद भएपछि उनले राजीनामा दिएका हुन् । गत शुक्रबार सभामुख रोटाले ९८ वर्षीय यारोस्लाभ हुँकालाई युक्रेन युद्धको हिरो बताएका थिए भने सांसदहरूले उठेर उनको सम्मान गरेका थिए । पछि उनी हिटलरको सेनामा सहभागी भएर विश्वयुद्ध लडेको सार्वजनिक भएको थियो । यो घटनापछि क्यानडाका प्रधानमन्त्री जस्टिन ट्रुडोले संसद तथा सभामुख रोटाको आलोचना गरेका थिए । चौतर्फी आलोचना र राजीनामाको मागपछि रोटाले पनि आत्मालोचना गर्दै राजीनामा दिएको बताएका छन् । यो घटनाका बारेमा म सबैसँग माफी माग्न चाहन्छु, उनले भनेका छन् ।राष्ट्रसंघद्वारा आणविक हतियारउन्मूलनको आह्वानन्युयोर्क (एजेन्सी) संयुक्त राष्ट्रसंघका महासचिव एन्टोनियो गुटेरेसले आणविक हतियार उन्मूलन गर्न आह्वान गरेका छन् । उनले आणविक शक्ति सम्पन्न राष्ट्रहरूलाई त्यस किसिमको हतियारलाई पूर्ण रूपमा हटाउन आग्रह गरेका हुन् । उनले मानवीय प्रकोपलाई रोक्न आणविक हतियार हटाउनु महत्त्वपूर्ण कदम हुने पनि बताए । महासचिव गुटेरेसले अहिलेको विश्वको सबैभन्दा ठूलो चिन्ता नै हतियारको दौड भएको बताए ।"
"विदेशी लगानीका कम्पनीको क्षमता उपयोग ७११, नाफाको दर १४३ प्रतिशत",सर्वेक्षणका अनुसार आर्थिक वर्ष ०७७७८ मा नेपालमा कुल १९ अर्ब ५१ करोड रुपैयाा एफडीआई भित्रिएको छ । तर सोही आर्थिक वर्षमा विदेशी लगानीबापतको लाभांशका रूपमा मात्र करिब २६ अर्ब रुपैयाँ बाहिरिएको थियो । यसरी फिर्ता हुने विदेशी लगानी र हरेक वर्ष लाभांशबापत बाहिरिने रकम जोड्दा ठूलो परिमाणमा विदेशी मुद्रा बाहिरिने जानकार बताउँछन् । हरेक वर्ष नेपाल भित्रिने एफडीआई सोही वर्षको मात्र हुने तर उक्त अवधिमा लाभांशका रूपमा बाहिरिने रकम हालसम्मको सबै एफडीआईको भएकाले भित्रिनेभन्दा बाहिरिने रकम धेरै देखिएको हुन सक्ने राष्ट्र बैंकले प्रस्ट्याएको छ ।गत आर्थिक वर्षमा भने सबै महिनामा विदेशी लगानी उच्च दरले घटेको छ । अघिल्लो आर्थिक वर्षको तुलनामा गत आर्थिक वर्षमा विदेशी लगानी करिब ६८ प्रतिशतले घटेर ५ अर्ब ९६ करोड कायम भएको छ । अघिल्लो वर्ष खुद प्रत्यक्ष वैदेशिक लगानी १८ अर्ब ५६ करोड रुपैयाँ थियो । चालु आर्थिक वर्षको पहिलो महिनामा २ अर्ब ६५ करोडले विदेशी लगानी धनात्मक छ । अघिल्लो वर्षको सोही अवधिमा खुद प्रत्यक्ष वैदेशिक लगानी १ अर्ब ४० करोड ऋणात्मक थियो ।प्रत्यक्ष वैदेशिक लगानीसम्बन्धी आवश्यक तथ्यांक संकलन गरी लगानीको क्षेत्रगत अवस्था एवम् प्रवृत्ति विश्लेषणका आधारमा आवश्यक नीति निर्माणमा सहयोग पुर्याउने उद्देश्यले प्रत्येक आर्थिक वर्षमा स्थलगत सर्वेक्षण सम्पन्न गरी प्रतिवेदन प्रकाशन गर्दै आएको छ । आर्थिक वर्ष ०७८७९ मा नेपालमा प्रत्यक्ष वैदेशिक लगानीमा सञ्चालित कम्पनीमध्ये कुल २ सय ३१ वटा कम्पनीको नमूना छनोट गरी सर्वेक्षणबाट प्राप्त तथ्यांक तथा अन्य विवरणका आधारमा प्रतिवेदन तयार पारेको जनाइएको छ ।
छिटछिटो कर्मचारी सरुवाले विकास निर्माण सुस्त,"यातायात व्यवस्था विभागमा पनि उस्तै समस्या छ । जहाँ महानिर्देशक वर्ष दिनसम्म टिक्न धौधौ पर्छ । सेवाग्राहीसँग दैनिक सरोकार राख्ने विभागमा महानिर्देशक फेरिइरहँदा सवारी चालक अनुमतिपत्र (लाइसेन्स), इम्बोस्ड नम्बर प्लेट जडानलगायत काम प्रभावित बन्दै आएका छन् । विभागले प्रवाह गर्ने सेवामा ढिलाइ भइरहेको समयमा एक वर्षमा ६ जना महानिर्देशक फेरिएका छन्, जसले गर्दा नियमित सेवा काममा असर गरेको कर्मचारीहरूले बताए । केही सरुवा भएर गए पनि धेरै समय बस्न नचाहने र केही बस्न चाहँदाचाहँदै विभागीय मन्त्रालयले हस्तक्षेप गर्दा समस्या हुने गरेको विभाग स्रोतको भनाइ छ । विभागमा ०७९ असार १९ मा नमराज घिमिरे सरुवा भएपछि त्यसयता महानिर्देशक फेरिइरहेका छन् । त्यसयता वर्ष दिन टिकेर महानिर्देशकले काम गर्न पाएका छैनन् ।०७९ असार २० मा महानिर्देशकको जिम्मेवारी सम्हालेका सुरेश राउत दुई महिना र ०७९ भदौ २० मा महानिर्देशकको जिम्मेवारी सम्हाल्न पुगेका टोकराज पाण्डे पाँच महिनामै सरुवा भए । उनीपछि भौतिक पूर्वाधार तथा यातायात मन्त्रालयबाट महानिर्देशकको जिम्मेवारी सम्हाल्न पुगेका तुलसीनाथ गौतम झन् एक महिना पूरा पनि विभागमा बस्न पाएनन् । नारायणप्रसाद भट्टराई गृह मन्त्रालय सरुवा भएको एक महिनामा महानिर्देशकको जिम्मेवारी सम्हाल्न उद्धवप्रसाद रिजाल पुगेका छन् । कार्ड सकिएकाले तीन महिनाभन्दा बढी समयदेखि लाइसेन्स छपाइ बन्द छ । साढे ११ लाखभन्दा बढी सेवाग्राहीले नयाँ र नवीकरण गर्न दिएको लाइसेन्स पाएका छैनन् । एक वर्षभन्दा बढी समयदेखि प्रक्रिया पूरा गरेका सेवाग्राही लाइसेन्सको पर्खाइमा छन् । तर दसैंअघि कार्ड आउने स्थिति नभएको र माग हुने कार्डको संख्या बढ्ने विभाग स्रोतले जनायो । निजामती ऐनअनुसार विशेष परिस्थितिबाहेक सामान्यतया दुई वर्षमा मात्र कर्मचारी सरुवा गर्ने गरिन्छ । तर भौतिक मन्त्रालयले वर्ष दिन नपुग्दै कर्मचारी सरुवा गर्दै आएको छ । प्रक्रिया पुर्याएरै वर्षमा एक पटक भदौमा कर्मचारी सरुवा गर्ने गरिएको भौतिक पूर्वाधार तथा यातायात मन्त्रालयका सहसचिव एवं प्रवक्ता भीमार्जुन अधिकारीले दाबी गरे ।"
रासायनिक मल कारखाना अध्ययन सम्झौता,काठमाडौं (कास) नेपालमा रासायनिक मल कारखाना खोल्ने सम्बन्धमा विस्तृत सम्भाव्यता अध्ययनका लागि लगानी बोर्ड नेपाल र मलेसियन कम्पनी रिनिकोला कम्पनीबीच सम्झौता भएको छ । ग्रिन एमोनिया र क्याल्सियम एमोनियम नाइट्राइट मल उत्पादन गर्ने कारखाना खोल्न सम्भाव्यता अध्ययन गर्ने सहमति भएको हो । लगानी बोर्डको कार्यालयमा बुधबार यससम्बन्धी सम्झौता भएको छ । सम्झौतामा लगानी बोर्डका प्रमुख कार्यकारी अधिकृत सुशील भट्ट र रिनिकोलाका प्रबन्ध निर्देशक बोमहिदी अब्देलालीले हस्ताक्षर गरे । सम्झौताअनुसार रिनिकोलाले अनुमतिपत्र पाएको २४ महिनाभित्र विस्तृत सम्भाव्यता अध्ययन प्रतिवेदन लगानी बोर्डको कार्यालयसमक्ष पेस गर्नुपर्ने बोर्डले जनाएको छ । तनहुँको आँबुखैरेनीमा स्थापना हुने गरी प्रस्तावित यस परियोजनाले इलेक्ट्रोलाइसिस प्रविधि प्रयोग गरी ग्रिन एमोनिया र क्याल्सियम एमोनियम नाइट्राइट मल तयार पार्ने गरी अध्ययन गर्नेछ । करिब २६ करोड अमेरिकी डलर लागत अनुमान गरिएको परियोजनाबाट वार्षिक ९५ हजार ६ सय टन ग्रिन एमोनिया र २ लाख ८६ हजार ९७५ टन क्याल्सियम एमोनियम नाइट्राइट मल उत्पादन हुने अनुमान गरिएको बोर्डले बताएको छ । सार्वजनिकनिजी साझेदारी ऐन तथा नियमावलीको व्यवस्थाअनुसार रिनिकोलाले ऊर्जाका रूपमा विद्युत् शक्तिको उपयोग गरी वातावरणमैत्री प्रविधिमा आधारित भई मल उत्पादन गर्न ०७९ पुस २४ मा लगानी बोर्डमा प्रस्ताव पेस गरेको थियो । उक्त प्रस्तावका आधारमा लगानी बोर्डको ०७९ चैत ३० मा बसेको ५३औं बैठकले अध्ययन अनुमतिपत्र प्रदान गर्ने निर्णय गरेको थियो । रिनिकोलासँग हुने समझदारीपत्रको मस्यौदा गत भदौ ८ मा बसेको लगानी बोर्डको ५५औं बैठकबाट स्वीकृत भएको थियो ।
ल्हारक्यालले बढाए मायादेवी प्रवेश शुल्क,"(लुम्बिनी)कोरोना महामारीपछि बुद्ध जन्मस्थल लुम्बिनीमा विदेशी पर्यटकको संख्या वृद्धि भइरहेका बेला विश्वसम्पदा सूचीमा सूचीकृत मायादेवी मन्दिर प्रवेश शुल्क बढाइएको छ । लुम्बिनी विकास कोष उपाध्यक्षमा ल्हारक्याल लामा नियुक्त भएलगत्तै शुल्क वृद्धि गरिएको हो । गत साउन १६ मा उपाध्यक्ष नियुक्त भएका लामा साउन २५ मा लुम्बिनी आएर कार्यभार सम्हालेका थिए । लगत्तै गत साउन २९ मा बसेको कोष परिषद् बैठकले असोज १ बाट मायादेवी प्रवेश शुल्क बढाउने निर्णय गरेको थियो । नेपालीका लागि प्रवेश शुल्क भने यथावत् छ । भारतीय, सार्क र तेस्रो मुलुकका पर्यटकका लागि शुल्क बढाइएको छ । भारतीयलाई शतप्रतिशत र सार्क एवं तेस्रो मुलुकलाई ३३ प्रतिशत शुल्क बढाइएको लुम्बिनी विकास कोषले जनाएको छ । यसअघि मायादेवी प्रवेशका लागि भारतीय नागरिकले ४० रुपैयाँ शुल्क बुझाउनुपर्थ्यो । अहिले बढाएर ८० रुपैयाँ बनाइएको छ । सार्कका पर्यटकलाई तीन सय रुपैयाँ रहेकामा एक सय बढाएर चार सय पुर्याइएको छ । तेस्रो मुलुककालाई भने ६ सय रुपैयाँ रहेकामा बढाएर दुई सय वृद्धि गरेर ८ सय बनाइएको छ । भिडियो छायांकनका लागि पनि शुल्क बढाइएको छ । नेपालीलाई भिडियो छायांकनका लागि १० हजार रुपैयाँ शुल्क तोकिएको छ । यसअघि एक हजार थियो । त्यस्तै विदेशीलाई लामो फिल्म छायांकनका लागि एक हजार अमेरिकी डलर र छोटो भिडियो छायांकनका लागि ३ हजार डलर बनाइएको छ । यसअघि जुनसुकै भिडियो छायांकनका लागि ७ सय अमेरिकी डलर तोकिएको थियो । भिक्षु, भिक्षुणी, कपिलवस्तु, रूपन्देही र पश्चिम नवलपरासीका नागरिकलाई शुल्क नलाग्ने जनाइएको छ । तर उनीहरूले आफ्नो परिचयपत्र देखाउनुपर्नेछ । लुम्बिनी सबै नेपालीको भएकाले कसैको लाग्ने, कसैको नलाग्ने नीति विभेदकारी भएको अखिल नेपाल भिक्षु महासंघका पूर्वअध्यक्ष भिक्षु मैत्री महास्थवीरले बताए । शुल्क लिन नहुने सर्वोच्चको आदेशविपरीत लुम्बिनी विकास कोषले संकलन गरिरहेको र यसले अदालतको मानहानि हुने उनको भनाइ छ । कोषका सदस्य सचिव सानुराजा शाक्यले भने महँगी बढेको र शुल्क पुनरावलोकन आवश्यक भएकाले अहिले थोरै बढाउनुपरेकाले यसलाई अन्यथा लिन नहुने बताए । ०६५ मा पनि कोषले मन्दिर प्रवेश शुल्क लगाएको थियो । तर स्थानीय पर्यटन व्यवसायी दिलीप बनियाँले सर्वोच्चमा मुद्दा दायर गरेका थिए । त्यसपछि अदालतले कुनै पनि किसिमको शुल्क नलिन आदेश गरेको थियो । उक्त आदेश कोषले आंशिक मात्रै लागू गरेको छ । नेपालीबाट शुल्क नलिए पनि विदेशीबाट असुल्दै आएको थियो । एक दशकपछि फेरि कोषले अदालतको आदेशको अवहेलना गर्दै शुल्क लिन सुरु हुनु दुःखद भएको बनियाँको भनाइ छ । तत्कालीन पर्यटनमन्त्री रवीन्द्र अधिकारीको अध्यक्षतामा ०७५ जेठ १ मा बसेको बैठकले भदौ १ गतेदेखि नेपालीबाट पनि शुल्क लिने निर्णय गरेको थियो । पहिले एउटा टिकटको ३ दिनसम्म मान्यता हुन्थ्यो । अहिले बिहान ६ देखि राति ८ बजेसम्म मात्र मान्य हुन्छ । श्रद्धाले आउनलाई श्रद्धाले नै पैसा दिने वातावरण बनाउनुपर्छ, भिक्षु सुमंगलोले भने, पैसा लिएर पूजाआजा गर्न दिनुले राम्रो सन्देश जाँदैन । पशुपतिनाथ मन्दिरमा निःशुल्क प्रवेश छ । शान्तिका अग्रदूत मायादेवी मन्दिरमा शुल्क लाग्नु एउटै देशमा संस्कृति र सम्पदामा दोधारे नीति देखिन्छ । यो राम्रो होइन । शान्ति र प्रेरणाका लागि टाढाटाढाबाट आउने नेपालीले दर्शनार्थ पैसा तिर्नुपर्दा लुम्बिनीप्रति नराम्रो सन्देश जाने उनको भनाइ छ । सरकारले लुम्बिनी विकास कोषलाई प्रशासनिक र चालु खर्चका लागि बजेट नदिई आफैं आत्मनिर्भर बन्न भनेकाले आम्दानीका लागि बाध्यताले शुल्कवृद्धि गर्नुपरेको कोषका कोषाध्यक्ष ढुण्डीराज भट्टराईले बताए । यसअघि कोष सदस्य विश्वराज पौडेलको संयोजकत्वमा कार्यदल बन्यो, उनले भने, उक्त कार्यदलको सिफारिसमा शुल्क बढाइएको हो । लुम्बिनीको प्रशासनिक र चालु खर्च वार्षिक १८ करोड रुपैयाँभन्दा बढी छ । प्रवेश शुल्कबाट मात्रै कोषले वार्षिक १४ करोडभन्दा बढी आम्दानी गर्दै आएको छ ।"
अर्थ संक्षेप,"बजारमा मनाङ भ्याली वाइनकाठमाडौं (कास) मनाङका किसानले उत्पादन गरेको स्याउबाट उत्पादित मनाङ भ्याली वाइन नेपाली बजारमा सार्वजनिक भएको छ । मनाङ बेभरेजले ३५०० मिटर उचाइमा रहेको साब्जे लेकबाट नयाँ वाइन सार्वजनिक गरेको हो । हिमालयको शुद्धता र मौलिकपनाबाट प्रभावित भएर मनाङ भ्याली वाइन बजारमा ल्याइएको मनाङ बेभरेजका डाइरेक्टर आश्रय रञ्जितकारले बताए । विदेशी वाइन चाख्ने बानी परेका नेपाली उपभोक्ताले नेपाली स्वादको वाइन पक्कै पनि मन पराउनेछन्, उनले भने । मनाङ भ्याली वाइनले पर्यटकीय गन्तव्यका रूपमा मात्र चिनिएको मनाङ भ्यालीलाई एउटा अलग पहिचान प्रदान गरेको उनले बताए । खल्तीमा पैसा पठाउँदा कुनै शुल्क नलाग्ने काठमाडौं (कास) भुक्तानी वालेट खल्तीले आफ्ना प्रयोगकर्ताका लागि सेन्ड मनी फर फ्री अफर उपलब्ध गराएको छ । यस अफरअन्तर्गत बैंक लिंक गरेका खल्ती प्रयोगकर्ताले खल्ती फन्ड ट्रान्सफर बाट कुनै पनि बैंक खातामा सेवा शुल्कबिना पैसा पठाउन सक्नेछन् । सेवा प्रयोग गर्न भने खल्ती प्रयोगकर्ताले आफ्नो बैंक खाता खल्तीमा लिंक गर्न आवश्यक छ, कम्पनीले जारी गरेको विज्ञप्तिमा भनिएको छ, खाता लिंक गरेपछि खल्ती फन्ड ट्रान्सफरबाट पैसा पठाउने क्रममा बैंक लिंक छनोट गरी सेवा शुल्कबिना पैसा पठाउन सकिनेछ । स्ट्यान्डर्ड चार्टर्ड र वैकल्पिक ऊर्जा प्रवर्द्धन केन्द्रबीच सहकार्य काठमाडौं (कास) स्ट्यान्डर्ड चार्टर्ड बैंक नेपालले वैकल्पिक ऊर्जा प्रवर्द्धन केन्द्रको केन्द्रीय नवीकरणीय ऊर्जा कोषसँग कर्जा नोक्सानी ग्यारेन्टीका लागि सम्झौता गरेको छ । यस सम्झौताले नवीकरणीय ऊर्जा क्षेत्रमा वित्तपोषणलाई मापन गर्ने बैंकको भनाइ छ । कर्जा नोक्सानी ग्यारेन्टीले दिगो पहलका लागि कर्जा प्राप्त गर्न धितो आवश्यकतालाई कम गर्ने विश्वास गरिएको छ, बैंकले जारी गरेको विज्ञप्तिमा उल्लेख छ । सरकारको वैकल्पिक ऊर्जा प्रवर्द्धन केन्द्र र बेलायती सरकारअन्तर्गत यूकेएडको संलग्नताको यो संयुक्त कार्यक्रम हो । सिटिजन लाइफको आईपीओ नेप्सेमा सूचीकृत काठमाडौं (कास) सिटिजन लाइफ इन्स्योरेन्सको प्राथमिक सेयर (आईपीओ) नेप्सेमा सूचीकृत भएको छ । कम्पनीको सेयर सीएलआर्ई सिम्बोलबाट सूचीकृत भएको हो । कम्पनीको कुल ३ करोड ७५ लाख कित्ता साधारण सेयर सूचीकृत भएको हो । कम्पनी र नेप्सेबीच सेयर सूचीकरणसम्बन्धी सम्झौता भएको छ । कम्पनीको आईपीओ निष्कासन तथा विक्री प्रबन्धकमा एनआईएमबी एस क्यापिटल छ । सर्वसाधारण लगानीकर्ता सेयरधनी (वैदेशिक रोजगारीमा रहेका नेपाली, सामूहिक लगानी कोष र कर्मचारी) समेत मा वितरण गरिएको १ करोड १२ लाख कित्ता अर्थात् ३० प्रतिशत, कम्पनीका संस्थापक सेयरधनीको २ करोड ६२ लाख ५० हजार कित्ता अर्थात् ७० प्रतिशतसमेत गरी ३ करोड ७५ लाख कित्ता सूचीकृत भएको हो । कम्पनीको सेयर आइतबारदेखि कारोबारमा आउनेछ । नेप्सेले कम्पनीलाई पहिलो कारोबारका लागि न्यूनतम प्रतिकित्ता १७२ रुपैयाँ ४३ पैसादेखि अधिकतम ५१७ रुपैयाँ २९ पैसासम्म रेन्ज दिएको छ । स्तन क्यान्सर जागरुकताका लागि वाकाथनकाठमाडौं (कास) कोटिभिटी केयर्सले स्तन क्यान्सरसम्बन्धी सचेतना जगाउन र यससम्बन्धी कोष संकलनका लागि वाकाथन आयोजना गर्ने भएको छ । वाकाथन आगामी शनिबार बिहान ६ बजे काठमाडौंका मुख्य स्थान नारायणचौर, नागपोखरी, कान्तिपथ, सोह्रखुट्टे, शोभाभगवती, स्वयम्भूलगायत स्थानमा हुनेछ । स्वयम्भूमा कार्यक्रम समापन पनि गरिने कोटिभिटी नेपालले जनाएको छ । स्तन क्यान्सर रोगबारे सचेतना अभिवृद्धि गर्नु, बेलैमा प्रारम्भिक लक्षण पत्ता लगाई प्रभावितलाई छिटो उपचार सेवामा प्रेरित गर्नु तथा स्तन क्यान्सरसम्बन्धी अनुसन्धान, उपचार र सहयोगका लागि रकम जुटाउनु रहेको कोटिभिटी केयर्सले बताएको छ ।"
राष्ट्रिय आप्रवासन नीति ल्याइँदै,"(काठमाडौं)समग्र श्रम आप्रवासनको चक्रलाई सम्बोधन गर्ने गरी श्रम, रोजगार तथा सामाजिक सुरक्षा मन्त्रालयले राष्ट्रिय श्रम आप्रवासन नीति बनाउने गृहकार्य थालेको छ । सरकारले वैदेशिक रोजगारलाई व्यवस्थापन गर्न वैदेशिक रोजगारी नीति२०६८ जारी गरेको थियो । यो नीतिलाई ५ वर्षभित्र समीक्षा गर्ने भनिएको थियो । आन्तरिक श्रम बजारमा उपलब्ध जनशक्तिको विकल्प वैदेशिक रोजगार भएकाले वैदेशिक रोजगारीको व्यवस्थापनमा देखिएको १५ वर्षको अनुभव लिई राष्ट्रिय श्रम आप्रवासन नीति बनाउन लागिएको श्रम मन्त्रालयको भनाइ छ । नेपालबाट कुन मुलुकमा कहिलेसम्म कस्तो प्रकृतिको श्रमिक पठाउने, उनीहरूलाई कहिलेसम्म फर्काएर पुँजी र सीपलाई व्यवस्थित बनाउने भन्ने विषयमा योजना बनाउन राष्ट्रिय आप्रवासन नीति बनाइँदै छ, श्रममन्त्री शरतसिंह भण्डारीले भने, यसका लागि हामी गृहकार्यमा छौं ।सरकारले वैदेशिक रोजगारीलाई व्यवस्थापन गर्न २०६५ देखि वैदेशिक रोजगार विभाग बनाएको थियो । यो अवधिमा विभागले म्यानपावरमार्फत संस्थागत र व्यक्ति आफैं जिम्मेवारीमा रहने गरी ५६ लाख ५७ हजारलाई श्रम स्वीकृति दिइसकेको छ । हाल दैनिक २ हजार जना वैदेशिक रोजगारीमा गइरहेका छन् । वैदेशिक रोजगारी नीति२०६८ ले सुरक्षित वैदेशिक रोजगारीका लागि प्रमुख रूपमा ७ नीति लिएको थियो । जसमा अन्तर्राष्ट्रिय श्रम बजारमा रोजगारका अवसरको पहिचान तथा प्रवर्द्धन गर्ने, प्रतिस्पर्धात्मक क्षमतासहितका सीपयुक्त जनशक्ति विकास गरी वैदेशिक रोजगारको लाभलाई अधिकतम गर्ने, वैदेशिक रोजगारका समग्र चरण तथा प्रक्रियालाई सरल, पारदर्शी, भरपर्दो, व्यवस्थित र सुरक्षित बनाउने उल्लेख छ । श्रम बजारमा महिला श्रमिकका सरोकार सम्बोधन गर्दै समग्र आप्रवासन चक्रमा उनीहरूको अधिकार सुनिश्चित गर्ने, वैदेशिक रोजगार व्यवस्थापनमा सुशासनको प्रत्याभूत गर्ने, वैदेशिक रोजगार व्यवस्थापनमा स्थानीय, राष्ट्रिय तथा अन्तर्राष्ट्रिय स्रोत परिचालन गर्दै क्षेत्रगत साझेदारीको अभिवृद्धिबाट सहकार्य प्रवर्द्धन गर्ने र विप्रेषणलाई मानव विकास तथा उत्पादनमूलक क्षेत्रमा आधिकारिक रूपमा परिचालन गर्ने पनि नीतिमा छ । यो नीतिलाई पूर्ण कार्यान्वयन गराउन सरकारी संयन्त्र भने असफल देखिएका छन् । श्रम आप्रवासनको चक्रमा ठगी र शोषणका घटना रोकिएका छैनन् । १२ हजार नेपालीले गन्तव्य मुलुकमा ज्यान गुमाइसकेको सरकारी अभिलेख छ । वैदेशिक रोजगारमा जाने नेपाली कामदारको संख्यामा देखिएको बढ्दो प्रवृत्तिसँगै ठगी र अनियमितताका घटना वृद्धि भइरहेका छन् । गैरआवासीय नेपाली संघका उपाध्यक्ष डीबी क्षेत्रीले गन्तव्य मुलुकको सामाजिक सांस्कृतिक जीवनबारे पर्याप्त जानकारीको अभाव र श्रमिकको अधिकार सुरक्षा व्यवस्थामा पर्याप्त जानकारीको अभाव कायमै छ, उनले भने, वैदेशिक रोजगार व्यवस्थापनका समग्र पक्षमा सुशासन पटक्कै छैन ।सेन्टर फर दि स्टडी अफ लेबर एन्ड मोबिलिटी र प्रवासी नेपाली समन्वय समिति (पीएनसीसी) ले २२ हजार एक सय ४८ जना आप्रवासी नेपाली श्रमिकसँग अध्ययन गरी आइतबार सार्वजनिक अध्ययन प्रतिवेदनअनुसार १५ प्रतिशत मात्रै शून्य लागतमा वैदेशिक रोजगारीमा गएको देखिन्छ । बाँकीले ८० हजारदेखि तीन लाख रुपैयाँसम्म शुल्क तिर्नुपरेको छ । उनीहरूको औसत तलब ४० हजार तीन सय ३४ रुपैयाँ छ । श्रम मन्त्रालयको २०२२ को श्रम आप्रवासन प्रतिवेदनअनुसार वैदेशिक रोजगारीमा ३८३ प्रतिशत मात्रै दक्ष श्रमिक छन् । दक्षिण एसियाली ट्रेड युनियन समन्वय केन्द्रका महासचिव लक्ष्मण बस्नेत नीतिअनुसार अन्तर्राष्ट्रिय बजारको मागअनुरूप ज्ञान र सीप प्रदान गरी दक्ष, क्षमतावान् र प्रतिस्पर्धी श्रमशक्ति विकास गर्न नसकिएको बताउँछन् । नेपालले भर्ना प्रक्रियासम्म मात्रै गर्न सक्छ । जहाज चढाएर गन्तव्य देशको भूमि पुगेपछि कमजोर भूमिका हुँदोरहेछ, उनले भने, यसका लागि नेपालले क्षेत्रीय फोरम प्रयोग सक्नुपर्छ । आप्रवासनविद् डा मीना पौडेलले अहिले सतहमा देखिएका समस्याको समाधान एकीकृत आप्रवासन नीतिले गर्ने बताइन् । आप्रवासन आफैंमा सामाजिक पुँजी हो । समाज रूपान्तरणसँगै स्वरूप फेरिने मात्र हो, उनले भनिन्, श्रम आप्रवासनको समस्या बन्देज र प्रतिबन्धको अव्यावहारिक सर्तले सम्बोधन गर्न सक्दैनन् । त्यो रणनीति त केवल आप्रवासनको चरित्र फेर्ने मात्र हो, जसले आप्रवासी श्रमिकलाई अझ जोखिमपूर्ण यात्रामा धकेल्छ । आप्रवासन नीति बनाउँदा आप्रवासी श्रमिकसहितको सहभागितामा राजनीतिक, प्राज्ञिक, अर्थविद्, कानुनविद्, सुरक्षा, प्रशासनिक र परराष्ट्रकूटनीतिका व्यावहारिक अनुभवलाई समेटी गहन र पारदर्शी सार्वजनिक बहस गर्नुपर्ने उनको भनाइ छ । वैदेशिक रोजगार ऐन र त्यसका टुक्रे नियमावलीको सुधार वा संशोधन मात्रै नगरी सरोकार मन्त्रालयको संस्थागत भूमिका प्रस्ट पार्न र उनीहरूलाई उत्तरदायित्व बनाउन श्रम आप्रवासन नीतिको खाँचो रहेको सरोकारवालाको भनाइ छ । वैदेशिक रोजगार नीति वा आप्रवासन नीति अझै प्रस्ट हुनुपर्छ । अहिले गन्तव्य देशले पनि आफ्ना श्रम कानुन मापदण्ड र नीतिहरू सुधार गरिसकेका छन् । हामीले पहिला स्पष्ट नीति भएपछि मात्रै कानुन फेरबदल गर्न बाटो खुल्छ, श्रम मामिलाका विज्ञसमेत रहेका पूर्वसचिव पूर्णचन्द्र भट्टराईले भने, अब सेवा शुल्क, अभिमुखीकरण, घरेलु महिला कामदार, श्रम सम्झौतामाथि फराकिलो नीति बनाउनुपर्छ ।"
१० केजीभन्दा बढी सुन बरामद,"दोलखा (कास) प्रहरीले चीनबाट अवैध रूपमा ल्याइएको १० केजीभन्दा बढी सुन बरामद गरेको छ । बिगु गाउँपालिका, लामाबगरबाट सीमा प्रहरी चौकीेले बुधबार राति करिब ९ बजे उक्त सुन बरामद गरेको प्रहरी नायब उपरीक्षक दीपक खड्काले बताए । सदरमुकाम चरिकोटबाट ६८ किलोमिटर दूरीमा रहेको लामाबगरमा बरामद सुन पैदल मार्गबाट भित्रिएको अनुमान छ । आइतबारदेखि रोङजिया र कोल्दुम नाका चीनले एक साताका लागि खोलिदिएको छ । तर चीनले बन्द गरेको लप्ची नाकाबाट तस्करले सुन भित्र्याएको अनुमान प्रहरीको छ ।"
सुष्मा पहिलो खेलमै पराजित,"(हाङचउ)१९ औं एसियाली खेलकुदमा पदकको आस गरिएकी नेपालकी बक्सिङ खेलाडी सुष्मा तामाङ बुधबार पहिलो चरणमै पराजित भएकी छन् । महिला ५० केजीको अन्तिम १६ को भिडन्तमा सुष्मा काजकिस्तानकी नाजम काइजाईसँग अंकका आधारमा ५० ले चुकिन् । गत वर्ष यू२२ एसियाली बक्सिङ च्याम्पियनसिपमा रजत पदक जितेकी सुष्मासँग विश्व च्याम्पियनसिप खेलेको अनुभव पनि छ । पुरुष ६३५ केजी तौल समूहमा १३ औं दक्षिण एसियाली खेलकुदका स्वर्णधारी भूपेन्द्र थापा चाइनिज ताइपेइका चु इन लाइसँग अंकका आधारमा ४० ले पराजित भए । पहिलो चरणमा बाइ पाएका भूपेन्द्र सोझै प्रिक्वाटरफाइनलमा पुगेका थिए । नेपालका अर्का बक्सर रविन नेपाल अन्तिम १६ चरणमा फिलिपिन्सका जोन नोबेल मार्भिनसँग दोस्रो राउन्डमा आरएससीका आधारमा पराजित भए ।पौडी ः पौडीमा बुधबार प्रतिस्पर्धा गरेका नेपालका डुवाना लामा र नासिर हुसैन हिट चरणबाटै बाहिरिएका छन् । महिला १०० मिटर ब्रेस्टस्ट्रोकमा पहिलो हिटमा प्रतिस्पर्धा गरेकी डुवाना सातौं स्थानमा रहिन् । उनले निर्धारित दूरी तय गर्न १ मिनेट २०१५ सेकेन्ड लगाइन् । हिटमा ७ खेलाडीले प्रतिस्पर्धा थिए । डुवाना यसअघि महिला २०० सय मिटर फ्रिस्टाइलमा पनि हिट चरणबाटै बाहिरिएकी थिइन् । पुरुष २०० मिटर फ्रिस्टाइल स्पर्धामा दोस्रो हिटमा प्रतिस्पर्धा गरेका नासिरले निर्धारित दूरी २ मिनेट ००१४ सेकेन्डमा पार गरे । ८ खेलाडी सहभागी हुँदा हिटमा उनी सातौं भए ।बास्केटबल ः महिला थ्री बाई थ्री बास्केटबलमा नेपालले लगातार दोस्रो खेलमा पराजित भएको छ । समूह बी को लिग खेलमा नेपाल कजकिस्तानसँग १७१० स्कोरले हार्यो । काजकिस्तानविरुद्ध नेपालबाट कप्तान श्रेया खड्का र मीना गुरुङले ४४ स्कोर जोडे । नेपालको स्कोरबोर्डमा गरिसा सिलवाल र रिन्छेन मोक्तानले ११ अंक थपे । समूह चरणको पहिलो खेलमा जापानले नेपाललाई २२४ अंकले हराएको थियो । नेपालले समूहको अन्तिम खेलमा शुक्रबार चाइनिज ताइपेईको सामना गर्नेछ ।जुडो ः जुडोमा नेपालको चुनौती बुधबार समाप्त भएको छ । मिक्स टिम इभेन्टमा पनि पराजय बेहोरेसँगै नेपालको चुनौती समाप्त भएको हो । व्यक्तिगत स्पर्धामा नेपालको चुनौती मंगलबार सकिएको थियो । जिओसान लिन्पु जिम्न्याजियममा बुधबार मिक्स टिम इभेन्टको क्वाटरफाइनलमा नेपाली टिम जापानसँग ४० ले पराजित भयो । टिम इभेन्टमा प्रतिस्पर्धा गरेका नेपालका जंगबहादुर सारु जापानका गोकी ताजिमासँग पराजित भए । आकृति जोशी रुरी ताकाहासी, रन्जेश गोले ह्योगा ओता र मनिता श्रेष्ठ प्रधान मोमो तामाओकीसँग सहजै पराजित भए । पराजित टिमबीच हुने रिपिचेज प्रतिस्पर्धामा पनि नेपाल कजकिस्तानसँग ४० ले नै पछि पर्यो । यस इभेन्टको स्वर्ण जापानले उज्वेकिस्तानलाई हराएर जित्यो ।ह्यान्डबल ः महिला ह्यान्डबलमा नेपाल बुधबार जापानसँग पराजित भएको छ । समूह बी अन्तर्गत जेजियाङ नर्मल युनिभर्सिटी जिओसान जिम्न्याजियममा नेपाली टिम जापानसँग ६२१० गोलले पराजित भयो । पहिलो हाफमा ६ गोल गरेको नेपालले दोस्रो हाफमा ४ गोल गरेको थियो । समूह चरणको पहिलो खेलमा नेपाल आयोजक चीनसँग ५७१० ले पराजित भएको थियो । एसियाडको महिला ह्यान्डबलमा नेपालको यो पहिलो सहभागिता हो ।तेक्वान्दो ः तेक्वान्दोमा नेपालबाट ११ खेलाडी सहभागी भएकामा बुधबारसम्म १० खेलाडीको चुनौती सकिसकेको छ । बुधबार ३ खेलाडीले प्रतिस्पर्धा गरेका थिए । नेपालका अभिषेक बराल पुरुष ८० केजी तौल समूहको अन्तिम ३२ मा अफगानिस्तानका ओमिद साहकसँग २० अंकले पराजित भए । अभिषेक साहकसँग पहिलो चरणमा १११ र दोस्रो चरणमा १५२ ले पछि परे । पुरुष ६८ केजीमुनि वीरबहादुर महरा अन्तिम १६ मा चाइनिज ताइपेईका यी जुई चिउविरुद्ध २० ले नै पराजित भए । पहिलो चरणमा १०० ले पछि परेका वीरबहादुरले दोस्रो चरणमा केही सुधार गरे पनि १२८ ले पछि परे । १३ औं सागका स्वर्णधारी वीरबहादुर र उसुकी निमा घर्तीमगरले उद्घाटन समारोहमा नेपालको झन्डा बोकेका थिए ।महिला ६७ केजीमुनि इन्दिरा बस्नेत अन्तिम १६ को प्रतिस्पर्धा इरानकी मेलिका मिरहोसेनी भाकिलीविरुद्ध २० ले निराश भइन् । उनले पहिलो राउन्ड १४१ र दोस्रो राउन्ड ९० ले गुमाइन् । अब पुरुष ८० केजीमा ज्याकी यादवले बिहीबार जोर्डनका खेलाडीसँग खेल्नेछन् ।उसु ः उसुमा नेपालकी कविता थापा महिला जियान्सुकुन्सु अलराउन्डमा समग्रमा ११ औं स्थानमा रहिन् । बुधबार जियोसन गुआली स्पोर्ट्स सेन्टरमा कविताले जियान्सुमा ९६३३ र कुन्सुमा ९२४३ गरी कुल १८८७६ अंक जोडिन् । स्क्वास ः स्क्वासको पुरुष टिम इभेन्टको समूह ए मा नेपालप् ीटिम कतार र सिंगापुरसँग ३० को सोझो सेटमा पराजित भयो । महिला टिम इभेन्टको समूह बी मा नेपाली टिम भारत र पाकिस्तानसँग हार्यो । नेपाल दुवै टिमसँग समान ३० को नतिजामा पछि पर्यो ।टेबलटेनिस ः टेबलटेनिसको पुरुष एकलमा नेपालका रुविन महर्जन माल्दिभ्स र संयोग कपाली यमनका खेलाडीसँग पराजित भए ।"
खोइ हाम्रो पुरस्कार ?,"हाङचउ (कास) नेपाली क्रिकेट टिमले १९ औं एसियाली खेलकुदमा बुधबार प्राप्त जितमा साक्षी बन्ने अवसर युवा तथा खेलकुदमन्त्री डिगबहादुर लिम्बूले पनि पाए । चेचियाङ युनिभर्सिटीको मैदानमा प्राप्त जितमा बधाई दिन उनीसँगै पुगेका थिए नेपाल ओलम्पिक कमिटीका अध्यक्ष जीवनराम श्रेष्ठ । ड्रेसिङ रुममै पुगेका मन्त्री लिम्बूले सबैले क्रिकेटमा नेपालको प्रदर्शनबारे आफूलाई सोधिरहेको बताए । उनले भने, यो क्रिकेट टिममाथि धेरैको धेरै आस छ । ढुक्क र निर्धक्क भएर खेल्नुस् तपाईंको पछाडि हामी छौं । उनको कुरा भुईंमा पनि खस्न पाएको थिएन, कप्तान रोहित पौडेलले सोधिहाले, सर, हाम्रो पुरस्कार के भइरहेको छ ? यो पुरस्कार समयमै पाउने हो भने खेलाडीलाई धेरै राहत हुने थियो । यसले हाम्रा खेलाडीलाई बलियो आर्थिक सहयोग हुने थियो । यसमा मन्त्री लिम्बूको उत्तर थियो, हाम्रा आफ्नै प्रशासनिक झमेलाहरू छन् । यी समस्या समाधान गर्न लागिरहेका छौं । यसै कारणले अहिलेसम्म पनि घोषित पुरस्कार दिन असमर्थ भइरहेको हो । कप्तान रोहितले मन्त्रीलाई एउटा तथ्य सम्झाउने प्रयास गरे । यो थियो, प्रधानमन्त्री पुष्पकमल दाहालको वचन । प्रधानमन्त्री कार्यालयमै आयोजित औपचारिक विदाइमा भनिएको थियो, अब मन्त्रिपरिषद् निर्णयले भोलि नै घोषित आर्थिक पुरस्कारको रकम दिइने छ । त्यसलगत्तै खेलाडीले जोडदार ताली बजाएर घोषणाको स्वागत गरेका थिए । यसरी बढी खुसी हुनेमा क्रिकेटका खेलाडी थिए । तर घोषणाको साता दिन बढी बितिसक्दा पनि केही भएको छैन । प्रधानमन्त्रीले त भोलि नै हुन्छ भन्नुभएको थियो तर केही भएन, रोहितले थपे । मन्त्री लिम्बूले फेरि जोड दिए, अहिले तत्कालका लागि खेलाडीले आफ्नो खेलमा ध्यान दिए राम्रो । एनओसीका अध्यक्ष श्रेष्ठले पनि खेलाडीले पाउनुपर्ने आर्थिक पुरस्कारका लागि आफूले पनि सक्दो सहयोग तथा पहल गर्ने बताए । नेपाली क्रिकेटका अधिकांशले सरकारले घोषित गरेको बढीमा १७ लाख रुपैयाँ अहिलेसम्म पाएका छैनन् । पूरा घटनाक्रम निकै नजिकबाट हेरिरहेका प्रशिक्षक मोन्टी देसाईले अन्त्यमा भने, अहिले खेलाडीको प्रदर्शन उकास्ने कुरा भइरहेको छ, त्यो राम्रो हो । तर खेलाडीलाई खुसी राख्ने काम पनि हुनुपर्छ । सरकारले हेरे खेलाडीले पनि खेल्नेछन् ।"
नेपाल पेनाल्टीमा स्तब्ध,"काठमाडौं (कास) घरेलु भूमिमा नेपाली युवा टोली साफ यू१९ फुटबल च्याम्पियनसिपको सेमिफाइनलबाटै बाहिरिएको छ । भारतले बुधबार सेमिफाइनलमा नेपाललाई पेनाल्टी शुटआउटमा ३२ ले पराजित गरेको हो । निर्धारित ९० मिनेटको खेल ११ को बराबरीमा टुंगिएपछि पेनाल्टीबाट निर्णय गरिएको थियो ।भारतले सहिद खुर्सिदको गोलमा २६ औं मिनेटमा अग्रता लिएको थियो । दशरथ रंगशालामा समिर तामाङले ७४ औं मिनेटमा हेडबाट गोल गर्दै नेपाललाई बराबरीमा ल्याए । पेनाल्टी शुटआउटमा नेपालका कप्तान एवं गोलरक्षक जियारत शेखले भारतका दिनेशसिंह सोबुम र रिकी मितेइ हाउबमको पेनाल्टी प्रहार रोके पनि टोलीलाई जिताउन सकेनन् । पेनाल्टी शुटआउटमा नेपालबाट अश्विन घोरासैनी र कुशल देउवाले मात्र गोल गर्न सके । प्रशान्त लक्षम, लक्षु थापा र विक्रम तामाङको प्रहार असफल भयो । भारतले शनिबार हुने फाइनलमा पाकिस्तानको सामना गर्नेछ । पाकिस्तानले पहिलो सेमिफाइनलमा भुटानलाई सडनडेथमा पराजित गर्यो । निर्धारित ९० मिनेटभित्र गोल नभएपछि पेनाल्टी शुटआउटमा दुवै टोलीले पहिलो ५ प्रहार गोल गरे । छैटौंमा पाकिस्तानले गोल गरे पनि भुटान चुकेको थियो ।"
रेन्बो र लिभरपुल विजयी,"काठमाडौं (कास) एपेक्स अन्तर कलेज क्रिकेट प्रतियोगितामा बुधबार रेन्बो र लिभरपुल कलेजले विजय हात पारेका छन् । रेन्बोले काठमाडौं स्कुल अफ लविरुद्ध ७४ रन र लिभरपुलले एस इन्स्टिच्युट अफ म्यानेजमेन्टविरुद्ध ७ विकेटले जित पाएका छन् ।मूलपानीस्थित तल्लो क्रिकेट मैदानमा सुमित श्रेष्ठले ५४, दिनेश सुवेदीले २९ र सोनु देवकोटाले २४ रन बनाएपछि रेन्बोले २० ओभरमा ६ विकेट गुमाई १ सय ५४ रन बनायो । काठमाडौंका आविष्कार मुडभरीले ३, सोनिष अधिकारी र प्रतीक पौडेलले ११ विकेट लिए । जवाफमा आएको स्कुल अफ ल १८४ ओभरमा ८० रनमा अलआउट भयो । रेन्बोका सोनु देवकोटाले ३, स्वरुप श्रेष्ठ र सुमित श्रेष्ठले २२ विकेट लिए ।हब इन्टरनेसनलको प्रस्तुतिमा एपेक्स कलेजले आयोजना गरिरहेको प्रतियोगितामा लिभरपुलले १ सय ८ रनको लक्ष्य १५५ ओभरमै पूरा गरेको थियो । चुनचुन यादवले ३० र अभिषेक यादवले २० रन बनाए । एस १८५ ओभरमा १ सय ७ रनमा अलआउट भयो । प्लेयर अफ द म्याच लिभरपुलका अभिषेक यादवले ४ विकेट लिए ।"
