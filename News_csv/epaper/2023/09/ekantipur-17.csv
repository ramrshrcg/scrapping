शीर्षक,विवरण
सुन तस्करी प्रकरण क्रिप्टोमार्फत साढे ३ अर्ब भुक्तानी,"(काठमाडौं)सुन तस्करीमा संलग्न चिनियाँ गिरोहले पछिल्लो साढे दुई वर्षमै क्रिप्टोमार्फत नेपालबाट ३ अर्ब ५५ करोडभन्दा बढी रकम विदेश पठाएको भेटिएको छ ।सन् २०२१ को सुरुदेखि २०२३ को जुलाईसम्म चिनियाँ सुन तस्करले नेपालबाट अमेरिकी क्रिप्टो करेन्सी यूएसडीटी मार्फत २ करोड ६९ लाख ४१ हजार ८ सय ६३ डलर बराबरको भुक्तानी गरेको प्रहरीको अनुसन्धानबाट खुलेको हो । यसको थप अनुसन्धान प्रहरीले गरिरहेको छ । २०७९ पुस १० मा दुबईबाट भित्रिएको ९ केजी र २०८० असार २९ मा हङकङबाट भित्रिएको करिब ६१ केजी सुन तस्करी प्रकरणको अनुसन्धान गर्ने क्रममा प्रहरीको केन्द्रीय अनुसन्धान ब्युरो (सीआईबी) ले तस्करले साढे २ वर्षमा नेपालबाट ३ अर्ब ५५ करोड ६३ लाख २५ हजार बराबर भुक्तानी यूएसडीटीमार्फत गरेको फेला पारेको हो ।सुन तस्करीलगायत अपराधमा संलग्न अन्तरदेशीय संगठित गिरोहले गरिरहेको यूएसडीटीसहितका क्रिप्टो कारोबारमा सीआईबीले अनुसन्धान गरिरहेको छ । ६१ केजी सुन प्रकरणमा पहिलो चरणको अनुसन्धान प्रतिवेदन सीआईबीले बुधबार सरकारी वकिलको कार्यालय काठमाडौंमा बुझाइसकेको छ । उक्त प्रतिवेदनका आधारमा सरकारी वकिल कार्यालयले आइतबार जिल्ला अदालत काठमाडौंमा विभिन्न सात कसुरमा मुद्दा दायर गर्दै छ । पछिल्लो ११ महिनामै करिब ३ सय ६३ केजी सुन तस्करी गरेको अभियोगमा पक्राउ परेका २६ र फरार १८ लाई प्रतिवादी बनाएर सीआईबीले ३ अर्ब ५० करोड बढीको बिगो मागदाबीसहित मुद्दा चलाउन राय दिएको छ ।सरकारी वकिल कार्यालयमा बुझाइएको प्रतिवेदनमा सीआईबीले अन्तरदेशीय संगठित आपराधिक समूहले नेपाललाई अखडा बनाएर गरेको क्रिप्टोको अवैध कारोबारको डरलाग्दो चित्र देखाएको छ । पक्राउ परेमध्येका मुख्य तस्कर एलेक्स भनिने याओ फुचेनको मोबाइल र अन्य उपकरणबाट प्राप्त प्रमाणअनुसार उनको क्रिप्टो खातामा आउने रकमभन्दा विदेश पठाएको रकम दोब्बरभन्दा बढी देखिन्छ । सरकारी वकिल कार्यालयमा पेस गरिएको प्रतिवेदनअनुसार एलेक्सको साथबाट बरामद आईफोन१३ प्रोम्याक्स मा भएका विवरण केलाउने क्रममा एन्ट पे, ग्लोब पे, विन पे, पे प्लस र यूएसडीटीबाट भएका क्रिप्टो भुक्तानीको विवरण फेला परेको थियो । त्यसमध्ये यूएसडीटीबाट मात्रै पौने ३ करोड डलरको भुक्तानी गरेको देखिन्छ । त्यस्तै अन्य क्रिप्टोमार्फत यो अवधिमा भारतीय मुद्रा ३० करोड १३ लाख ४७ हजार ८ सय रुपैयाँ बराबरको भुक्तानी क्यूआर कोडमार्फत गरेको सीआईबी प्रतिवेदनमा समेटिएको छ । सुन तस्करीमा पक्राउ परेकामध्ये ९ जना विदेशी नागरिक छन् । त्यसमध्ये ५ चिनियाँले काभ्रे र काठमाडौंबाट नागरिकता र राहदानी लिएको खुलेको छ । निज प्रतिवादी एलेक्सको साथबाट बरामद भएको आईफोन१३ प्रोम्याक्स को परीक्षण क्रममा प्राप्त विवरणबाट निजले एन्ट पे, अली पे, ग्लोब पे, विन पे, पे प्लसमा भारतीय रुपैयाँ ३० करोड १३ लाख ४७ हजार ८ सय रकमको कारोबार गरेको देखिन्छ, सीआईबीको प्रतिवेदनमा भनिएको छ, यस्तै निज प्रतिवादीले प्रयोग गर्ने मोबाइलको परीक्षण प्रतिवेदनमा समेत माई अकाउन्ट भनी उल्लेख गरेको क्रिप्टोसम्बन्धी खाताको ओके लिंक बाट प्राप्त विवरणअनुसार यूएसडीटीबाट २९ लाख ५३ हजार ४ सय १३, १ करोड ५ लाख १७ हजार ५ सय १८ र १ करोड ३४ लाख ७० हजार ९ सय ३२ को क्रिप्टो भुक्तानी भएको देखिन्छ । अनुसन्धान स्रोतका अनुसार यो भुक्तानी चीन, ताइवान, दुबई, हङकङ, मकाउलगायतमा रहेका तस्करको खातामा गएको देखिएको छ । तस्करी गिरोहमा दावा छिरिङ, शिवकुमार सर्राफ, स्टेप्स भन्ने नेङकाई ली, हाल फरार रहेका दावाजिन वाङसहितका व्यक्ति संलग्न रहेको खुलेको छ । दावा छिरिङ र दावाजिन वाङ सत्तारूढ नेकपा माओवादीका केही शीर्ष नेताहरूसँग निकट चिनियाँ आपराधिक व्यक्ति रहेको अनुसन्धानबाट खुलिसकेको छ । यी तस्करले अवैध सुनबाट प्राप्त गरेको रकम मकाउको चर्चित क्यासिनो वाल्डोमा पनि कारोबार गरेको देखिएको छ । वाल्डोमा यो समूहले १३ करोड रुपैयाँ बराबर कारोबार गरेको भेटिएको छ ।"
इन्जिनियरिङ अध्ययन संस्थान दलीय भागबन्डाको अखडा,"(काठमाडौं)त्रिभुवन विश्वविद्यालय इन्जिनियरिङ अध्ययन संस्थान (आईओई) मा डिन, सहायक डिन, क्याम्पस प्रमुख, विभागीय प्रमुख, सहायक क्याम्पस प्रमुखसम्मको नियुक्ति र जिम्मेवारी पाउन तीन प्रमुख पार्टीबीच भागबन्डा हुने गरेको पाइएको छ । कतिसम्म भने कांग्रेस, एमाले र माओवादीको भागबन्डा मिलाउन अतिरिक्त पदसमेत सिर्जना गरिएको छ । जसले गर्दा आर्थिक भार बढ्दै गएर आईओई आर्थिक संकटमा छ । आर्थिक भार थेग्न भन्दै साउन २५ मा शिक्षण शुल्क वृद्धिको निर्णय गरिएको थियो । उक्त निर्णय विद्यार्थी आन्दोलनको कारणमा तत्कालका लागि रद्द भएको छ । आर्थिक संकट समाधान गर्न खर्च र पद घटाउनुपर्नेमा शुल्क वृद्धिको निर्णय गरिएकामा आईओईकै अध्यापक र विद्यार्थी आक्रोशित छन् । कांग्रेस, एमाले र माओवादीलाई भाग पुर्याउनकै लागि मात्र कतिपय पद राखिएको र ती पदमा वर्षौंदेखि भागबन्डा हुँदै आएको उनीहरूको भनाइ छ । आंशिक शिक्षकका रूपमा एकदुई पिरियड पढाउनसमेत तीन पार्टीको कोटामा पर्नुपर्छ, एक सहप्राध्यापकले भने, इन्जिनियरिङ अध्ययन संस्थानमा कुनै पनि पार्टीको टीका नलगाउनेले त पदीय जिम्मेवारी पाउनै सक्दैन । डिन कार्यालयदेखि ५ वटै आंगिक क्याम्पसमा सहायक क्याम्पस प्रमुख र विभागीय जिम्मेवारी लिन कांग्रेस, एमाले र माओवादीको आशीर्वाद प्राप्त गरेको हुनुपर्ने उनले सुनाए । डिन शशीधरराम जोशी एमाले कोटाबाट नियुक्त भएका हुन् । तत्कालीन प्रधानमन्त्री केपी शर्मा ओलीको निर्देशनमा उनी डिन नियुक्त भएको पुल्चोक क्याम्पस अनेरास्ववियुका एक विद्यार्थीले बताए । आईओईको डिन दुई दशकदेखि एमालेको भागमा पर्दै आएको छ । जोशीलाई एमाले कोटामै नियुक्त भएका उपकुलपति धर्मकान्त बाँस्कोटाले डिन नियुक्त गरेका हुन् । उनले क्याम्पस प्रमुख र विभागीय प्रमुख नियुक्ति गर्दा ज्येष्ठता र क्षमतालाई प्राथमिकता दिने प्रतिबद्धता जनाए पनि त्यसको कार्यान्वयन हुन सकेको छैन । त्रिवि पदाधिकारीमा दलीय भागबन्डा गरेजसरी नै आईओईमा पनि पदाधिकारी चयन गर्दा मुख्य पार्टीले बाँडीचुँडी गर्दै आएका छन् । चार सहायक डिनमा एमालेबाट २ र कांग्रेस, माओवादी कोटामा एकएक जना छन् । शैक्षिक प्रशासन सहायक डिन विनोद भट्टराई कांग्रेस कोटाबाट चयन भएका हुन् भने एमालेबाट परीक्षा सहायक डिन सुरज लामिछाने र योजना सहायक डिन सुशीलबहादुर वज्राचार्य नियुक्त भएको डिन कार्यालयका एक कर्मचारीले बताए । प्रशासन सहायक डिनमा चिन्तामणि पोखरेल माओवादी कोटाबाट नियुक्त भएका हुन् । कतिसम्म भने लामिछाने नेपाल इन्जिनियरिङ एसोसिएसनमा एमाले प्यानलबाट अध्यक्षको उम्मेदवार थिए । उनी र भट्टराई निजी इन्जिनियरिङ कलेजमा समेत आबद्ध रहेको पाइएको छ । निजी कलेज सञ्चालनको आरोप लागेका अर्का सहायक डिन पोखरेल भने आरोपलाई अस्वीकार गर्छन् । आईओईमा आबद्ध हुनुअघि २०७५ मा निजी कलेजमा संलग्न रहे पनि त्यसयता लगानी र संलग्नता नरहेको उनले बताए । उनी खुला प्रतिस्पर्धाबाट सहप्राध्यापक नियुक्त भएलगत्तै आईओईका अन्य वरिष्ठ प्राध्यापकलाई पछि पार्दै माओवादीबाट सहायक डिन बनेका थिए । आईओईमा रहेका १२ वटै विभागमा समेत यिनै तीन पार्टीको भागबन्डामा प्रमुख नियुक्त हुँदै आएको पूर्वविद्यार्थी रमेश केसीले जनाए । हरेक निकाय र नियुक्तिमा भागबन्डा मात्रै हुने गरेको उनको भनाइ छ । पुल्चोक, थापाथली, पोखरा, धरान र चितवनमा सञ्चालित आंगिक इन्जिनियरिङ क्याम्पस प्रमुख पनि कांग्रेस, एमाले र माओवादीको भागबन्डामा मात्रै चयन हुन्छन् । पुल्चोक क्याम्पस प्रमुख कांग्रेस, थापाथली माओवादी, पोखरा एमाले र धरान कांग्रेसको भागमा परेको एक सहप्राध्यापकले सुनाए । धरान केही समयअघिसम्म मधेशकेन्द्रित दलको कोटामा परेको थियो । चितवन इन्जिनियरिङ हालै स्थापना भएको हो । दलीय भागबन्डा हुने गरेको डिन जोशी पनि स्वीकार गर्छन् । वर्षौंदेखि त्यसरी नै नियुक्ति हुँदै आएको छ, म आएपछि मात्रै त्यस्तो भएको होइन, मैले मात्र सुधार गर्न सक्ने कुरा पनि भएन, उनले भने । भागबन्डा मात्रै भन्दा पनि योग्यता, अनुभवी र पुराना अध्यापकलाई पनि जिम्मेवारी दिने गरिएको उनको तर्क छ । भागबन्डा मात्र हुन्छ भन्न पनि मिल्दैन, क्षमता, अनुभव र पुराना प्राध्यापकले पनि जिम्मेवारी पाउनुहुन्छ, जोशीले भने । कान्तिपुरसँग कुराकानी भएका सहायक डिनहरू पनि भागबन्डामा नियुक्ति हुने स्विकार्छन् । भाग पुर्याउनभन्दा पनि आवश्यकताको आधारमा पद सिर्जना भएका उनीहरूको दाबी छ । सहायक डिन र क्याम्पस प्रमुख डिनको सिफारिसमा कार्यकारी परिषद्ले र विभागीय प्रमुख डिनले नियुक्ति गर्ने व्यवस्था छ । यसले गर्दा आईओईमा हुने गरेको दलीय भागबन्डामा त्रिविका उपकुलपति धर्मकान्त बाँस्कोटा, रेक्टर शिवलाल भुसाल र रजिस्ट्रार पेसल दाहाललगायत पदाधिकारीको संलग्नता देखिन्छ । उपकुलपति बाँस्कोटाले राजनीतिक भागबन्डा नगर्ने दलीय प्रतिबद्धता आए मात्र नियुक्तिमा मापदण्ड लागू गर्न सकिने जनाए । अहिले त हाम्रो भाग खोसियो भनेर विद्यार्थी उचालेर आन्दोलन गर्छन्, मापदण्ड बनाउन खोज्दा पनि लागू गर्न सकिएको छैन, उनले भने । क्षमता, अनुभव, ज्येष्ठताका आधारमा अंक छुट्याएर मात्र नियुक्ति दिने मापदण्ड लागू गर्नुपर्ने उनले बताए । प्रधानमन्त्री, शिक्षामन्त्री नै कुलपति, सहकुलपति हुने व्यवस्थाले पनि त्यसको प्रभाव विश्वविद्यालयमा परेको उनको भनाइ छ । राजनीति गर्ने अध्यापकमाथि राज्यका निकायहरूले नै नियमन गरिदिनुपर्छ, उनले भने । तर, राजनीतिमा लाग्ने शिक्षक, कर्मचारीलाई कारबाही गर्ने अधिकार विश्वविद्यालयसँग पनि छ । दलीय भागबन्डामा नियुक्ति हुने विश्वविद्यालयका पदाधिकारी, डिन, सहायक डिनले क्याम्पसमा पनि त्यसैअनुसार नियुक्ति बाँड्ने गरेको प्राध्यापकहरू बताउँछन् । आईओईका आंगिक क्याम्पसमा ३ जना सहायक क्याम्पस प्रमुख रहने व्यवस्था छ । जसमा कांग्रेस, एमाले र माओवादीबाट नियुक्त हुँदै आएका छन् । डिन कार्यालयदेखि प्रत्येक क्याम्पसमा रहेका विभागमा एक जना प्रमुख र दुई जना उपप्रमुख छन् । तीन पार्टीलाई भागबन्डा पुर्याउन विभागमा ३ वटा पदाधिकारी राख्न थालिएको कर्मचारीहरूको दाबी छ । पुल्चोक इन्जिनियरिङ क्याम्पसमा कांग्रेसबाट इन्द्रप्रसाद आचार्य प्रमुख छन् । कांग्रेसबाटै सहायक प्रमुख बनेका शुक्रराज पौडेलको पदावधि सकिएपछि त्यही कोटामा नवीनकुमार झालाई गतसाता नियुक्ति दिइएको छ । माओवादीबाट सहायक प्रमुख नियुक्त वंशीराम प्रधानको पनि कार्यालय सकिएपछि त्यही पार्टीबाट अर्को उम्मेदवार खोजी भइरहेको क्याम्पस स्रोतले जनायो । एमालेबाट सहायक क्याम्पस प्रमुखमा लोकनाथ रेग्मी छन् । थापाथली क्याम्पसमा माओवादी कोटाबाट क्याम्पस प्रमुख बनेका जनार्दन भट्टको अवधि सकिएपछि माओवादीबाटै खेम ज्ञवाली नियुक्त भएका छन् । कांग्रेस कोटामा गणेश कुमाल, एमालेबाट हरेराम लिम्बू, माओवादीबाट राजकुमार चौलागाईं सहायक प्रमुख छन् । पुल्चोक र थापाथली क्याम्पसमा रहेका विभागमा समेत यी तीन पार्टीको भागबन्डामा नियुक्ति बाँड्ने गरेको एक विद्यार्थीले बताए । पश्चिमाञ्चल इन्जिनियरिङ क्याम्पस पोखरामा एमालेबाट निर्मलप्रसाद बराल र पूर्वाञ्चल इन्जिनियरिङ कलेज धरानमा कांग्रेस कोटामा काजीराम कार्की प्रमुख छन् । यी क्याम्पसका उपप्रमुख पनि तीन पार्टीबीच भागबन्डा गरिएको डिन कार्यालयका एक उपप्राध्यापकले बताए ।"
गिद्धका भान्से,"(नवलपुर)सहरमा खुलेका थरीथरीका परिकार पस्किने रेस्टुरेन्टमा बेलाबेलामा साथीभाइपरिवारसहित खानपान र रमाउने चलन बढ्दो छ । यहाँको कावासोती नगरपालिका७ स्थित पिठौलीमा गिद्ध संरक्षणका लागि लामो समयदेखि जटायु रेस्टुरेन्ट सञ्चालनमा छ । संकटमा परेका गिद्ध संरक्षणका लागि खोलिएको रेस्टुरेन्टको उद्देश्य सुरक्षित आहारा (सिनो) खुवाउनु हो ।रेस्टुरेन्टमा प्रत्येक दिन गिद्ध रमाईरमाई सिनो खान्छन् । ढुक्कसित आहारा खाना पाएपछि गिद्धले पिठौली आसपास सिमलका रूखमा गुँड बनाएर बसेका छन् । पिठौलीस्थित नमुना सामुदायिक वनभित्र बेग्लै रेस्टुरेन्ट छ । त्यहाँ गिद्धलाई परिकार पस्किने तरिका फरक छ । सही तरिकाले सिनो व्यवस्थापन नगरे गिद्धले खाँदैनन् । त्यसैले रेस्टुरेन्टमा एक जना भान्से व्यवस्था गरिएको छ । कावासोती७ का ४० वर्षीय यमबहादुर नेपालीले १८ वर्षदेखि रेस्टुरेन्टमा कुकको काम गर्दै आएका छन् । उनलाई संरक्षणकर्मी कुक भने सम्बोधन गर्छन् । आहार जोहो गरेर गिद्धलाई खुवाउने जिम्मेवारी नेपालीले लिएका हुन् ।रेस्टुरेन्ट नजिकै उनको घर छ । बिहानैदेखि गिद्धलाई आहारा कसरी जुटाउने भन्ने चिन्ता सुरु हुन्छ, उनले भने, गाउँघरमा कतै पशु चौपाया मरेको जानकारी आउँछ कि भनेर कुरेर बस्छु । कतैबाट पशु मरेको जानकारी नआए रेस्टुरेन्ट पुगेर अघिल्लो दिन बचाएर राखेको आहारा खुवाउने गरेको उनले बताए । त्यसपछि रेस्टुरेन्ट क्षेत्रमै गौशालामा पालिएका गाईबस्तुलाई घाँसपराल हाल्छन् । रेस्टुरेन्ट वरपर झुम्मिने मयूरलगायत अन्य पन्छीलाई समेत आहारा पुर्याउने गरेको उनले बताए । रेस्टुरेन्ट पुग्नेबित्तिकै आहाराको पर्खाइमा बसेका गिद्ध नजिकै आउँछन् । उनको वरिपरि झुम्मिएर कराउन सुरु गर्छन् । पन्छीको यही माया र स्नेहले मलाई रेस्टुरेन्ट छाड्न मन लाग्दैन, उनले आफ्नो प्रतिबद्धताको झल्को सुनाउँदै भने, १८ वर्षदेखि गिद्धसित घुलमिल भएर काम गरिरहेको छु । उनका अनुसार गिद्धले आहारा खाने स्थानमा बँदेल, थरीथरीका पन्छी र एकसिंगै गैंडा आइरहन्छन् । म आफ्नो काम गरिरहन्छु, उनले भने, बाधा पुर्याउने र होहल्ला गर्ने काम नगरेसम्म वन्यजन्तुले आक्रमण गर्दैनन् । गिद्ध दयालु पन्छी भएकाले आक्रमण नगर्ने उनको भनाइ छ । जति भोकाए पनि कुनै मरेको जनावर नपाएसम्म गिद्धले खाँदैन, गिद्धले आफूलाई आफन्तजस्तै माया गर्ने गरेको उल्लेख गर्दै उनले भने, त्यसैले म रेस्टुरेन्टमा छिर्नेबित्तिकै झुम्मिन आउँछन् । गिद्धलाई आहारा खुवाउन नपाएको दिन दुःखी बन्ने गरेको उनले बताए । म दिनभरि आहाराको खोजीमा हुन्छु, उनले भने, कुनै दिन तीनचारवटा पशु एकै पटक मरे भने आहारा बढी हुन्छ । भोलि पल्टलाई पुग्दैन । उनको यस कार्यमा परिवारको साथ छ । दुई छोरी र श्रीमतीले उनलाई सघाउँछन् । उनीहरूले पनि गिद्धको आहारविहार र चालचलनबारे जानकारी हासिल गरेका छन् । यमबहादुर कामले बाहिर गएका बेला छोरी र श्रीमतीले गिद्धलाई आहारा दिने गरेका छन् । जंगलबीचको रेस्टुरेन्ट पुग्न घरबाट ५ मिनेट पैदल हिँड्नुपर्छ, पत्नी सीताले भनिन्, मासु खान पाइने आसमा मांसहारी साना प्रजातिका वन्यजन्तु रेस्टुरेन्ट वरिपरि घुमिरहन्छन् । वर्षौंदेखि आहार दिँदा गिद्धको आनीबानीसित अभ्यस्त भइसकेको उनले बताइन् । यमबहादुरले रेस्टुरेन्टलाई जागिर र जीविकोपार्जनको रूपमा नलिएको बताए । यसलाई अवसर र सिकाइका रूपमा लिएको छु, उनले भने, आहारा खुवाउँदा खुवाउँदै गिद्धको प्रकार, यसको आनीबानी र बासस्थानका बारेमा सिकाउन सक्ने भइसकें । उनका अनुसार २०६३ सालमा जटायु रेस्टुरेन्ट खोल्ने कुरा उठेपछि आसपासका स्थानीयले विरोध गरे । त्यसपछि यसको नाम गिद्ध नभएर जटायु राखिएको उनले बताए । गाउँघरमा गिद्धलाई अशुभ मान्ने परम्परा रहेकाले सुरुवातमा विरोध भएको उनले बताए । संसारबाट गिद्ध लोप हुने अवस्थामा पुगेकाले स्थानीयवासी तथा संरक्षणकर्मी डीबी चौधरीको अगुवाइमा रेस्टुरेन्ट खोलिएको थियो । रेस्टुरेन्ट सुरु गरेपछि गिद्धलाई आहारा जुटाउन धौधौ भएको चौधरीले बताए । रेस्टुरेन्टमा काम गर्ने जनशक्ति पाउन मुस्किल पर्यो, चौधरीले भने, जटायु रेस्टुरेन्टमा गिद्धलाई खाना खुवाउने काम गर्न कोही तयार भएनन् । त्यही बेला संरक्षणमा चासो राख्ने यमबहादुरले रुचि देखाए । त्यसपछि उनलाई रेस्टुरेन्टको मुख्य सेफ बनाइएको चौधरीले बताए । त्यसबेला यमबहादुर वन हेरालुको काम गर्थे । जटायु रेस्टुरेन्टमा भान्सेको काम नौलो लागेपछि आफू आहारा तयार गर्ने र गिद्धलाई पस्किने काममा लागेको नेपालीले बताए ।२०६३ सालदेखि अहिलेसम्म यमबहादुर दैनिकी गिद्ध, गौशाला र प्रकृति संरक्षणको क्षेत्रमा काम गरिरहेका छन् । गाउँघरमा मरेको चौपाया फेला नपरे सदरमुकाम कावासोती बजार पुगेर राँगाको मासु ल्याएर खुवाउँछन् । नेपालबाट गिद्ध लोप हुन लागेको अवस्थामा रेस्टुरेन्ट सञ्चालनमा ल्याएका हौं, रेस्टुरेन्टका संयोजक चौधरीले भने, सुरुवातबाटै यमबहादुरले काम गरिरहनुभएको छ । उहाँलाई देख्दा गिद्ध खुसी हुन्छन् । गिद्ध संरक्षणमै बाँकी जीवन बिताउने यमबहादुर बताउँछन् । रेस्टुरेन्ट बनाउने बेला हाँसोमा उडाउनेहरू अहिले तिनै गिद्ध अवलोकन गर्न आउने गरेको उनले बताए । गिद्धलाई आहारको जोहो गर्न यहाँ गौशाला निर्माण गरिएको छ । जिल्लाका विभिन्न स्थानबाट बूढा भएका बस्तुभाउ यही गौशालामा ल्याउने गरिएको छ । गौशालामा संरक्षण गरिएका गाईबस्तु मरेपछि गिद्धलाई आहाराका रूपमा खुवाउने गरिन्छ ।सन् १९९० सम्म नेपालमा लाखौंको संख्यामा देखिने गिद्धको संख्या स्वाट्टै घट्यो । एकाएक लोप हुन थालेपछि संरक्षणकर्मी चिन्तित बने । त्यसपछि समुदायस्तरबाट संरक्षण गर्न सन् २००६ मा पहिलो पटक जटायु रेस्टुरेन्ट नामक गिद्ध संरक्षण केन्द्र सुरु गरिएको थियो । यो रेस्टुरेन्टका कारण गिद्ध संरक्षणमा मद्दत पुग्ने देखिएपछि मुलुकका विभिन्न स्थानमा यस्तै केन्द्र सञ्चालनमा छन् । रेस्टुरेन्ट सञ्चालनमा आएको १८ वर्षमा ६ सयभन्दा बढी लोपोन्मुख गिद्ध बढेको चराविद् चौधरीले बताए । उनका अनुसार सन् २००६ मा ७ प्रजातिका ७२ वटा गिद्ध गणना गरिएको थियो । अहिले यस क्षेत्रमा ८ प्रजातिका ६ सयभन्दा बढी गिद्ध गणना गरिएको छ ।प्रकृति स्वस्थ हुन वातावरण सफा हुनुपर्छ र वातावरण सफा राख्न गिद्धको महत्त्वपूर्ण भूमिका हुन्छ, चौधरीले भने, सुरुमा गिद्ध संरक्षण गर्नुपर्छ भन्दा हाँसेर उडाउनेहरू अहिले संस्थाको नेतृत्व लिन र संरक्षण गर्न लागिपरेका छन् । किसानले गाईबस्तुको उपचारमा डाइक्लोफेनेक नामक औषधि प्रयोग गर्थे । उक्त औषधि खुवाइएका पशु मरेपछि गिद्धले खान्थे । पशुमा प्रयोग भएको उक्त औषधिको असर गिद्धमा देखियो । उक्त औषधिले गिद्धको मिर्गौलामा असर गरेर मर्ने गरेको चौधरीले बताए । एकाएक गिद्ध मर्न थालेपछि कारण खोज्दै जाँदा डाइक्लोफेनेक औषधि कारण भएको विज्ञले पत्ता लगाएपछि सरकारले २०६३ सालमा उक्त औषधिको उत्पादन, प्रयोग, आयात र बिक्री वितरणमा रोक लगाएको थियो । त्यसपछि घरपालुवा वस्तुको सिनो खाँदा गिद्ध मर्न छाडेको चौधरीले सुनाए । बाहिरको सिनो खाएर गिद्ध मर्न थालेपछि संरक्षणका लागि जटायु रेस्टुरेन्ट खोलिएको हो, उनले भने । मुलुकमा अहिले सानो खैरो, जंगार, सुन गिद्ध, गोब्रे, राज गिद्ध, हिमाली गिद्ध, खैरो गिद्ध र हाडफोर गिद्धमध्ये सानो खैरो, डंगर, सुन गिद्ध र गोब्रे गिद्ध अति संकटोन्मुख अवस्थामा छन् ।"
घोषणा अर्गानिक भर रासायनिककै,"रोकिएन भारतीय तरकारी र फलफूलकर्णाली सरकारले अर्गानिक कृषि नीति लिएर त्यसैअनुसार बजेट कार्यान्वयन गर्दै आए पनि यहाँका सबैजसो जिल्लामा भारतको रुपैडिया नाका हुँदै तरकारी र फलफूल निर्बाध रूपमा भित्रिरहेको छ । भारतीय तरकारी प्रदेश राजधानी वीरेन्द्रनगरसहित कालीकोटको मान्म, नाग्म, पताला, जुम्लाको खलंगा र मुगुको गमगढीलगायतका ठाउँमा पुगिरहेको छ । ट्रकमा सुर्खेतको बाटो हुँदै कर्णालीका मुख्य बजार केन्द्र्रमा रुपैडियालगायत ठाउँको तरकारी ल्याएर बेच्ने कोहलपुरका व्यापारी विमल पौडेलले एक सातामा ५ देखि १० लाख रुपैयाँको तरकारी कर्णालीका बजारमा पुग्ने गरेको बताए । स्थानीय तरकारी कम उत्पादन र महँगो पर्ने भएकाले यहाँ भारतीय तरकारीकै माग बढी छ, उनले भने ।अहिले मान्म बजारमा भारतबाट आएको काउली प्रतिकिलो १ सय, प्याज १ सय ८०, काँक्रो ८० र गोलभेंडा २ सय रुपैयाँमा बिक्री भइरहेको मान्मकी व्यापारी कमला बुढाले बताइन् । स्थानीय उत्पादनले माग नै धान्दैन, उनले भने, फलफूलका लागि त भारतीय फलफूलको विकल्प छैन । सस्तो हुने भएपछि उपभोक्ता पनि त्यही खरिद गर्न बाध्य भएको उनको भनाइ छ ।तर गाउँमा उत्पादन गरेको तरकारी ताजा र अर्गानिक भए पनि मूल्य नपाउने गरेको खाडाचक्र३ का किसान पर्वानन्द पाण्डेले बताए । हामी ३ देखि ५ महिना लगाएर चिसो हावापानीमा काउली उत्पादन गर्छौं, उनले भने, बजारमा रुपैडियाको तरकारीसँग प्रतिस्पर्धा गर्दा लागत मूल्य पनि उठ्दैन । उनका अनुसार मान्म बजारमा भारतीय तरकारी स्थानीय तरकारीभन्दा २० देखि ४० रुपैयाँ सस्तो पर्छ । यहाँका कृषकले उत्पादन गरेको तरकारी व्यवस्थित रूपमा संकलन केन्द्र नहुँदा बिचौलिया व्यापारीले दोब्बर नाफा खाएर बेच्ने गरेको उनले गुनासो गरे ।"
नमुना गाउँ बरातु,"कालीकोटको खाडाचक्र११ स्थित बरातु गाउँ तरकारी उत्पादनमा जिल्लाकै नमुना बनेको छ । सदरमुकाम मान्मबाट ४५ मिनेटको पैदल दूरीमा रहेको यस गाउँका ५० मध्ये ४३ घरपरिवार व्यावसायिक तरकारी खेतीमा संलग्न छन् ।बरातुमा उत्पादित अर्गानिक तरकारी मान्ममा बिक्री हुने गरेको छ । बरातुको तरकारी अन्य ठाउँको तुलनामा महँगोमा बिक्री हुने गरेको अगुवा कृषक तारा गिरीले बताइन् । अन्यत्र रासायनिक मल हालेर तरकारी उत्पादन गर्ने हुँदा मान्ममा बरातुको तरकारी खोसाखोस हुन्छ, उनले भनिन्, यहाँ उत्पादन हुने तरकारीमा १८ वर्षदेखि रासायनिक मल र विषादी प्रयोग भएको छैन । उनका अनुसार प्रांगारिक मल बनाएर तरकारी, खाद्यान्न र फलफूलमा प्रयोग गर्ने गरिएको छ भने पशुबस्तुको पिसाब संकलन गरेर विषादीका रूपमा प्रयोग गरिएको छ । बरातुमा तरकारी, अन्न र फलफूल खेतीमा रोगकिरा लागे तीतेपाती, टिमुरको झोल र खरानी हालेर नियन्त्रण गर्ने गरिएको खाडाचक्र नगरपालिकाअन्तर्गतको कृषि शाखा प्रमुख पर्शुराम काफ्लेले बताए । स्थानीयले बजारको तरकारी मागलाई पूरा गर्न प्लास्टिकको टनेल बनाई बेमौसमी तरकारी खेती गरेका छन्, उनले भने, टनेल निर्माणका लागि ३५ देखि ४० हजार रुपैयाँसम्म नगरपालिकाले अनुदान दिइरहेको छ ।व्यावसायिक तरकारी खेतीमा संलग्न भएका परिवारले ३ महिनाको सिजनमा ४० हजारदेखि १ लाख ५० हजार रुपैयाँसम्म कमाउने गरेको उद्यमी महिला कृषक समूहकी सचिव नानी गिरीले बताइन् । उनका अनुसार गाउँका सबै महिला तरकारी खेतीतर्फ आकर्षित भएकाले अन्न खेती गर्ने क्रम घटेको छ । धानमकै लगाउँदा खान पनि धौधौ पर्थ्यो, उनले भनिन्, तरकारी खेती गर्न थालेदेखि परिवारको सबै खर्च यसैले धानेको छ ।"
कोइरालाले किन खोजे दाहालको विकल्प ?,"(काठमाडौं)कांग्रेसको संस्थापनइतरका नेता शेखर कोइरालाले केही राजनीतिक मुद्दाहरूको उठान गर्दै प्रधानमन्त्री पुष्पकमल दाहालको विकल्प खोज्नुपर्ने बताउन थालेका छन् । ठूलो दलको हैसियतले कांग्रेसले नै सरकारको नेतृत्व गर्नुपर्ने कोइरालाको अभिव्यक्तिले प्रधानमन्त्री दाहाल र कांग्रेस सभापति शेरबहादुर देउवा दुवैलाई सशंकित बनाएको छ । सत्ता गठबन्धनका मुख्य नेताहरूको स्वार्थका कारण भ्रष्टाचार काण्डको अनुसन्धानले गति लिन नसक्दा आम जनतामा निराशा बढाएको, कोशी प्रदेशमा दुईदुई पटक सरकार गठनमा असंवैधानिक कदमलाई साथ दिएको, प्रधानमन्त्रीले जातीय मुद्दा उठाएर समाजलाई द्वन्द्वतिर धकेल्न खोजेको लगायत आरोप लगाउँदै कोइरालाले सरकारको नेतृत्व बदल्नुपर्ने सार्वजनिक धारणा व्यक्त गरेका हुन् । संसद्मा हामी ८८ सांसद छौं, नौ जना मन्त्री नै छौं तर तपाईंहरूलाई लागिरहेको होला, हाम्रा मन्त्रीहरूले काम गरिरहनुभएको छ भनेर । मन्त्रीजीहरूले केही गर्नै सक्नुभएको छैन । संसदीय प्रणालीमा प्रधानमन्त्रीबाहेक अरू मन्त्रीहरूको कुनै रोल हुन्न, यो बुझ्न जरुरी छ । प्रधानमन्त्री र मुख्यमन्त्री बसेर निर्णय गरेपछि त्यही निर्णय सदर हुन्छ, गत शनिबार चितवन कांग्रेसको जिल्ला सम्मेलनमा पहिलोपल्ट दाहाल सरकारको विकल्प खोज्नुपर्ने बताउँदै कोइरालाले भनेका थिए, त्यसकारण अब कांग्रेसको नेतृत्वमा सरकार बन्नु जरुरी छ । अनि मात्रै हामी अगाडि बढ्न सक्छौं । चितवनपछिका सार्वजनिक मञ्चहरूमा पनि कोइरालाले यही धारणा दोहोर्याउँदै आएका छन् । पछिल्लो समय देउवासँग उनको दूरी बढ्दै गइरहेको छ । तर पार्टी र संसदीय दलमा देउवाको बलियो घेरा तोडेर आफैं आउने सम्भावना देखिँदैन । आफ्नो प्रतिकूल अवस्थाका बाबजुद पनि कोइरालाले गठबन्धनभित्रै संशय पैदा गराउने गरी सरकारको नेतृत्व बदल्ने कुरा किन गरिरहेका छन् त ? केन्द्रीय सदस्य प्रदीप पौडेल गठबन्धनको नेतृत्व बदल्दा सभापति देउवालाई मन्त्रीका आकांक्षीहरूलाई व्यवस्थापन गर्न गाह्रो हुने र त्यसले आफूलाई सहज हुने ठानेर कोइरालाले नेतृत्व बदल्ने कुरा गरेको हुन सक्ने अनुमान गर्छन् । तर, सभापतिले नचाहेसम्म तत्काल गठबन्धन परिवर्तन हुने वा यही गठबन्धनमा नेतृत्व बदल्ने सम्भावना नभएको उनको बुझाइ छ । ठूलो दलको हैसियतले देउवालाई प्रधानमन्त्रीका लागि अघि सर्नु भनेर कोइरालाले नै प्रस्ताव राख्दा त्यसको दुइटा सन्देश जान सक्ने उनको अनुमान छ । जति प्रयास गर्दा पनि देउवा प्रधानमन्त्री बन्न तयार हुनु भएन भने आफू अघि बढ्न सहज हुन्छ भन्ने सोचिएको हुन सक्छ, पौडेल भन्छन्, अर्कोतर्फ, प्रधानमन्त्री बन्न तयार हुनुभयो भने पनि मन्त्री हुन लामबद्ध भएका धेरै सांसद असन्तुष्ट बन्छन् । शेरबहादुरसँगको भ्रम पनि तोडिन्छ । त्यसको लाभ आफूलाई मिल्छ भन्ने मनोविज्ञान हुन सक्छ । केन्द्रीय सदस्य गोविन्द पोखरेल भने सरकारका कामकारबाहीले जातीय द्वन्द्व निम्त्याउने र राजनीतिक दलप्रति अझै निराशा सिर्जना गरेकाले विकल्पको विषय गम्भीरतासाथ उठाइरहेको बताउँछन् । उनका अनुसार प्रधानमन्त्री दाहालको विकल्पमा देउवा नभएर स्वयं कोइराला नै प्रधानमन्त्री बन्ने सभावना छ । माओवादीसँगको गठबन्धनमा होस् वा एमालेसँगको, सरकारको नेतृत्व कांग्रेसले गर्नुपर्छ, यही सरकारको निरन्तरता रह्यो भने भ्रष्टाचार, सामाजिक सद्भाव र जनजीविकाका सबालमा अझै धेरै ठूलो निराशा देखिनेछ भनेरै शेखर दाइले सरकार परिवर्तनको कुरा उठाउनुभएको हो, पोखरेलले थपे, भ्रष्टाचारकै मुद्दामा प्रधानमन्त्रीले माओवादीका नेताहरू जोगाउने र कांग्रेसका समात्ने जुन दोहोरो मापदण्ड देखाइरहनु भएको छ, त्यसले निराशा बढाइरहेको छ ।देउवाको विकल्पमा तत्कालै जानका लागि संसदीय दलको अंकगणित कोइरालाको पक्षमा छैन । केही समयअघिसम्म कोइरालामाथि पार्टी र सत्ताको भागबन्डामा देउवासँग मिलेर रूपान्तरणका मुद्दा छाडेको आरोप आफ्नै समूहबाट लाग्दै आएको थियो । त्यो आरोपलाई गलत सावित गर्न पनि साउन १० को केन्द्रीय कार्यसमिति बैठकपछि कोइरालाले देउवासँग दूरी बढाउँदै लगेको र संसदीय दलमा विकल्पसमेत खोज्न थालेको बुझाइ कांग्रेस नेताहरूको छ । आजभोलि संसदीय दलको नेता बदल्न तयार छु भन्दै आउनु भएकाले भित्रभित्र केही पाकिरहेको हो कि ? पौडेल भन्छन्, सोझो रेखाबाट हेर्दा पार्टी सभापतिले नचाहेसम्म सरकार बदलिने सम्भावना कम छ । राज्य व्यवस्था समितिका सभापतिसमेत रहेका केन्द्रीय सदस्य रामहरि खतिवडा प्रधानमन्त्रीको चीन भ्रमणपछि मात्रै सत्ता समीकरणको मार्गचित्र के हुने भन्ने स्पष्ट हुने बताउँछन् । सरकार गठनको एक वर्ष पुग्न लाग्दा आम जनताले राहत नपाएको, भ्रष्टाचार काण्डमा माओवादी नेतालाई बचाउने र कांग्रेसलाई खोजीखोजी समस्यामा पार्ने गरेको, सरकारले डेलिभरीका काम गर्न नसकेको र विवादास्पद व्यक्तिलाई नियुक्ति दिएर निराशा बढाउने काम गरेको लगायत चर्चाहरू कांग्रेसभित्र चलेका छन् तर अहिल्यै गठबन्धन परिवर्तन गर्ने तहको छलफल भएको छैन, खतिवडाले भने, त्यस्तो केही रहेछ भने चीन भ्रमणपछि मात्रै थाहा होला । सत्ता समीकरण परिवर्तन गर्ने विषयलाई लिएर एमालेसँग पनि कुनै कुराकानी नभएको उनले बताए । केन्द्रीय सदस्य पोखरेल पार्टीभित्रै व्यापक दबाब परेपछि सरकार बदल्ने अवस्थामा नेतृत्व आउने विश्वास गर्छन् । कांग्रेसका एक नेताका अनुसार कोइराला एमालेसँग समीकरण बनाएर भए पनि सरकारको नेतृत्व लिनुपर्ने पक्षमा छन् । केपी ओलीसँग विभिन्न माध्यमबाट संवादसमेत भइरहेको उनको दाबी छ । विदेश मामिलाका जानकारसमेत रहेका कांग्रेसका अर्का एक नेता भने कोइरालाको अभिव्यक्तिलाई छिमेकी भारतको लाइनसँग जोडेर हेर्ने गरिएका कारण पनि दाहाल र देउवा संशकित भएको बताउँछन् । कोइरालाको अभिव्यक्तिलाई कतिपय नेताहरूले राजनीतिमा प्रभाव जमाउँदै आएको भारतको लाइनसँग जोडेर हेर्ने गरेका छन् । दाहाल र देउवा सशंकित हुनुको कारण पनि यही हो, ती नेताले भने ।अर्कोतर्फ गठबन्धन भत्किने अवस्थामा एमाले अध्यक्ष ओली कांग्रेसबाट देउवा वा कोइरालामध्ये जसलाई पनि प्रधानमन्त्री स्वीकार्न तयार हुने बुझाइ कांग्रेस नेताहरूमा छ । तर, संसदीय दल र केन्द्रीय कार्यसमिति दुवैमा बलियो बहुमतमा रहेका देउवा पूर्वसहमतिबाट पछि हटेर अहिल्यै प्रधानमन्त्रीका लागि अघि बढ्ने सम्भावना न्यून छ । गठबन्धनमा देउवा, दाहाल र एकीकृत समाजवादी अध्यक्ष माधव नेपालबीच आलोपालो प्रधानमन्त्रीको समझदारी छ । सत्ता राजनीति यही कोर्समा अघि बढ्दा देउवा ०८३ साउनतिर मात्र प्रधानमन्त्री बन्नेछन् ।पार्टीमा देउवाको नेतृत्व यो नै अन्तिम हो । चार वर्षमा नियमित महाधिवेशन भए देउवा ०८२ सालबाटै सभापतिबाट बाहिरिने छन् तर निर्धारित समयमा महाधिवेशन नभएको थुप्रै उदाहरण छन् । पाँच वर्षमा महाधिवेशन गराउने र प्रधानमन्त्री पनि हुने अवस्था आफ्ना लागि प्रतिकूल हुने ठानेरै शेखरले देउवालाई अहिल्यै प्रधानमन्त्री बनाइदिन पाए महाधिवेशन र निर्वाचनको मुखमा देउवाबाट मुक्ति पाइन्थ्यो भन्ने सोच्नुभएको हुन सक्छ, संस्थापनइतरका अर्का एक नेताले भने ।उनका अनुसार कोइरालाले मात्रै होइन, जीवनभर नै शक्तिमा रहने स्वार्थ हेरेरै देउवाले पनि राजनीतिक गोटी चालिरहेका छन् । कोइरालाको अभिव्यक्तिले सशंकित बनाए पनि तत्काल दाहाल सरकारको विकल्प खोज्न देउवा तयार नहुने उनको बुझाइ छ । देउवाले पार्टी महाधिवेशनको मुखमा प्रधानमन्त्री बनेर श्रीमती आरजुलाई पार्टीमा स्थापित गराउने र त्यतिबेलासम्म प्रधानमन्त्री दाहाललाई विश्वासमा राख्ने देउवाको योजना रहेको ती नेताको बुझाइ छ । त्यसैले होला, आजभोलि बालुवाटारमा प्रधानमन्त्री दाहाल, छोरी गंगा, देउवा र श्रीमती आरजुबीच बारम्बार डिनर छलफल हुन्छ, ती नेताले भने, १५ औं महाधिवेशनबाट आरजुलाई उत्तराधिकारीका रूपमा अघि बढाउने स्वार्थका कारण पनि देउवा तत्काल एमालेसँग जान्छन् भन्ने लाग्दैन ।"
राजवंशी समुदायबाट पहिलो न्यायाधीश,"(बिर्तामोड)सीमान्तकृत राजवंशी समुदायबाट पहिलो पटक पूर्णप्रसाद राजवंशी न्यायाधीश नियुक्त हुने भएका छन् । न्यायपरिषद्ले राजवंशीलाई उच्च अदालतको न्यायाधीश नियुक्ति गर्न सिफारिस गरेको छ । झापाको देहाती गाउँ कचनकवल गाउँपालिका३ का ४८ वर्षीय राजवंशी २२ वर्षदेखि सर्वोच्च अदालतमा वकालत पेसामा थिए । न्यायपरिषद्ले गतवर्ष जारी गरेको न्यायाधीश नियुक्तिको प्रक्रियासम्बन्धी निर्देशिकाअन्तर्गत उनी न्यायाधीश सिफारिसमा परेका हुन् । निर्देशिकाको मापदण्ड पूरा गरेपछि परिषद्को सिफारिसमा परे, राजवंशीले भने, समुदायकै पहिलो न्यायाधीश बन्ने अवसर प्राप्त भएकामा खुसी लागेको छ । पथरिया मावि पथरियाबाट २०५० मा एसएलसी गरेका उनले मेची क्याम्पस भद्रपुरबाट आईएल पास गरेका थिए । महेन्द्र रत्न बहुमुखी क्याम्पस इलामबाट बीएल गरेका उनले नेपाल ल क्याम्पसबाट स्नातकोत्तर गरेका छन् । लामो समयदेखि वकालत पेसामा रहेका योग्य, दक्ष व्यक्तिका लागि न्यायपरिषद्ले न्यायाधीश नियुक्तिको प्रक्रियासम्बन्धी निर्देशिका२०७९ जारी गरेको थियो । निर्देशिका जारी भएपछि २ सय ७४ जनाले मापदण्डअनुसार न्यायाधीश बन्नका लागि निवेदन दिएका थिए । त्यसमध्ये २०७९ भदौ २१ मा राजवंशीसहित ८१ जनाको नाम सूचीमा परेको थियो । उनीहरूमध्ये न्यायपरिषद्को शुक्रबार बसेको बैठकले राजवंशीसहित २७ जनाको नाम उच्च अदालतको न्यायाधीशमा सिफारिस गर्ने निर्णय गरेको हो । राजवंशी समाज विकास समितिका केन्द्रीय अध्यक्ष अभय राजवंशीले न्यायालय जस्तो सम्मानित अंगमा राजवंशी समुदायको प्रतिनिधित्व हुनु समुदायको नयाँ पुस्ताका लागि ठूलो प्रोत्साहन र आत्मबल भएको टिप्पणी गरे । अध्ययन र मिहिनेत गर्ने हो भने कुनै पनि जाति समुदायका व्यक्ति राज्यको जुनसुकै पदमा पुग्न सक्छन् भन्ने एउटा उदाहरण हो यो, उनले भने । न्यायाधीश सिफारिसपछि संविधानको निष्पक्ष र सफल कार्यान्वयनको जिम्मेवारी काँधमा आएकाले त्यसलाई कुशलतापूर्वक पूरा गर्ने राजवंशीले बताए । न्यायालयको गरिमा उच्च राख्दै मैले करिब अढाई दशकदेखि सर्वोच्च अदालतमा बटुलेको अनुभव, योग्यता, क्षमताको आधारमा न्यायाधीश बनेको हुँ, उनले भने, संविधानको निष्पक्ष र सफल कार्यान्वयनको जिम्मेवारीलाई कुशलतापूर्वक पूरा गर्नेछु । झापा, मोरङ र सुनसरीमा बसोबास गर्ने राजवंशी जाति पिछडिएको वर्ग समुदायमा पर्छ । २०७८ को जनगणनाअनुसार मुलुकभित्र राजवंशी जातिको कुल जनसंख्या १ लाख ३२ हजार छ ।"
परदेशको तीज,"(अस्ट्रेलिया)दक्षिण अस्ट्रेलियाकी रिज्नु अधिकारीलाई केही दिनयता भ्याइनभ्याई छ । कारण, एडिलेड वरपर हुने सबैजसो तीज कार्यक्रमको उनले निम्तो पाउँछिन् । अनि, सम्भव भएसम्म सबैमा पुग्छिन् पनि । गैरआवासीय नेपाली संघ (एनआरएनए) दक्षिण अस्ट्रेलियाकी महिला संयोजकसमेत भएकाले पनि होला उनको तीजे व्यस्तता बढेको ।अधिकारी आफूमात्रै तीज कार्यक्रममा गएर रमाइलो गर्दिनन् । भर्खरै नेपालबाट आएका विद्यार्थी र अभिभावकका साथै अन्य राज्यबाट आएका नेपालीलाई प्रोत्साहन र प्रेरित गरिरहेकी हुन्छिन् उनले । नाच्न र नचाउन अघि सर्ने त पुरानै बानी भन्दा पनि हुन्छ ।अस्ट्रेलियामा नेपालीको संख्या बढेसँगै तीज मनाउनका लागि रिज्नुजस्तै व्यस्तता प्रायः सबै महिलाहरूको दैनिकी बनेको छ अहिले । झन् त्यसमा पनि सातैपिच्छे नेपालबाट कलाकार नै आएर कार्यक्रम आयोजना गरिएपछि नाचगान गर्न कसलाई मन लाग्दैन र ? त्यसमा पनि महिलाहरूको आफ्नै पर्व । रातो सारीचोलोमा सजिएर तीजका गीतमा छमछमी नाच्नेमा युवा उमेरका महिला मात्र नभएर यहीं जन्मिएका दोस्रो पुस्ता र नेपालबाट आएका आमाहरूसमेत उत्तिकै संख्यामा भेटिन्छन् । पछिल्लो समयमा त नेपाली मात्र नभएर विदेशी महिलाले समेत तीजमा रमाइलो गर्ने गरेका छन् । झन्डै डेढ लाखको हाराहारीमा रहेको नेपाली समुदायका कारण पनि तीजका बेलाको रमझम निकै बढ्दै गएको छ ।अस्ट्रेलियाका हरेक राज्य तथा सहरमा आयोजना हुने औपचारिक कार्यक्रममा मात्र सीमित छैन तीज । अहिले त आफन्तका तथा साथीहरू मिलेर स्थानीय पार्क, घरमा समेत उत्तिकै रमाइलो गरिरहेका भेटिन्छन् महिलाहरू । कम्तीमा पाँच दिनसम्म काम गर्नुपर्ने, त्यसपछि घरपरिवारको हेरचाहबाट थकित भएका महिलालाई तीज राम्रो बहाना पनि बनेको छ । अझ, साथीभाइ भेट्ने, दुःखसुखका कुरा र रमाइलो गर्ने त छँदै छ । त्यसैले पनि होला आजकल नेपालमा भन्दा अस्ट्रेलियामा तीज धेरै पहिल्यै लागिसकेको हुन्छ । अस्ट्रेलियाका सबै मुख्य सहरमा झन्डै तीन साताअघिदेखि नै तीज सुरु भइसकेको छ । अझ नेपालबाट आउने कलाकारको ताँती नै लागेपछि त तीजको रौनक झन् थपिएको छ ।तीज रमाइलो गर्ने, मिठोमिठो खाने, नाचगान गर्ने मात्र नभएर हाम्रो कलासंस्कृति र परम्परा भएकाले समेत हामी दिल खोलेर मनाउँछौं, अधिकारी भन्छिन् । उनका अनुसार पछिल्लो समयमा महिलाको संख्या बढ्दै गएको र आफ्नो मौलिक परम्पराप्रति अझ जागरुकता आएकाले समेत तीजको रौनकता थपिएको हो ।अधिकारी मात्र नभएर परिवार भेट्न नेपालको विराटनगरबाट आएकी मनसरा कार्कीसमेत अस्ट्रेलियाको तीजको अलग रौनक भएको अनुभव सुनाउँछिन् । उनी आजकल विदेशमा पनि तीज नेपाली परम्परा र मौलिकताअनुसार मनाउन थालिएको बताउँछिन् । मलाई त नेपालको भन्दा अस्ट्रेलियाको तीज बडो राम्रो लाग्यो, उनले भनिन् । कार्कीले नेपालमा तीजको अवसरमा हरेक महिलाले रातो सारी, चुरा पोते, गरगहना लगाएर हिँड्ने क्रममा कमी आए पनि अस्ट्रेलियामा बढिरहेकोमा खुसी छन् ।वास्तवमा अस्ट्रेलियामा तीज मनाउने क्रममा सकारात्मक परिवर्तन आइरहेको महिलाहरू नै स्विकार्छन् । अहिले मौलिक रूपमा आफ्नो परम्परागत सारीचोलो, चुरापोतेमा सजिएका महिला हरेक कार्यक्रममा भेटिन्छन् । त्यतिमात्र नभएर यहाँ हुर्किंदै गरेका दोस्रो पुस्ताका किशोरी तथा युवतीमा समेत नेपाली कलासंस्कृति र चाडपर्वप्रति चाह र चासो बढिरहेको अभिभावकहरू स्विकार्छन् ।नारी निकुञ्ज अस्ट्रेलियाकी पूर्वकेन्द्रीय अध्यक्ष मञ्जु खड्का दोस्रो पुस्ताले समेत आफ्नो चाडपर्वलाई उत्साहका साथ मनाउनु सकारात्मक मात्र नभई खुसीको कुरा भएको बताउँछिन् । विदेशमा समेत आफ्नो मौलिक कलासंस्कृति र चाडपर्वलाई जीवित राख्नका लागि उनीहरू नै जिम्मेवार हुने बताउँदै पछिल्लो समयमा दोस्रो पुस्तासमेत तीजजस्ता पर्व मनाउनका लागि उत्साहित पाएको उनको अनुभव छ ।दसैंतिहार, नयाँ वर्षलगायतका अवसरमा त नेपाली कलाकारको लर्को लाग्ने गरेको अस्ट्रेलियामा झन् तीजमा कलाकार नआउने त कुरै भएन । अहिलेसम्म झन्डै एक दर्जन टोलीले अस्ट्रेलियामा कार्यक्रम गर्न भ्याएको छ । तीमध्ये कतिपय त अझै अस्ट्रेलियामा कार्यक्रम गरिरहेका छन् । केही भने कार्यक्रम सकेर फर्किसकेका छन् ।आम्दानी पनि मनग्गे हुने र दर्शकलाई पनि फरक किसिमको मनोरन्जन हुने भएकाले कलाकारलाई यस्ता किसिमका चाडपर्व वा अवसरमा बोलाउने गरेको आयोजकहरू सुनाउँछन् । गिरीश इभेन्टका प्रमुख गगन गिरीका अनुसार नेपालबाट कलाकार बोलाएर कार्यक्रम आयोजना गर्नुको मुख्य उद्देश्य आर्थिक फाइदाभन्दा पनि यहाँका नेपालीलाई मनोरन्जन दिलाउनु हो । तीज, दसैंतिहार जस्ता नेपाली परम्परागत चाडपर्वमा कलाकार ल्याएर कार्यक्रम गर्दा यसले विदेशमा समेत नेपाली कलासंस्कृति तथा परम्पराको जर्गेनामा मद्दत पुग्ने उनी बताउँछन् ।हुन त तीजका यस्ता कार्यक्रममा दर्शकका लागि निश्चित शुल्क लिने गरेका छन् आयोजकले । तर केही आयोजकले भने कार्यक्रमलाई निःशुल्कसमेत गर्ने गरेका छन् । लगातार पाँच वर्षसम्म नेपालबाट कलाकार ल्याएर कार्यक्रम गरिसकेका गिरी अन्य समयमा पैसा लिने गरिए पनि तीजमा भने महिलाका लागि निःशुल्क कार्यक्रम गरेको दाबी गर्छन् । अन्य समयमा हामीले कार्यक्रममा सहभागी भएबापत रकम लिए पनि तीजमा अहिलेसम्म हाम्रा चेलीबेटीसँग पैसा लिएका छैनौं र लिन्नौं पनि । तीज पर्व विशेष गरेर चेलिबेटीको कार्यक्रम भएकाले सम्मानस्वरूप उनीहरूलाई निःशुल्क प्रवेश दिनुपर्ने उनको भनाइ छ ।तीजका कार्यक्रममा सहभागी हुन आएका गौरी मल्ल, कोमल वलीमात्र नभएर शान्ति श्री, एलिना चौहान, कला लम्साल, पशुपति शर्मालगायतका कलाकारले समेत अस्ट्रेलिया आएर कार्यक्रम गर्न पाउँदा खुसी लागेको बताएका छन् । उनीहरूमध्ये कतिले यहाँका प्रायः सबै सहरमा कार्यक्रम गरेका छन् भने केहीले सीमित स्थानमा । तर जहाँ कार्यक्रम गरे पनि सहभागीको संख्या भने निकै हुने गरेको छ ।आफ्ना दाजुभाइ र परिवार नेपालमा भएकाले समेत अस्ट्रेलियामा रहेका महिलालाई तीजको विशेष महत्त्व हुने गरेको छ । त्यसैले उनीहरू आफूआफू मिलेर दर बनाएर खाने मात्र नभई सामूहिक रूपमा मनोरन्जन गर्ने गरेका छन् । केहीले तीजकै मौका पारेर आफ्ना अभिभावकलाई अस्ट्रेलिया नै बोलाउने गरेका पनि छन् । तर आफ्नो माइतीघरमै पुगेर मनाएको तीजको सम्झना नगर्ने भने कोही छैनन् । माइतीघरमा आफ्ना दाजुभाइ तथा बच्चैदेखिका हितैषी साथीहरूसँग मनाएको जस्तो तीज परदेशमा कहाँ हुन्छ र ?"
'डिजाइनर्स रनवे' मा सेलेब्रिटी चाल,"काठमाडौं (कास) फेसनसम्बन्धी नयाँ तथा फरक डिजाइन प्रस्तुत गर्ने उद्देश्यले आईईसी डिजाइनर्स रनवे १२ को आयोजना गरिएको छ । आईईसी कलेजले शुक्रबार काठमाडौंको याक एन्ड यती होटलमा गरेका सोमा मोडलहरूले ५१ डिजाइनरले तयार पारेका डिजाइनहरू प्रस्तुत गरे । कार्यक्रममा २७ नेपाली तथा ६ अन्तर्राष्ट्रिय मोडलले आईईसी कलेजका पासआउट विद्यार्थीले तयार पारेका डिजाइनहरू प्रदर्शन गरेका हुन् । ११ सिक्वेन्समा आयोजना गरिएको सो नेक्स्ट मोडल्स नेपाल ले व्यवस्थापन गरेको हो । ब्लिंक टेल्स, द ब्रोकन कोलम, रिभाइभल मेटामोर्फोसिस, होमेज टू स्टोलन आर्टिफ्याक्टस, फेज डेलालुन, मोजोलिका, अभियाना, फंगाइ, अन्डर वाटर स्केप, फ्लोरल अपलेन्स, इलुमाइन अलर शीर्षकका ११ सिक्वेन्सका सो स्टपर्सका रूपमा अभिनेत्री स्वस्तिमा खड्का, आँचल शर्मा, पूर्वमिस नेपालहरू नम्रता श्रेष्ठ र अश्मी श्रेष्ठ तथा मिस्टर नेपाल समर्पण कार्की रहेका थिए । त्यस्तै, फेसन सोमा भारतीय कोरियोग्राफार यतिन नरेन्द्र गान्धी पनि सहभागी थिए । आईईसी कलेज अफ आर्ट्स एन्ड फेसनका २०२० ब्याचका विद्यार्थीले कार्यक्रमको आयोजना गरेको सोको कोरियोग्राफी पुरण क्षत्रीले गरेका हुन् । आईईसी ग्रुपकी प्रबन्ध निर्देशक शैलजा अधिकारीले नेपाली फेसन क्षेत्रको प्रबर्द्धन गर्न आर्ईईसी डिजाइनर्स रनवे आयोजना गर्दै आएको बताइन् । नेपाली डिजाइनरहरूलाई अन्तर्राष्ट्रिय स्टेजसम्म पुर्याउने हाम्रो कोसिस हो, उनले भनिन् ।"
बीपीको जेल डायरी सार्वजनिक,"काठमाडौं (कास) प्रथम जननिर्वाचित प्रधानमन्त्री तथा कांग्रेस संस्थापक बीपी कोइरालाको जेल डायरी सार्वजनिक भएको छ । काठमाडौंको प्रज्ञा भवनमा शनिबार एक कार्यक्रमबीच पुस्तक सार्वजनिक गरिएको हो । कोइरालाले १९६२ देखि १९६८ सम्म जेलमा रहँदा लेखेका डायरीलाई पुस्तकका रूपमा प्रकाशन गरिएको हो । लेखक तथा विश्लेषक शंकर तिवारीले सम्पादन गरेको पुस्तकमा बीपीका अप्रकाशित डायरी रहेको जनाइएको छ । कार्यक्रममा बोल्दै प्राध्यापक कृष्ण खनालले बीपी कोइरालासम्बन्धी भ्रम भत्काएर समीक्षा गर्नुपर्ने बेला आएको बताए । सबैभन्दा पहिले हामीले बीपीबारे पालेका भ्रम भत्काउनुपर्छ । अनिमात्रै उनलाई वास्तविक रूपमा बुझ्न सकिन्छ, उनले भने । यसअघि जेल जर्नल ले धेरैको भ्रम फालेको उनको भनाइ छ । कांग्रेस महामन्त्री गगन थापाले जेल डायरी पढ्दा मान्छे भएर मान्छेको डायरी पढेको अनुभूत हुने बताए । महामानव नभई साधारण मान्छे भएर मान्छेको डायरी पढेको अनुभूत हुन्छ, उनले भने । ललितपुरको सानेपास्थित कांग्रेसको केन्द्रीय कार्यालयमा पुस्तकालय बनाउन सुरु गरिएको र त्यसमा बीपी कोइरालाको अध्ययनका लागि छुट्टै खण्ड हुने थापाले बताए ।"
अमेरिकी संविधान मस्यौदा पारित,सन् १७८७ को आजकै दिन (सेप्टेम्बर १७) मा अमेरिकाको संविधानको मस्यौदा पारित भएको थियो । ५५ प्रतिनिधि समावेश फिलाडेल्फिया सम्मेलन ले संविधानको मस्यौदा तयार गरी पारित गरेको थियो । १७७५ मा उत्तर अमेरिकाका १३ राज्यले कन्टिनेन्टल आर्मी गठन गरी बेलायती शासनविरुद्ध लड्न सुरु गरेका थिए । १७७६ जुलाई ४ मा अमेरिकी कंग्रेसले स्वतन्त्रताको घोषणापत्र पारित गरेपछि कन्फेडेरेसनको विधान संशोधन गरी कर र व्यापारको विषयलाई व्यवस्थित गर्नका लागि फिलाडेल्फिया सम्मेलन गरियो । तर सम्मेलनमा विधान संशोधनभन्दा नयाँ संविधान निर्माण गर्नु उचित हुने प्रस्ताव आयो । जसका कारण नयाँ संविधानको मस्यौदा तयार भयो ।१७८७ मे २५ देखि सेप्टेम्बर १७ सम्म चलेको सम्मेलनमा १३ राज्यका ५५ प्रतिनिधि थिए । मस्यौदामा ३९ सदस्यले हस्ताक्षर गरेका थिए । दासप्रथालाई संरक्षण गरेको र नागरिक अधिकारप्रति संकुचित रहेको जनाउँदै अन्य सदस्यले मस्यौदामा हस्ताक्षर गर्न अस्वीकार गरेका थिए । सम्मेलनले पारित गरेको संविधान ९ राज्यले अनुमोदन गरेपछि लागू हुने व्यवस्था अनुरूप १७८८ जुन ११ देखि अमेरिकामा संविधान लागू भएको हो । त्यसयता संविधानमा २७ वटा संशोधन भइसकेका छन् ।
काठमाडौंमा चार जनाको हत्या,"(काठमाडौं)काठमाडौंको तीनकुने गैरीगाउँस्थित काठमिलमा भएको सामूहिक हत्याको अनुसन्धान गर्न काठमाडौं उपत्यका अपराध अनुसन्धान कार्यालय प्रमुख एसएसपी सोमेन्द्रसिंह राठौरको नेतृत्वमा ५ सदस्यीय समिति गठन भएको छ । काठमाडौं उपत्यका प्रहरी कार्यालय प्रमुख एआईजी दीपक थापाले शनिबार एसएसपी राठौरको नेतृत्वमा परिसरका डीएसपी हरि खतिवडा, काठमाडौं उपत्यका प्रहरी कार्यालयका डीएसपी सुवास खड्का र अनुसन्धान कार्यालयका डीएसपी सुरक्षा केसी तथा बानेश्वर प्रहरी वृत्तका इन्स्पेक्टर वीरेन्द्र केसी सम्मिलित अनुसन्धान समिति गठन गरेका हुन् । शुक्रबार मध्यरात गैरीगाउँस्थित दिव्य समिलमा कार्यरत एकै परिवारका तीनसहित चार जनाको विभत्स हत्या भएको थियो । काठमाडौं उपत्यका प्रहरी कार्यालयका एसएसपी दिनेश मैनालीका अनुसार काठ मिलमा काम गर्ने दोलखाका ५५ वर्षीय कुमार भुजेल, उनकी श्रीमती ५० वर्षीया अम्बिका र आमा ७६ वर्षीया शुभद्रा तथा मोरङ बेलबारीका २० वर्षीय नवीन राईको शव फेला परेको थियो । राति ११ बजेर ५५ मिनेट आसपास घटना भएको प्रहरी आशंका छ । टाउको, छाती, पेटलगायत विभिन्न भागमा हतियार प्रयोग गरिएको अवस्थामा शव फेला परेको थियो । शव पोस्टमार्टमका लागि त्रिवि शिक्षण अस्पताल महाराजगन्जमा राखिएको छ । प्रहरीका अनुसार कुमार काठमिलका सुरक्षा गार्डका रूपमा काम गर्थे । अम्बिका र नवीन पनि काठमिलकै मजदुर हुन् । कुमारकी आमा शुभद्रा केही दिनअघि मात्रै दोलखाबाट काठमाडौं आएकी थिइन् । काठमिल दोलखा कालिञ्चोक गाउँपालिका८ घर भई गौशाला बस्ने बालकृष्ण शिवाकोटीको हो । उनी गत प्रतिनिधिसभा निर्वाचनमा एमालेबाट उम्मेदवार थिए । घटनालगत्तै मोरङ बेलबारीका २८ वर्षीय दीपेन्द्र राई हत्या भएको जानकारी दिन प्रहरी वृत्त बानेश्वर पुगेका थिए । उनी नवीनसँगै बस्दै आएका थिए । नवीन नातामा दीपेन्द्रका काकाका छोरा (भाइ) रहेको खुलेको छ । दीपेन्द्र प्रहरी नियन्त्रणमै छन् । उनीसँग सम्पर्कमा रहेका अरू केहीलाई पनि प्रहरीले सोधपुछका लागि नियन्त्रणमा लिएको छ । दीपेन्द्रको शरीर र जुत्तामा रगत लतपतिएको भेटिए पनि हत्यामा उनको संलग्नता भएनभएको बारे प्रहरीले केही उल्लेख गरेको छैन । सोधपुछका क्रममा भने दीपेन्द्रले हरेक पटक कुरा फेर्ने गरेका छन् । घटनास्थलबाट रगत लतपतिएको धारिलो हतियार (दाउ) बोरामा फेला परेको छ । दीपेन्द्रले सोधपुछका क्रममा घटना हुनुअघि आफू र नवीनले मादक पदार्थ सेवन गरेको बताएका छन् । तर, नवीनको शव पोस्टमार्टमका लागि लगिएकाले त्यसको रिपोर्ट आएपछि मात्रै यकिन हुने प्रहरीले जनाएको छ । घटनास्थलबाट धारिलो फलामे वस्तु र अरू घरेलु हतियार बरामद भएका छन्, अनुसन्धानमा संलग्न एक अधिकारीले भने, घटनापछि आफैं प्रहरीलाई खबर गर्न आएका व्यक्तिको शरीरमा पनि रगत लतपतिएको अवस्थामा भेटिएको थियो । उनले मादक पदार्थ सेवन गरेको पाइएको छ । घटना आपसी झगडाबाट निम्तिएको हुन सक्ने पनि प्रहरी आशंका छ । चार जनाको हत्या एकै व्यक्तिबाट हुन सक्ने सम्भावना न्यून हुने भन्दै बाहिरी पक्षको संलग्नताबारे अनुसन्धान भइरहेको एक प्रहरीले बताए । काठमाडौं उपत्यका अपराध अनुसन्धान कार्यालय र काठमाडौं प्रहरी परिसरको टोलीले हत्याको अनुसन्धान गरिरहेका छन् । कार्यालयका प्रमुख एसएसपी राठौरले आर्थिक अवस्था कमजोर रहेका व्यक्तिको हत्या भएकाले यसमा आपसी झगडालगायत विषय पनि कारण हुन सक्ने बताए । अनुसन्धान जारी छ । एक जनालाई नियन्त्रणमा लिएका छौं, उनले भने, मृतक चारै जना काठमिलमा कार्यरत मजदुर हुन् । सबै कोणबाट अनुसन्धान भइरहेको छ ।"
शिक्षकबाटै निर्घात कुटपिट,"(सिरहा) सिरहा नगरपालिका१२ स्थित सारस्वरनाथ माध्यमिक विद्यालयका एक विद्यार्थीलाई प्रधानाध्यापकलगायतले कार्यालयमै थुनेर निर्घात कुटपिट गरेको खुलेको छ । गत मंगलबार कक्षा ९ मा पढ्ने १६ वर्षीय मोसमीर राइनलाई कक्षाकोठामै अध्ययन गरिरहेका बेला कार्यालयमा बोलाएर कुटपिट भएको हो ।निर्घात कुटाइबाट घाइते समीरको सिरहास्थित प्रादेशिक अस्पतालमा उपचारपछि अहिले घरमा आराम गरिरहेका छन् । घटनापछि उनी विद्यालय गएका छैनन् । समीरका अनुसार गत मंगलबार दिउँसो ३ बजेतिर कक्षाकोठामै पढिरहेका बेला कार्यालय सहयोगीले बोलाएर उनलाई स्टाफ कोठामा लगेका थिए । मलाई स्टाफ कोठामा लगेर गएपछि प्रधानाध्यापक जयचन्द्र यादव, लेखापाल जितेन्द्र यादव र कार्यालय सहयोगी जयनारायण मण्डलले ढोका थुनेर एक घण्टासम्म निर्घात कुटिरहे, समीरले भने, बढी बुझ्ने भइस् भन्दै पाइप, मुक्कालगायतले तीनै जनाले एकोहोरो कुटिरहे । विद्यालय छुट्टी भएपछि मात्र घाइते अवस्थामा ल्याएर छोडेको उनले बताए । समीरका बुवा मो अकबर मियाँका अनुसार कुटाइबाट अनुहार, टाउको, पिठ्युँ, छाती, खुट्टालगायत शरीरको बिभिन्न भागमा नीलडाम र चोट लागेको छ । उनको मंगलबार राति सिरहास्थित प्रादेशिक अस्पतालमा उपचारपछि घरमै राखिएको छ । अहिले पनि टाउको दुखिरहेकै छ, समीरले भने, शरीर कामिरहेको छ, टाउको घुमिरहेको छ, अब त विद्यालय जान डर लागिरहेको छ ।यसअघिका प्रधानाध्याकको सरुवा हुँदा समीरको नेतृत्वमा विद्यार्थीले विरोध गरेको र विद्यालय मातहतमा रहेको सारस्वरनाथ गुद्री हटिया ठेक्काको विषयमा आफूले चासो राख्दा छोरामाथि कुटपिट गरेको अकबरको आरोप छ । प्रधानाध्यापक जयचन्द्र यादवले परिस्थितिवश त्यस्तो हुन गएको बताए । उनलाई गुरुको हिसाबले सजाय दिएको हुँ, परिस्थिति यस्तो बन्यो कि उनीमाथि त्यस्तो भयो । घटनालाई अन्यत्र नमोडौं, मलाई सहयोग गर्नुस्, प्रअ यादवले भने । अकबरले प्रधानाध्यापक जयचन्द्र, लेखापाल जितेन्द्र र कार्यालय सहयोगी जयनारायणलाई कारबाही माग गर्दै बुधबार प्रहरीमा जाहेरी दिएका छन् । सिरहाका प्रहरी प्रमुख एसपी टेकुनन्द इबा लिम्बूले घटनाबारे बुझ्ने काम भइरहेको र आइतबार विद्यालय प्रशासन र विद्यार्थीका अभिभावकलाई बोलाएको बताए ।"
धरानमा डेंगी संक्रमण दर घट्दै,"(सुनसरी)चार महिनायता १५ हजार ७ सय ६९ जना डेंगी संक्रमित भएको धरानमा संक्रमण दर बिस्तारै घटिरहेको छ । तीन बालबालिकासहित १३ जनाको ज्यान लिएको डेंगी संक्रमण घट्नुको कारण प्रभावकारी स्वास्थ्य कार्यक्रम नभएर प्राकृतिक कारण रहेको जनस्वास्थ्यविद्ले बताएका छन् । गत जेठयता डेंगी संक्रमति भएर जटिल अवस्थामा बीपी कोइराला स्वास्थ्य विज्ञान प्रतिष्ठानमा भर्ना पछिमात्रै १३ जनाको मृत्यु भएको थियो । अस्पताल नगई सिटामोल खाँदै बस्दा जटिल भएर मृत्यु हुनेको संख्या भने तेब्बर हुन सक्ने स्वास्थ्यकर्मीको अनुमान छ ।तीन साताअघि दैनिक एक सय जना संक्रमित पहिचान भइरहेको धरानमा पछिल्लो समयमा अधिकतम ५०५५ जनामा संक्रमित आइरहेका छन् । साउन मसान्तमा यहाँ संक्रमण दर ८१ प्रतिशत पुगेको थियो । शनिबार ५४ प्रतिशतमा झरेको धरान उपमहानगरपालिकाका स्वास्थ्य महाशाखाका प्रमुख उमेश मेहताले बताए । उनले भने, संक्रमण दर घट्न त घट्दै छ तर यसबीचमा झरी दर्किरह्यो र लामखुट्टेको लार्भा मार्ने काम सर्च एन्ड डिस्ट्रोय अभियान बन्द गर्ने हो भने फेरि संक्रमण दर बढ्न सक्छ । घट्यो भनेर चुपचाप बस्ने अवस्था भने छैन । उनका अनुसार संक्रमण दर घट्न थालेयता धरान सभागृह, धरान १३ वडा कार्यालय, छाताचोकस्थित पुरानो अस्पताल, उद्योग वाणिज्य संघ र बीपी कोइराला स्वास्थ्य विज्ञान प्रतिष्ठानमा सञ्चालित निःशुल्क डेंगी फिबर क्लिनिक तथा स्वास्थ्य शिविर बन्द गरिएको छ । बीपी प्रतिष्ठानले निःशुल्क फिबर क्लिनिक बन्द गरे पनि डेंगी अस्पताल भने सञ्चालनमै राखेको प्रतिष्ठानका मेडिसिन विभाग प्रमुख एडिस्नल प्रोफेसर डा रविन मास्केले बताए । उनले भने, पछिल्लो सातामा धरानमा डेंगीका बिरामी घट्दै गएको र भर्ना हुनेको संख्या पनि कम देखिएको छ । तीन साताअघि डेंगी अस्पतालमा सबै बेड भरिएका हुन्थे । शुक्रबारसम्म १८ जना भर्ना भएका छन् । डेंगी अस्पतालमा ५० बेड राखिएको छ ।डेंगी संक्रमण दर घट्दै गएको देखिए पनि न्यूनतम बिन्दुमा आइपुग्न अझै केही महिना लाग्ने जनस्वास्थ्यविद्ले बताएका छन् । प्रतिष्ठानका स्कुल अफ पब्लिक हेल्थ एन्ड मेडिसिन विभागका जनस्वास्थ्यविद् डा विजयकुमार खनालले भने, तापक्रम घट्दै गएको र पोस्ट मनसुन सुरु हुन लागेकाले एक महिनाको दर हेर्दा घटेको देखिन्छ । यो बीचमा फेरि पानी परेमा र तापक्रम स्थिर रहेमा यसै भन्न सकिन्न । प्राकृतिक वातावरणको अवस्थामै निर्भर हुनुपर्ने छ । उनले यही गतिमा संक्रमण दर घटेमा कात्तिकसम्म कुर्नुपर्ने बताए । उपयुक्त वातावरण पाएमा एडिज एजिप्टाइ जातको लामखुट्टेको लार्भा ९ महिनासम्म पनि बाँच्न सक्ने भएकाले सर्च एन्ड डिस्ट्रोय अभियान भने जारी राख्न उचित हुने उनले बताए । चिसो मौसम सुरु भयो भन्दैमा ढुक्क हुने स्थिति नहुने उनले बताए ।जेठ तेस्रो साता धरान१७ की एक महिलाको डेंगीबाट मृत्यु भएपछि चिकित्सक, स्थानीय जनप्रतिनिधि, टोल विकास समिति (डीएलओ) र स्थानीय सरकार झस्किएका थिए । जनस्वास्थ्यविद्ले सचेत गराउँदै सर्च एन्ड डिस्ट्रोयको विकल्प नभएको बताइसकेका थिए । असार तेस्रो साता पुग्दा पूरै महामारीको रूप लिएपछि प्रमुख जिल्ला अधिकारी हुमकला पाण्डेले धरानलाई स्वास्थ्य आपत्काल घोषणा गरी द्रुतगतिमा प्रभावकारी रूपमा डेंगी नियन्त्रण गर्न प्रदेश र केन्द्र सरकालाई सिफारिस गरिन् । स्थानीय सरकारले चासो नदिएपछि डेंगी नियन्त्रण गर्न स्थानीय, प्रदेश, केन्द्र सरकार, राजनीतिक दल र विभिन्न संघसंस्था, बीपी प्रतिष्ठानबीच समवन्य हुन सकेन । समन्वयको अभावका बीच उनीहरूले आफ्नै तरिकाले डेंगी नियन्त्रण गर्ने, सहयोग जुटाउने, औषधि, झुल, किटलगायत सामग्री जुटाउने काम गरे ।संघीय सरकार मातहतको स्वास्थ्य सेवा विभागको इपिडिमियोलोजी तथा रोग नियन्त्रण महाशाखा (ईडीसीडी) धरानलाई हजार थान किट मात्र उपलब्ध गराएर पन्छियो । कोशी प्रदेश सरकारले १० थान बेड, चिकित्सक, नर्स जस्ता जनशक्ति, स्लाइन अडाउने स्टेन र औषधि उपलब्ध गराएको थियो । उच्चतम बिन्दुमा पुगेर संक्रमण दर घटिरहेको बेलासम्म दर्जन बढी संघसंस्था र उपमहानगरपालिकाले १ करोड ७ लाख २९ हजार रुपैयाँ बराबर औषधि, किट, झुल, जनशक्ति प्रयोगमा खर्च भएको उपमहानगरका स्वास्थ्य महाशाखा प्रमुख मेहताले बताए । उनका अनुसार डेंगी नियन्त्रणका लागि उपमहानगरपालिकाले माइकिङ, फगिङ, निःशुल्क स्वास्थ्य शिविर सञ्चालन, जनशक्ति परिचालन, औषधि र टेस्ट किटमा हालसम्म करिब ८० लाख रुपैयाँ खर्च गरेको छ ।"
नेपालको कूटनीति: बीपीकाल र आज,"नेपालको कूटनीतिका सन्दर्भमा विगतका १५ दिन महत्वपुर्ण रहे । प्रधानमन्त्री पुष्पकमल दाहालले अमेरिका भ्रमणलगत्तै उत्तरी छिमेकी राष्ट्र चीन भ्रमण गर्ने सन्दर्भमा चर्चापरिचर्चा एकातिर थियो भने भारतले आयोजना गरेको जी२० शिखर सम्मेलन अर्को । यहीबीच चिनियाँ राजदूतले दक्षिणतर्फको अर्को छिमेकीसँग नेपालको व्यापार सम्बन्धलाई जोडेर अस्वाभाविक भाषण गरे । प्रधानमन्त्री दाहालको अमेरिका भ्रमण र भारतले सफलतापूर्वक सम्पन्न गरेको भनिएको जी२० सम्मेलनको प्रसंगबाट अलिक सतर्कजस्ता देखिएका चिनियाँ महामहिमको भनाइले यस मामलामा आगोमा घिउ थप्ने प्रयास गरेको थियो । किनभने कूटनीतिमा प्रायः चासो नराख्नेहरू पनि जब चीन या भारतबाट केही भाषण या वक्तव्य आउँछ, गाली या तालीमा रमाइहाल्ने परम्पराजस्तै बनेको छ । यसबीचमा कांग्रेसका युवा पदाधिकारिको संयोजनमा बीपी साहित्य महोत्सव चल्यो । महोत्सवमा बीपीको व्यक्तित्वका बहुआयाम, उनको नेतृत्वको सरकारका काम, उनका भिजन र उपलब्धि लगायत विषयमाथि छलफल भयो । एउटा महत्त्वपूर्ण सत्र त परराष्ट्रनीति नै थियो, जसमा पंक्तिकार स्वयं, पूर्वप्रधानमन्त्री बाबुराम भट्टराई, परराष्ट्रमन्त्री भइसकेका कांग्रेस र एमालेका नेताहरू वक्ता थिए । पत्रकार सुधीर शर्माले सहजीकरण गरेको उक्त सत्र प्रश्नोत्तरको ढाँचा थियो । सवा घण्टाको कार्यक्रममा समय नपुग्दा आफूभन्दा अगाडि व्यक्त र कतिपय समसामयिक विषयमा धारणा राख्न भ्याइँदैन थियो । छलफलमा सहभागी रहिरहँदा १८ महिना शासनमा रहँदा बीपी कोइरालाले भारत र चीनका हस्तीहरूसँग गर्नुपरेको कठोर संवादको सन्दर्भ र केही दिनअघि मात्र चिनियाँ राजदूतले भारतलाई जोड्दै नेपाल र नेपालीबारे दिएको अभिव्यक्तिपश्चात्को नेपाली राज्य र समाजलाई कसरी बुझ्नेजस्ता कुरा मेरो दिमागमा खेलिरहेका थिए । बीपीले प्रधानमन्त्रीका रूपमा १८ महिना मात्र रहे पनि विदेश सम्बन्ध र खास गरी छिमेकी चीन र भारतसँगको सम्बन्ध कस्तो रहने भन्नेबारेमा महत्त्वपूर्ण पाठ दिन सफल भएका थिए । भौगालिक हिसाबले ठूला, विश्वमा उपस्थिति र प्रभावका हिसाबले शक्तिशाली र स्रोतसाधनले सामर्थ्यवान मुलुकले पनि अरूको मामलामा अनावश्यक बोल्दै हिँड्न मिल्दैन, ठूला हुँ भन्दैमा भएको गल्तीमा मौन रहन र माफी गर्न पनि सकिँदैन, अन्याय गरेबापत पीडित पक्षलाई क्षतिपूर्ति दिनुपर्छ भन्ने पाठ बीपीका पालाको नेपाली विदेशनीतिले सिकाएको हो । थाहा भएकै प्रसंग हो कि नेपाल र चीनबीच सन् १९६० मा सीमा सम्झौता भयो, सीमा सन्धिचाहिँ त्यसको एक वर्षपश्चात् अर्थात् सन् १९६१ मा भयो । जब दुई देशको सिमाना छुट्याएर सन्धिमा जाने तयारी थियो, चीनले सगरमाथा आफ्नो भएको दाबी गर्यो । यसबीचमा सन् १९५० मा राणाहरूसँग भएको नेपालभारत शान्ति तथा मैत्री सन्धिको बुँदामा रहेको प्रावधानलाई आधार बनाउँदै भारतीय प्रधानमन्त्री जवाहरलाल नेहरूले नेपालमाथिको हस्तक्षेप भारतमाथिको पनि हस्तक्षेप हो भन्ने अभिव्यक्ति दिए । नेहरूको भनाइले माहोल अझ बिग्रन सक्ने लागेर बीपीले चीन र नेपालको मामलामा अर्को देश अर्थात् भारतको समर्थन आवश्यक नभएको भन्ने सन्देश नेहरूलाई दिए । अर्कातिर प्रधानमन्त्रीको हैसियतमा बीपीले चिनियाँ प्रधानमन्त्री चाउ एनलाईसँग सानो या कमजोर राष्ट्रको प्रतिनिधि भएको भान कतै नदिई सप्रमाण तर्क र तथ्यपरक सघन वार्ता गरे । नेपालले पेस गरेका आधार र दस्तावेजका आधारमा सगरमाथामाथि चिनियाँ दाबी छाड्यौं भनेर पत्रकार सम्मेलनमै भन्न चाउ एनलाई बाध्य भए । नेहरूले पनि भारतीय संसद्मा प्रतिरक्षात्मक टिप्पणी गर्दै भन्नुपरेको थियो, मैले १९५० को सन्धिका प्रावधानका आधारमा यी कुरा गरेको हुँ, तर कुन्नि किन हो, उक्त सन्धिलाई हाम्रा कर्मचारीतन्त्रले गोप्यजस्तो गरेर राखेको र बीपीसमेत त्यसमा अनविज्ञ भएको पाइयो । मुस्ताङमा खम्पा विद्रोह र चीनको प्रतिरोधको साक्षी पनि प्रधानमन्त्रीको हैसियतमा बीपी नै थिए । उक्त विद्रोह दबाउने नाममा चिनियाँ सेनाले नेपाल प्रवेश गरी एक नेपाली सैन्य अधिकारीको समेत हत्या गरेको थियो । यस घटनालाई स्वीकार गर्न चीन सरकार तयार नभइरहेको अवस्थामा बीपी आफैं अग्रसर भएर चिनियाँ प्रधानमन्त्रीलाई लेखेका पत्रहरू आजका सन्दर्भमा उद्धृत गर्न योग्य देखिन्छन् । लामो रस्साकस्सीपश्चात् मृतक सुबेदार वामप्रसादको परिवारलाई ५० हजार रुपैयाँ तिर्न राजी चीन राजी भयो । तर चीनले उक्त घटनामा आफ्नो सेनाको दोष हो भनेर स्विकार्न आनाकानी गर्यो । पुनः अर्को पत्र लेख्दै बीपीले भनेका छन् नेपाल सरकार के दोहोर्याउन चाहन्छ भने हाम्रो प्रमाणका आधारमा यो घटना दुईदेशीय सिमानाभन्दा २ किलोमिटर नेपालभित्र भएको र यसमा चिनियाँ पक्षको दोष देखिन्छ । तर उक्त घटनालाई मनन गर्दै चीनले क्षतिपूर्ति नै दिइसकेको अवस्थामा अरू उछाल्न पनि आवश्यक हुँदैन । दुई ठूला मुलुकबीच रहेको नेपालले गर्ने व्यवहार भनेको दुवै छिमेकीको संवेदनशीलता बुझ्ने र कसैले त्यसलाई बिगार्न वा खेल्न खोज्छ भने सचेत गराउने मात्र होइन, आफ्नो संवेदनशीलता बुझाउने तथा सहमत र सहयोगी गराउने पनि हो । यस मामलामा बीपीकालीन माथिका दुई परिघटना र उनको भूमिका महत्त्वपूर्ण उदाहरण पनि हो । तर विश्वमै असान्दर्भिक भइसकेको राजशाही फर्काउन या यस्तै प्रतिगामी काममा सन्दर्भ जोड्न मात्र बीपीका भनाइलाई उद्धरण गर्ने अराजक जमात बढिरहेको देखिन्छ । यस्तो बेला कांग्रेस आफैंले पनि छिमेक सन्दर्भमा आँटिलो निर्णय गर्न छाडेर कि त अनदेखा र आलटाल गरिरहेको छ, कि त कूटनीतिक नोटको प्रक्रिया पुर्याइदिएर झारा टारिरहेको आभास हुन्छ । हुन पनि कांग्रेसबाहेकका अधिकांशले शीतयुद्धको तत्कालीन विश्व परिवेश र अफगानिस्तानमा राजा फलेर रुस र अमेरिका भिडिरहेको स्थिति, अन्य मुलुकमा बलिया र परिपक्व सरकार रहेका बेला नेपालमा राजनीतिक संगठनहरू प्रणालीबाहिर रहेको तथा राजा वीरेन्द्र राजनीतिक रूपमा केटौले भएको अवस्थामा राष्ट्र रहे न राजा र प्रजातन्त्र हुन्छन् भन्ने राष्ट्रिय सद्भावसहित नेपाल फर्केका बीपीलाई राष्ट्रियताका सवालमा राजासँग मेरो घाँटी जोडिएको छ भन्ने वाक्यांशसँग मात्र जोडेर हेर्छन् । उनीहरूले छिमेक सम्बन्धका सन्दर्भमा बीपीलाई अराष्ट्रिय तत्त्व पनि भन्न बाँकी राख्दैनन् । तर बीपी नै यस्तो व्यक्ति थिए कि जसले आफ्नो १८ महिने शासनकालमा १६ देश र त्यसमा पनि विवादका बीच भर्खर उदाउँदो इजरायलजस्ता देशसँग नेपालको औपचारिक सम्बन्ध सुरुआत गरेर नेपालको कूटनीतिक सम्बन्धलाई विस्तार र विविधीकरण गरेका थिए । नेपालको कूटनीति र सुरक्षामा आफ्नो नियन्त्रण कायम गरेको ब्रिटिस विरासत र राणासँग गरेको सन् १८२३ र सन् १९५० को शान्ति तथा मैत्री सन्धिको पृष्ठभूमिमा १६ देशसँग कूटनीतिक सम्बन्ध स्थापना गर्नु चानचुने कुरा थिएन । बीपीअघिको नेपालले १० देशसँग मात्र यस्तो सम्बन्ध बनाएको थियो । धेरैको बुझाइमा नेपालको परराष्ट्र नीति र सामरिक महत्त्व भारतसँगको सहकार्यमा हुन्थ्यो । उपनिवेशबाट मुक्त गरिब र साना देशको अधिकार तथा हातहतियारको प्रतिस्पर्धाबाट विश्व शान्तिमा पर्ने विनाश वा नकारात्मक पक्षको सवाल उठाउँदै बीपीले हतियार उत्पादनमा खर्च हुने अथाह बजेट मानव विकास र गरिबी उन्मूलनमा प्रयोग गर्न सुझाएका थिए । यसरी खर्च गर्ने बजेट संयुक्त राष्ट्र संघ मार्फत वितरण गर्नुपर्ने प्रस्ताव राख्दै बीपीले शक्ति राष्ट्रको प्रभाव र दबाबमुक्क्त विश्व परिकल्पनाको पक्षमा वकालत गरेर नेपालको अन्तर्राष्ट्रिय व्यक्तित्व विश्वमा स्थापित गर्न सफल भएका थिए । उनले साना राष्ट्रहरूका अधिकार, महत्त्व र भूमिकामा नेपाल सचेत रहेको सन्देशसमेत प्रवाह गरेका थिए । पछि राजा महेन्द्रले पनि बीपीले तयार गरिदिएको यही जगमा नेपालको कूटनीति अगाडि बढाए । बीपीले विश्वमञ्चमा गरेको एक भाषण यहाँ उद्धृत गर्न सान्दर्भिक देखिन्छ । अहिलेको ताइवान संयुक्त राष्ट्र संघको स्थायी सदस्यका रूपमा काम गर्दै गरेको र आजको शक्तिशाली जनवादी गणतन्त्र चीन राष्ट्र संघको सदस्यका लागि हारगुहार गरिरहेको अवस्थामा राष्ट्र संघको सभामा प्रधानमन्त्रीका रूपमा बोल्दै बीपीले चीन, मंगोलिया लगायत देशका पक्षमा आफ्ना तर्क राखेका थिए । त्यस क्रममा उनले विश्वको एकतिहाइ जनसंख्यालाई बाहिर राखेर बनेको संयुक्त राष्ट्र संघ आफैंमा अपूर्ण र असहभागिमूलक हुन्छ, यसले लिएको शान्ति र विकासको लक्ष्यको वैश्विक संगठनको औचित्य पुष्टि गर्न सक्दैन भन्ने भाषण दिएका थिए । यी तथ्यलाई बिर्सेर चिनियाँ सरकार नियन्त्रित एक अखबारले गत वर्ष नेपाली कांग्रेसलाई भारतसञ्चालित दल भनेर समेत आरोप लगायो । कांग्रेसका एक सदस्यले नेपालचीन सीमा अध्ययन गरेर समस्या देखिन्छ भनेका आधारमा कांग्रेसमाथि लगाइएको यो आरोप नेपाली राज्य र यहाँका राजनीतिक दलहरूविरुद्धसमेत थियो । सीमा सधैं स्थिर रहन्न, खोलाले बगाएर, बाढीले बिगारेर या कहिलेकाहीँ स्थानीयको गतिविधिका कारण पनि समस्या सृजना हुन सक्छ । त्यसैले सीमाको नियमित अनुगमन र व्यवस्थापनका लागि द्विदेशीय संरचना बनेका हुन्छन्, त्यसमार्फत हल गर्न सकिन्छ भन्ने कुरा चिनियाँ पक्षलाई बुझाउन सक्नुपर्थ्यो । यस मामलामा कांग्रेस नै अन्य दलहरूसहित एकताबद्ध प्रतिवादमा जानुपर्थ्यो । चीनले नेपालको अहितमा काम गर्दैन र गर्नै सक्दैन भन्ने दह्रिलो पञ्चायतकालीन भाष्यको सिकार देशका वामपन्थी र दक्षिणपन्थी मोर्चाका बीच कांग्रेस मात्र बिचरो देखिएन, पूरा देश नै कमजोर साबित भएर प्रस्तुत भयो । चिनियाँ अखबारमा प्रकाशित भनाइलाई डटेर खण्डन गरिएन । यही कमजोरीबाट हौसिएर होला, अहिले नेपालले चीनबाहेकका शक्तिसँग गर्न आँटेका प्रायः सहकार्यमा चिनियाँ धारणा आउन थालेको छ र त्यो प्रायजसो विरुद्धमै वा भड्काउने हिसाबको हुन्छ । यो कूटनीतिक रूपले राम्रो होइन । सभ्य कूटनीतिमा यसलाई मनासिब मानिँदैन । अमेरिकी सहयोग निकाय एमसीसीसँग नेपालको सहकार्यलाई खुलेर विरोध गरेको चीनले अब भारतलाई पनि खुला रूपमा आफ्नो नेपाल मामला बनाउन लागेको त होइन भन्ने प्रश्न राजदूतको भनाइले दिएको छ । नेपाल र नेपालीले गलत संस्कारलाई गलत भन्न नसक्ने हो भने भारत र अमेरिकालाई पनि चीनविरुद्ध बोल्ने बाटो खुल्छ । यस अवस्थामा उनीहरू त वाक्युद्ध गर्न त सक्लान् तर नेपालको कूटनीतिको अवस्था के होला ? यो नबुझी राजदूतको भनाइलाई ठीक भन्दिए, खुम्चिङ भन्नेहरू केही देखिए भने यो कूटनीतिक रूपमा गलत हो भन्ने लागेकाहरू पनि बहसमा नआएर मौनता साधेका छन् । मौन बस्नुपर्ने अवस्था किन होइन भने, एक त चिनियाँ राजदूतले व्यापार घाटासँग जोडेर भारतको प्रसंग ल्याउनु आफैंमा कमजोर तर्क हो । नेपालको व्यापार घाटाको अनुपात भारतसँगभन्दा चीनसँग कैयौं गुणा कमजोर छ । अर्को, नेपालले चाहे पनि चीनको उदासीनताका कारण हाम्रो भारततर्फको निर्भरता नियमित भइरहेको छ । भारतले दिएको मूल्यमा पेट्रोलियम पदार्थ दिन चीन तयार हुँदा हामी एकतिहाइ पेट्रोलियम पदार्थ उतैबाट आयात गर्न राजी थियौं तर भारतीय बजारको भन्दा एकतिहाइ बढी मूल्य मागिएपछि चीनबाट आयात हुन सकेन । बिजुलीकै सन्दर्भमा पनि उत्तरी छिमेकीसँग नेपालले गर्ने प्रश्न भनेको के चीन नेपालमा उत्पादित बिजुली किनिदिन तयार छ त ? आफू तयार छैन भने नेपालभारत संरचना र सहकार्यको उद्धरण गरेर अपवाह फैलाउने छुट कूटनीतिक निकायलाई हुन्छ र ? नेपाल र नेपाली पनि अलिक व्यापारिक हुन जानिसकेका छन्, जसले सस्तो दिन्छ त्यहाँबाट किन्ने र जसले महँगोमा किन्छ, उसलाई बेच्ने भन्ने ज्ञान हासिल गर्दै छन् । दैनिक उपभोगका सामान सस्तोमा चीनबाट प्राप्त हुन्थ्यो भने आफ्नो आन्तरिक कारणले चामल निर्यातमा रोक लगाएको भारतलाई त्यसो नगरिदिन अनुरोध गर्नुपर्ने अवस्थामा नेपाल सरकार पुग्दैनथ्यो होला । चाहिएको कुरामा सहयोगी नहुनेले समस्यामा हामा हा मिलाउँदैमा केही हुँदो रहेनछ, यसलाई त ओठे प्रतिबद्धता मात्र भनिँदो रहेछ । यो नेपालचीन सम्बन्धका सन्दर्भको यथार्थ पनि हो । तर बिस्तारै कमजोर साबित भइरहेको नेपाली कूटनीतिमा यसबारे छलफल कुन स्तरमा सम्भव होला भन्ने आजको प्रश्न हो । बीपी भवनको प्रांगणमा भइरहको चिन्तनमा प्रश्न गर्नेहरूले त बीपीका तत्कालीन कदमलाई आजको समय सन्दर्भसँग जोड्ने हिसाबले आफूलाई तयार गर्न सकेको देखिँदैन भने अब उनले प्रस्तुत गरेको उदाहरणलाई मनन गरेर त्यस्तै अडानमा रहने तथा विश्वले सुन्ने र देख्ने पात्र पाउन सम्भव होला त ?"
७० लाख विद्यार्थीको पढाइ अवरुद्ध नगर,"सरकारले विद्यालय शिक्षासम्बन्धी कानुनलाई संशोधन र एकीकरण गर्न बनेको विधेयक संघीय संसद् सचिवालयमा दर्ता गर्नासाथ शिक्षकहरूले पठनपाठन नै अवरुद्ध हुने गरी आन्दोलन घोषणा गरेका छन् । विधेयकका कतिपय प्रावधानमा विरोध जनाउँदै काठमाडौं केन्द्रित आन्दोलनको तयारी गरिरहेको नेपाल शिक्षक महासंघले विद्यालय बन्द गरी राजधानी आउन देशभरिका शिक्षकलाई आह्वान गरिसकेको छ । सरकारी र निजी विद्यालयका शिक्षकहरूको साझा संस्था शिक्षक महासंघको आह्वानका कारण विद्यालय बन्द भएमा मुलुकभरका ७० लाख बालबालिकाको पढाइ बिथोलिनेछ । आफ्ना असहमति राख्न, वार्ता र सहमति गर्न शिक्षकहरू अधिकारसम्पन्न छन्, तर आफ्नो माग सुनुवाइका लागि ७० लाख विद्यार्थीको अध्ययनको अधिकार नियन्त्रित गर्ने कदम चाल्न शिक्षक आफैं अग्रसर हुनु अस्वाभाविक र दुःखद छ । शिक्षक महासंघले विद्यालय शिक्षासम्बन्धी विधेयकको सन्दर्भ पारेर १७ बुँदे माग अघि सारेको छ, जसमा शिक्षकको स्थायित्व, अस्थायी अवधि गणना तथा निवृत्तिभरण, शिक्षक बढुवा, ग्रेडलगायत विषय छन् । तर शिक्षकको नियुक्ति, सरुवा, बढुवा, कार्यसम्पादन मूल्यांकन र कारबाहीको अधिकार संविधानतः स्थानीय तहले पाएकामा शिक्षकहरूको मुख्य आपत्ति देखिन्छ । २०७५ सालमा विधेयकको मस्यौदा तयार हुँदै शिक्षकहरूले स्थानीय तहअन्तर्गत नबस्ने बताउँदै आएका थिए । शिक्षकहरूको मागअनुसार यो अधिकार स्थानीय तहबाट खोस्ने हो भने संघीयता र संविधानविपरीत हुन पुग्छ । संविधानको अनुसूची ८ मै आधारभूत र माध्यमिक शिक्षाको अधिकारलाई स्थानीय तहको अधिकार सूचीमा राखिएको छ । यस्तै, स्थानीय सरकार सञ्चालन ऐनले आधारभूत र माध्यमिक विद्यालय स्थापना, अनुमति, सञ्चालन, व्यवस्थासम्बन्धी अधिकार स्थानीय सरकारमै हुने भनेको छ । माध्यमिक तहसम्मको शिक्षासम्बन्धी नीति, कानुन निर्माणलगायत सम्पूर्ण पक्ष स्थानीय सरकारमातहत रहेका बेला शिक्षक मात्र अलग रहन अस्वाभाविक पनि हुन्छ । स्थानीय तह कुनै गैरसंवैधानिक संरचना होइन, जननिर्वाचन सरकारलाई अनादार गर्ने शिक्षकहरूको मागले समाधानभन्दा पनि द्वन्द्व बढाउने जोखिम छ ।स्थायी शिक्षक छनोटमा चाहेर पनि स्थानीय सरकारको तजबिजी रहने होइन । शिक्षक सेवा आयोगले नै परीक्षा लिन्छ र उत्तीर्ण गरेकालाई नियुक्तिका लागि सिफारिस गर्छ, नियुक्तिपत्र मात्र स्थानीय सरकारले दिने हो । विद्यालयमा कार्यरत शिक्षकहरूको मूल्यांकन सबैभन्दा प्रभावकारी रूपमा गर्न सक्ने भनेको नजिकको स्थानीय सरकारले नै हो । दूरको केन्द्रीय सरकारले वस्तुगत मूल्यांकन गर्न सक्छ, नजिकको स्थानीय सरकारले गर्न सक्दैन भन्ने मत पनि तर्कसंगत देखिँदैन । यसमा मात्र शासन हामीलाई माथिकै चाहिन्छ भन्ने मनोविज्ञान बलियो देखिन्छ । हो, सरुवा, बढुवा र मूल्यांकनमा पक्षपात भए त्यहींको सरकारसँग कुरा राखेर जवाफदेही बनाउन सकिन्छ । शिक्षकहरू स्थानीय सरकारअन्तर्गतभन्दा प्रस्तावित शिक्षा विकास तथा समन्वय एकाइमातहत रहन चाहेका छन्, जबकि संविधानले यस संरचनालाई चिन्दैन । शिक्षकलाई अर्कै निकायमातहत राखेर विद्यालय सञ्चालन, व्यवस्थापनको अधिकार मात्र दिएर स्थानीय सरकारबाट शैक्षिक गुणस्तर सुधारको अपेक्षा गर्नु अमिल्दो हुन्छ । शिक्षकलाई स्थानीय सरकारमातहत राख्ने प्रावधानलाई शिक्षकहरूले पेसागत सुरक्षासँग जोडेर हेरिरहेका छन् । पेसागत असुरक्षाको भय दलीय राजनीतिमा सक्रिय र पढाउन निष्क्रिय शिक्षकमै बढी देखिन्छ । स्थानीय सरकारले शिक्षकविरुद्ध गैरजिम्मेवार व्यवहार देखाए त्यसविरुद्ध आवाज उठाउने, कानुनी उपचार खोज्ने ठाउँ छन् । खासमा स्थानीय सरकार गठन हुनुअघि नै संघ सरकारले विद्यालय शिक्षासम्बन्धी कानुनलाई संशोधन गर्नुपर्ने थियो । तर विभिन्न स्वार्थ समूहको अर्घेल्याइँका कारण कानुन निर्माण प्रक्रिया अल्झिएको थियो । शिक्षकका तर्कसंगत मागलाई संसद्ले सम्बोधन पनि गर्नुपर्छ तर यसमाथि छलफल हुँदै गर्दा विद्यार्थीको भविष्य र शैक्षिक गुणस्तरलाई केन्द्रमा राख्नुपर्छ । जिल्ला शिक्षा कार्यालयजस्ता संविधानले नचिन्ने संरचना ब्युँताउने प्रावधान सच्याउन जरुरी छ । यसै पनि शिक्षा ऐन संशोधन कार्य ढिला भइसकेको छ, अब यसलाई संसद्ले जतिसक्दो छिटो टुंग्याउनुपर्छ । शिक्षकहरूले आफूलाई लागेका कुरा राख्न पाउँछन्, पेसागत हकहितका विषय उठाउन पाउँछन्, आन्दोलनमै उत्रनु पनि अस्वाभाविक हुँदैन तर आफ्नो अधिकार अघि सार्दै गर्दा बालबालिकाको पढ्न पाउने अधिकार पनि अवरुद्ध गर्न मिल्दैन । मुलुकभरका शिक्षकलाई विद्यालय बन्द गरी काठमाडौंमा आउन आह्वान गर्नु गैरजिम्मेवारपूर्ण छ । आन्दोलनको यस्तो कार्यक्रम शिक्षकहरूले अविलम्ब सच्याउनुपर्छ । त्यस्तै सरकारले पनि पर्ख र हेरको नीति लिएर बस्न मिल्दैन, शिक्षकसँग तत्काल वार्ता गरेर सम्बोधन गर्न सकिने माग पूरा गर्नुपर्छ । आखिर, शिक्षाको अधिकार अखण्डित बनाउने जिम्मेवारी सरकारकै हो ।"
पेट्रोलियम पदार्थको भाउ नबढाऊ,"पुरुषोत्तम घिमिरे, जोरपाटी, काठमाडौं"
'चिनियाँ आपराधिक समूहको पासोमा म्यानमारमा बन्धक बन्दै नेपाली समाचारमा  बाट लिइएका टिप्पणी:,"यो काम थाइल्याल्ड, फिलिपिन्स र कहिलेकाहीँ इन्डोनेसियाबाट पनि हुने गरेको छ । त्यहाँ पुर्याउने नेपाली दलाल नै हुन्छन् । सरकारले यसलाई निगरानी गरेर रोक्न नसकेमा स्थिति भयावह हुने अवस्था छ । कृष्ण पाठक चिनियाँहरू हरेक प्रकारका अपराधमा संलग्न छन् । सरकारले यिनीहरूको नेपाल आवतजावत र नेपालभित्रका गतिविधिमाथि निगरानी राख्नुपर्छ । निर्मल बेरुवाल सरकारले बन्धक बनाइएका नेपालीलाई चाँडोभन्दा चाँडो छुटाएर ल्याउनुपर्छ । तत्कालै पहल गर्नु जरुरी छ । दिनेश गिरी भारतीय नागरिक बन्धक हुँदा भारत सरकारले तत्काल कूटनीतिक पहल गरेर उद्धार गर्दा एक जना भाग्यमानी नेपाली पनि परेछन् । आफ्नै नागरिकलाई त शरणार्थी बनाएर बेची खाने राष्ट्रघाती गद्दार र भ्रष्ट सरकार तिमीहरूको लेखाजोखा जनताले एक दिन गर्नेछन् । वासु सिटौला पाखण्डीहरू जसले जेगरे पनि लोकतन्त्रलाई पो दोष दिन्छन् । प्रजातनत्रका दुस्मनहरू व्यक्ति खराब होला तर लोकतन्त्र कहिल्यै पनि खराब हुन सक्दैन । ज्ञानदेव उप्रेती बिनासुझबुझ जसरी हुन्छ विदेश जान पाए हुन्छ भन्नेहरूले दुःख पाउँछन् । प्रदीप तामाङ"
निर्यात प्रवर्द्धनमा बहस जरुरी,"भुवनेश्वर शर्मा, चन्द्रागिरि२, काठमाडौं"
'बहुपक्षीय कूटनीतिका लागि राष्ट्र संघ सबैभन्दा ठूलो मञ्च हो',"तत्कालीन सरकारले २०७७ जेठ ७ मा नयाँ चुच्चे नक्सा जारी गरेपछि मित्रराष्ट्रहरू र अन्य संस्थाहरूलाई पत्राचार गरेको छैन भन्ने कुरा तपाईंले सार्वजनिक रूपमा जानकारी दिनुभयो । त्यसो भए, अब यो सरकारले चाहिँ नयाँ नक्साको सम्बन्धमा मित्रराष्ट्रहरू र अन्य संस्थालाई पत्राचार गरेर जानकारी गराउँछ त ?पहिलेको सरकारले पत्राचार नगरेको कुरा त आइसकेको छ । यसबारेमा कुनै पनि निर्णय गर्नुपर्दा हामी राष्ट्रिय सहमतिकै आधारमा अघि बढ्छौं ।चीन भ्रमण गर्दा प्रधानमन्त्री दाहालले न्युयोर्कको घुम्ती प्रयोग गर्नुभयो भन्दै टिप्पणी पनि भइरहेका छन् । यसमा तपाईंको चाहिँ के भनाइ छ ?संयुक्त राष्ट्र संघको बैंठक बहुपक्षीय मञ्च हो । यो मञ्चबाट नेपालले संसारभर सन्देश दिन सक्छ । हाम्रो प्रधानमन्त्रीज्यू शान्ति प्रक्रियाको एउटा महत्त्वपूर्ण स्तम्भका रूपमा रहिरहनुभएको छ । उहाँले यस मञ्चलाई प्रयोग गरेर विश्वमा नेपालको शान्ति मोडललाई प्रस्तुत गर्न सक्नुहुन्छ । महासभामा अन्य पनि राष्ट्रिय हितका कुरा छन् । त्यसैले यहाँबाट चीन जाने कुरालाई अन्यथा लिन हुन्न । चीनलाई अन्डरमाइन गरेर होइन कि उच्च प्राथमिकता दिएरै यहाँबाट सिधै चीन जाने निर्णय गरेका हौं । समय पनि त्यही पर्यो र चीनलाई उच्च महत्त्व दिएर हामी यहाँबाट सिधै चीन जाँदै छौं । चीनले पछिल्लो समय नेपालमा सक्रिय कूटनीति अपनाइरहेको छ । चिनियाँ राजदूत छन सोङले नेपालभारत विषयमा हालसालै एउटा विवादास्पक अभिव्यक्ति दिए । यसमा तपाईं के भन्नुहुन्छ ?नेपालको भूराजनीतिक परिवेशका बारेमा सबैलाई ज्ञान छ । छिमेकी र अन्य मुलुकलाई पनि हाम्रो बारेमा राम्ररी थाहा छ । यो कुरालाई सबै देशको जानकारीमा छ भन्ने अर्थमा लिएको छु ।"
आकस्मिकबाहेक सेवा ठप्प गर्ने घोषणा,"काठमाडौं (कास) नेपाल चिकित्सक संघले आइतबार देशभरका सबै सरकारी स्वास्थ्य संस्था, अस्पताल, मेडिकल कलेज, निजी अस्पताल तथा क्लिनिकहरूमा आकस्मिक बाहेकका सम्पूर्ण स्वास्थ्य सेवा पूर्ण रूपमा बन्द गर्ने जनाएको छ । चिकित्सक संघका अध्यक्ष डा अनिलविक्रम कार्की र महासचिव डा सञ्जीव तिवारीले विज्ञप्ति जारी गर्दै आइतबार स्वास्थ्य संस्थामा आकस्मिकबाहेकका सेवा सञ्चालन नहुने जनाएका हुन् । हेटौंडामा चिकित्सक कुटिएपछि संघले आन्दोलनको घोषणा गरेको हो । चिकित्सकहरूले भदौ २७ गते हेटौंडास्थित सन्चो अस्पतालका चिकित्सकमाथि भएको सांघातिक आक्रमणमा संलग्न सबै दोषीको अविलम्ब छानबिन गरी फौजदारी अभियोग तथा स्वास्थ्यकर्मी तथा स्वास्थ्य संस्थाको सुरक्षासम्बन्धी पहिलो संशोधन ऐन २०७९ अनुसार कानुनी कारबाहीको सुनिश्चितता हुनुपर्ने माग राखेका छन् । यसअघि गत बिहीबार उनीहरूले सरकारलाई दोषी पक्राउ गरी कारबाही गर्न ७२ घण्टे अल्टिमेटम दिएका थिए । गत साउन २२ गते डेंगी लक्षण देखिएका एक बिरामी उपचारका लागि सन्चो अस्पताल हेटौंडामा गएका थिए । चिकित्सकले उनलाई थप उपचार आवश्यक भएकाले भोलिपल्ट चितवनको सुविधासम्पन्न अस्पताल रिफर गरेका थिए । बिरामीको चितवनमा उपचारकै क्रममा २५ गते निधन भएको थियो । घटनाको एक महिनापछि आफन्तले डा विकास थापा र डा प्रशान्त विडारीमाथि सञ्चो अस्पतालमै सांघातिक हमला गरेका हुन् । सन्चो अस्पताल हेटौंडामा कार्यरत डा थापा र डा बिडारीमाथि शारीरिक हमला गरी घाइते बनाइयो । यो घटनालाई लिएर पहिला पनि क्षतिपूर्तिका लागि धम्की दिने गरेका थिए । चिकित्सकलाई हमला गर्ने ४ जना मात्र समातिएका छन्, जबकि हमला गर्ने १८ भन्दा बढी थिए, अझ अस्पतालबाहिर रहेकालाई पनि हेर्ने हो भने २० देखि २५ जनासम्म आक्रमणकारी थिए, चिकित्सक संघका महासचिव डा तिवारीले भने, देशभरका स्वास्थ्य संस्थामा अनिवार्य रूपमा स्वास्थ्य संस्था सुरक्षा बलको व्यवस्था गरी भयरहित वातावरणमा स्वास्थ्य सेवा प्रवाह गर्ने व्यवस्था तुरुन्त मिलाउनुपर्छ ।"
दिनको ६३२ मेगावाट बिजुली भारतीय बजारमा,"(काठमाडौं)नेपालबाट भारतीय बजारमा ६३२ मेगावाट नै बिजुली निर्यात हुन थालेको छ । मध्यकालीन सम्झौताको ११० र प्रतिस्पर्धी बजारमा ५२२ मेगावाट गरी ६३२ मेगावाट बिजुली बिक्री हुन थालेको हो । यसअघि ४५२ मेगावाट बिजुली भारतमा बिक्री गरिरहेको नेपाल विद्युत् प्राधिकरणले गत साता थप १८० मेगावाट निर्यात अनुमति पाएसँगै ६३२ मेगावाट बिक्री हुन थालेको हो । यसअघि प्रतिस्पर्धी बजारमा मात्रै बिजुली बेचेको नेपालले गत साता मध्यकालीन सम्झौतामा समेत अनुमति पाएपछि प्रतिस्पर्धी र मध्यकालीन बजारमा समेत बिजुली बिक्रीको बाटो खुलेको हो । प्राधिकरणले प्रतिस्पर्धी र मध्यकालीन दुवै गरी ६३२ मेगावाट बिजुली बिक्री गरिरहेको प्राधिकरणका प्रवक्ता सुरेशबहादुर भट्टराई जानकारी दिए । अनुमति पाए जति सबै बिजुली निर्यात हुन थालेको छ, उनले भने, देशमै बढी माग भएको दिनबाहेक अन्य समयमा हामीले भारतमा बिजुली बिक्री गरिरहेका छौं ।यसअघि प्रतिस्पर्धी बजारमा मात्रै अनुमति दिएको भारतले पाँच वर्षका लागि दुई आयोजनाको ११० मेगावाट बिजली बिक्रीको अनुमति गत साता दिएको थियो । मध्यकालीन सम्झौतामार्फत ११० मेगावाट र प्रतिस्पर्धी बजारमा थप ७० मेगावाट विद्युत् बिक्रीको अनुमति पाएपछि नेपालबाट ६३२ मेगावाट भारतीय बजार बिक्री खुलेको थियो । मध्यकालीन पाँचवर्षे विद्युत् खरिदबिक्री सम्झौता (पीपीए) मार्फत ११० मेगावाट र प्रतिस्पर्धी बजारको ७० मेगावाटसमेत बिजुली बिक्रीको अनुमति पाएपछि उक्त परिणामको बिजुलीसमेत बिक्री थालेको प्राधिकरण विद्युत् व्यापार विभागका निर्देशक प्रबल अधिकारीले जनाए । पाँचवर्षेको मध्यकालीन विद्युत् बिक्रीको अनुमति पाएका आयोजनामा सोलुखोला र दोर्दी खोला हुन् । तीन प्रतिशत हाराहारीमा प्रसारण लाइन चार्ज कटाएर साहस ऊर्जाले निर्माण गरेको ८३४२ मेगावाट क्षमताको सोलुखोला (दूधकोशी) र हिमालयन पावर पार्टनरले निर्माण गरेको २६१९ मेगावाट क्षमताको दोर्दी खोला जलविद्युत् आयोजनाको बिजुली मध्यकालीन सम्झौताअन्तर्गत पाँच वर्ष बिक्री गर्न पाइनेछ । प्राधिकरणले यी आयोजनाबाट वर्षायाममा उत्पादित बिजुली पाँच वर्षसम्म प्रतियुनिट ८ रुपैयाँ ४० पैसा (५२५ पैसा भारु) मा बिक्री गर्न पाउनेछ । अनुमति ढिलो पाएका कारण यस वर्षका लागि ५ सेप्टेम्बरदेखि ३१ अक्टोबर (भदौ १९ देखि कात्तिक १४) सम्म ११० मेगावाट बिक्री अनुमति पाएको छ । आगामी वर्षदेखि सन् २०२७ सम्म भने जुन १ देखि अक्टोबर ३१ सम्म ५ महिनासम्म ८ रुपैयाँ ४० पैसामा बिक्रीको अनुमति पाएको छ । उक्त बिजुली ४०० केभी ढल्केबरमुजफ्फरपुर अन्तरदेशीय प्रसारण लाइनमार्फत भारतको हरियाणामा पठाइएको छ । प्रतिस्पर्धी बजारमा थप ७० मेगावाट स्वीकृति पाएको बिजुली भने टनकपुरमहेन्द्रनगर १३२ केभी प्रसारणलाइनबाट निर्यात भएको अधिकारीले जनाए । निर्यात स्वीकृति पाएका ३८४ मेगावाट क्षमताको अपर कालंगागाड र माथिल्लो चमेलियाको ४० मेगावाट बिजुली प्रतिस्पर्धी बजारमा बिक्री हुनेछ । यी आयोजनामा प्रसारण लाइन चार्ज कटाउँदा ७० मेगावाट भारतीय प्रतिस्पर्धी बजारमा बिक्री हुन थालेको हो ।यसअघि भारतमा बिक्रीका लागि अनुमति पाएका आयोजनामा प्राधिकरणले निर्माण गरेको २३२८ मेगावाटको त्रिशूली जलविद्युत्, १४५५ मेगावाटको देवीघाट, चिलिमे जलविद्युत् कम्पनीले बनाएको २१४४ मेगावाटको चिलिमे जलविद्युत् र माथिल्लो सोलु जलविद्युत् कम्पनीको २२८ मेगावाटको सोलुखोला, प्राधिकरणले निर्माण गरेका ६७ मेगावाटको मर्स्याङ्दी, १४० मेगावाटको कालीगण्डकी ए, ६८ मेगावाटको मध्यमर्स्याङ्दी र ग्रिन भेन्चर प्रालिले बनाएको ५१ मेगावाटको लिखु४, २४२५ मेगावाटको काबेली बी१ र १९४ मेगावाटको तल्लो मोदी र पछिल्ला दुई आयोजना ३८४ मेगावाट क्षमताको अप्पर कालंगागाड र माथिल्लो चमेलियाको ४० मेगावाट गरी ५२२ मेगावाट प्रतिस्पर्धी बजारमा बिक्रीको अनुमति पाएको छ । यी आयोजनाको बिजुली बढी भएको बेला प्राधिकरणले भारतमा बिक्री गर्न पाउनेछ ।अहिले प्राधिकरणले निजी जलविद्युत् प्रवर्द्धकसँग वर्षायाममा ४ रुपैयाँ ८० पैसामा किन्ने गरेको छ । भारतको प्रतिस्पर्धी बजारमा बिक्री गरिरहेको बिजुलीमा हाल १० रुपैयाँको हाराहारीमा बिक्री मूल्य पाएको छ । नेपाली बिजुली प्रतियुनिट भारु ६७२ (१०७ रुपैयाँ) सम्ममा बिक्री हुन थालेको प्राधिकरणले जनाएको छ । यसअघि युनिटकै १६ रुपैयाँसम्म बिक्री भएको थियो । प्राधिकरणले ०७८ कात्तिकदेखि भारतमा बिजुली निर्यात गर्दै आएको छ । पहिलो पटक दुई वटा जलविद्युत् आयोजनाबाट उत्पादित ३९ मेगावाट विद्युत् बिक्री सुरु गरेको थियो । ०७९ जेठमा थप ६ वटा आयोजनाको ३६४ मेगावाट बिजुली भारतीय बजारमा प्रतिस्पर्धी दरमा बिक्रीको अनुमति पाएको थियो । ०७९ कात्तिकमा थप दुई गरी कुल १० आयोजनाको स्वीकृत यसअघि नै पाइसकेको छ । पछिल्ला थप दुई आयोजनाको अनुमतिसँगै १२ जलविद्युत् आयोजना बिजुली प्रतिस्पर्धी बजारमा बेच्न पाउनेछ । भारतले गत महिना मात्रै ऊर्जा व्यापार सम्झौता भएका मुलुकलाई सहज हुने गरी क्रस बोर्डर इलेक्ट्रिसिटी ट्रेड नियम परिवर्तन गरेको थियो । उक्त नियमले भारतीय बजारमा बिजुली खरिद तथा बिक्रीका लागि आधा घण्टाअघि निर्णय गर्न मिल्ने सुविधा दिएको छ । नियम परिवर्तनले भारतसँग ऊर्जा सम्झौता भएका देश नेपाल, भुटान, बंगलादेशलगायतले भारतीय ऊर्जा बजार (आईईएक्स) मा वास्तविक समय (रियल टाइम) मा बिजुली खरिदबिक्री गर्ने सुविधा पाएका छन् । त्यसअघि आईईएक्समा डे अहेड का आधारमा बिजुली बिक्री हुने गरेको थियो । रियल टाइमभन्दा डे अहेड बजारमा बढी मूल्य प्राप्त हुने हुँदा प्राधिकरणले डे अहेडलाई प्राथमिकतामा राखेर बिजुली बिक्री गर्दै आएको जनाएको छ । भारतले गत साता मात्रै नेपालबाट १० वर्षमा १० हजार मेगावाट बिजुली किन्ने प्रस्ताव पास गरेको थियो । प्रधानमन्त्री पुष्पकमल दाहालको भारत भ्रमणमा भएको १० वर्षे सम्झौता भारतीय मन्त्रिपरिषद्बाट स्वीकृत भएको थियो ।"
कहिले सुरु हुन्छ पर्वलक्षित अनुगमन ?,"(काठमाडौं)वाणिज्य आपूर्ति तथा उपभोक्ता संरक्षण विभागले असोज १ बाट चाडबाड लक्षित अनुगमन गर्ने बताए पनि महानिर्देशकको सरुवासँगै संयुक्त अनुगमनको मिति सरेको छ । भदौ २५ को मन्त्रीस्तरीय बैठकले विभागका महानिर्देशक गजेन्द्र ठाकुरलाई उद्योग वाणिज्य तथा आपूर्ति मन्त्रालयमा सरुवा गरेको छ । र विभागमा सहसचिव तीर्थ चिलुवाललाई पदस्थापन गर्ने निर्णय गरेको छ । अख्तियार दुरुपयोग अनुसन्धान आयोगअन्तर्गत रहेका चिलुवालले असोज १ बाट मात्रै विभागमा हाजिर गर्ने बताएपछि संयुक्त अनुगमनको मिति सरेको हो ।भदौ २७ देखि लागू हुने गरी महानिर्देशक ठाकुरको सरुवा भए पनि नयाँ आउने महानिर्देशक असोज १ बाट मात्रै हाजिर हुने जानकारी पाएका छौं, विभागका एक उपसचिवले भने, चाडबाड लक्षित अनुगमन असोज १ बाटै गर्ने तयारी थियो, अब भने मिति सर्ने भयो । हाल निमित्त महानिर्देशकका रूपमा उपसचिव आनन्दराज पोखरेलले जिम्मेवारी सम्हालेका छन् । प्रधानमन्त्री तथा मन्त्रिपरिषद्को कार्यालय र मन्त्रालयमा हुने बैठकमा पोखरेल सहभागी भए पनि अन्य निर्णय भएको छैन । महानिर्देशक ठाकुरसँगै उपसचिव तथा बजार अनुगमन निर्देशकको जिम्मेवारी सम्हालेका होमनाथ भट्टराई मन्त्रालयमा सरुवा भएका छन् । भट्टराईको सुरुवासँगै अनुगमन र प्रशासन शाखा उपसचिव घनश्याम सुवेदीले सम्हालेका छन् । चाडबाडकै मुखमा सरुवा हुँदा अनुगमन धेरै प्रभावित बनेको छ । संयुक्त बजार अनुगमन गर्न अन्य नियमनकारी निकायसँग समन्वय भएको छैन, अर्का एक उपसचिवले भने, नयाँ आउने महानिर्देेशकको आफ्नै कार्ययोजना हुन सक्छ । तर दसैं लक्षित संयुक्त अनुगमनका लागि ढिलाइ भइसक्यो । संयुक्त बजार अनुगमन गर्नकै लागि विभागले संघीय मामिला तथा सामान्य प्रशासन मन्त्रालयमा कर्मचारीसमेत माग गरेको छ । नियामक निकाय खाद्य प्रविधि तथा गुण नियन्त्रण विभाग, गुणस्तर तथा नापतौल विभाग, राजस्व विभाग, आन्तरिक राजस्व विभाग, कृषि, पशुलगायत विभागलाई कर्मचारी मागिएको हो । यी सबै कर्मचारीको समूह बनाएर कम्तीमा १० देखि १५ टोलीबाट संयुक्त अनुगमन गर्ने योजना विभागको छ । विभागका अनुसार अनुगमनका लागि शाखा अधिकृत र नायब सुब्बा चाहिन्छ । तर, मन्त्रालयले ३ जना उपसचिव पठाएको छ । अनुगमन उपसचिवभन्दा शाखा अधिकृत र नासुको टोलीले गर्ने हो, विभागका एक कर्मचारीले भने । चाडबाडमा खाद्य, मिठाई, मासु, दूध, लत्ताकपडा, ड्राइफुड, राजमार्गका होटललगायतमा बढी चहलपहल हुन्छ । बढी भीडभाड हुने क्षेत्रमा ठगी हुने सम्भावना पनि उत्तिकै रहन्छ । त्यसका लागि चाडबाडका बेला अनुगमन गर्न आवश्यक रहेको उपभोक्ता हित संरक्षण मञ्चका अध्यक्ष ज्योति बानियाँले बताए । चाडबाडमा योजनासहितको बजार हस्तक्षेप चाहिन्छ । तर आफ्नो मान्छे ल्याउन महानिर्देशकको सरुवा गरिएको छ, उनले भने, दसैंको मुखमा महानिर्देशकलाई सरुवा गरेर सरकारले गलत काम गरेको छ । सरकार कानुनले चल्नुपर्नेमा स्वार्थबाट प्रेरित भएको देखियो । चिनीमा अचाक्ली मूल्य बढेपछि महानिर्देशक ठाकुरले एमआरपी अनिवार्य गरेका थिए । मूल्य बढाएकै कारण सबै उद्योगीलाई उत्पादन, लागत मूल्यसहित सबै विवरण बुझाउन विभागले पत्र पठाएको थियो । त्यसबाट असन्तुष्ट चिनी उद्योगीले प्रधानमन्त्री कार्यालयका कर्मचारीलाई भेटेर दबाब बढाएका थिए । प्रधानमन्त्री सचिवालयका कर्मचारीकै चासोका कारण अनुगमन गर्ने निकायलाई सक्रिय हुन दिइएको छैन, बानियाँले भने, संयुक्त रूपमा प्रभावकारी अनुगमन गर्ने समयमा महानिर्देशकको सरुवाले राम्रो सन्देश गएन । ठाकुरले ०७९ चैत २७ मा वाणिज्य विभाग सम्हालेका थिए । पाँच महिना नबित्दै ०८० भदौ २७ मा उनको सरुवा भयो । राष्ट्रिय उपभोक्ता मञ्चका अध्यक्ष प्रेमलाल महर्जनले पनि एकदुई वर्ष नबित्दै महानिर्देशक सरुवा हुनु आफैंमा गलत भएको बताए । चाडबाड नजिकिँदै गर्दा भएको सरुवाले स्वार्थ बाझिएको उनको भनाइ छ । बजार अनुगमन भएन भन्दै प्रधानमन्त्री कार्यालयबाट आलोचना गरिन्छ, तर अनुगमन गर्न खोज्दा सरुवा गर्नु गलत हो, महर्जनले भने, अब गर्नेे अनुगमनले संख्या र राजस्व प्राप्त होला, तर त्यो उपभोक्तामुखी हुँदैन । उपभोक्ताले केही राहत पाउने अवस्था छैन । संघीय संरचनासँगै पालिकालाई अनुगमनको अधिकार दिइएको छ । केही पालिकाले अनुगमन गरे पनि धेरैजसोले यसमा चासो दिएका छैनन् । जसले गर्दा केन्द्रबाट अनुगमन गर्नुपर्ने बाध्यता छ । सोही अनुसार चाडबाडलाई लक्ष्य गरी एक्सन प्लान पनि तयारी अवस्थामा रहेको तत्काल अनुगमन शाखा निर्देशक होमनाथ भट्टराईले बताएका थिए । अब भने फेरि नयाँ सिराबाट अनुगमनको योजना बन्ने विभागका अधिकारीको भनाइ छ । चाडबाड लक्षित अनुगमन गत वर्ष पनि असोज १ बाट भएको थियो । कात्तिक मसान्तसम्म १ हजार ७७ वटा व्यावसायिक फर्ममा अनुगमन गरिएको वाणिज्यले जनाएको छ । अनुगमनका क्रममा २ सय २९ व्यावसायिक फर्म कारबाहीमा परेका थिए । तिनबाट २९ लाख ६५ हजार जरिवाना असुल भएको थियो । तर, अनुगमन राजस्व लक्षित मात्रै हुने गरेको आरोप विभागलाई लाग्दै आएको छ ।"
नाडा अटो सोमा ओइरिए दर्शक,"(काठमाडौं)चार वर्षपछि आयोजना गरिएको नाडा अटो सोमा दर्शकको भीड बढेको छ । भदौ २६ देखि सुरु भएको १५औं संस्करणको नाडा अटो सोमा शनिबार मात्र १५ हजारभन्दा बढी दर्शकले अवलोकन गरेको आयोजक नाडा अटोमोबाइल्स एसोसिएसन अफ नेपालले जनाएको छ । दुई र चारपांग्रे दुवै किसिमका सवारीमा दर्शकको आकर्षण उत्तिकै रहेको नाडाको भनाइ छ । प्रदर्शनीमा आएका धेरैले सवारी साधनबारे सोध्ने र केहीले बुकिङ पनि गरिरहेको नाडा अटो सो २०२३ समितिका सभापति अनुपकुमार बरालले बताए । पछिल्ला वर्ष कोभिड र सरकारले सवारी साधनको आयातमा लगाएको प्रतिबन्धले गर्दा मेला आयोजना गर्न सकेनौं, उनले भने, यस पटक आयोजना गरेको मेला यसअघि आयोजना गरेको मेलाभन्दा राम्रो छ, दर्शकको सहभागिता पनि सोचेभन्दा राम्रो छ ।यसअघिका संस्करणमा पार्किङले गर्दा मेलामा समस्या हुने गर्थ्यो । अहिले चारपांग्रे सवारीलाई मेलाभन्दा बाहिर नै पार्किङको व्यवस्थापन गरिएको छ । चारपांग्रे सवारीका लागि जहाँ पार्किङको व्यवस्थापन गरिएको छ, त्यहाँबाट मेलासम्म आउन सटल बसको व्यवस्थापन गरिएको छ, उनले भने, जसले गर्दा मेला व्यवस्थित बनेको हो । मेलामा आउने दर्शकको बढी ध्यान विद्युतीय सवारीमा जाने गरेको छ । त्यसमा दुईपांग्रे विद्युतीय सवारीबारे सोध्नेहरू धेरै भेटिने गरेका छन् । किशोरकिशोरीदेखि पाका उमेरका मानिस अटो सोमा आएको बरालको भनाइ छ । अटो सोमा विभिन्न ४५ ब्रान्डका सवारीसाधन प्रदर्शनीमा राखिएको उनले जनाए । चाडबाड नजिकिँदै गर्दा आयोजना गरिने अटो सोले अर्थतन्त्रलाई चलायमान बनाउने व्यवसायीहरूको भनाइ छ । जहाँ वित्तीय संस्था, सवारीसाधन, ब्याट्री, टायर, लुब्रिकेन्टलगायतका १२० वटा स्टल राखिएका छन् । १६ ब्रान्डका चारपांग्रे, २२ ब्रान्डका दुईपांग्रे, ७ ब्रान्डका लाइट कमर्सियल भेहिकल र ९ वटा वित्तीय संस्थाका स्टल राखिएका छन् । लुब्रिकेन्ट, टायर, ब्याट्री, पार्टपुर्जा एवं ग्यारेज उपकरणका ३० कम्पनीको सहभागिता छ । अटो सोमा आफूलाई मन परेका सवारी किन्न र बुकिङ गर्न सकिने बरालले बताए । एउटै छानामुनि सबै ब्रान्डका सवारी साधन हेर्न र रोज्न पाइने उनको भनाइ छ । भदौ ३१ सम्म चल्ने अटो सोमा ७५ हजार आगन्तुक सहभागी हुने र २० अर्ब बराबरको कारोबार हुने अनुमान गरिएको सभापति बरालले जनाए । अटो सोमा वर्षभरि हुनेमध्ये ६० प्रतिशत व्यापार हुने गरेको व्यवसायीको भनाइ छ ।"
सल्यानका १६ हजार घर सोलार र टुकीकै भरमा,"(सल्यान)बन्गाडकुपिण्डे नगरपालिका१२ निगालचुलामा दुई वर्षअघि नेपाल विद्युत् प्राधिकरणले विद्युतीकरणको काम सुरु गर्यो । तर ठेकेदारको लापरबाहीका कारण योजना अलपत्र हुँदा झन्डै एक हजार परिवार अँध्यारोमा रात गुजार्न बाध्य भए । हुनेखानेका घरमा सोलार छन्, स्थानीय बलवीर कामीले भने, हामी भने वर्षौंदेखि सल्ले झर्रो र टुकीकै भरमा छौं । आसपासका गाउँमा बलेको बत्ती देख्दा कालीमाटी गाउँपालिका५ की निर्मला पुनको मन कटक्क खान्छ । गाउँमा दुई वर्षअघि विद्युत् सेवा विस्तारको काम सुरु भए पनि अझै उनको घरमा बत्ती बलेको छैन । बत्ती नहुँदा मोबाइल चार्ज गर्न वडा कार्यालयमा धाउनुपर्ने बाध्यता छ, उनले भनिन्, घरमा गरेको वायरिङ पनि मुसाले काट्न थालेको छ । १० पालिका रहेको सल्यानमा दर्जनौं विद्युत् विस्तार योजना वर्षौंदेखि अलपत्र छन् । प्राधिकरणले ३५ वर्षअघि सदरमुकाम खलंगासम्म विद्युत् विस्तार गरे पनि गाउँका बासिन्दा अझै अँध्यारोमा छन् । राष्ट्रिय जनगणना०७८ अनुसार जिल्लामा ५४ हजार ६ सय ७२ घरधुरी छन् । त्यसमध्ये ३८ हजार ५ सय घरमा मात्र विद्युत् सेवा पुगेको छ । कुल जनसंख्याको ३१ प्रतिशत (झन्डै १६ हजार परिवार) अझै पनि परम्परागत ऊर्जाकै भरमा रहेको विद्युत् प्राधिकरण वितरण केन्द्र सल्यानको तथ्यांक छ । जिल्लामा १४ हजार ९ सय ६६ घरले मात्र नियमित बिजुली उपभोग गरिरहेका छन् ।गाउँमा विद्युत् सेवा विस्तार गर्न बारम्बार माग गरे पनि बेवास्ता भइरहेको ओखरेनीका दीपक खड्काले बताए । गाउँमा सल्ले झर्रो, सोलार र टुकीकै घर पर्नुपर्ने बाध्यता रहेको उनको भनाइ छ । जताततै झिलिमिली छ, उनले भने, हामी मात्रै कहिलेसम्म अँध्यारोमा बस्नुपर्ने ? पाँच वर्षअघि निर्माण गरिएको लघु जलविद्युत् योजना एक वर्षमै बिग्रिएपछि बिजुली उपभोग गर्न नपाएको उनको गुनासो छ । सल्लाको झरो र टुकी बाल्दा स्वास्थ्यमा समेत समस्या परिरहेको कालीमाटी गाउँपालिका५ दम्दवालीका देवीलाल घर्ती मगरले बताए । उनका अनुसार गाउँका धेरैजसो ज्येष्ठ नागरिक दम र खोकीका बिरामी छन् । घरमा वर्षौंदेखि मट्टीतेलबाटै बल्ने टुकी प्रयोग गरिरहेको उनले जनाए । विद्युत् अभावकै कारण बालबालिकाको पढाइसमेत प्रभावित भइरहेको उनको भनाइ छ । शारदामा १५, बाग्चौरमा ६०, बन्गाडकुपिण्डेमा ७०, कपुरकोटमा ४०, त्रिवेणीमा १५, सिद्धकुमाखमा ५३, कालीमाटीमा ७९, दार्मामा ७५ र कुमाखमा ७५ प्रतिशत बासिन्दा विद्युत् सेवाबाट वञ्चित रहेको वितरण केन्द्रले बताएको छ । क्रमागत योजनामा बर्सेनि कम बजेट आउँदा धेरैजसो योजनाको काम अधुरो बनेको वितरण केन्द्र प्रमुख अशोक लोहनीले बताए । गत वर्ष ५७ करोड रुपैयाँ विनियोजन गरी विभिन्न ११ वटा योजनाको काम सुरु भए पनि कुनै योजना सम्पन्न हुन सकेनन् । सरकारले जिल्लाका सबै घरधुरीमा विद्युतीकरण गर्न ५ वर्षयता झन्डै ३ अर्ब रुपैयाँ खर्च गरिसकेको उनको भनाइ छ । अझै सबै घरघरमा बत्ती बाल्न झन्डै १ सय २५ करोड रुपैयाँ बजेट लाग्ने प्राधिकरणको अनुमान छ । भौगोलिक विकटताका कारण एउटै योजना सम्पन्न गर्न कम्तीमा एक करोड रुपैयाँ खर्चिनुपर्छ, उनले भने, तर एउटा योजनामा वार्षिक ६ करोड रुपैयाँसम्म मात्र आउँछ ।"
अदुवालाई भारतीय बजारको भर,"(पाल्पा)श्रमका लागि भारत जाने गरेका रिब्दीकोट४, भैरवस्थानका वीरबहादुर रानाले ०४५ सालबाट जिल्लामै अदुवा खेती सुरु गरेका थिए । नगदे बाली भनिए पनि अदुवा गाउँमा बिक्ने अवस्था थिएन । बिक्रीका लागि बोकेरै हार्थोक वा डुम्रे (सिद्धार्थ राजमार्ग) पुर्याउने गर्थे । वीरबहादुरको निधनपछि श्रीमती रुनाले दुःखजिलो गरेरै अदुवा खेतीलाई निरन्तरता दिँदै आएकी छन् । ०५४ सालसम्म मूल्यमा एकरूपता थिएन । जथाभावी भाउ तोकिन्थ्यो । व्यापारीले इच्छाएको मूल्य कायम हुन्थ्यो । किसानले सस्तोमा बिक्री गर्नुपर्ने बाध्यता थियो । ०५५ सालमा ग्रामीण आर्थिक विकास संघ (रेडा) को सहयोगमा गाउँ नजिक हटिया सञ्चालनपछि अदुवाको खरिदबिक्री सजिलो भयो । रेडाले अदुवा किसान आबद्ध गरेर समूह बनाउन थाल्यो । समूहमा बसेपछि धेरै किसानले अदुवाको व्यावसायिक खेतीबारे सिकेको रुनाले बताइन् । जिल्लाका साविक ६५ मध्ये ५७ गाविसमा अदुवा खेती फैलियो । जग्गा भाडामा लिने, व्यक्तिगत र समूहगत रूपमा अदुवा खेती सुरु भयो । अदुवाको मुख्य बजार भारत थियो, रिब्दीकोट४, भैरवस्थानका तुलबहादुर अधिकारीले भने, एक वर्ष राम्रो भाउ मिल्ने र अर्को वर्ष सस्तोमा बिक्री गर्नुपर्थ्यो । लागत उठ्ने भएकाले खेती गर्न भने नछाडेको उनले जनाए । व्यावसायिक कृषक अधिकारी त्यसबेलामा वार्षिक १० लाख रुपैयाँभन्दा बढीको अदुवा बिक्री गर्थे । ०५९ सम्म आइपुग्दा बजार व्यवस्थापन, समूह निर्माण र किसानलाई हौसला दिएपछि जिल्लामा अदुवा खेती गर्ने किसान ६ हजार २ किसान पुगेको कृषि ज्ञान केन्द्रले जनाएको छ ।सुरुको वर्ष सल्यानको कपुरकोटबाट बीउ ल्याएर खेती गरेका थियौं, अधिकारीले भने, अर्को वर्षबाट किसानले नै बीउ राख्न थाले । ०५५ सालभन्दा अगाडि अदुवाको तथ्यांक व्यवस्थित थिएन । रेडाले नै तथ्यांक व्यवस्थित गर्ने सुरुवात गरेको हो । त्यस क्रममा ०५६ सालमा १ लाख १० हजार किलो अदुवा भारत निर्यात भएको देखिन्छ । त्यसपछि ०५७ मा १ लाख ३० हजार ४ सय किलो अदुवा भारत निर्यात भएको रेडाका कार्यकारी निर्देशक लीलाबहादुर कार्कीको भनाइ छ । ०५५ देखि ०५९ सम्म आइपुग्दा अदुवा खेती गर्ने क्षेत्रफल १ हजार २ सय ४८ हेक्टरमा पुग्यो । वार्षिक २३ हजार टन अदुवा उत्पादन हुन थाल्यो । अदुवा बिक्रीबाट २८ करोड रुपैयाँ आम्दानी भएको उनले बताए । त्यतिबेला २३ करोड रुपैयाँको अदुवा भारत निर्यात हुन्थ्यो । ८ करोड रुपैयाँको मुलुकभित्रै खपत हुने गरेको कार्कीले जनाए । त्यसबेला जतासुकै अदुवा नै अदुवा देखिन्थ्यो, उनले भने, दिल्ली, लखनऊ, गोरखपुर, हैदराबादबाट समेत अदुवा खरिद गर्न व्यापारी पाल्पा आउँथे । मुलुकमा अदुवा उत्पादनमा पाल्पाको योगदान १२२५ प्रतिशत रहेको कृषि ज्ञान केन्द्रकी प्रमुख कामना अधिकारीले बताइन् । राजमार्गको पहुँच र भारतीय व्यापारीसित सिधा सम्पर्क छ, उनले भनिन्, गाउँसम्म पुगेर खरिद गर्ने र भारतसम्म लैजाने गर्छन् । जिल्लाको १० वटै स्थानीय तहमा अदुवा खेती निरन्तर छ । तर प्रत्येक वर्ष मूल्यमा उतारचढाव हुने भएकाले किसान भने निराश छन् । कृषि ज्ञान केन्द्रका अनुसार कसैको सहयोग नपाए पनि परम्परागत तरिकाले अदुवा खेती गर्नेमा भने कमी आएको छैन । गैरसरकारी संस्थाको सहयोगमा तौलने मेसिन, सुकाउने सोलार ड्रायर, प्रशोधनको काम भएका छन् । गाउँमा अदुवा डिपो, सहकारी गठनले पनि अझ सहज बनायो । ०५५ सालमा व्यावसायिक अदुवा खेती सुरु गर्नेहरू केही बसाइ सरेर गइसकेका छन् । गाउँमा बसोबास गर्नेले अदुवा लगाउन छाडेका छैनन् । पाल्पाले २५ वर्षअघि व्यावसायिक अदुवा खेती सुरु गरे पनि हरेक वर्ष विभिन्न समस्या झेल्नु परिरहेको किसानको गुनासो छ । परम्परागत खेती गर्नेलाई उत्पादन, बजार र यसको निकासीका विषयमा बुझाउन सफल भएको रेडाका कार्यकारी निर्देशक कार्कीले जनाए । त्यसबेला शिक्षित युवासमेत व्यावसायिक अदुवा खेतीमा लागेका थिए । अझै पनि शिक्षक, गृहिणी, व्यवसायी, व्यापारीसमेत अदुवा खेतीमा छन् । अदुवाबाट केही सफलता पाए पनि यसको भविष्यलाई लिएर यहाँका किसान निश्चिन्त भने छैनन् । बजारको अस्थिर चरित्र, भारतीय बजारको निर्भरता, तेस्रो मुलुकमा पठाउन सरकारी पहलकदमी नहुनु, एउटै जमिनमा पटकपटक अदुवा लगाउँदा गानो कुहिने, बोट पहेंलिनेलगायत अनेकन रोगको प्रकोपले अदुवा खेती गर्ने किसान हैरान छन् । झन्डै ५७ वर्ष घरखर्चीका लागि मात्र लगाउने पनि गरियो, तानसेन नगरपालिका१०, तेल्घाका अगुवा किसान लोकबहादुर रानाले भने, अहिले भाउ पाउन थालेर पुनः लगाइएको छ । तर पनि अझै बजार सुनिश्चित भने छैन । धेरै क्षेत्रफलमा लगाउनेको संख्या कमी भए पनि थोरै जग्गामा खेती गर्नेहरू भने पुनः बढेका छन् । तानसेन नगरपालिकाअन्तर्गत तेल्घा, बौघापोखराथोक, बौघागुम्हा, रिब्दीकोट गाउँपालिकाअन्तर्गत पालुङमैनादी र फेकमा अदुवा पुनः लगाउन थालेका छन् । बगनासकाली गाउँपालिकाको खानीगाउँ, बराङदी र चापपानीका किसान पुनः अदुवा खेतीमा फर्किएको सहयोगी गैरसरकारी संस्था कारितास नेपालले जनाएको छ । पालिकासँगको सहकार्यमा कारितास नेपालले कोभिड १९ आपत्कालीन प्रतिकार्य तथा पुनर्लाभ परियोजनाअन्तर्गत सहभागी गराएर खेती गर्न छाडेका ६ सय किसानलाई समेटेर अदुवा पुनः उत्पादन सुरु गरेको कार्यक्रम संयोजक हरिशसिंह कुँवरले जानकारी दिए । अदुवा खेतीबाट विस्थापित किसानलाई पुनः यसको खेतीमा आकर्षित गर्नुका साथै बीउ र प्राविधिक सहयोग गरेको छ । अहिले ब्रुनी अदुवा बिक्री गरेर बीउँ खर्चको दोब्बर आम्दानी गर्न सफल भएका छन्, उनले भने, अदुवाको ब्रुनी किलोको २ सय रुपैयाँसम्म बिक्री गर्न पाएका छन् । प्रधानमन्त्री कृषि आधुनिकीकरण परियोजना, हेफर नेपाल, स्थानीय तह, कृषि ज्ञान केन्द्र, कारितास नेपालले अदुवा खेती गर्नेलाई सघाउँदै आएका छन् । बजार अनिश्चितता भएपछि कतिपयले बीचमा अदुवा लगाउनै छाडेका थिए । ०७४ पछि पुनः स्थानीय तहले अनुदान सुरु गरेपछि बीउ पाएर लगाएका हुन् । अदुवाका लागि प्रख्याति कमाएको जिल्ला भए पनि अहिले उत्पादनका हिसाबले केही प्रतिशतले कमी आएको छ । मुख्य समस्या गानो कुहिने र बोट पहेंलिने नै हो । हुन त पुराना किसान रिब्दीकोट गाउँपालिका७, पालुङमैनादीका कृष्ण कुँवरका अनुसार ०५६ देखि ०५९ सम्म अदुवाको स्वर्णयुग थियो । भदौदेखि माघसम्म ट्रकका ट्रक अदुवा भारत निकासी हुन्थ्यो । भारतीय व्यापारी राजमार्ग र ग्रामीण भेगका डिपोमा लाइन लाग्थे । ५० पैसादेखि ५ रुपैयाँसम्म किलोमा भाउ बढी दिएर लैजाने हतार हुन्थ्यो । जिल्लामा अदुवा उत्पादक कृषक समूह संख्या १ सय ४८ पुगेको थियो । समूहमा आबद्ध कृषक संख्या ६ हजार १ सय ४० थिए ।"
४६५० मिटर उचाइको कोर्समा श्याम च्याम्पियन,"काठमाडौं (कास) गल्फर श्याम तामाङले शनिबार टप अफ द वर्ल्ड गल्फ क्लासिकको उपाधि लगातार दोस्रो पटक जितेका छन् । मुस्ताङ गल्फ कोर्समा स्टेबलफोर्ड फुल ह्यान्डीक्याप फर्म्याटमा भएको ९ होलको प्रतियोगितामा साबिक विजेता श्यामले १९ अंकसहित उपाधि रक्षा गरे । उनले लीलाजंग गुरुङलाई हराए । उनले १८ अंक बटुल्दै दोस्रो स्थान हात पारे । ग्रसतर्फ रविन रानाले काउन्ट ब्याकमा उपाधि जिते । ११ अंकमा याम राणा र पीबी राईसँग रविनको बराबरी भएपछि विजेता छिनोफानो काउन्ट ब्याकका आधारमा भएको थियो । महिलातर्फ जुनी गुरूङले उपाधि जितिन् । उनले १५ अंक जोडिन् । सुष्मा सिंह १३ अंकसहित उपविजेता बनिन् । सिनितरतर्फ १६ अंकसहित बलराम थापा विजेता भए । मेजर विजय मोक्तानले क्लोजेस्ट टु द पिन, माधव सिम्खडाले लङ्गेस्ट ड्राइभ र आत्मराम सिम्खडाले मोस्ट बर्डिजको उपाधि जिते । लोमाङथानस्थित ४ हजार ६ सय ५० मिटर उचाइमा भएको प्रतियोगितामा ४ महिलासहित २८ गल्फरको सहभागिता थियो । विश्वकै सर्वाधिक अग्लो स्थानमा रहेको यो गल्फ कोर्स गिनिज बुक अफ वर्ल्ड रेकर्डसमा दर्ज गर्ने प्रक्रियामा रहेको मुस्ताङ गल्फ कोर्सका प्रबन्ध निर्देशक इन्द्रधारा विष्टले बताए । उनले गल्फबाट लोमान्थाङलाई चिनाउने र विश्वकै गल्फ पर्यटनलाई आकर्षित गरेर यो क्षेत्रको व्यापार व्यवसाय र रोजगारीसमेत टेवा पुग्ने जिकिर गरे । गत वर्ष नै यो गल्फ कोर्सको उद्घाटन भएको थियो । मुस्ताङ गल्फ कोर्सद्वारा आयोजित प्रतियोगिताका विजेतालाई लोमान्थाङ गाउँपालिकाका अध्यक्ष टासी नोर्बु गुरुङ, उपाध्यक्ष छिमी विष्ट, नेपाल गल्फ संघका उपाध्यक्ष पवित्रकुमार कार्की, लोघेकर दामोदरकुण्ड गाउँपालिकाका अध्यक्ष लोब्साङ छोम्पेल विष्ट र मुस्ताङ गल्फ कोर्सका प्रबन्ध निर्देशक इन्द्रधारा विष्टले पुरस्कार प्रदान गरेका थिए ।"
ईस्पोटर्स खेलाडीलाई अभिमुखीकरण,"काठमाडौं (कास) एसियाली खेलकुदमा ईस्पोर्ट्सले पहिलोपल्ट प्रवेश पाउँदा अर्को सातादेखि चीनको हाङचउमा हुने १९ औं संस्करणमा सहभागी हुने २३ खेलाडीका लागि महादेशीय खेलकुदबारे नेपाल ईस्पोर्ट्स एसोसिएसन (नेसा) ले अभिमुखीकरण कार्यक्रम गरेको छ ।भर्चुअल रूपमा डिजिटल प्लेटफर्ममा खेलिने ईस्पोर्ट्स एसियाली खेलकुदमा पहिलोपल्ट समावेश गरिँदा ५ विधामा २३ खेलाडी पठाउँदै छ । ओलम्पिकपछिको महत्त्वपूर्ण प्रतियोगिताबारे खलाडीलाई धेरै कुरा थाहा नहुन सक्छ, शनिबार आयोजित कार्यक्रममा नेसाका अध्यक्ष सुरज डंगोलले भने, त्यसैले देशको प्रतिनिधित्व गर्ने बृहत् खेलकुदमा हाम्रो (ईस्पोर्ट्स) को पहिलो सहभागिता भएकाले एसियाली खेलकुदको महत्व, राष्ट्रको प्रतिनिधित्व गर्दा पालना गर्नुपर्ने अनुशासन, उत्कृष्ट प्रदर्शन गर्नका लागि ससाना पक्षमा ध्यान दिनुपर्ने कुराबारे पहिला सहभागी भइसकेका खेलाडीका अनुभव र मिडियामा कसरी प्रस्तुत हुने भन्नेबारे सचेतनाका लागि एक दिने अभिमुखीकरण कार्यक्रम गरिएको हो ।ग्वाङ्झाउ र इन्चोन एसियाड खेलेका उसुका आङबाबु लामाले खेलमा केन्द्रित हुनका लागि मानसिक र शारीरिक रूरुपमा पहिल्यैदेखि तयार हुनुपर्ने भन्दै आफ्नो अनुभव सुनाए । चेसकी मोनालिशा खम्बूले दोहा र ग्वाङ्झाउ एसियाड खेलेको आफ्नो अनुभव सुनाउँदै व्यक्तिगत जीवनलाई पनि खेलाडीले अनुशासित बनाउनुपर्नेमा जोड दिइन् । रियो ओलम्पिक २०१६ मा ब्याडमिन्टनको निर्णायक रहेका दीपक थापाले प्रतिस्पर्धी गर्न सक्ने रणनीतिक चतुर्याइँबारे सचेत हुनुपर्ने सुझाव दिए । नेपाल ओलम्पिक कमिटीका अध्यक्ष जीवनराम श्रेष्ठले ईस्पोर्ट्सबाट नेपालले पदक जित्ने अपेक्षा गरिएको बताए ।"
लिभरपुलको अग्रता,लन्डन (एएफपी) एक गोलले पछाडि परेको लिभरपुलले अन्तिम समयमा दुई गोल गर्दै उल्भसलाई ३१ ले हराएर इंग्लिस प्रिमियर लिगको शीर्षस्थानमा उक्लेको छ । पेड्रो नेटोले दिएको उत्कृष्ट पासमा ह्वाङ ही चानले गोल गरी घरेलु टोली उल्भसलाई सातौं मिनेटमै अग्रता दिलाएका थिए । कोडी गाक्पोले ५५ औं मिनेटमा मोहम्मद सलाहको पासमा गोल गरेर लिभरपुललाई बराबरीमा ल्याए । प्रिमियर लिगमा २ सय खेल खेलिरहेका एन्डी रोबर्टसनले सलाहकै पासमा गोल थप्दै ८५ औं मिनेटमा लिभरपुलको अग्रता बनाए । इन्ज्युरी टाइममा हार्भी इलियटको प्रहार हुगो बुइनोलाई लाग्दै गोल भएपछि लिभरपुलको जित निश्चित भएको थियो । लिभरपुलले ५ खेलमा चौथो जित हात पार्दै १३ अंक बनाएको छ । उल्भसको ३ अंकमात्र छ ।
तेक्वान्दोमा श्रीकृष्णलाई रजत,काठमाडौं (कास) नेपाली खेलाडी श्रीकृष्ण खड्काले शनिबार भियतनाममा डा नाङमा भइरहेको १९ औं आईसीटीओ तेक्वान्दो च्याम्पियनसिपमा रजत पदक जितेका छन् । उनी ८० केजी तौल समूहको फाइनलमा आयोजक देश भियतनामका खेलाडीसॅॅग पराजित भएर रजतमा सीमित भएका थिए । उनले सेमिफाइनलमा भियतनामकै खेलाडीलाई हराएका थिए । अर्का दुई खेलाडी सुदीप नेपाली र निश्चल धामीले पनि रजत पदक जितेका थिए । आइतबारसम्म चल्ने च्याम्पियनसिपमा नेपालका अन्तर्राष्ट्रिय तेक्वान्दो रेफ्री अशोक खड्का पनि निर्णायकमा रहेका छन् ।
प्रयागराज स्मृति फुटसल,"काठमाडौं (कास) प्रयागराज सिंह सुवाल स्मृति अन्तर वडा फुटसल प्रतियोगितामा शनिबार वडा नम्बर ११, १३ २६ र १५ आफ्नो खेल जित्दै क्वाटरफाइनल पुगेका छन् । पहिलो खेलमा वडा ११ ले वडा १२ लाई ३२ ले हरायो । विजेताका जनक सिलवाल, धनकुमार श्रेष्ठ र विक्रम महर्जनले गोल गरे । वडा १२ बाट दुवै गोल मनोज महर्जनले गरे । वडा १३ ले वडा २८ लाई ३१ ले हरायो । विजेताका अंकित खड्गी, आशिष कपाली र अभय रानाले गोल गरे । अनुक मसलको दुई गोलमा वडा २६ ले वडा ८ लाई २० ले हरायो । वडा १५ ले वडा नम्बर २ माथि २० को जित पायो ।"
बुद्धि र सुस्मितालाई स्वर्ण,काठमाडौं (कास) आर्मीका बुद्धिमान गुरुङ र प्राइम कलेजकी सुस्मिता खड्काले दोस्रो कल्याणराज पाण्डे राष्ट्रिय जुनियर टेबलटेनिस प्रतियोगितामा शनिबार स्वर्ण पदक जितेका छन् । दुवै जुनियर यू१९ सिंगल्समा च्याम्पियन बनेका हुन् । लैनचौरस्थित राष्ट्रिय टेबलटेनिस प्रशिक्षण केन्द्रमा भएको ब्वाइजतर्फ बुटवल टेबलटेनिस एकेडेमीका प्रवेश बस्नेत दोस्रो र पुलिसका गनञ्जय दाहाल र आर्मीका हिमाल विष्ट तेस्रो भए । गर्ल्समा एभीएमकी वियन्का राईले रजत तथा मोर्डन कलेजकी दिया देउला र आर्मीकी याङ्गी पौडेलले कांस्य जिते ।
गोल्डेनगेट र जेभियर फाइनलमा,काठमाडौं (कास) गोल्डेनगेट र जेभियर शनिबार नेबा प्लस टु थ्री बाइ थ्री बास्केटबल प्रतियोगिताको गर्ल्सतर्फ फाइनलमा पुगेका छन् । नेपाल बास्केटबल संघद्वारा आयोजित प्रतियोगिताको सेमिफाइनलमा गोल्डेनगेटले साइपाल एकेडेमीलाई १०८ र जेभियरले एसलाई १०२ ले पराजित गरे । ब्वाइजमा ग्रिनफिल्डले गोल्डेनगेटलाई २११० र मनास्लुले नामीलाई १४१३ स्कोरले हराए । फाइनल आइतबार हुनेछ ।
