शीर्षक,विवरण
खोलामा हेलिएर स्कुल आउजाउ,"खोलामा बाढी आएका बेला तर्न नसकेर धेरै दिन स्कुल छुटिसक्यो, कक्षा ९ मा पढ्ने १३ वर्षीय मिसन चन्दले भने । गाड बौलाएका बेला (बाढी आएको बेला) ममी र सर पनि खोला तर्न डराउनु हुन्छ, उनले भने, हामी फुच्चाफुच्ची त झन् तर्न सक्ने कुरै भएन । मिसन शिक्षिका लक्ष्मीका छोरा हुन् ।बझाङसँग सीमा जोडिएको सिगासका वडा ५, ६ र ७ का बासिन्दा स्वास्थ्य उपचारदेखि दैनिक उपभोग्य सामान लिनसम्म बझाङको केदारस्यु गाउँपालिकाको देउरा बजार नै पुग्नुपर्छ । देउरा जाने क्रममा वडा ७ का न्वाघर, साँगडा र बगाली गाउँका २ सय ५० बढी परिवारले पनि यही खोला तर्ने जोखिम मोल्नुपर्छ । न्वाघरी खोला तर्नु विद्यार्थीका लागि मात्रै नभई ठूलै मान्छेलाई पनि जोखिमयुक्त भइरहेको गणेश माविका प्रधानाध्यापक कालुसिंह साउदले बताए । हिउँदमा पानी कम हुँदा त काठको साँघु हालेरै वारपार गर्छौं, उनले भने, बर्खामा भेल बढेका बेला साँघु पनि बगाएर लैजान्छ । विगत तीन वर्षदेखि हरेक बर्खामा विद्यार्थी र गाउँलेलाई जोखिम मोलेरै खोलामा हेलिनुपरिरहेको उनले बताए । चार वर्षअघि गाउँपालिकाको चार लाख अनुदानमा काठ र सिमेन्टको पुल बनाए पनि एक वर्ष नपुग्दै बाढीले बगाएपछि फेरि पुल बनेको छैन । पुल बनाइदिन गाउँपालिका, प्रदेश सरकार र संघीय सरकारसँग माग गरे पनि सुनुवाइ नभएको प्रअ साउदले गुनासो गरे । गाउँपालिका अध्यक्ष हरिसिंह धामीले भने दुवैतिर ठूलो भीर भएका कारण पुल निर्माण सम्भव नभएकाले बरु विद्यालय नै सार्न लागेको बताए । प्राविधिकले उक्त स्थानमा पुल बनाउन सम्भव छैन भनेपछि स्कुल नै सार्दै छौं, उनले भने, लेकम भन्ने ठाउँमा स्कुल सारेपछि यो समस्या समाधान हुन्छ । उनले विद्यालय सार्नका लागि लेकममा संरचना निर्माणको काम पनि सुरु भइसकेको बताए । स्थानीयलाई देउरा बजार जान केही लामो परे पनि वैकल्पिक बाटो भएको र विद्यार्थीको जोखिम घटाउन स्कुल सार्नु नै समस्या समाधानको उपाय भएको अध्यक्ष धामीले बताए ।"
दाइजोको निहुँमा पत्नी हत्याको आरोप,"पछिल्लो समय नगेन्द्रले स्कोर्पियो किन्न भन्दै थप १० लाख रुपैयाँ दाइजो माग्दै आएको तर निकिताले त्यत्रो रकम आफ्ना बाबाआमाले दिन नसक्ने भनेपछि झगडा सुरु भएको माइती पक्षको भनाइ छ । नगेन्द्रले निकितासँग विवाह गर्दासमेत ढाँटछल गरेको उनीहरूको आरोप छ । आफूलाई इनरुवा नगरपालिकाको विद्युत् शाखाको इन्जिनियर बताए पनि पछि विद्युत्को पोलमेन भएको र त्यही जागिरको पनि करार नवीकरण नभएपछि निकिता र नगेन्द्रबीच झगडा बाक्लिन थालेको माइतीको जिकिर छ । निकिताका कान्छा भाइ राहुलले दिदी माइत आएपिच्छे दाइजोका नाममा भिनाजुबाट दिनहुँ मानसिक र शारीरिक यातना खेप्न बाध्य भएको बताउने गरेको सुनाए । दाइजोको निहुँले हत्याकै रूप लिन्छ होला भन्ने कल्पना पनि गरेका थिएनौं, उनले भने ।भगतको परिवारले भने निकिताले बाथरुममा झुन्डिएर आत्महत्या गरेको दाबी गरेको छ । नगेन्द्रका दाजु गुप्तेशकुमारले परिवारका सबैले एकसाथ खाना खाएर आआफ्नो कोठामा गएपछि नगेन्द्र निदाएको मौका छोपेर निकिता बाथरुममा छिरी झुन्डिएर आत्महत्या गरेको दाबी गरे । दाइजोको कुनै सवाल नै नउठेको दाबी गर्दै गुप्तेशले विवाहमा पनि चौधरी परिवारले भने जस्तो दाइजो आफ्नो परिवारले नलिएको बताए । निकिताका बाबुले नगेन्द्रको खातामा छोरीलाई गहना बनाउन भन्दै ६७ लाख रुपैयाँ हालेको साँचो हो । करिब ६५ तोला चाँदी थियो, उनले भने, त्यसबाहेक कुनै पनि सामान र रकम दाइजोमा परेको थिएन । सुनसरी प्रहरी प्रमुख एसपी रेग्मीका अनुसार घटनाको सूक्ष्म अनुसन्धान भइरहेको र पोस्टमार्टमको रिपोर्ट नआएसम्म घटनाका बारेमा केही बोल्ने स्थिति नभएको बताए । उनका अनुसार अस्पतालले बिहीबार पोस्टमार्टम रिपोर्ट दिने बताएको छ ।"
अध्यक्षका लागि केन्द्रीय सदस्य नै प्रतिस्पर्धामा,"(काठमाडौं)वाग्मती प्रदेश अधिवेशनका लागि एमालेका विभिन्न कमिटीबाट प्रतिनिधि छनोट अन्तिम चरणमा पुग्दा अध्यक्षका आकांक्षीको संख्या थपिन थालेको छ । सोमबारबाट सुरु हुने अधिवेशनमा अध्यक्षका लागि आधा दर्जन आकांक्षी देखिएका छन् । करिब १३ सय प्रतिनिधि सहभागी हुने अधिवेशनमा अध्यक्षका लागि केशव पाण्डे, सानु श्रेष्ठ, कैलाश ढुंगेल, कृष्णप्रसाद दाहाल, रचना खड्कासहितका नेताले चाहना व्यक्त गरेका छन् । पाण्डे प्रदेश कमिटीका वर्तमान अध्यक्ष हुन् भने सुवेदी सचिव हुन् । श्रेष्ठ वाग्मती प्रदेशसभाका पूर्वसभामुख र दाहाल, ढुंगेल र खड्का केन्द्रीय सदस्य हुन् । ढुंगेल र दाहाल आआफ्नो स्थानीय तहबाट प्रतिनिधि छनोटसमेत भइसकेका छन् । आकांक्षीहरूले पार्टी शीर्ष नेता र प्रतिनिधिसँगको भेटघाटलाई तीव्र बनाएका छन् । प्रदेश कमिटी अध्यक्ष पदेन पोलिटब्युरो सदस्य र कार्यकारी पद हुने भएकाले केन्द्रीय नेता नै पदको आकांक्षी देखिएका हुन् । स्थानीय तहको चुनावमा उम्मेदवार छान्ने र प्रतिनिधि तथा प्रदेशसभामा सिफारिस गर्ने अधिकार हुने भएकाले धेरैलाई यो पदले आकर्षित गरेको छ । अहिलेसम्मको अवस्था हेर्दा वाग्मतीको नेतृत्व छनोट पनि प्रतिस्पर्धाबाटै हुने देखिन्छ, एक नेताले भने, अहिलेका अध्यक्षमा मैले किन छाड्ने भन्ने छ, ढुंगेल पार्टीले उठ भन्यो भन्दै हिँड्नुभएको छ, खड्का युवाले अवसर पाउनुपर्छ भन्नुहुन्छ, श्रेष्ठमा पुरानो भएकाले जिम्मेवारीको चाहना देखिन्छ । प्रदेश अध्यक्ष पाण्डेले पूर्ण कार्यकालका लागि अध्यक्षमा दाबी रहने बताए । प्रतिनिधि छनोट अन्तिम चरणमा छ । अधिवेशनको हलमा पुगेपछि मात्रै उम्मेदवारी घोषणा गरौं भनेर साथीहरूलाई भन्दै आएको छु । कतिपयले सार्वजनिक गरिसक्नुभएको छ, उनले भने, अहिलेको कमिटीको अध्यक्ष छु, अधिवेशनबाट निर्वाचित कमिटीको अध्यक्षका लागि मेरो दाबी रहनेछ । पाण्डेले अधिवेशनका लागि ९९ प्रतिनिधि सर्वसम्मतमा रूपमा छनोट भएकाले नेतृत्वको चयन पनि त्यही पद्धतिका लागि जोड हुने बताए । वाग्मती प्रदेशमा एमालेका करिब १ लाख १० हजार संगठित सदस्य छन् । पार्टी अध्यक्ष केपी शर्मा ओलीको निर्देशनका बाबजुद भदौ तेस्रो साता लुम्बिनीमा प्रतिस्पर्धाबाट नेतृत्व छानिएको थियो । लुम्बिनीमा उपाध्यक्ष विष्णु पौडेल र महासचिव शंकर पोखरेलको प्रतिस्पर्धाका रूपमा हेरिएको थियो । जसमा पौडेलको समर्थन रहेका राधाकृष्ण कँडेलले हरि रिजाललाई पराजित गरे । महासचिव पोखरेलको समर्थन रहेका रिजाल दुई मतको झिनो अन्तरले पराजित भएका हुन् । वाग्मतीको अध्यक्ष कसलाई बनाउने भन्ने विषयमा केन्द्रका नेताहरू खुलिनसकेको भए पनि आफ्नो प्रभाव विस्तारमा लागेका गोकुल बाँस्कोटा र महेश बस्नेत क्रमशः दाहाल र ढुंगेलको पक्षमा खुलेका छन् । ढुंगेललाई अध्यक्ष ओली र महासचिव पोखरेलको समर्थन गरेको भन्दै बस्नेतले प्रचार सुरु गरेका छन् । ०७८ मंसिरमा भएको दसौं महाधिवेशनबाट केन्द्रीय सदस्यमा चुनिएका दाहालले लामो समय मकवानपुरमा एमालेको नेतृत्व गरेका थिए । उनी ०४८, ०५६ र ०७४ मा सांसद निर्वाचित भएका थिए । उनी अर्थ समितिका पूर्वसभापति हुन् । केन्द्रीय सदस्य हुँ, प्रतिनिधि बनेर आएपछि अध्यक्षको स्वाभाविक दाबेदार हुँ, दाहालले भने, वाग्मतीमा एमाले तेस्रो स्थानमा छ । आगामी चुनावमा पहिलो नम्बरमा ल्याउनुपर्छ भनेर उम्मेदवारी दिन लागेको हो । प्रतिनिधिसभाको ३३ सिट रहेको वाग्मतीमा एमालेले ४ स्थानमा मात्रै जित हासिल गरेको छ । कांग्रेसले १३, राष्ट्रिय स्वतन्त्र पार्टीले ७ र माओवादीले ५ ले जितेका छन् । प्रदेशसभाको ६६ स्थानमा एमालेले १३ स्थान मात्रै जितेको छ । कांग्रेसले २५ र माओवादीले १४ स्थानमा जित हासिल गरेका छन् । केन्द्रीय सदस्य रचना खड्काले युवा उम्मेदवारलाई नेतृत्वमा ल्याउने हो भने त्यसका लागि आफू उपयुक्त पात्र भएको बताइन् । गृह जिल्ला दोलखाबाट प्रतिनिधि नछानिए पनि उनको आकांक्षा अध्यक्षमा देखिएको छ । नेतृत्व कसरी छनोट गर्ने भन्ने विषय हो । निर्वाचन पार्टीकै योजनामा जाने हो । त्यस्तो अवस्थामा प्रतिनिधि आउन कुनै समस्या छैन, खड्काले भनिन्, अध्यक्षकै प्रतिस्पर्धा गर्ने हो भने मनोनीत प्रतिनिधि भएर पनि आउन सकिन्छ । अध्यक्षका लागि योग्यता पुगेको ठान्छु । युवा पुस्तालाई भूगोलमा काम गर्न दिनुपर्छ । खड्का वाग्मती प्रदेश सरकारको अर्थ तथा योजनामन्त्री थिइन् ।केन्द्रीय सदस्य कैशाल ढुंगेल रामेछापबाट अधिवेशनको प्रतिनिधि छनोट भएका छन् । प्रतिनिधि छनोट भएर आएपछि १३ जिल्लाका पार्टी कमिटीका साथीहरूको कुरा बुझ्दा अध्यक्षका लागि उपयुक्त हुँ कि भन्ने लागेको छ, उनले भने, विचार, नेतृत्व र आन्दोलनको रक्षाको पक्षमा उभिन पनि मैले उम्मेदवारी दिनुपर्छ । वाग्मतीमा एमालेको अवस्थामा सुधार ल्याएर संघीय सरकार बनाउन सहयोग पुग्ने गरी मेरो भूमिका आवश्यक भएको छ । लामो समय रामेछापको नेतृत्व गरेका ढुंगेल डोरमणि पौडेल नेतृत्वको सरकारमा प्रदेशको अर्थ तथा योजनामन्त्री थिए । उनी पनि सौराहामा भएको दसौं महाधिवेशनबाट केन्द्रीय सदस्य चुनिएका हुन् । वाग्मती प्रदेशसभाका पूर्वसभामुख सानु श्रेष्ठले पार्टीको कुनै पनि जिम्मेवारीमा नरहेकाले अध्यक्ष बन्न तयारी गरेको बताए । एमालेको पाँचौं महाधिवेशनको केन्द्रीय सदस्य हुँ । सभामुख बन्नुअघि पोलिटब्युरो सदस्य थिएँ । सभामुखको कार्यकाल सकिएपछि कुनै जिम्मेवारीमा छैन, उनले भने, पार्टी नेता र कार्यकर्तासँग भेटर आफू उम्मेदवार बन्ने बताइसकेको छु । काठमाडौंको तत्कालीन जिल्ला विकास समितिका सभापति श्रेष्ठले भूमिगतकालदेखि नै काठमाडौंको पार्टी नेतृत्वमा काम गरेका थिए । श्रेष्ठले सर्वसम्मत र प्रतिस्पर्धा दुवैका लागि आफू तयार रहेको बताए । भृकुटीमण्डपमा सोमबार एमाले अध्यक्ष ओलीले उद्घाटन गर्ने अधिवेशनको बन्दसत्र कमलादीस्थित प्रज्ञा प्रतिष्ठानमा र निर्वाचन कार्यक्रम पार्टी मुख्यालय च्यासलमा गर्ने तयारी छ ।"
३४ दोषीलाई राष्ट्रपतिले दिएनन् आममाफी,"(काठमाडौं)हत्या अभियोगमा जन्मकैद सजाय पाएका २५ सहित जघन्य अपराधका दोषीलाई आममाफी दिन सरकारले गरेको प्रस्ताव राष्ट्रपति कार्यालयले रोकिदिएको छ । व्यक्ति हत्या, ज्यान मार्ने उद्योग, काठ तस्करी, कुटपिट तथा अंगभंग, हातहतियार खरखजानालगायत कसुरमा दोषी ठहर ३४ जनालाई संविधान दिवसमा आममाफी दिन सरकारले गरेको प्रस्ताव राष्ट्रपति कार्यालयबाट रोकिएको हो । राष्ट्रपति रामचन्द्र पौडेलले ५० प्रतिशत सजाय भुक्तान गरेका ६ सय ६७ र ३ जना ज्येष्ठ नागरिक गरी ६ सय ७० जनाको भने बाँकी कैद मिनाहा गरिदिएका छन् । राष्ट्रपति कार्यालयका प्रवक्ता शैलजा रेग्मी भट्टराईका अनुसार फौजदारी कसुर ऐन २०७४, कारागार नियमावली २०२०, सर्वोच्च अदालतबाट भएका फैसला तथा ज्येष्ठ नागरिक ऐन २०६३ को दफा १२ अनुसार भीमबहादुर खवाससमेत ४ सय ९७, हर्कबहादुर लिम्बूसमेत १ सय ७० र ज्येष्ठ नागरिक समदिन मियाँसमेत ३ गरी ६ सय ७० जना कैदीको भुक्तान हुन बाँकी कैद कट्टा गरी असोज ३ गतेबाट माफी मिनाहा गरिएको उल्लेख छ । असार २९ मा बसेको मन्त्रिपरिषद् बैठकले ६ सय ७० जनाको बाँकी कैद मिनाहा र ३४ जनालाई आममाफी दिन राष्ट्रपतिसमक्ष सिफारिस गरेको थियो । त्यसमध्ये माफी सिफारिसको हकमा राष्ट्रपति कार्यालयले प्रश्न उठाएको थियो । माफी सिफारिसमा परेकाको हकमा राष्ट्रपति कार्यालयले कसुरदारको विस्तृत विवरण, अदालतबाट भएको फैसला र सजाय माफी दिनुपर्ने कारण खुलाउन केही दिनअघि गृह मन्त्रालयलाई पत्र पठाएको थियो । स्पष्ट पार्न पठाइएका प्रश्नसहित मन्त्रालयबाट अर्को पत्र नआएपछि राष्ट्रपति पौडेलले संविधान दिवसमा कसैलाई पनि माफी नदिएका हुन् । राष्ट्रपतिका कानुनी सल्लाहकार बाबुराम कुँवरले सरकारले ३४ जनालाई माफीको सिफारिस गरेको तर संविधान र कानुनको व्यवस्थाअनुसारको प्रक्रिया नपुगेकाले रीत पुर्याएर फेरि सिफारिस गर्न पत्र पठाइएकामा कुनै सिफारिस नआएकाले निर्णय नभएको बताए । कुँवरका अनुसार सजाय माफी सिफारिसमा परेका धेरैजसो व्यक्ति हत्या अभियोगमा दोषी ठहर भई २० वर्ष सजाय तोकिएका छन् । कुँवरले सजाय माफीका लागि सिफारिसमा परेकाहरू फरार हुन् कि होइनन्, कारागारमा बसेका हुन् कि होइनन् ? फरार हुन् भने उनीहरूले गृह मन्त्रालयमा कसरी निवदेन दिए ? भन्ने प्रश्न उठेपछि त्यसलाई समेत ध्यानमा राखेर खुलाएर पठाउन भनिएकामा मंगलबारसम्म कुनै पत्र नआएको बताए । राष्ट्रपतिबाट आएको पत्र विचाराधीन रहेको गृह मन्त्रालयका एक अधिकारीको भनाइ छ । मन्त्रिपरिषद्ले ६ सय ७० जनालाई बाँकी सजाय मिनाहा र ३४ जनालाई माफीका लागि सिफारिस गरेर पठाएको पत्र मन्त्रालयमा आएको थियो, ती अधिकारीले कान्तिपुरसँग भने, माफी सिफारिस गरिएकाको हकमा राष्ट्रपति कार्यालयबाट केही कैफियत जनाएर थप स्पष्ट पार्नुपर्ने व्यहोराको पत्र आएको हो । पत्रअनुसार फेरि प्रक्रियागत रूपमा निर्णय गरेर पठाउन समय पनि भएन । प्रधानमन्त्रीज्यू विदेशमा हुनुहुन्छ । त्यसैले अब माफीको निर्णय यो पटक नहुने देखियो । गृहका अर्का एक अधिकारीले सत्तारूढ दल, तिनका वर्गीय संगठन तथा निकट व्यक्तिको प्रभावमा परेर कानुनविपरीत हुने गरी माफीका लागि सिफारिस गरिएको बताए । सिफारिस गर्दा ख्याल गर्नुपर्ने थियो, त्यो भएन । तर, राष्ट्रपति कार्यालयबाट रोकिएको छ, जे भयो उचित निर्णय भयो, उनले भने । राजनीतिक पहुँच, प्रभाव र शक्तिकेन्द्रको दबाबमा जघन्य अपराधका दोषीले हरेक वर्ष संविधान दिवस, गणतन्त्र दिवस, प्रजातन्त्र दिवसलगायतमा राष्ट्रपतिबाट सजाय माफी पाउने गरेका थिए । गत जेठ १५ गणतन्त्र दिवसमा १९ जना, प्रजातन्त्र दिवस २०७९ मा १४ र संविधान दिवस २०७९ मा २१ जना जघन्य अपराधका दोषीले राष्ट्रपतिबाट माफी पाएका थिए । पछिल्लो पटक टीकापुर हत्याकाण्डका दोषी रेशम चौधरी सर्वोच्चबाट दोषी भई त्यसको पूर्ण पाठ नआउँदै माफीको सूचीमा परेपछि राष्ट्रपति पौडेल आलोचित भएका थिए । यो पटक भने विवादित निर्णय गर्नबाट राष्ट्रपति पौडेल पन्छिएका हुन् । संविधानको धारा २७६ र मुलुकी फौजदारी कार्यविधि संहिताको १५९ लाई टेकेर हरेक वर्ष मन्त्रिपरिषद्को सिफारिसमा राष्ट्रपतिबाट विभिन्न दिवसमा जघन्य अपराधमा दोषी ठहर व्यक्तिले सजायबाट आममाफी पाउँदै आएका थिए । यसरी पहुँच, प्रभाव र राजनीतिक संरक्षणमा रहेका व्यक्तिलाई सजाय भुक्तान नगरी उन्मुक्ति दिन गृह मन्त्रालय, प्रधानमन्त्री कार्यालय र राष्ट्रपति कार्यालयसम्मको मिलिभगत देखिन्छ । संविधानको धारा २७६ मा राष्ट्रपतिले कुनै अदालत, न्यायिक वा अर्धन्यायिक निकाय वा प्रशासकीय पदाधिकारी वा निकायले गरेको सजाय कानुनबमोजिम माफी, मुल्तबी वा कम गर्न सक्ने भनिएको छ । यो प्रावधानलाई मुलुकी फौजदारी कार्यविधि संहिता०७४ (दफा १५९) अनुसारका छिद्रलाई टेकेर जघन्य अपराधमा संलग्नलाई सरकारले उन्मुक्ति दिँदै आएको छ । कार्यविधि संहिताको उक्त दफामा अदालतको फैसलाबमोजिम ठेकिएको सजाय पाएको व्यक्तिले सो सजाय माफी पाउन, त्यसलाई मुल्तबी राख्न, परिवर्तन गर्न वा कम गर्न गृह मन्त्रालयमार्फत राष्ट्रपतिसमक्ष निवेदन दिन सक्ने भनिएको छ । कैदमा रहँदा चालचलनमा सुधार आएमा र निजले ५० प्रतिशत कैद भुक्तान गरेमा मन्त्रिपरिषद्को सिफारिसमा राष्ट्रपतिले बाँकी सजाय मिनाहा गर्न सक्छन् । तर जन्मकैद, जबर्जस्ती करणी, भ्रष्टाचार, मानव बेचबिखन तथा ओसारपसार, अपहरण तथा शरीर बन्धक, लागूऔषध, संगठित अपराध, सम्पत्ति शुद्धीकरण, यातना वा क्रूर, निर्मम र अमानवीय वा अपमानजनक व्यवहार र मानवताविरुद्धको कसुर, जाति हत्यामा सजाय पाएका दोषीलाई बाँकी सजाय मिनाहा वा आममाफी दिन नमिल्ने व्यवस्था छ । यीबाहेकका कसुरमा कारागार विभागबाट गृह हुँदै मन्त्रिपरिषद्को सिफारिसमा राष्ट्रपतिबाट सजाय मिनाहा गर्न सकिने व्यवस्था छ ।"
सिफारिस गरिएका,"सरकारले जघन्य अपराधका दोषीलाई आममाफी दिन राष्ट्रपतिसमक्ष सिफारिस गरेको थियो । हत्या अभियोगमा दोषी ठहर पुस्ते घर्तीमगर, भोला शाह तेली, सचिन्द्र यादव, एकराज राई, महेन्द्र राउत कुर्मी, पारसनाथ यादव, दलबहादुर पुन, अमिर गरुङ, डविन गुरुङ, प्रल्हाद राउत अहिर, बेलास भन्ने व्यासप्रसाद यादव, सुष्मा राउत अहिर भन्ने सुसरण राउत अहिर, नर्दल भन्ने नवलकिशोर राउत, राजदेव राउत, रामजनमप्रसाद शाह कानु, मनोज पाण्डे, राजेन्द्रप्रसाद साह कानु, लालबहादुर विष्ट, अशोककुमार साह कलवार, चन्द्रबहादुर कार्की, प्रेमबहादुर थापा, लीलाबहादुर खत्री, सुनील भन्ने ललित पौडेल, जोगबहादुर श्रेष्ठ र मुस्तकिम खाँ सिफारिसमा परेका थिए । त्यस्तै, ज्यान मार्ने उद्योगमा दोषी ठहर रेशम खत्री, शंकर सुवेदी र राजेन्द्रसिंह कुशवाह, काठ तस्करीका फणीन्द्रप्रसाद न्यौपाने, कुटपिटका जयप्रसाद यादव, हातहतियार खरखजानाका फलबहादुर पुन भन्ने फलराज पुन र किर्तेका नारायण भन्ने दीर्घमान गुरुङ, मनोज यादव र धनबहादुर केसीलाई सजाय भुक्तान नगरी आममाफी दिन सिफारिस गरिएको थियो । उनीहरू सत्तारूढ माओवादी, मधेशवादी र कांग्रेसनिकट व्यक्ति रहेको पनि खुलेको छ ।"
अमेरिकाद्वारा आतंकवादविरुद्ध युद्ध घोषणा,सन् २००१ मा आजकै दिन (सेप्टेम्बर २०) मा अमेरिकाले आतंकवादविरुद्धको युद्ध घोषणा गरेको थियो । अमेरिकाको न्युयोर्क र रक्षा मन्त्रालयमा आक्रमण गरिएपछि राष्ट्रपति जर्ज डब्लू बुसले आतंकवादविरुद्धको युद्ध घोषणा गरेका थिए । २००१ को सेप्टेम्बर ११ मा न्युयोर्कस्थित ट्वीन टावर र अमेरिकी रक्षा मन्त्रालय पेन्टागनमा गरिएको आतंकवादी आक्रमणमा करिब तीन हजार मानिसले ज्यान गुमाएका थिए । आक्रमणकारीले चारवटा विमान अपहरण गरी दुईवटा वर्ल्ड ट्रेड सेन्टरका टावर र अर्को एक अमेरिकी रक्षा मन्त्रालय पेन्टागनमा ठोक्काएका थिए । अमेरिकी राष्ट्रपति कार्यालय ह्वाइटहाउसलाई लक्षित गरिएको चौथो विमान भने पेन्सलभेनियास्थित जंगलमा दुर्घटना भएको थियो ।अमेरिकाले उक्त आक्रमण अल कायदाका तत्कालीन प्रमुख ओसामा बिन लादेन र उनको संगठनले गराएको बताउँदै आएको छ । उक्त घोषणापछि अमेरिकाले लादेन र अल कायदाविरुद्ध आक्रमण सुरु गरेको थियो । पाकिस्तानको एबोट्टाबादस्थित एक घरमा लुकेर बसेका बेला आक्रमण गरी अमेरिकाले २०११ मेमा लादेनको हत्या गरेको थियो ।
रंगमञ्चमा विद्यार्थी,"(विराटनगर)पछिल्लो समय सूचना प्रविधिको प्रयोगले आम मानिसका चाहनाहरू असीमित बन्दै गएका छन् । त्यस्ता चाहनाले किशोरकिशोरीलाई नछुने कुरै भएन । अझ छोराछोरीका माग धान्न नसक्ने अभिभावकले सामान्यतः आश्वासनमा टार्ने गर्छन् । तर त्यस्ता आश्वासन पूरा नहुँदा भने किशोरकिशोरीमा विभिन्न असर पर्ने गर्छ । आश्वासन दिएर पूरा नगर्दा बालबालिकामा मनोवैज्ञानिक असर पर्ने विषय विराटनगरमा आयोजित नाटक महोत्सवमा विद्यार्थीहरूले उठान गरेका छन् । आधा सत्य मार्फत मोर्डन एरा इंग्लिस स्कुलका छात्रछात्राले झूटो आश्वासन नदिन अभिभावकलाई सचेत गराएका र सन्देश पनि दिएका छन् । सुरजकुमार माझीले निर्देशन गरेको नाटकमा विपन्न परिवारका अभिभावकले कक्षा ८ मा अध्ययनरत आफ्नो बच्चालाई राम्रो पढेर नतिजा राम्रो ल्याए बजारमा लगेर इच्छाअनुसारको सामान खरिद गरिदिने र स्वादिष्ट खाना खुवाउने आश्वासन दिन्छन् । बच्चाले पढाइमा राम्रो नतिजा ल्याउँछ । तर अभिभावकले विपन्नताका कारण आश्वासन पूरा गर्न सक्दैनन् । त्यसपछि त्यो बच्चामा मनोवैज्ञानिक असर परेर एकोहोरो हुने, एक्लै बस्न रुचाउने र आफूभन्दा बढी उमेरकाले कुरा गर्न खोज्दा कुरा गर्न नमान्ने स्थितिमा पुग्छ, निर्देशक माझीले भने । नाटकले बालबालिकालाई झूटो आश्वासन नदिन र दिए पनि पूरा गर्न सक्ने मात्र दिन अभिभावकलाई सचेत गराउने प्रयास गरेको छ । माझीले भने, अभिभावकको झूटो आश्वासनले अधिकांश बालबालिकामा मनोवैज्ञानिक असर परेर बर्बादी भएका उदाहरण समाजमा सर्वत्र छन् । त्यसलाई निरुत्साहित गर्ने नाटकको उद्देश्य हो । हाटखोलास्थित गुरुकुलको बालकृष्ण पोखरेल नाटक घरमा आयोजित १० दिने विद्यालय नाटक महोत्सव मा आयोजक र ९ विद्यालयका एकएक गरी १० नाटक मञ्चन गरिएको हो । महोत्सवमा ९ विद्यालयका करिब १ सय २० भन्दा बढी विद्यार्थीले अभिनय गरे । यसअघि २०७६ र २०७९ सालमा महोत्सव आयोजना गरिएको थियो । तेस्रो संस्करणमा सहभागिताका लागि डेढ दर्जन बढी विद्यालयले आवदेन दिएका थिए । ९ विद्यालय मात्र सहभागी गराउने महोत्सवको ढाँचाअनुसार विद्यालय छनोट गरी गुरुकुलले निःशुल्क प्राविधिक सहयोग गरेको हो । नाटक तयार गर्न कार्यशाला सञ्चालन गर्ने, कथानाटक लेख्ने तथा खोजी गर्ने, नाटक निर्देशन गर्ने तथा मञ्चनपूर्व गुरुकुलकै नाटक घरमा विद्यार्थी कलाकारलाई रिहर्सल गराउनसमेत आरोहणले निःशुल्क सहयोग गरेको आरोहण गुरुकुल विराटनगरका अध्यक्ष तथा महोत्सव निर्देशक भैरव क्षेत्रीले बताए । त्यस्तै मञ्चप्रकाश परिकल्पनातथा निर्माण, परिचालनलगायत सम्पूर्ण प्राविधिक कामको जिम्मा निःशुल्क रूपमा आयोजक संस्थाले नै लिएको थियो । उद्घाटन नाटकका रूपमा गुरुकुलले भरत कार्कीको निर्देशनमा नेताजी नामक नाटक प्रस्तुत गरेको थियो । त्यसपछिका दिनमा आधा सत्य सँगै ग्रिनल्यान्ड माध्यमिक विद्यालयले कोपिला, ग्रेडेड इंग्लिस मेडियम सेकेन्डरी स्कुलले तीतो बोली सच्चा गुण, जेसी बाल सदन माध्यमिक विद्यालयले अबोध, लिलिपुट प्रिमियर इलिमेन्ट्री स्कुलले चम्किला अनुहारहरू, हेरिटेज इन्टरनेसनल स्कुलले बिछोड, पूर्वाञ्चल विद्या सदन बोर्डिङ स्कुलले स्वाद, जनपथ माध्यमिक विद्यालयले खैराँती मास्टर र कान्तिपुर माध्यमिक विद्यालयले आमा मञ्चन गरेका थिए । बाल मनोविज्ञान, सामाजिक विकृति, मेलमिलाप र सहिष्णुता जस्ता विषयमा मञ्चित नाटकमा विद्यार्थीहरूको अभिनय निकै प्रशंसनीय थियो । ग्रिनल्यान्ड स्कुलको कोपिला नाटकमा बोल्नेशैलीकै कारण मानिसलाई भेदभाव गर्नु हुँदैन भन्ने सन्देश दिइएको थियो । रामविक्रम सिजापतिको कथालाई लोकेश दंगालले निर्देशन गरेको नाटकले सामाजिक चेतना वृद्धिका लागि प्रोत्साहन गरेको थियो । शिक्षक नगेन्द्र भट्टराईले निर्देशन गरेको जेसी बालसदनको नाटक अबोध ले अभिभावकले समय नदिँदा बालबालिकामा पर्ने असरलाई देखाइएको थियो । यस्तै विद्यार्थीहरू चाहत रिजाल र प्रयम लामिछानेले निर्देशन गरेको लिलिपुट स्कुलको नाटक चम्किला अनुहारहरू ले एकैठाउँ बस्दा हुने मनमुटावकै कारण सम्बन्ध विच्छेद गर्न नहुने सन्देश प्रवाह गरेको थियो ।हेरिटेज स्कुलले प्रस्तुत गरेको नाटक बिछोड मा वैदेशिक रोजगारीले नेपाली समाजमा पुर्याएको विचलनको कथा देखाइएको थियो भने पूर्वाञ्चल स्कुलले प्रस्तुत गरेको स्वाद मा वर्गीय असमानताका आयामहरू देखाइयो । यस्तै, जनपथ स्कुलले एकांकी खैराँती मास्टर लाई मञ्चमा प्रस्तुत गरेको थियो । विद्यालयका शिक्षक शंकरप्रसाद सुवेदीले निर्देशन गरेको उक्त नाटकमा सामाजिक विकृतिलाई उजागर गर्दै सुधारवादी चेतको सम्प्रेषण गरिएको थियो ।अन्तिम दिन मञ्चन भएको कान्तिपुर स्कुलको आमामा आमा र बच्चाबीचको सम्बन्ध निकै मार्मिक ढंगले प्रस्तुत गरिएको थियो । महोत्सवमा सहभागी नाटकमध्ये पूर्वाञ्चल विद्या सदन बोर्डिङ स्कुलको स्वाद उत्कृष्ट घोषित भयो । त्यस्तै, कोपिला नाटकमा अभिनय गर्ने ग्रिनल्यान्ड स्कुलका विद्यार्थी आरभ कोइराला उत्कृष्ट अभिनेता र सम्पदा निरौला उत्कृष्ट अभिनेत्री बने । रंगकर्मीद्वय खेम नेपाली र सुनीता घिमिरेसँगै साहित्यकार सुमन पोखरेलको निर्णायक समितिले उनीहरूलाई उत्कृष्ट घोषणा गरेको हो । विद्यार्थीलाई रंगमञ्चसँग जोड्ने प्रयासलाई सार्थक बनाउन र विद्यालयमा अध्ययन गर्ने समयदेखि नै रंगमञ्चप्रति आकर्षण बढाउन महोत्सव आयोजना गरिएको संयोजक दिपेश भण्डारीले बताए ।"
सिलिगुडीमा गुन्जिए रञ्जित,"सिलिगुडी (कास) मादल, खुकुरी र गोर्खा जाति पर्याय जस्तै हो, नेपाली संगीतका महारथी रञ्जित गजमेरको भनाइ हो यो । सिलिगुडी नजिकैको सालबारीमा शनिबार बुकएन्ट प्रकाशन गृहले उनको सम्मानमा आयोजना गरेको रञ्जित गजमेर साँझ मा उनले भने, नेपाली (गोर्खा) ले खुकुरी चलाउन र मादल बजाउन गर्भबाटै सिकेर आएको हुन्छ । लामो समयपछि जन्मथलो दार्जिलिङ आएका उनी प्रशंसकको चौघेरामा परे । पुराना साथीसंगी सम्झिएर भावुक भए । धेरैपछि घर आउँदा ज्यादै खुसी लागेको छ, मुम्बईलाई कर्मथलो बनाएर बस्दै आएका उनले थपे, तर, आज श्रीमती (कुसुम गजमेर) सँगै नहुँदा चैं धेरै नै दुःखी छु । उनले आफूलाई यो स्थानसम्म पुर्याउन श्रीमतीको ठूलो देन रहेको जनाए । प्रशंसकको भरपूर मायाले आल्हादित भएका यी मादल उस्तादले सांगीतिक जीवनका उकालीओरालीबारे मात्रै बेलिविस्तार लाएनन् । दार्जिलिङकाठमाडौं अनि काठमाडौंबम्बई संगीत यात्रा रोचक किस्साहरू पनि सुनाउन भ्याए । संगीतमा मानवलाई संवेदनशील बनाइराख्ने ताकत छ, खचाखच प्रेक्षालयमा मादलबाजेले थपे, त्यही ताकतकै कारण आज म तपाईंसामु उभिएको छु । एक अर्को प्रसंगमा उनले पछिल्लो समय नेपाली संगीत क्षेत्रको भविष्य उज्यालिँदै गएको दाबी गर्दै उनले थपे, कडा मिहिनेत र परिश्रमबाट मात्रै नेपाली संगीत वैभवशाली बन्न सक्नेछ । उमेरले असी नाघेका दिग्गज संगीतज्ञ गजमेर करिब ६ दशक बढी समयदेखि मादलसँग लुकामारी गर्दै आएका छन् । गजमेरको पंचम दा अर्थात् आरडी वर्मनसँग लामो संगत थियो । आरडी वर्मनले नै उनलाई बलिउडमा ब्रेक दिएका हुन् । बलिउडमा उनी कान्छा उपनामले बढी चिनिन्छन् । काठमाडौंको कथालयले हालै उनको जीवनी मोहनी मादलको प्रकाशित गरेको थियो । पत्रकार शेखर खरेलद्वारा लिखित पुस्तकको शनिबार भारत लोकार्पणसमेत गरिएको थियो । बलिउडका संगीत हस्ति गजमेरको जीवनी प्रकाशन गर्ने कथालयका प्रकाशक राजीव धरले पुस्तकले गजमेरका जीवनका अधुरा र ओझेल परेको पाटाहरू पनि खोलिदिएको जनाए । उनले पछिल्लो समय नेपालमा जीवनी पुस्तकहरूको बजार सन्तोषजनक रहेको र भारतमा पनि यस पुस्तकले अपेक्षित बजार पाउने आशा गरेको व्यक्त गरे । हामीले नै हाम्रो स्रष्टाको मूल्यांकन नगरे अरू कसले गर्छ, जीवनीकार खरेलले भने, यही सोचले मलाई गजमेरको जीवनी लेख्ने साहस जुट्यो । लोकप्रिय गायक सुरेश कुमारले गजमेरको सम्मानमा दुईवटा गीत सुनाएर कार्यक्रमलाई थप रोचक बनाए । उनले धेरै सुनिएको प्रिय तिम्रो सम्झना र केही भूल भए माफी देऊ गाएका थिए । त्यसअघि बाल गायिका निवृत्ति शर्माले गजमेरले नै संगीत गरेको दक्षिण चलचित्रको सपना भई आँखामा आउने गाएर मन्त्रमुग्ध पारेकी थिइन् । सिलिगुडीका कलाकार अजोय कुमार सरकारले नङले बनाएको पोट्रेट उपहार दिए ।"
राष्ट्रसंघ महासभाको उच्चस्तरीय छलफल सुरु,"(न्युयोर्क, अमेरिका)संयुक्त राष्ट्रसंघ महासभाको सबैभन्दा महत्त्वपूर्ण क्षण मानिने उच्चस्तरीय छलफल मंगलबार बिहान न्युयोर्कस्थित संघको मुख्यालयमा सुरु भएको छ । उच्चस्तरीय छलफल एक सातासम्म चल्छ । महासभामा यूएनका १ सय ९३ सदस्य मुलुक तथा आमन्त्रित मुलुक प्यालेस्टाइन र भ्याटिकन सिटीसहितका राष्ट्रप्रमुख, सरकारप्रमुख वा सरकारका तर्फबाट मन्त्रीस्तरीय तहमा सहभागिता छ । यूएनको ७८ औं महासभाको उद्घाटन ५ सेप्टेम्बरमै भए पनि उच्चस्तरीय छलफल मंगलबारबाट सुरु भएको हो । उच्चस्तरीय छलफलको सुरुआत महासचिव एन्टोनियो गुटेरेसले गरे । महासचिव गुटेरेसपछि यस पटक महासभामा अध्यक्षता गरिरहेका क्यारेबियन मुलुक ट्रिनिडाड एन्ड टोबागोका यूएनका लागि न्युयोर्कमा स्थायी प्रतिनिधि डेनिस फ्रान्सिसले सम्बोधन गरे । जलवायु परिवर्तनबाट हुन सक्ने क्षतिलाई मध्यनजर गर्दै महासचिव गुटेरेसले खनिज इन्धनबाट हरित ऊर्जामा जान आग्रह गरे । इजरायल र प्यालेस्टाइनको लामो समयदेखिको समस्यालाई दुई राज्य निर्माण गरेर समाधान गर्नुपर्ने उनको भनाइ थियो । महासभाका अध्यक्ष फ्रान्सिसले सदस्य राष्ट्रहरूलाई विश्व शान्तिका लागि जोड दिन आग्रह गरे । महासभाको परम्पराअनुसारै ब्राजिलका तर्फबाट राष्ट्रपति लुला डा सिल्भाले पहिलो सम्बोधन गरे । उनले ब्राजिल अब फर्केको उल्लेख गर्दै क्युबामा लगाइएको आर्थिक नाकाबन्दी बेठीक रहेको तर्क गरे । साथै, उनले सुरक्षा परिषद्को औचित्यमाथि पनि प्रश्न उठाए । लुलापछि अमेरिकाका राष्ट्रपति जो बाइडेनले सम्बोधन गरे । उनले मानवअधिकार, जलवायु परिवर्तन, विश्वका विभिन्न कुनामा भइरहेको द्वन्द्वलगायतका कुरा उठाउँदै अमेरिका शान्तिको पक्षमा रहेको उल्लेख गरे । यस पटक महासभामा सबैभन्दा शक्तिशाली भिटो पावर प्रयोग गर्ने मुलुकका ५ सदस्यमध्ये अमेरिकाबाट मात्र राष्ट्रप्रमुख तहबाट सम्बोधन हुने भएको छ । बेलायत, फ्रान्स र रुसबाट विदेशमन्त्रीहरूले सहभागिता जनाउँदै छन् भने चीनबाट उपराष्ट्रपति सहभागी छन् । महासभाको उच्चस्तरीय छलफल २६ तारिखसम्म चल्नेछ ।महासभामा भएका सुरुवाती सम्बोधनले विश्व व्यवस्था नयाँ किसिमको ध्रुवीकरणतर्फ उन्मुख रहेको संकेत गरेको छ । ब्राजिलका राष्ट्रपति लुलाले क्युबाको पक्षमा बोल्दै सुरक्षा परिषद्मा प्रश्न उठाए । अमेरिकी राष्ट्रपति बाइडेनले भने अन्तर्राष्ट्रिय कानुनको पालना गर्नुपर्नेमा जोड दिए । यस पटक महासभाको केन्द्रमा युक्रेनका राष्ट्रपति भ्लोदिमिर जेलेन्स्की छन् । डेढ वर्षदेखि युक्रेन शक्तिशाली रुसविरुद्ध युद्धमा छ । अमेरिकाको नेतृत्वमा पश्चिमा मुलुकले युक्रेनलाई हतियार तथा आर्थिक सहयोग प्रदान गरिरहेका छन् । उद्घाटन समारोहमा महासचिव गुटेरेसले युक्रेनमा रुसको अतिक्रमण भन्ने शब्द प्रयोग गरिरहेका छन् भने अमेरिकी राष्ट्रपति बाइडेनले युक्रेनको सार्वभौमिकता र स्वतन्त्रतामाथि रुसले आक्रमण गरेर अन्तर्राष्ट्रिय कानुनको गम्भीर रूपमा उल्लंघन गरेको बताइसकेका छन् । यस पटक नेपालबाट प्रधानमन्त्री पुष्पकमल दाहालकै नेतृत्वमा प्रतिनिधिमण्डल आएको छ । प्रधानमन्त्री दाहाल ११ प्रतिनिधिमण्डलको नेतृत्व गर्दै यूएन आएका हुन् । दाहालले महासभाको उच्चस्तरीय छलफलमा बिहीबार सम्बोधन गर्ने कार्यक्रम छ । त्यसपछि उनी शुक्रबार चीन भ्रमणमा निस्कनेछन् । नेपालबाट दुई वर्षपछि महासभामा प्रधानमन्त्रीकै तहबाट सम्बोधन हुन लागेको हो । सन् २०१८ मा ७३ औं महासभामा तत्कालीन प्रधानमन्त्री केपी शर्मा ओलीले सहभागिता जनाएका थिए । सन् २०१९ मा ७४ औं महासभामा ओली सरकारका तत्कालीन परराष्ट्रमन्त्री प्रदीपकुमार ज्ञवाली सहभागी भएका थिए भने सन् २०२० मा कोभिड१९ का कारण भर्चुअल रूपमा भएको ७५ औं महासभामा तत्कालीन प्रधानमन्त्री ओलीले भिडियोमार्फत सम्बोधन गरेका थिए । सन् २०२१ मा भएको ७६ औं महासभामा शेरबहादुर देउवा नेतृत्वको सरकारका परराष्ट्रमन्त्री नारायण खड्का र सन् २०२२ को ७७ औं महासभामा परराष्ट्र सचिव भरतराज पौड्याललाई जिम्मेवारी दिएर सम्बोधन गर्न पठाइएको थियो ।"
संक्रमणकालीन न्यायको टुंगो नै नेम्वाङलाई सच्चा श्रद्धाञ्जली,"काठमाडौं (कास) पूर्वसभामुख सुवासचन्द्र नेम्वाङको पछिल्लो समय एउटै हुटहुटी थियो, संक्रमणकालीन न्यायलाई टुंगो लगाउने । उनका वृत्तका नजिक राजनीतिज्ञ र संविधानविद्हरूका अनुसार नेम्वाङ शीर्ष नेताहरूलाई मनाएर संक्रमणकालीन न्यायको विधेयक संसद्बाट सर्वसम्मत पारित गराउने कसरतको अन्तिम बिन्दुमा पुगेका थिए । त्यसैका लागि उहाँले मलाई भेट्न बोलाउनु पनि भएको थियो, कांग्रेस नेता मीनेन्द्र रिजाल भन्छन्, म डडेलधुरा जाँदै थिएँ, उहाँ धरान जाँदै हुनुहुँदो रहेछ, फर्केपछि एसो हेलो गर्नुस् है, विधेयकका बारेमा कुरा गर्नुछ भन्नुभएको थियो, म फर्केर फोन गर्छु भनेर सोचेको बिहानै उहाँ बितेको खबरले मर्माहत बनायो ।शान्ति प्रक्रियाका मुख्य तीन जिम्मेवारी सेना समायोजन, संविधान निर्माण र संक्रमणकालीन न्यायको टुंगोमध्ये दुई काम पूरा भए पनि पीडितहरूको माग भने जस्ताको तस्तै रहेकामा नेम्वाङलाई चित्त नबुझेको उनी निकटस्थहरू बताउँछन् । उहाँको निधनले संविधान र न्यायका क्षेत्रमा अपूरणीय क्षति भएको छ, नेम्वाङको सम्झनामा सोमबार अपराह्न उनका हितैषी र शुभेच्छुकहरूले गरेको श्रद्धाञ्जली सभामा बोल्दै पूर्वप्रधानन्यायाधीश कल्याण श्रेष्ठले भने, संक्रमणकालीन न्यायलाई जसरी भए पनि टुंगो लगाउन पाए हुन्थ्यो भन्ने उहाँको ठूलो हुटहुटी थियो, अकस्मात् उहाँको महाप्रस्थानले एउटा रिक्तता खडा गरेको छ, जो पूरा गर्न त्यति सजिलो छैन ।संविधानको निर्माण र कार्यान्वयनमा मात्रै नभएर मुलुकी ऐनलाई प्रतिस्थापन गर्न बनेको फौजदारी तथा देवानी संहितालाई संसद्बाट पारित गराउन पनि उनले उत्तिकै सक्रीय भूमिका निर्बाह गरेका थिए । नेम्वाङले संक्रमणकालीन न्यायका लागि लिएको अडान र देखाएको भूमिका सिर्जनात्मक र समन्वयकारी भएको भन्दै त्यसलाई (संक्रमणकालीन न्यायलाई) छिटोभन्दा छिटो टुंगोमा पुर्याउनु उनीप्रतिको सच्चा श्रद्धाञ्जली हुनेसमेत उनले बताए । हितैषी तथा शुभेच्छुकहरू सबैको सम्झनामा नेम्वाङको व्यक्तित्व एउटै थियो सधैं शान्त, मृदुभाषी र नम्र । संसद्को मानवअधिकार समितिमा रोकिएको संक्रमणकालीन न्यायसम्बन्धी संशोधन विधेयकको प्रतिवेदन तयार पार्न गठित ११ सदस्यीय उपसमितिमा सक्रीय रही नेम्वाङ सबैलाई चित्तबुझ्ने गरी विधेयकको संशोधन गर्ने काममा सक्रिय थिए । त्यसका लागि उनी द्वन्द्वको अध्ययन गर्न केहीअघि कोलम्बियासमेत पुगेर आएका थिए । उताबाट फर्केपछि उहाँमा शान्ति प्रक्रियाको अवरुद्ध काम अब पूरा गर्न सकिन्छ भन्ने उत्साह आएको थियो, जसबाट म आशावादी भएको थिएँ, पाँच वर्षअघि पनि नेम्वाङले शान्ति प्रक्रिया टुंगो लगाउने काममा आफूलाई विधेयकको सर्वसम्मत मस्यौदा तयार पार्न खटाएको सम्झँदै सर्वोच्च अदालतका न्यायाधीश हरि फुयालले भने, तर, उहाँको आशाले कुनै परिणाम दिनुअघि नै उहाँ हामीमाझबाट बिदा हुनुभयो, अब उहाँको जस्तो समन्वयकारी भूमिका निर्बाह गर्ने हामीमध्येको कसैको नेतृत्वमा बाँकी काम पूरा गर्नुपर्ने बेला आएको छ ।संक्रमणकालीन न्याय टुंग्याउन नेम्वाङ वर्षौंदेखि सक्रिय रहेको स्मरण गर्दै न्यायाधीश फुयालले थपे, अब उहाँको प्रस्थानपछि छाएको यो रिक्ततालाई हामीले पुर्नैपर्छ, संक्रमणकालीन न्यायको टुंगो लगाउने कामको नेतृत्व लिइदिन म यहाँहरूलाई आग्रह गर्छु ।यति भनेर उनले पूर्वसांसद राधेश्याम अधिकारीलाई नेम्वाङले छाडेर गएको बाँकी काम पूरा गर्ने जिम्मा लिइदिन आग्रह गरे भने साथै बसेका पूर्वप्रधानन्यायाधीश कल्याण श्रेष्ठलाई पनि यसमा हात बढाउन उनले अनुरोध गरे । उहाँलाई हामीले साँचो मनले सम्झने भनेकै शान्ति प्रक्रियालाई टुंग्याएर हो, फुयालले भने, त्यसका लागि हामी सबै सँगै उभिऊँ, उस्तै शान्त स्वभावको राधेश्याम दाइले नेतृत्व लिनुभयो भने यो काम अघि बढ्छ, यसमा ठूलो ज्ञान र अनुभव कल्याण श्रीमान्को छ, उहाँले पनि साथ दिनुभए शान्ति प्रक्रियाको बाँकी काम छिट्टै सकिन्छ ।नेम्वाङलाई सम्झँदै राधेश्याम अधिकारी भावुक भए र शान्ति प्रक्रियाको बाँकी काम टुंग्याउनुपर्ने आवश्यकतालाई सबैले मनन गर्नुपर्ने बताए । तीर्थ कोइरालाजी टेलिभिजनमा संविधान दिवसका दिन बजाउने भन्दै संविधानका बारेमा कुराकानी गर्न केहीअघि आउनुभएको थियो, उहाँहरूले मलाई आज असोज ३ गते भनेर सुरु गरिदिन भन्नुभयो, राधेश्यामले भने, तर, त्यतिबेलासम्म आफैं पो हुने हो कि नहुने हो भनेर आज असोज ३ गते भन्न मानिनँ, त्यसपछि उहाँहरू सुवासजीको अन्तर्वार्ता गर्न जानुभएको थियो, मैले आफूमाथि आशंका गरेको बज्रपात उता परेछ ।मृत्युको आखिरी क्षणसम्म पनि नेम्वाङले संविधानको परिपालना र संक्रमणकालीन न्यायको मुद्दा उठाउँदै आएको प्रसंग सम्झँदै अधिकारीले थपे, हामीले उहाँको अभिप्रेरणालाई यथार्थमा बदल्न पनि संक्रमणकालीन न्याय टुंग्याउनैपर्छ ।"
वार्ता अस्वीकार गरेर शिक्षक आन्दोलनमा,"(काठमाडौं)सरकारले वार्तामा बस्न पटकपटक गरेको आग्रहलाई अस्वीकार गर्दै देशभरका शिक्षकहरूले बुधबारदेखि काठमाडौं केन्द्रित सडक आन्दोलन गर्ने भएका छन् । संविधानअनुसार शिक्षा विधेयकमा शिक्षकको सरुवा, बढुवा, नियुक्ति कार्यसम्पादन, सेवासुविधा, नियमनलगायत रेखदेखमा स्थानीय तहको भूमिका रहने व्यवस्थाप्रति असन्तुष्टि जनाउँदै नेपाल शिक्षक महासंघले आन्दोलनको घोषणा गरेको हो । संसद्मा दर्ता भएको विद्यालय शिक्षासम्बन्धी कानुनलाई संशोधन र एकीकरण गर्न बनेको विधेयकले शिक्षकलाई पालिकामातहत राख्ने व्यवस्था गरेको छ । यो व्यवस्थाप्रति असन्तुष्टि जनाउँदै महासंघले शिक्षकका पेसागत सुरक्षा, हकहित र सम्मानको माग राख्दै विद्यालय बन्द गरी आन्दोलन गर्ने जनाएको हो । शिक्षा, विज्ञान तथा प्रविधि मन्त्रालयले मंगलबार ३ बजे शिक्षामन्त्री अशोककुमार राईको नेतृत्वमा हुने वार्तामा सहभागी हुन महासंघलाई आग्रह गरेको थियो । महासंघले भने वार्तामा सहभागी नभई मंगलबार नै केन्द्रीय समितिको बैठक राखेर सडक आन्दोलनलाई सशक्त बनाउने निर्णय गरेको छ । मन्त्रालयका सहसचिव भगवान अर्यालले सोमबार साँझ विज्ञप्ति जारी गरेर मंगलबारका लागि समय नै तोकेर वार्ताका लागि आह्वान गरेका थिए । तर महासंघकी अध्यक्ष कमला तुलाधर र महासचिव लक्ष्मीकिशोर सुवेदीले तत्काल विज्ञप्ति जारी गरी वार्तामा बस्न अस्वीकार गर्दै शिक्षकहरूलाई आन्दोलनका लागि काठमाडौं आउन अपिल गरेका छन् । कार्यवाहक प्रधानमन्त्री पूर्णबहादुर खड्का र शिक्षामन्त्री राईले मंगलबार शिक्षा दिवस समारोहमा सम्बोधन गर्दै शिक्षकलाई वार्ताबाट समस्या समाधान गर्न आग्रह गरेका थिए । खड्काले विधेयकलाई संसद्बाट सुधार गरेर उन्नत बनाउने सम्भावना बाँकी नै रहेको बताए । उनले विद्यार्थीको भविष्यमाथि असर पर्ने भएकाले घोषित आन्दोलन स्थगित गरेर वार्ता र संवादमार्फत समस्या समाधानका लागि पहल गर्न आह्वान गरे । खड्काले सरकारले विधेयकमा शिक्षकहरूको असन्तुष्टि रहेको थाहा पाउनेबित्तिकै शिक्षामन्त्रीको संयोजकत्वमा वार्ता समिति गठन गरी आमन्त्रण गरिएको जनाए । संविधानको व्यवस्थाविपरीत हुने र अहिलेको अर्थतन्त्रले धान्न नसक्नेबाहेक सबै मागहरू पूरा गर्न सरकार तयार छ, उनले भने, समाधानको बाटो खोजौं, छलफल गरौं, म यो सार्वजनिक समारोहमार्फत पनि सबै गुरुहरूलाई वार्ताका लागि आग्रह गर्दछु । संविधानले माध्यमिक शिक्षासम्मको एकल अधिकार स्थानीय तहलाई दिएको छ । शिक्षकहरूको माग संविधान र संघीयताविरुद्ध रहेको स्थानीय तहका जनप्रतिनिधिले बताएका छन् । विधेयकमा स्थानीय तहको अधिकार गुम्ने गरी जिल्ला शिक्षा कार्यालय पुनःस्थापना गर्ने प्रावधान राखिएकाले त्यसलाई समेत सच्याउनुपर्ने उनीहरूको माग छ । महासंघले भने शिक्षकको खटनपटन, नियमन, नियन्त्रणमा स्थानीय तहको भूमिका खुम्चाएर जिशिकाको भूमिका बढाउनुपर्ने प्रकृतिका माग अघि सारेको छ । शिक्षामन्त्री राईले समेत शिक्षकहरूलाई वार्तामा आउन आग्रह गरे । कसैले पनि विद्यालय बन्द गरेर बालबालिकाको पढ्न पाउने हकमा असर पुर्याउन नमिल्ने उनको भनाइ थियो । संविधान जारी भएको ८ वर्षसम्म शिक्षा ऐन बनाउन सकेनौं । मस्यौदा तयार भएको ५ वर्षपछि विधेयक संसद्मा दर्ता मात्रै भएको छ । टेबल पनि हुन पाएको छैन । संसद्मा छलफल गर्न बाँकी नै छ, उनले भने, शिक्षकबाट गुनासो आएको छ । वार्तामा बस्न आग्रह गर्दा मान्नुभएको छैन । वार्ता र संसद्बाट पनि विधेयकमा पुगअपुग कुरा थपघट गर्न सकिने उनले जनाए । उहाँहरूले विद्यालय बन्द गर्ने र काठमाडौं केन्द्रित आन्दोलन गर्ने घोषणा गर्नुभएको छ, यो कति जायज हुन्छ ?, मन्त्री राईले प्रश्न गर्दै अघि भने, उहाँहरू आफैं पनि राष्ट्रसेवक हुनुहुन्छ । आन्दोलनका कारण हाम्रा बालबालिकाको पढ्न पाउने हकमाथि असर नपुगोस् भन्ने कुरा हो, त्यसतर्फ पनि शिक्षकहरूले सोच्नुपर्छ । शिक्षक महासंघका महासचिव सुवेदीले संसद्मा दर्ता विधेयकका बारेमा शिक्षा मन्त्रालयसँग वार्ता गर्नुको कुनै पनि औचित्य नभएको टिप्पणी गरे । आन्दोलन व्यापक बनाउन साथीहरूलाई काठमाडौं डाकिरहेका छौं । संसद्मा गएको विधेयकका विषयमा मन्त्रीको हातमा केही छैन, उनले भने, विधेयक संशोधन गर्न सक्ने हैसियतका प्रतिनिधिसँग मात्र वार्तामा बस्छौं । अरूसँग वार्तामा बस्नु समयको बर्बादी मात्र हो । विधेयक सच्याउन सक्ने हैसियतका प्रतिनिधिसँग मात्रै वार्ता र छलफलमा बस्ने केन्द्रीय समितिले निर्णय गरेको उनले जनाए । वार्तामा सहभागी नभई आन्दोलनमा उत्रने शिक्षकहरूको जिद्दीले देशभरका ३४ हजार विद्यालयका करिब ७० लाख विद्यार्थीको पढाइ प्रभावित हुने शिक्षा मन्त्रालयले जनाएको छ । महासचिव सुवेदीले भने शिक्षक आन्दोलनबाट हुने पठनपाठनको क्षति माग पूरा भएपछि अतिरिक्त कक्षा सञ्चालन गरेर पूर्णता दिइने दाबी गरे । विद्यार्थीको पढाइमा जति दिन शिक्षकका कारणले नोक्सानी हुन्छ, त्यति दिन क्षतिपूर्तिबापत पठनपाठन गराउँछौं, महासचिव सुवेदीले भने । यसअघि पनि शिक्षा मन्त्रालयसँगको वार्ताबाट भएको सहमति पनि विधेयकमा समावेश नगरिएको महासंघले जनाएको छ । तर मन्त्रालयका सहसचिव अर्यालले भने विधेयकलाई अन्तिम रूप दिनुअघि शिक्षक महासंघका पदाधिकारीसँग विभिन्न चरणमा छलफल भएको र महासंघले पेस गरेका विद्यालय शिक्षक तथा कर्मचारीको पेसागत हकहितसँग सम्बन्धित सुझावहरूलाई यथासक्य विधेयकमा समावेश गरिएको दाबी गरेका छन् । उनले जारी गरेको विज्ञप्तिमा महासंघले अघि सारेका मागहरू सम्बोधन गर्न सरकार तयार रहेको उल्लेख गर्दै आन्दोलनका कार्यक्रम स्थगन गरी वार्तामा बस्न आग्रह गरेका छन् । विज्ञप्तिमा भनिएको छ, नेपाल शिक्षक महासंघले उठाएका कतिपय मागहरू विधेयक पारित भएपश्चात् तर्जुमा हुने नियमावली तथा नेपाल सरकारको नीतिगत निर्णयबाट समेत सम्बोधन हुने प्रकृतिका छन् । महासंघले अघि सारेका मागहरूलाई सकारात्मक रूपमा लिई यथोचित सम्बोधन गर्न नेपाल सरकार तयार नै छ ।"
स्थानीय तहद्वारा पनि विरोध,"काठमाडौं (कास) स्थानीय तहहरूले पनि सरकारले संसद्मा दर्ता गराएको शिक्षा विधेयक मान्य नहुने बताएका छन् । स्थानीय तहका छाता संगठनका रूपमा रहेका गाउँपालिका राष्ट्रिय महासंघ र नेपाल नगरपालिका संघले मंगलबार विज्ञप्ति जारी गर्दै आफूहरूको अधिकारमा अंकुश लगाउने गरी ल्याउन खोजिएको विद्यालय शिक्षा ऐन मान्य नहुने चेतावनी दिएका हुन् ।महासंघका कार्यवाहक अध्यक्ष लक्ष्मणबहादुर शाही र संघका अध्यक्ष नरुलाल चौधरीद्वारा जारी विज्ञप्तिमा भनिएको छ, संविधान र संघीयताविपरीत विद्यालय शिक्षालाई पुनः केन्द्रीकृत गर्ने मनसायले स्थानीय सरकारको अधिकारमा अंकुश लगाउने गरी ल्याउन खोजिएको विद्यालय शिक्षा ऐन स्थानीय सरकारका लागि मान्य नहुने व्यहोरा समयमा नै स्पष्ट गर्न चाहन्छौं । विज्ञप्तिमा शिक्षा, स्वास्थ्यलगायतका स्थानीय सरकारका एकल अधिकार र नागरिकका मौलिक हकका विषयमा निर्णय लिइँदा स्थानीय सरकारका संघमहासंघ र सरोकारवालासँग परामर्श नगरी ल्याइने कुनै पनि ऐननियम मान्य नहुने बताइएको छ ।स्थानीय सरकारले प्रयोग गरिरहेको माध्यमिक शिक्षासम्मको विधायिकी र कार्यकारी अभ्यासबारे अदालतका फैसलाहरूबाट समेत नजिर स्थापित भइसकेको स्मरण गराउँदै विज्ञप्तिमा भनिएको छ, संविधानतः खारेज भइसकेका जिल्ला शिक्षा कार्यालय, शिक्षा विभागलगायतका संरचनाहरू पुनः ब्युँताउन खोज्नु र प्रधानाध्यापकको छनोटसमेत जिल्ला शिक्षा कार्यालयबाट गर्न खोज्नु संविधानविपरीत कार्य हो ।संघीय तहबाट विद्यालय शिक्षासम्बन्धी विधेयक प्रस्ताव गर्नु नै संविधानतः स्थानीय सरकारको एकल अधिकारको हनन् भएको पनि विज्ञप्तिमा उल्लेख छ । माध्यमिक तहसम्मको शिक्षा ऐन स्थानीय सरकारहरूबाट जारी भई लागू भइरहेको वर्तमान अवस्थामा प्रस्तुत विधेयकबाट समस्या उत्पन्न हुने र जटिलता थपिने निश्चित छ, विज्ञप्तिमा भनिएको छ, तसर्थ संघीय सरकारले माध्यमिक शिक्षाभन्दा माथिको प्रावधान समेटी समग्र राष्ट्रिय शिक्षा नीति तथा मापदण्डसहितको संघीय शिक्षा ऐन अविलम्ब तर्जुमा गर्न उपयुक्त हुनेछ । साथै विज्ञप्तिमा नेपाल शिक्षक महासंघले बुधबारदेखि गर्ने भनिएको आन्दोलनप्रति पनि आफूहरूको ध्यानाकर्षण भएको भन्दै संघ र महासंघले बालबालिकाको आधारभूत शिक्षा प्राप्त गर्ने मौलिक हक र मानव अधिकारको हनन हुने गरी अनिश्चितकालीन विद्यालय बन्दजस्तो अशोभनीय कार्य नगर्न अनुरोध गरेको छ ।"
७ सहसचिवको सरुवा,"काठमाडौं (कास) मन्त्री फेरिएसँगै खानेपानी मन्त्रालयअन्तर्गत विभागका महानिर्देशक तथा मेलम्ची कार्यकारी निर्देशकसहित ७ जना सहसचिवको सरुवा भएको छ । गत वैशाख २४ गते नेपाल समाजवादी पार्टीका महिन्द्र यादव खानेपानीमन्त्री नियुक्त भएका थिए । उनको नियुक्तिपछि गरिएको यो उच्च तहको सरुवा हो । यसअघि मन्त्रिपरिषद्को निर्णयअनुसार प्रधानमन्त्री कार्यालयमा रहेका सचिव राम आधार साहलाई खानेपानी मन्त्रालय सरुवा गरिएको थियो । त्यतिबेला खानेपानीका सचिव मणिराम गेलाललाई प्रधानमन्त्री कार्यालयमा सरुवा गरिएको थियो ।मन्त्रालयका सूचना अधिकारी चिरञ्जीवी तिम्सिनाका अनुसार खानेपानी विभागका महानिर्देशक रमाकान्त दुवाडीलाई विराटनगरस्थित संघीय खानेपानी तथा ढल व्यवस्थापन आयोजनामा सरुवा गरिएको छ । विभागको महानिर्देशकमा मेलम्ची विकास समितिका कार्यकारी निर्देशक कमलराज श्रेष्ठलाई पठाइएको छ । मेलम्चीको उपकार्यकारी निर्देशकमा संघीय मामिला खानेपानी आयोजना विराटनगरका प्रमुख सुरत बमलाई सरुवा गरिएको छ । बालमुकुन्द श्रेष्ठलाई संघीय आयोजना सुर्खेत, रामचन्द्र काफ्लेलाई बुटवल तथा प्रज्जव प्रजापतिलाई हेटौंडा र जक्की अहमदलाई जनकपुर सरुवा गरिएको छ । चक्रबहादुर बुढालाई पर्यटन विभागको महानिर्देशकमा सरुवा गरिएको छ । बुढा भन्सार विभागको महानिर्देशकबाट गत वैशाख ३० गते संस्कृति, पर्यटन तथा नागरिक उड्डयन मन्त्रालयमा सरुवा भएका थिए ।"
गुणस्तरीय औषधिमा समान पहुँच कायम गराऊ,"संविधानले स्वास्थ्य सम्बन्धी हकलाई मौलिक हक अन्तर्गत राख्दै भनेको छ प्रत्येक नागरिकलाई स्वास्थ्य सेवामा समान पहुँचको हक हुनेछ । तर अवस्था यस्तो छ कि जो धेरै खर्च गर्न सक्छ, उसले राम्रो औषधिउपचार पाउँछ, जसको आर्थिक हैसियत नाजुक छ, ऊ गुणस्तरीय औषधि उपचारबाट वञ्चित हुन्छ । यसको उदाहरण हो, बालबालिकामा हुने रक्त क्यान्सर एक्युट लिम्फोब्लास्टिक ल्युकिमिया (एएलएल) को उपचारमा चलाइने एलएस्पर्जिनेज औषधि । गुणस्तरीय एलएस्पर्जिनेजलाई प्रतिभाइल एक लाख रुपैयाँभन्दा बढी पर्छ । त्यति महँगो औषधि खरिद गर्न नसक्नेहरू अवैध रूपमा भित्रिएको र गुणस्तर पनि सुनिश्चित नभएको २५ सयदेखि तीन हजार रुपैयाँसम्म पर्ने एलएस्पर्जिनेज चलाउँछन् । सरकार भने न यस्ता औषधिको अवैध कारोबारलाई नियन्त्रण गर्छ न गुणस्तरीय औषधि उपभोगको सुनिश्चित गर्छ । बालबालिकामा हुने रक्त क्यान्सरमध्ये ५० प्रतिशतभन्दा बढीमा देखिने एएलएलको उपचारमा एलएस्पर्जिनेज निकै प्रभावकारी मानिन्छ । चिकित्सकको भनाइ अनुसार बालबालिकामा रगतको क्यान्सर भए ८० प्रतिशतभन्दा बढीमा निको हुन सक्छ तर यसका लागि गुणस्तरीय औषधि हुनुपर्छ । किमोथेरापीमा प्रयोग हुने एलएस्पर्जिनेजले काम गरेन भने जटिलता बढ्न गई महँगो औषधिउपचार गर्नुपर्ने अवस्था आउन सक्छ । जुन पायो त्यही कम्पनीको एलएस्पर्जिनेज चलाउँदा जटिलता बढेको चिकित्सकहरूले नै पनि बताएका छन् । तर उपचारमा गुणस्तरीय होइन, सहजै र सस्तोमा पाइने एलएस्पर्जिनेज चलाउने क्रम रोकिएको छैन । यसले बालबालिकाको ज्यान जोखिममा पर्दै गएको छ, जुन गम्भीर चिन्ताको विषय हो । नेपाली बजारमा भारतीय ब्रान्डका एलएस्पर्जिनेज पाइन्छन् । त्यसमध्ये पाँचथरी ब्रान्डलाई औषधि व्यवस्था विभागले दर्ता गरेको छ । तर भारतले उत्पादन गर्ने १२ थरी एलएस्पर्जिनेजमध्ये ११ वटा ब्रान्डका एलएस्पर्जिनेजको गुणस्तर र प्रभावकारितामा प्रश्न उठेको छ । गुणस्तर परीक्षण नगरी औषधि दर्ता गरिनु र अवैध रूपमा भित्रिएर औषधि बिक्रीवितरण हुनुले सरकारको हेलचक्र्याइँ छर्लंग पार्छ । द ब्युरो अफ इन्भेस्टिगेटिभ जर्नालिजम (२५ जनवरी २०२३) र अन्तर्राष्ट्रिय मेडिकल जर्नल पिडियाट्रिक ब्लड एन्ड क्यान्सर (२३ मे २०२३) मा अनुसन्धान प्रतिवेदन प्रकाशित भएपछि मात्र एलएस्पर्जिनेजको गुणस्तरबारे सार्वजनिक जानकारीमा आयो । एलएस्पर्जिनेजको गुणस्तरका विषयमा भारतमै पनि प्रश्न उठेको छ । अन्य कैयन् कमसल औषधि यसरी नै बजारमा पुगिरहेका हुन सक्छन् । तिनले पारेको प्रभावका विषयमा अध्ययन समेत गरिएको छैन । स्वास्थ्यजस्तो संवेदनशील विषयमा सरकारको यसरी लापरबाही निन्दनीय छ । स्वदेशी उत्पादन होस् वा आयातित, गुणस्तर परीक्षणबिना कुनै पनि औषधिलाई बिक्रीवितरणको इजाजत दिइनु हुँदैन । तर विडम्बनापूर्ण अवस्था के छ भने औषधि व्यवस्था विभागको प्रयोगशालाले साधारण औषधि मात्र परीक्षण गर्न सक्छ, अन्य औषधि परीक्षण गर्नुपर्यो भने मुलुकबाहिर पठाउनपर्ने अवस्था छ । त्यसैले मुलुकभित्रै औषधि परीक्षण गर्न सक्ने गरी विभागको प्रयोगशालालाई स्तरोन्नति गर्न अत्यावश्यक छ । बजार नियमनअनुगमन पनि प्रभावकारी हुनुपर्छ । तत्काललाई गुणस्तरमा प्रश्न उठेका औषधिहरूको बिक्रीवितरण बन्द गरिनुपर्छ । चिकित्सकहरू पनि आफूले चलाउने औषधिको गुणस्तरका विषय जानकार हुनु उत्तिकै महत्त्वपूर्ण छ । जुन औषधि ल्यायो, त्यही चलाउने भन्दा पनि त्यस औषधिको गुणस्तर र प्रभावकारिताका विषयमा बिरामीको अभिभावकलाई उनीहरूले प्रस्ट बुझाउन सक्नुपर्छ । कमसल औषधिको प्रयोगलाई निरुत्साह गनुपर्छ । एएलएलको उपचारमा प्रयोग हुने एलएस्पर्जिनेज जीवित जीवबाट उत्पादित जैविक औषधि हो । जैविक र तिनका जेनेरिक संस्करणहरू (बायोसिमिलर्स) मा धेरै साना औषधिका तत्त्वहरू प्रयोग गरिएका हुनाले यसको उत्पादन गर्न निकै जटिल र महँगो हुन्छ । यो औषधि बजारमा हतपती पनि पाइँदैन । त्यसैले सर्वसाधारण बजारमा पाइने सस्तो औषधि चलाउन बाध्य हुन्छन् । सरकारले विपन्न वर्गलक्षित भनेर क्यान्सर उपचारका लागि एक लाख रुपैयाँ अनुदान दिने व्यवस्था गरेको छ । तर त्यसले गुणस्तरीय एलएस्पर्जिनेजको एक भाइलमा लाग्ने खर्च पनि धान्दैन । त्यसैले सरकारले विशेष मापदण्ड बनाएर थप अनुदानको व्यवस्था गर्ने नीति लिनुपर्छ वा सरकार आफैंले गुणस्तरीय औषधि खरिद गरेर उपलब्ध गराउने व्यवस्था मिलाउन सक्नुपर्छ । गुणस्तरीय औषधि खरिद गर्न सक्ने मात्र बाँच्ने, अरूले अकालमा ज्यान गुमाउने परिस्थिति खडा गरिनु हुँदैन । आर्थिक हैसियत अनुसार औषधिको स्तर निर्धारण हुने अवस्था अन्त्य गर्ने प्रबन्ध सरकारले मिलाउनुपर्छ ।"
संविधान कार्यान्वयनमा दलका नेता नै बढी जिम्मेवार,"समाजवाद उन्मुख संविधान जारी भएको आज ३ गते ८ वर्ष पूरा भएको छ । संविधान निर्माणपछि पनि मुलुकले विविध राजनीतिक समस्या भोग्दै आएको छ । २०७२ असोज ३ गते घोषणा गरिएको संविधानमा ९२ प्रतिशत सभासद्को हस्ताक्षर छ । मुलुकले सात प्रदेशसहितको संघीय लोकतान्त्रिक संविधान त पायो तर राजनीतिक दलहरूले नै राष्ट्रहित अनुकूल काम गर्न नसक्दा यसको कार्यान्वयन भने सही रूपमा हुन सकेको छैन । दलहरूले भन्दै आएको र संविधानमा लेखेको समाजवादको कार्यान्वयनका पक्षमा खासै काम हुन नसक्दा अहिले सबैतिर निराशा छाएजस्तो भएको छ । युवा रोजगारीको सिलसिलामा बाहिरिने क्रम बढेको छ भने मुलुकप्रतिको लगाव कम हुँदै गएको छ । संविधान बनेपछि मुलुकले एउटा दिशा दिने अपेक्षा गरिए पनि मुलुक झन् रेमिट्यान्सको भरमा सञ्चालन गर्नुपर्ने अवस्था छ । अहिलको मूल समस्या पनि नागरिकलाई मुलुकभित्रै राख्न नसक्नु हो । समाजवाद उन्मुख संविधान जारी भएको ८ वर्षमा देशका नागरिक विदेशी भूमिमा श्रम बेच्न बाध्य हुनु विडम्बनाकै विषय हो । अहिले गाउँघरमा बूढापाका र बच्चाबच्ची मात्र बाँकी रहने परिस्थिति बन्दै गएको छ । सक्षम, योग्य र बलवान् हातपाखुराका युवा बिदेसिनाले पहाड र तराईका खेतबारी बाँझो हुँदै गएका छन् । विदेशबाट पठाइएका रकमले उद्योगतिर लगानी गर्नुपर्नेमा विलासिता र उपभोग्य सामग्रीको खरिदमा खर्च गर्ने प्रवृत्ति बढ्दो छ । यस्तो दर्दनाक अवस्थामा देशको आर्थिक र सामाजिक विकासका लागि लाग्नुपर्नेमा राजनीतिक दलहरू भ्रष्टाचारलाई झन् संरक्षण दिँदै भाषण गरिरहेका छन् । उनीहरू नै ठूलाठूला कुरा गरेर आरामदायी जीवन बिताइरहेका छन् । दोस्रो पटक संविधानसभाको निर्वाचन गरेर ८ वर्षको मिहिनेतमा बनाएको संविधानले नागरिकलाई स्वदेशमै बस्न नदिएको त होइन ? यस्ता प्रश्न जताततै उठ्ने गरेको छ । यसको दोषी संविधान कि सत्तामा बस्नेहरू ? थप प्रश्न उब्जनु स्वाभाविक छ । संविधानमा सबै नागरिकलाई बराबर हक दिएको छ । राजनीतिक दलका शीर्ष नेताहरूलाई चैन र निमुखालाई ऐन भएको छ । नेता दोषी ठहरिए पनि उम्काउने तर निमुखालाई कारबाही गर्ने यो कस्तो कानुनी राज ? संविधान जारी भएपछि सुशासन कायम हुने र भ्रष्टाचार घट्ने अपेक्षा गरिएको थियो । विकृति र बेथितिको अन्त्य हुने विश्वास सबैले लिएका थिए । तर परिस्थिति त्यस्तो भएन । के यसका लागि हामीले बनाएको संविधान दोषी हो त ? २०७७ सालसम्म माओवादीको समर्थनमा एमाले अध्यक्ष केपी शर्मा ओलीको नेतृत्वमा सरकार बनेको थियो । विपक्षमा थोरै सिट लिएर नेपाली कांग्रेस विपक्षीमा थियो । साविक नेकपाले तीन वर्ष सत्ता चलायो । त्यसपछि कांग्रेस सभापति शेरबहादुर देउवा प्रधानमन्त्री भए । संघीय संसद्, प्रदेश र स्थानीय तहको निर्वाचनपछि २०७९ पुसबाट माओवादी अध्यक्ष पुष्पकमल दाहाल प्रधानमन्त्री छन् । अर्थात् सरकार पालैपालो गरेर भए पनि सबै दलले चलाएका छन् । त्यसैले संविधान कार्यान्वयनको जिम्मेवारी पनि तीनै दलका शीर्ष नेतृत्वले लिनुपर्छ । संघीयतासहितको संविधान सही ढंगले कार्यान्वयन नहुनु नागरिकको दोष होइन । यो त राजनीतिक नेतृत्व नै बढी जिम्मेदार हुनुपर्छ । शीर्ष नेतृत्वले व्यवस्थाप्रति नै आउन सक्ने खतराप्रति ख्याल राखेर संविधान कार्यान्वयनमा ध्यान नदिए संविधान दिवस मनाउनुको अर्थ रहँदैन । तिलप्रसाद न्यौपाने, माछापोखरी, काठमाडौं"
तीजले बढाएको उल्लास,"परापूर्वकालमा महादेव पति पाउन कठोर व्रत बसेर पार्वतीले आफ्नो मनोकांक्षा पूरा गरेको विश्वास हिन्दु धर्मावलम्बीहरूले राख्ने गरेका छन् । त्यसैको अनुसरण गरेर अविवाहित किशोरीले असल पति पाउने इच्छा राख्छन् भने विवाहित महिलाले पतिको दीर्घजीवनको कामना गर्दै व्रत बस्छन् । महिलाले दाम्पत्य जीवनको सुख भोगको कामना गर्दै महादेवको उपासना गर्ने र व्रत बस्ने चलन छ । पछिल्लो समय तीज पर्वसँग जोडेर नयाँनयाँ रोमाञ्चक, यथार्थपरक र मर्मस्पर्शी गीतहरू बर्सेनि सार्वजनिक हुने गरेको छ । हिमालदेखि तराईसम्मका संगीतमय बन्दै सबैलाई आनन्दित बनाउने गर्छन् । सञ्चारमाध्यमले तीजका गीत प्रसार गरेर देशका कुना काप्चासम्म मनोरञ्जन र उल्लास थपिरहेका छन् । महिलाका लागि यो पर्व बढी नै महत्त्वपूर्ण बन्दै गएको छ । नाचगानमा पुरुषहरूको सहभागिता बढेको छ । यसले महिला र पुरुषबीचको आपसी सद्भाव अरू बढ्दै गएको देखिन्छ । महादेवको पूजाआजा, भक्तिभावमा केन्द्रित रहँदै आएको सांस्कृतिक पर्वले यदाकदा बाटो बिराउन थालेको आभास हुने गरेको छ । धेरैले तीजको अनावश्यक तामझाम बढाउने गरेको, निर्धनलाई होच्याउने गरी धनीमानीले आडम्बर देखाउन थालेको देखिन्छ । तीजमा मद्यपान गर्ने, साडी लाएरै पोखरीमा हामफाल्ने, डिस्को डान्समा रमाउने, परम्परागत गीत संगीतको मतलब नराख्ने गरेका छन् । कोभन्दा को धनी भन्ने अहंकार बोकेर गहना र पहिरनको आडमा अरूलाई होच्याउने, खिल्ली उडाउने, तीज आउनुभन्दा महिनौं अघिदेखि ठूलो धनराशि खर्च गरी दर खाने संस्कारको विकास हुन गएको छ । तीज असक्षम, निर्धन व्यक्ति र समाजका निम्ति घातक बनिरहेको छ । महिला नेत्री, अधिकारकर्मी, सञ्चारक्षेत्रले महिला र समाजलाई अधिकारभन्दा कर्तव्यबोध गराउन अघि सर्नुपर्छ । अनुशासित, सुसंस्कृत महिलाबिना सभ्य समाजको निर्माण हुँदैन । त्यसका लागि महिलाले नै अन्यलाई उत्प्रेरणा प्रदान गर्नुपर्छ । भुवनेश्वर शर्मा, चन्द्रागिरि२, काठमाडौं"
खस्किँदै गएको सामाजिक भरोसा,"सामाजिक ऐक्यबद्धताराजनीतिक ऐक्यबद्धताको मूल आधार हुनुपर्ने संविधान नै विवादित प्रकृतिको रहन गएकाले संघीय प्रजातान्त्रिक गणतन्त्रको राज्य पुनर्निर्माणको कार्यसूची दुईदुई आम चुनाव सम्पन्न भइसकेपछि पनि अलपत्र छ । राजनीतिक ऐक्यबद्धताको अभावलाई सामाजिक विश्वासले केही कम गर्न सक्थ्यो । आखिर आधुनिक राज्य गठन हुनुभन्दा पहिले समाजले आफ्नो समस्या आपसमै सल्ट्याउने विधि नै आदिम साम्यवाद थियो । सामाजिक विश्वासमा वृद्धि भयो भने कानुनको पालन र कर तिर्ने प्रवृत्तिमा इमानदारी देखिन्छ । राजनीतिक सहभागिता बढ्छ । हामी भनेर परिभाषित गरिने र अरू समुदायभित्र पारिएकाबीच अन्तर्क्रिया बढ्छ । सामाजिक लगाव उत्पन्न हुन्छ । त्यस्ता ऐक्यबद्धताका गैरराजनीतिक तर आधुनिक आधारहरू समावेशी सामाजिक संस्थाहरूको प्रसारबाट मात्र सम्भव छ । राजतन्त्र पुनःस्थापना वा हिन्दुत्वको राजनीतिले मधेश र पहाडबीचको सामाजिक अलगावलाई कम गर्छ भन्ने भ्रम बेच्नेहरू के बिर्सिन्छन् भने आगोमा आगो थपेर आगो निभाउन सकिँदैन । राजनीतिक दलहरू एकआपसमा जत्तिसुकै प्रतिस्पर्धा गरे पनि प्रजातान्त्रिक व्यवस्थामा सामाजिक ऐक्यबद्धता निर्माणलाई समेत सघाउन सक्ने क्षमता राजनीतिकर्मीसँग सबभन्दा बढी हुन्छ । त्यसका लागि वातावरण बनाउन भने सार्वजनिक वृत्तको छलफल सहयोगी ठहरिन सक्छ ।आफ्ना सदस्य तथा सामान्य श्रमिकको हकदाबी एवं अधिकारका लागि काम गर्ने ट्रेड युनियनहरू प्रजातान्त्रिक लेनदेनबाट समस्या समाधान गर्ने प्रभावशाली संस्थाहरू हुन् । तिनको प्रभाव जतिजति कम हुँदै जान्छ, ती त्यति नै उग्र हुँदै जान सक्छन् । त्यसैले ट्रेड युनियनहरूको सशक्तीकरण प्रजातान्त्रिक राजनीतिका लागि आवश्यक छ । पेसाकर्मीका संघ र संगठनहरू भने सामूहिक सौदाबाजी (कलेक्टिभ बार्गेनिङ) गर्ने अस्त्र मात्र नभएर स्वनियमन एवं पेसाधर्मको विस्तारप्रति समर्पित संस्थाहरू पनि हुन् । सामान्यजनको विश्वास जितेर भरोसा कायम राख्न सक्यो भने सामाजिक विश्वास र सार्वजनिक सम्मान आफ से आफ बढ्छ । पेसाकर्मीले आफ्नो भौतिक सुरक्षा एवं आर्थिक हित सुरक्षित गर्न हडताल गर्नुपर्ने अवस्था सामाजिक चिन्ताको विषय हो । पेसाकर्मीको प्रतिष्ठा एवं विश्वसनीयतामा रातारात ह्रास आएको भने होइन । शिक्षा र स्वास्थ्यको तीव्र व्यापारीकरणले गर्दा हरेकजसो पेसाधर्मको केन्द्रमा अब जन नभएर धन हुन पुगेको छ । न्यायमित्र बजारका बाध्यताहरूले गर्दा फगत कानुनकर्मी बन्न पुगेका छन् । निष्ठाआधारित मिसन पत्रकारिता पनि व्यावसायिक मिडियाकर्म भइसकेको छ । मध्यम वर्गको विस्तारले प्रजातन्त्रलाई बलियो बनाउँछ भन्ने पश्चिमा मान्यतालाई नृजातीयताको उन्मादले खण्डित गरेको छ । बजारवाद व्यापक भएको बेला पेसाधर्मप्रति सामान्यजनको भरोसा पुनःस्थापित गर्न सहज हुनेछैन । मुगल सम्राट् अकबरका नवरत्नहरूमध्येका एक रहीम दासको एउटा प्रसिद्ध दोहा छ, रहिमन धागा प्रेम का, मत तोडो चटकाय । टूटे से फिर ना जुडे, जुडे गाँठ परि जाय । सामान्यजन एवं पेसाकर्मीबीच बल्झिँदै गएको गाँठो फुकाउन दिनानुदिन चुनौतीपूर्ण हुँदै जाने देखिँदै छ ।"
संविधानका चुनौती,"संविधानबारे यस्तो भनिन्छ, संविधान आफैंले सास फेर्दैन । मानवहरूले संविधान प्रयोगमा ल्याउन थालेपछि संविधानले सास फेर्न थाल्छ र जीवन्त हुन्छ । हुर्कन र बढ्न थाल्छ । समय बित्दै जाँदा यसको ढाँचा र स्वरूपमा परिवर्तन आउन थाल्छ । नयाँ स्वरूप र नयाँ अर्थ राख्छ । प्रयोगकर्ता मानव समुदायको स्वभाव र बानी तथा समय र परिवर्तनको प्रभाव संविधानमा पर्छ । समय र परिस्थितिभन्दा पनि मानिसले नै संविधानको भविष्य निर्धारण गर्छ । भारतको संविधान मस्यौदा समितिका अध्यक्ष अम्बेदकरले संविधान जतिसुकै राम्रो भए पनि प्रयोगकर्ता खराब भए भने संविधान खराब बन्छ । संविधान जतिसुकै खराब भए पनि प्रयोगकर्ता असल भए भने संविधान असल बन्छ भन्नुभयो । मूल कानुन संविधानको निर्माण राजनीतिक व्यक्तिहरूबाट गरिन्छ । अदालतले व्याख्या गर्छ । प्रयोग राजनीति गर्ने व्यक्तिहरूबाट हुन्छ । त्यसैले संविधानको भविष्य राजनीति गर्ने नेताहरूमा भर पर्छ । उदाहरण नेपालको २०४७ सालको संविधान नै हो । प्रजातन्त्रका लागि ०४६ सालमा आन्दोलन भयो । प्रजातान्त्रिक संविधान जारी भयो । ०४७ सालको संविधान उकृष्ट थियो । परिवर्तित सामाजिक, राजनीतिक परिस्थिति सामना गर्न सक्ने थियो । सर्वोच्च अदालतले व्याख्या गरेर संविधानलाई पूर्णता दिइँदै थियो । व्याख्याद्वारा सास र ऊर्जा हालेर राम्रो आकारमा लिँदै थियो । सर्वोच्च अदालतको व्याख्याले संवैधानिक विकासका लागि राम्रो ऊर्जा दिएको थियो । संविधानको विकास र पूर्णता यसै गरी हुने हो । ०४७ सालको संविधान १७ वर्ष पनि टिक्न पाएन । नेताहरू नराम्रो भए भने संविधान असफल हुन्छ भन्ने अम्बेदकरको भनाइ साबित भयो । एकातर्फ ०१७ सालमा प्रजातन्त्र खोसिएको दिन अर्कातर्फ आर्थिक विकासका पूर्वाधारहरूको राम्रो जग बसेको हुनाले पञ्चायतकाल सम्झेर ०४६ सालयताका सरकारहरूले सत्ताको लोभ नगरीकन काम गरेको भए ०६२६३ को आन्दोलनले सायद जनताको साथ पाउने थिएन । नेताहरू असल र इमानदार भइदिएको भए अमेरिका जसरी सन् १७८७ को संविधानको २९ औं संशोधनले चलेको छ, त्यसै गरी नेपाल पनि आज ०४७ सालको संविधानले चलिरहने थियो । ०४६ को आन्दोलनले प्रजातन्त्र पुनःस्थापना गर्यो । आम चुनाव भयो । त्यति बेला आजको जस्तो राजनीतिक दल च्याउ उम्रेसरी थिएनन् । मत छरिने सम्भावना थिएन । ३० वर्ष प्रजातन्त्रविहीन अवस्थामा रहनुपरेकाले जनताले नेपाली कंग्रेलसलाई बहुमत दिएर जिताए । तर सरकारमा पुगेपछि पञ्चायतविरुद्धको संघर्ष र जनताले दिएको भोट बिर्से । पदका लागि दलभित्रै संघर्ष चल्यो । दलहरूबीच प्रधानमन्त्रीको कुर्सीका लागि संघर्ष चल्यो । विकास, सामाजिक न्याय, शिक्षा, उद्योग, स्वास्थ्य, रोजगारतर्फ सरकारको ध्यान गएन । ध्यान केबल सिंहदरबारको शक्तिको हटसिट र बालुवाटारको सुविधासम्पन्न निवासको हटबेड तर्फ मात्र गयो । नेपालको संविधान २०४७ सिकार बन्यो । ०६३ देखि अन्तरिम संविधानले देश चल्यो । संविधानसभाको चुनाव भयो । ६०१ जनाको जम्बो संविधानसभा गठन भयो । संविधान लेख्न ८ वर्ष लाग्यो । अर्बौं खर्च लाग्यो । ०४७ सालको संविधान, अमेरिकाको सन् १७८७ को संविधान, मानव अधिकार सम्बन्धी महासन्धि लगायत अन्य देशका संविधान हेरेर, कतिपय कुरा सारेर २०७२ सालमा नेपालको संविधान बन्यो । संविधान राम्रै बन्यो । संविधानलाई जनताबाट खतरा छैन । संविधानले नागरिकलाई दिने, दिनुपर्ने र दिन सक्ने सबै कुरा दिएको छ । जनताले संविधानबाट खोज्ने संविधानवाद हो । कानुनी शासन, मानव अधिकार, आर्थिक विकासका पूर्वाधार, सरकारको स्थायित्व, आवधिक निर्वाचन, स्वतन्त्र, सक्षम, निष्पक्ष र प्रभावकारी न्यायपालिका, सक्षम संसद्, शक्ति सन्तुलन र नियन्त्रणका व्यवस्थाहरू नागरिकता प्राप्त गर्ने आधारका व्यवस्थाहरू जनताले खोज्छन् । संविधानले सबै दिएको छ । समय अनुसार संविधान अपुरो र अपर्याप्त हुन सक्छ । त्यसलाई व्याख्या र संशोधनबाट पूर्ण गर्न सकिन्छ । संविधानको उद्देश्य र लक्ष्य प्राप्त गर्ने माध्यम राजनीति हो । संविधानको लक्ष्य धारा ५ को राष्ट्रिय हित, भाग ४ को निर्देशक सिद्धान्त र नीति क्रमैसँग कार्यान्वयन हुन्छन् । लक्ष्य धारा ५ का व्यवस्थाहरूको विस्तृतीकरण हो । धारा ५ र भाग ४ को सफल कार्यान्वयन संविधानवाद, आर्थिक विकास र समृद्धि हुँदै नेपाल कल्याणकारी राज्य बन्ने हो ।राजनीति शुद्ध हुने हो भने भाग ४ का कल्याणकारी राज्यको लक्ष्य र धारा ५ को राष्ट्रिय हित प्राप्त हुन सक्छ । राजनीति शुद्ध भनेको भ्रष्टाचारमुक्त समाज हो । सत्तामुखी र सिंहदरबारको हटसिट मुखी राजनीति भ्रष्टाचारको कारण हो । यसले संविधान खतरामा पर्न सक्छ । आज नेपालमा एकाउन्टेबिलिटी अर्थात् जवाफदेह छैन । राज्यका तीनै अंग संविधान र सपथप्रति एकाउन्टेबल हुनुपर्छ । शक्तिको केन्द्र मन्त्रिपरिषद् र त्यसको अध्यक्ष हो । यो निकाय एकाउन्टेबलको नमुना बन्नुपर्छ । तर यही निकाय आज संविधानका लागि खतरा बनेको छ । जबसम्म यो निकाय सुध्रेर संविधानप्रति एकाउन्टेबल बन्दैन, तबसम्म संविधानका लागि खतरा रहिरहन्छ । मन्त्रिपरिषद् नै नेपाल र नेपालीका लागि समस्या र संविधानका लागि पनि खतरा बनेको छ ।जनतालाई झुक्याउन पूरा गर्न नसक्ने कुरा चुनावी घोषणापत्रमा लेखिन्छ । सरकार बनेपछि घोषणापत्र थन्किन्छ । सरकार कसरी टिकाउनेमा ध्यान केन्द्रित हुन्छ । सत्तामुखी राजनीतिले नै ०४७ सालको संविधान खारेजीमा पर्यो । त्यही लिगेसी ले आज पनि निरन्तरता पाइरहेको छ । संविधान फेरियो, व्यवस्था फेरियो तर संविधानको खतरा सत्तामुखी राजनीतिको संस्कार फेरिएन । राजनीति जहिले पनि फोहोरी र सत्तामुखी भयो । त्यसैले २ दशक पनि टिक्न नपाउँदै ०४७ को संविधान मात्र होइन, राजनीतिक व्यवस्था नै फेरिन पुग्यो । वर्तमान संविधानबाट नेपालीलाई खतरा छैन । जनताबाट पनि संविधानलाई खतरा छैन । संविधानलाई कतैबाट खतरा छ भने आजका दुई ठूला भनिएका दल र ती दलका नेताहरूको अक्षमता, सत्तामोह र स्वार्थीपनाबाट छ । संविधान नवौं वर्षमा प्रवेश गर्दै छ । ८ वर्षमा धेरै पटक संविधान उल्लंघन गरियो । ८ वर्ष देशले कुनै पनि क्षेत्रमा विकास गर्न सकेको छैन । ल एन्ड अर्डर खस्केको छ । सुशासनको जग बसाल्न ८ वर्ष पर्याप्त समय हो । ८ वर्षमा भ्रष्टाचार, काण्ड, घोटाला, बेरोजगारी, सरकारी ढुकुटीको लुटतन्त्र नियमित भए । यसबीचमा ७ वर्ष २ ठूला दलकै २ नेताले नै शासन चलाए । आर्थिक विकासका सूचकहरू सबै नकारात्मक छन् । सरकारको ध्यान सरकार बनाउने र टिकाउनेमा केन्द्रित रह्यो । क्षमतावान्, भिजन भएको, इमानदार, निःस्वार्थी, देश र जनताको अभिभावक बन्न सक्ने कदको विद्वान्, शिक्षित, जवान र नयाँ पुस्ताका प्रधानमन्त्री भएनन् । अयोग्यको हातमा कार्यकारी अधिकार पर्यो । अनि देशको विकास कसरी आस गर्ने ? सरकारलाई काम गर्न नदिने र संसद् अवरुद्ध गर्ने नै विपक्षीको विशेषता भयो । सत्ताका लागि सांसद किन्ने, सांसद लुकाउने, फकाउने, संसद् अवरुद्ध गर्ने ०५१ सालताकाको विकृति भित्रियो । ०४७ सालको संविधान डिमाइज हुनुको प्रमुख कारण नेताहरूको सत्ता प्राप्तिको प्राथमिकता र चरम भ्रष्टाचार थियो । आज पनि त्यसैले निरन्तरता पाएको छ ।सत्ताका लागि राजनीति भएकाले नैतिकता हराउने नै भयो । अलिकति पनि नैतिकता भइदिएको भए आम चुनाव हारेपछि शीर्ष भनिएका नेताहरूले राजीनामा गर्थे । सक्रिय राजनीतिमा फर्किने थिएनन् । दलको नेतृत्वबाट राजीनामा गर्ने थिए । संसदीय व्यवस्थाको विशेषता भनेकै दलको नेता प्रधानमन्त्री बन्छ, उसले राम्रो काम गर्दै गयो भने बहुमत ल्याउँदै जान्छ । जनताले पत्याउन्जेल प्रधानमन्त्री बन्छ । जनताले पत्याएनन्, हारे भने दलको नेताले राजनीति नगर्ने मात्र होइन, हारको जिम्मा लिएर दलको सभापति पद नै त्याग गर्छ । तर हाम्रामा यो लागू हुँदैन । किनभने इमानदारी र नैतिकता छैन । संविधान, संविधानवाद र संवैधानिक विकासका लागि यस्तो संस्कार घातक हुन्छ । यस्तो संस्कार र परम्पराले राजनीति फोहोर हुन्छ । अन्तर्राष्ट्रिय समुदायको नजरमा फेल्ड स्टेट मानिन्छ । यस प्रकारको स्वार्थी र फोहोरी राजनीतिबाट संविधानलाई खतरा उत्पन्न हुन्छ । राजनीति शुद्ध नभएकाले संविधान संशोधन गरेर डिक्टेटर जन्माउने सम्भावना हुन्छ । नेतामा नैतिकता नभएपछि नहुने कुरा हुन्छ, हुनुपर्ने कुरा हुँदैन । संविधानको जुनसुकै धारा संशोधन गर्न संविधानले रोक्दैन । गएका वर्षहरूका केही डरलाग्दा घटना छन् । २ पटक संसद् विघटन गरियो । संसद् अधिवेशन अन्त्य गरेर अध्यादेश जारी सामान्य भयो । संसद् विघटन सर्वोच्च अदालतले बदर गर्यो । प्रधानमन्त्रीले विश्वासको मत लिन्छु भने । ५१ प्रतिशतभन्दा बढीले तपाईंलाई हाम्रो विश्वास छैन भने । राजीनामा गरेनन् । राष्ट्रपतिको दुरुपयोग गरियो । तिनै प्रधानमन्त्रीले राजीनामा नै नगरी सरकार बनाउन १३८ को संख्या पुग्छ भनेर राष्ट्रपतिलाई झुक्याएर पुनः प्रधानमन्त्री पद दाबी गरे । २०० भन्दा बढी कानुन बन्नुपर्ने थियो । कानुन बनाउनुको सट्टा संसद् अवरोध गरियो । यस्ता सबै घटना संविधानमाथिका खतरा हुन् । प्रजातन्त्रमा सशक्त विपक्षी आवश्यक पर्छ । विपक्षी सशक्त भएन भने प्रजातन्त्रको अन्त्य हुन्छ । विपक्षी दोस्रो ठूलो दल हुने हुनाले सरकार ढल्यो भने विपक्षी दलले नै सरकार बनाउनुपर्ने हुन्छ । त्यसपछि सरकार बनाइरहेको दल विपक्षमा बस्छ । प्रजातान्त्रिक संस्कार बसेको संसदीय व्यवस्थामा सरकार बनाइरहेको ठूलो दल र विपक्षी मिलेर सरकार नबनाउने परम्परा हो । तर नेपालमा दुई ठूला दल मिलेर पालैपालो प्रधानमन्त्री चलाउने प्रपञ्च पनि रचियो । यो कार्य संविधानका लागि घातक चाल हो । २ ठूला दल मिलेर प्रधानमन्त्री पद अग्रिम बुकिङ गरेर सरकार बनाएको भए प्रजातन्त्र मासिन्थ्यो । तानाशाही भनेकै यही हुन्थ्यो । आज पनि प्रत्येक दिन संविधान उल्लंघन होला कि भन्ने शंका र भय छ । संविधान लागू भएपछि ठूलठूला काण्ड भए । नेपाली कांग्रेसको कमजोर विपक्षीको भूमिकाको फाइदा र कोरोना लकडाउनको फाइदा तत्कालीन सरकारले लियो । यस्ता घटना संविधानमाथिका प्रहार हुन् ।बेलायतमा लिखित संविधान छैन । परम्पराको संग्रह नै त्यहाँको संविधान हो । संसदीय व्यवस्था भएका देशहरूले संसदीय र संवैधानिक अन्योल पर्यो भने बेलायतको संसदीय परम्परा अनुसरण गर्छन् । परम्परा र कानुन उल्लंघन होला भनेर बेलायतमा सरकार डराउँछ । परम्परा उल्लंघन हुँदैन, कानुन उल्लंघनको त कुरै आउँदैन । बेलायतका कानुन र संविधानसरहको अलिखित परम्पराहरू जहिले पनि सुरक्षित छन् । ०४७ सालको संविधानले नेताहरूले पदका लागि फोहोरी खेल खेल्न सक्छन्, अदालतको स्वतन्त्रता खोस्न सक्छन् आदि भनेर संविधान संशोधनमा केही सर्त राखेर केही धारालाई असंशोधनीय बनाएको थियो । मौलिक हक, बालिग मताधिकार, संसदीय व्यवस्था, बहुदलीय प्रजातन्त्र, स्वतन्त्र न्यायपालिका, कानुनी शासनलाई असंशोधनीय बनाइएको थियो । वर्तमान संविधानले त्यो मानेन । अब जुनसुकै धारा संशोधन हुन सक्ने बनाइयो । संसद्ले विश्वासको मत नदिएको अयोग्य व्यक्ति आम निर्वाचनमा जनताबाट चुनिएर शुद्धीकरण नभई राष्ट्रपतिलाई झुक्याउँदै प्रधानमन्त्री बन्न खोजेर फ्रड अन द कन्स्टिच्युसन गरियो । यो संविधानमाथि ठूलो प्रहार हो । यिनै कारणले संविधानको जुनसुकै धारा पनि संशोधन गर्ने सम्भावना देखिन्छ । सत्ता लम्ब्याउन संविधानका २ धाराको संशोधनबाट सम्भव छ । धारा ८५ ले प्रधानमन्त्रीको अवधि संसद् रहुन्जेल बढीमा ५ वर्ष तोकेको छ । साना दलको माग पूरा गरी सरकारमा ल्याएर र २ ठूला दल (जसका दुवै नेता प्रधानमन्त्री छाड्न चाहँदैनन्) मिलेर संविधान संशोधन गर्न चाहिने दुईतिहाइ पुर्याई सिद्धान्ततः र संविधानतः धारा ८५ संशोधन गरेर हाल भएको ५ वर्षको सट्टा १० वर्ष प्रधानमन्त्री बन्ने व्यवस्था गर्न सकिन्छ । संवैधानिक परीक्षण गर्ने सर्वोच्च अदालतले हो । धारा १३३ (२) र धारा १३७ बाट यसको संवैधानिक परीक्षण गरिन्छ । यी दुवै धारा संशोधन गरेर २०१९ सालको संविधानको धारा ७१ जसरी सर्वोच्च अदालतलाई संविधान अन्तर्गत राख्न सकिन्छ । यस्तो गरियो भने अन्तर्राष्ट्रिय समुदायलाई अनौठो लाग्छ । संयुक्त राष्ट्र संघको मानव अधिकार परिषद्मा पनि नेपालमा प्रजातन्त्रको हत्या भयो भन्नेछन् । तर नैतिकता नभएका नेताहरूले सार्वभौम अधिकार प्रयोग गरेको भन्दै अन्तर्राष्ट्रिय समुदायसामु लाजै नमानी मुलुकको सार्वभौमसत्ताको दुहाई दिनेछन् । २ वर्षअगाडि अध्यादेश जारी गरेर संवैधानिक परिषद् भत्काइयो, त्यसपछि भएका नियुक्तिहरू संविधानका लागि घातक हुन् । नेपालको राजनीतिमा यस्ता घटना सामान्य हुन् । ०४७ सालको संविधानको धारा ११६ हटाइनु दुर्भाग्य हो । यसले कुनै दिन संविधानलाई खतरा हुन सक्छ । संविधान उल्लंघनले कानुनी शासनको धज्जी उडेको छ । संविधानवाद हराएको छ । यो संविधानको कारणले होइन, राजनीति दूषित भएर हो । भुटानी शरणार्थि प्रकरण एउटा नमुना हो । यो गम्भीर अपराध हो । अपराधमा सानाठूलाको मलतब हुँदैन । कानुन सबैलाई बराबर लाग्नुपर्ने हो । प्रजातन्त्रको प्रमुख विशेषता भनेकै सबैलाई समान व्यवहार हो । तर देखियो, भुटानी शरणार्थी काण्डमा कसरी ठूला दलका ठूला भनिएका नेताहरू कोही आफ्नो पत्नी जोगाउन, कोही आफ्नो मन्त्री जोगाउन लागे । यस्ता घटना संविधान र संविधानवादका लागि खतरा हुन् । ०४७ सालको संविधानलाई बदनाम गराउने पात्रहरूलाई वर्तमान संविधानले पनि भित्र्याउनु यसको प्रमुख कारक तत्त्व हो । रोग फाल्नुपर्नेमा रोगीलाई फालेकाले आज संविधानलाई खतरा देखिएको हो ।नेपालमा मनसुनबाहेक असंबै प्राकृतिक समस्या छैन । जनता शान्त छन् । देश सुन्दर छ । छिमेकीसग मजबुत सम्बन्ध छ । नेपालीमा धर्ममा सहिष्णुता छ, समावेशन उदाहरणीय छ । आतंककारीको समस्या छैन । आतंककारीको बिल्ला लागेको दल नै राजनीतिको मूल प्रवाहमा पसिसकेको छ । विकासको पूर्वाधारका लागि संविधान राम्रो छ । विकास गर्ने हो भने विदेशमा भएका नेपालीको रिभर्स माइग्रेसन हुन्छ । यी कुराका लागि सुशासन र भ्रष्टाचार नियन्त्रण र संविधानवाद आवश्यक छ । यसका लागि राजनीति सफा र स्वच्छ हुनुपर्छ ।संविधान अग्रगामी छ । न्यायपूर्ण, शोषणमुक्त, कल्याणकारी राज्य बनाउने संविधानको लक्ष्य छ । रोजगार सृजना गर्ने, सुशासन गर्ने, वैदेशिक लगानी भित्र्याउने लक्ष्य संविधानको छ । तर बाधक र खतरा राजनीति छ । राजनीति भनेको राजनीतिक दलहरू हुन् । दलको नेतालाई देवत्वकरण गर्नु पनि संविधानलाई खतरा हो । देवत्वकरण गर्ने राजनीतिक दलहरू पनि छन् । आफूलाई सिपाही हौं भन्ने सांसदहरू पनि छन् । आन्तरिक प्रजातन्त्र नभएको दलको यस्तो चरित्र हुन्छ । आन्तरिक प्रजातन्त्र नभएको दल प्रजातान्त्रिक दल बन्न सक्दैन । जब दल नै प्रजातान्त्रिक छैन भने उसका लागि प्रजातन्त्र नाम मात्रको हुन्छ । अप्रजातान्त्रिक दल र फोहोरी राजनीति संविधानलाई खतरा हो । अन्त्यमा, अमेरिका संघीयतामा चलेको छ । हाम्रो पनि त्यही संघीयता हो । अमेरिकी संविधान सुरुमा १३ राज्यले बनाए । संविधान राम्रो देखेर पछि थप ३७ स्वतन्त्र राज्य समावेश भए र आज ५० राज्यको संघले संयुक्त राज्य अमेरिका बनेको छ । हाम्रोमा एकात्मक देशलाई ७ प्रदेशमा कित्ताकाट गरेर संघीयता बनाइयो । हाम्रो संविधान ८ वर्षको बच्चा छ । अमेरिकाको संविधान करिब २५० वर्षको पुरानो छ । अमेरिकी संविधान ५० स्वतन्त्र राज्यलाई एक सूत्रमा बाँधेर बलियो राष्ट्र बनाउन सफल भयो । अमेरिका आज विश्वकै उत्कृष्ट देश मानिन्छ । यसको कारण अमेरिकाले इमानदार, स्वच्छ र देशभक्त सांसद र नेताहरू पायो । हामीले पदको लोभी, भ्रष्टाचार गर्ने, आफ्नो मान्छे आपसेपासेबाट घेरिने, काम केही नगर्ने, स्वार्थी नेताहरू पायौं । नेताहरू डेडउड भएको ८ वर्षको अनुभवबाट देखियो । जबसम्म असफल देखिएका र उमेर पुगेका डेडउड नेताहरूले राजनीति छाड्दैनन्, नयाँ पुस्ताका नेताहरूलाई स्थान दिँदैनन्, तबसम्म संविधान खतरा रहन्छ र नेपालीले दुःख पाउँछन् । हाम्रो सन्दर्भमा संविधान समस्या होइन । नेता अक्षम भए पनि संविधान उत्कृष्ट छ । धैर्य गरियो भने १ दिन युवा, इमानदार र सक्षमको हातमा देशको नेतृत्व पर्नेछ, उनीहरू नेपालीको अभिभावक बन्नेछन् र संविधानलाई खतरा हुनेछैन ।केसी पूर्वन्यायाधीश हुन् ।"
फेमिनिस्ट इन्टरनेट र प्रविधि,"अहिले इन्टरनेट तथा प्रविधि सबैका लागि निःसर्त अधिकार हो, विलासिता होइन । सूचना प्रविधिको युगमा इन्टरनेट एक शक्ति हो । मूलधारमा स्थान नपाउने बहिष्करणमा पारिएका सीमान्तीकृत समुदाय र उनीहरूका मुद्दा सम्प्रेषणका लागि त झन् प्रभावकारी माध्यम र औजार दुवै हो । यो समाजको संरचनामा आफ्नो उपस्थिति र मुद्दा दाबी गर्ने दरिलो थलो हो ।एसोसिएसन अफ प्रोग्रेसिप कम्युनिकेसन नामक संस्थाले सन् २०१४ मा डिजिटल अधिकार र इन्टरनेट स्वतन्त्रतामा काम गर्ने विश्वभरिका ५० जना नारीवादी अभियन्ता, महिलाविरुद्धका हिंसा, महिला तथा यौनिक अधिकार वकालतकर्तासँग सघन छलफल गर्यो । सोही छलफलबाट इन्टरनेटका फेमिनिस्ट सिद्धान्त को पहिलो खाका तयार पारियो । उक्त खाका विभिन्न चरणमा परिमार्जन र परिष्कार गरिँदै ल्याइँदै छ । स्वतन्त्र, समावेशी र न्यायिक इन्टरनेटको अवधारणा अपनाउनु नै फेमिनिस्ट इन्टरनेट हो । इन्टरनेटका फेमिनिस्ट सिद्धान्तहरूका मूल मर्म शरीर, डेटामाथिको व्यक्तिगत स्वायत्तता, अखण्डता र निर्णय अधिकार, निःसर्त पहुँच, अभिव्यक्ति स्वतन्त्रता, आनन्द, हिंसामुक्त र सुरक्षित इन्टरनेट, वैकल्पिक अर्थतन्त्र, खुला, स्वतन्त्र र न्यायिक इन्टरनेट, अभियान निर्माण तथा विस्तार, व्यक्ति तथा वातावरणीय न्याय हुन् । यसले समानतामा आधारित प्रविधि तथा इन्टरनेट स्थानहरूको सहनिर्माण र पुनर्निर्माण तथा विकासको वकालत गर्छ । पितृसत्ता, विभेदपूर्ण र उपनिवेशवादी विचारविरुद्ध अधिकार, सीप हस्तान्तरणसहित सशक्तीकरणलाई अनुकरण गर्छ । बन्देज, निगरानी, नियन्त्रण र सेन्सरसिपभन्दा पर स्वनिर्णय, स्वतन्त्रता र जवाफदेहितालाई प्रोत्साहन गर्छ । पुँजीवादी दोहनमुखी प्रवृत्तिलाई अस्वीकार गर्छ र अधिकार, स्रोतसाधनको पुनःवितरणसहितको सहअस्तित्वको परिकल्पना गर्छ । कडा कानुन नभई गैरअपराधीकरणको अवधारणालाई स्वागत गर्छ । यसर्थ इन्टरनेटका फेमिनिस्ट सिद्धान्तहरूले समाजमा व्याप्त जटिलता र तिनका अन्तरसम्बन्धहरूको सम्बोधनको विकल्प नरहेको दाबी गर्छन् ।इन्टरनेट र प्राविधिक थलोहरू त्यस्ता महत्त्वपूर्ण भर्चुअल स्थान हुन्, जहाँ समाजका तिनै मानिसका जमात, विचार र संघर्ष प्रतिविम्बित हुन्छन् । त्यहाँ पनि वास्तविक जीवनकै जस्तो अवसर, सम्भावना र चुनौती हुन्छन् । उस्तै असन्तुलित संरचना, विशेषाधिकार, वर्गीय र अन्य खालका शक्तिसंघर्ष हुन्छन् । तसर्थ, इन्टरनेट स्थान, गतिविधि र सञ्चालन प्रक्रियालाई समावेशी, संवेदनशील र न्यायिक बनाउन इन्टरनेटका फेमिनिस्ट सिद्धान्तहरू महत्त्वपूर्ण छन् । हरेक खालका पहिचान र उपस्थिति जायज हुन्छन् भन्ने प्रत्याभूत गर्नगराउन तथा व्यक्ति र समाजलाई शक्तिसम्पन्न तुल्याउन फेमिनिस्ट इन्टरनेटको भूमिका अपरिहार्य छ । बहिष्करणमा पारिएका समुदायको स्वअभिव्यक्ति, स्वनिर्धारणदेखि महत्त्वपूर्ण अभियान सञ्चालनसम्ममा इन्टरनेट प्रविधि प्रभावशाली बन्दै गएका उदाहरण प्रशस्तै छन् । नेपालजस्तो विविध सामाजिक, आर्थिक, राजनीतिक तथा सांस्कृतिक जटिलता र संकुचित सामाजिक संरचनालाई खबरदारी गर्दै न्यायिक इन्टरनेटको स्थान बनाउनु आजको परम् अपरिहार्यता हो । त्यस्तो अपरिहार्यता परिपूर्ति गर्ने प्रक्रिया आफैंमा चुनौतीपूर्ण पनि छ । तसर्थ फेमिनिस्ट इन्टरनेट कुनै वाद वा सिद्धान्तमा सीमित हुने कुरा होइन । यो बिलकुलै निरन्तर अभ्यास भइरहनुपर्ने र चलिरहनुपर्ने प्रक्रिया हो ।एकतर्फ, राज्य डिजिटल शासन प्रणालीसहितको समृद्ध डिजिटल नेपाल को होडबाजीमा छ । अर्कातिर, निर्बाध र सर्वसुलभ इन्टरनेट पहुँच, निर्विरोध र सुरक्षित इन्टरनेट अभ्यास, निःसर्त यौनिक, वैचारिक अभिव्यक्ति तथा सांगठनिक स्वतन्त्रताजस्ता समृद्धिका पूर्वसर्त पूरा गर्न चुकिरहेको छ । इन्टरनेट प्रविधिको अवसर अबको समयमा अत्यन्त जरुरी कुरा हो । त्यसैले यसबारेमा छलफल र संवाद पनि अत्यावश्यक छ । वास्तविक जीवनजस्तै इन्टरनेटको संवादमा यौनिकताका अनेक पक्ष जस्तै आनन्द, प्रणय लगायतका कुरा ओझेलमा पर्ने गरेका छन् । हरेक यौनिक छनोट र आनन्दका क्रियाकलापलाई हिंसा, डर तथा सामाजिक अनुशासनको तराजुमा जोखिन्छ । संरक्षणवाद, उमेरवाद तथा सक्षमतावादजस्ता वादहरूको आडमा हरेक वैकल्पिक प्रस्तुति, विचारमा अपराधीकरणको अंकुश लगाएर बन्देज गरिन्छ । अझ हिन्दु ब्राह्मणवादी पितृसत्तामा आधारित सामाजिक संस्कार र अभ्यास हावी हुँदा स्वतन्त्र र सुरक्षित मानिएका इन्टरनेट स्थानहरू झनै डरलाग्दो र साँघुरो बन्दै गएका छन् । निश्चित समूह लक्षित अनलाइन यौनिक हिंसा बढ्दो छ । त्यसले प्रविधिले निम्त्याएको सीमान्तीकरणलाई अझ बढावा दिइरहेको छ । निजी टेक कम्पनी तथा फेसबुक, एक्स (ट्वीटर) जस्ता स्थानको नाफामुखी प्रवृत्ति, निहित स्वार्थ र सामाजिक संवेदनशीलताप्रति गैरजिम्मेवारीका कारण साम्प्रदायिक नरसंहार, जातीय वा धार्मिक द्वन्द्वहरूले निरन्तर प्रश्रय पाइरहेका छन् । अर्कातर्फ दोहनमुखी विचारधाराको दबदबाकै कारण व्यक्तिको आफ्नो शरीर, डेटामाथिको अखण्डता र स्वाधीनतालाई च्युत गरी निजी तथा ठूला टेक कम्पनीहरू शक्तिसम्पन्न हुँदै गएका छन् । इन्टरनेट प्ल्याटफर्मका त्रुटिपूर्ण अल्गोरिदमका कारण विचारहरूको ध्रुवीकरण बढ्नुका साथै स्वतन्त्र रूपमा बहुपक्षीय विचार सामग्री प्राप्त गर्ने अवसर खुम्चिने क्रम बढ्दो छ । इन्टरनेट प्रविधिमा रहेका यस्ता कमजोरी र अनियमिततालाई अनदेखा गर्ने र प्रयोगकर्ताप्रति गैरजवाफदेही र गैरजिम्मेवार प्रवृत्तिले ढाकछोप गरिँदै आइएको छ । यसले इन्टरनेट प्रविधिमा संरचनागत र रणनीतिक योजनाको कमी भएको दर्साउँछ ।समाज विविध लैंगिक, यौनिक, जातीय, वर्गीय, भौगोलिक लगायतका जटिलताहरूको सम्मिश्रण हो । मूलधारे विकास र प्राविधिक कुराकानी मूलतः भौतिक विकासमा केन्द्रित हुने गरेको छ, जुन समाजको जटिलता र अन्तरसम्बन्धलाई बेवास्ता गरी प्रविधिले हरेक समस्याको समाधान गर्छ भन्ने मान्यतामै सीमित हुँदै आएको छ । इन्टरनेट प्रविधिका सन्दर्भमा लैंगिकता, जातीयता, यौनिकताको सवाल अघि सार्नु पाच्य मानिँदैन । तर यसो गरिरहँदा प्रविधिसँगै आउने चुनौती र तिनले व्यक्तिगत अधिकारमा गर्ने हस्तक्षेप इत्यादिको आकलन गर्न नसक्नु हाम्रो आधारभूत कमजोरी हो । अर्कातर्फ धेरै र कडा कानुनले सबै समस्या समाधान हुन्छ भन्ने बुझाइ छ, जुन सही होइन । अनलाइन स्थानको नियमनमा पनि यस्तै विचारको प्रादुर्भाव छ । विद्युतीय कारोबार ऐन, २०५८, सूचना प्रविधि विधेयक, २०७५ र पछिल्लो समयमा प्रस्तावित इन्टरनेट प्रविधिसँग सम्बन्धित कानुनहरूले यी स्थान नियमनका नाममा उल्टै व्यक्तिको अधिकार संकुचित पार्ने, निगरानी बढाउने, अनलाइन अभिव्यक्तिलाई अपराधीकरण गर्ने खालका प्रावधान अघि सारेका छन् । यो स्वतन्त्र इन्टरनेट र लोकतन्त्रको मूल मर्म विपरीतसमेत छ ।इन्टरनेट प्रविधिको प्रादुर्भाव बढेसँगै अनलाइन व्यापार, श्रमबजारजस्ता वैकल्पिक अर्थतन्त्रको विस्तार हुँदै गएको छ । श्रम अधिकार यसको एक अविच्छिन्न विषय हो । यो इन्टरनेटको फेमिनिस्ट सिद्धान्तको अर्को मूल मुद्दा हो । लामो समयको श्रम आन्दोलनले श्रमिकको आधारभूत श्रम अधिकार, रोजगार सुनिश्चितता, स्वास्थ्य सुरक्षाको सुनिश्चितता, आर्थिक तथा मानसिक सुरक्षा लगायतको कुरा गर्छ । उपभोक्ता र सेवाग्राही अधिकारको संरक्षण महत्त्वपूर्ण विषय हो । तर अनलाइन व्यापार, श्रमबजारका अवसरहरूको विस्तार भएसँगै श्रम अधिकारका सवालहरू अनदेखा भई ओझेलमा पर्नुपारिनु आजको ठूलो चुनौती हो । नेपालका सन्दर्भमा पठाओ, टुटलजस्ता राइड सेयरिङ कम्पनीका राइडरहरूले बिमा सुरक्षाका लागि गरेको आन्दोलन ज्वलन्त उदाहरण हो । प्राकृतिक न्याय र वातावरणीय दिगोपनका साथै फेमिनिस्ट मुद्दा उठिरहँदा पुँजीवादी तथा प्राकृतिक दोहनरहित नवप्रवर्तन (इनोभेसन) अहिलेको प्रविधिक क्रान्तिको बाटामा ठूलो चुनौती हो ।तसर्थ, माथिका सम्पूर्ण सम्भावना, अवसर र सम्भावित चुनौती सम्बोधनका लागि इन्टरनेट, प्राविधिक स्थान र त्यहाँको वातावरण कस्तो हुनुपर्छ, जसले हामीले परिकल्पना गरेको लैंगिक समानता र सामाजिक रूपान्तरणसहितको समृद्धि, न्याय स्थापना हुन सक्छ भन्ने विषयमा अब छलफल हुनैपर्छ । इन्टरनेट तथा प्राविधिक स्थानमा उपस्थिति र सम्बन्धित अधिकार भन्दै गर्दा गोपनीयता, अभिव्यक्ति स्वतन्त्रता तथा सांगठनिक स्वतन्त्रता, अनलाइन हिंसा र सुरक्षा, सामाजिक समावेशिता तथा पहुँचजस्ता सवाल र तिनका अन्तरसम्बन्धबारे कस्तो मान्यतालाई इंगित गर्न खोजिरहेका छौं भन्ने विषयमा घनीभूत मस्तिष्क मन्थन गर्न अत्यावश्यक छ ।निजी टेक कम्पनी, फेसबुक लगायतका सामाजिक प्ल्याटफर्म उपभोक्ताको डेटा, अधिकार र कल्याणप्रति जवाफदेही हुनुपर्छ । आर्थिक, बौद्धिक र नैतिक लाभ वितरणमा पारदर्शिता अपरिहार्य पूर्वसर्त हुनुपर्छ । राज्यले व्यक्तिको अधिकार संरक्षण, प्रबन्धन र विकास सुनिश्चित गर्नुका साथै इन्टरनेट प्रविधिलाई सुरक्षित स्थान बनाउन नागरिक समाजले खबरदारी, वैकल्पिक विचार, मुद्दाका सूक्ष्मतालाई उजागर गर्ने कार्यको निरन्तरता अति जरुरी छ । संरक्षणवादी र सक्षमतावादी सोचभन्दा पर व्यक्तिलाई अधिकारसम्पन्न बनाउन र सीप हस्तान्तरणसहितको आत्मनिर्भरतामा जोड दिनुपर्छ । व्यक्ति, तिनको शरीर, अनुभव र उपस्थिति आफैंमा पृथक् स्रोत हुन् । हाम्रो सामाजिक वातावरण शक्ति, स्रोत र पहुँचको असन्तुलित संरचनामा आधारशील छ । तसर्थ समाजको तल्लो तहको अनुभवलाई केन्द्रमा राखी डिजिटल अधिकार र सुरक्षालाई विलासिता नभई अधिकारका रूपमा स्थापित गरिनुपर्छ । समाजको संरचनागत बनावटलाई महिला तथा सीमान्तीकृतको नजरले तौलेर समन्यायिक इन्टरनेट र नवप्रवर्तनको परिकल्पना गर्नुपर्छ, तब मात्र इन्टरनेट र प्राविधिक स्थान सुरक्षित र दिगो प्रविधिसहित विकास सम्भव हुन्छ ।"
भारत र क्यानडाबीच दरार,"(नयाँदिल्ली)भारत र क्यानडा दुवैले आफ्नो देशबाट एकअर्काका कूटनीतिज्ञलाई देश निकाला गरेका छन् । यो घटनापछि दुई देशबीचको सम्बन्ध अहिलेसम्मकै खराब स्थितिमा पुगेको मानिएको छ । क्यानडाले त्यहाँस्थित भारतीय दूतावासका एक उच्च अधिकारीलाई देश छाड्न आदेश दिएलगत्तै जवाफस्वरूप भारतले पनि दिल्लीमा रहेका क्यानेडियन दूतावासका एक अधिकारीलाई पाँच दिनभित्र भारत छाड्न भनेको छ । दुवै देशबीचको सम्बन्ध यो स्तरमा पुग्नुलाई क्यानडामा केही महिनाअघि भएको एक जना शिख नेताको हत्या घटनासँग जोडिएको छ । क्यानडाको संसद्मा सोमबार प्रधानमन्त्री जस्टिन ट्रुडोले खालिस्तान टाइगर फोर्स (हरदीप सिंह) निज्जरको हत्यामा भारत सरकारको संलग्नताको आरोप लगाएका छन् । त्यही आरोपमा क्यानडा सरकारले त्यहाँस्थित भारतीय दूतावासका उच्च अधिकारी पवनकुमार रायलाई निष्कासन गर्ने आदेश दिएको छ । राय भारतीय सुरक्षा एजेन्सीका तर्फबाट दूतावासमा कार्यरत रहेको बताइएको छ ।१८ जुन २०२३ मा क्यानडाको बिटिश कोलम्बियाको सरीस्थित गुरुद्वारानजिकै गोली हानेर निज्जरको हत्या गरिएको थियो । भारतले निज्जरलाई आतंकवादी सूचीमा राखेको छ । शिख समुदायका केही समूहले भारतमा छुट्टै देश खालिस्तान को माग गर्दै आएका छन् । भारत सरकारले त्यस्तो माग राखेर आन्दोलन गर्ने समूहलाई पृथकतावादीको आरोप लगाएर नियन्त्रणको प्रयास गर्दै आएको छ । भारतपछि सबैभन्दा बढी शिख समुदाय क्यानडामै बस्छन् । भारतमा बेग्लै खालिस्तान राज्य हुनुपर्ने पक्षमा क्यानडामा पनि प्रदर्शन हुँदै आएका छन् । संसद्मा ट्रुडोले क्यानडाको एजेन्सीले जुटाएको सूचनाहरूका आधारमा १८ जुनमा भएको निज्जरको हत्याका पछाडि भारत सरकारको हात रहेको आशंका मात्रै जनाएनन्, उनले क्यानेडियन नागरिकको हत्या आफ्नै जमिनमा हुनु र त्यसमा विदेशी सरकारको हात हुनु अस्वीकार्य विषय रहेको प्रस्ट्याए । त्यसलाई देशको सम्प्रभुताको उल्लंघनको घटनाका रूपमा लिएर उनले कडा अभिव्यक्ति दिए । घटनाको स्वतन्त्र जाँचका लागि आफूले भारतमाथि दबाब बढाउनेसमेत उनले उल्लेख गरेका छन् । दिल्लीमा भएको भेटमा पनि भारतीय प्रधानमन्त्रीसँग यस विषयमा चर्चा गरिएको उनले बताएका छन् । जी२० शिखर सम्मेलनमा भाग लिन क्यानेडियन प्रधानमन्त्री ट्रुडो भारत आएका थिए । त्यस बेला नै भारतीय प्रधानमन्त्री नरेन्द्र मोदी र उनीबीचको द्विपक्षीय कुराकानी सकारात्मक हुन नसकेको बताइएको थियो । सम्मेलनकै बेला ट्रुडो र मोदीबीचको भेटघाट हार्दिक नरहेको अन्तर्राष्ट्रिय सञ्चारमाध्यमले उल्लेख गरेका थिए । जी२० का बेला दिल्लीमा भएको द्विपक्षीय भेटमा भारतीय प्रम मोदीले ट्रुडोसँग क्यानडामा बढेको खालिस्तान समर्थकको गतिविधिप्रति असन्तुष्टि जनाएका थिए । क्यानडामा खालिस्तान समर्थकले भारतीय दूतावास र डिप्लोमेटमाथि हमला गरेको घटनाप्रति मोदीले आपत्ति जनाउँदै त्यसलाई रोक्न नसकेकामा ट्रडोसमक्ष असन्तुष्टि प्रकट गरेका थिए । भेटवार्तापछि ट्रुडोले मिडियामा क्यानडा सधैं अभिव्यक्तिको स्वतन्त्रता र शान्तिपूर्ण प्रदर्शनको पक्षधर बताएका थिए । कतिसम्म भने आफ्नो विमान बिग्रिएका कारण थप दुई दिन दिल्लीमा बसे पनि ट्रुडोले त्यो समयलाई राजनीतिक भेटवार्ताका लागि प्रयोग गरेनन् । भारत सरकारले उपलब्ध गराउन खोजेको विमान चढेर जान पनि उनले अस्वीकार गरे । ट्रुडो क्यानडा फर्किएलगत्तै भारतप्रति उनको कडा रूप देखिएको हो । क्यानडाले भारतसँगको द्विपक्षीय व्यापार सम्झौतामाथि पनि रोक लगाएको छ । भारत र क्यानडाबीच विकसित घटनाक्रम अप्रत्याशित रहेको डा बीआर अम्बेडकर विश्वविद्यालय दिल्लीका सहायक प्राध्यापक नेहा सिन्हाको भनाइ छ । दुई देशबीच विकसित राजनीतिक घटनाक्रम अप्रत्याशित र स्तब्ध पार्ने खालका छन्, उनले भनिन् । सबै कुरा राम्रोसँग चलिरहेकै बेला एकाएक सम्बन्ध खराब देखिन थालेको उनले बताइन् । ट्रुडोको अभिव्यक्तिप्रति चिढिएको भारतले त्यसको प्रतिवाद गरेको छ । क्यानडामा भएको हिंसामा भारत सरकारको हात रहेको आरोप लगाइनुलाई विदेश मन्त्रालयले हास्यास्पद र राजनीतिप्रेरित भन्दै टिप्पणी गरेको छ । खालिस्तानी आतंकवादीलाई क्यानडाले संरक्षण गरेको समेत आरोप लगाएको छ । क्यानडामा हत्या, मानव तस्करी र संगठित अपराधले स्थान पाउनु नयाँ कुरा नरहेको भन्दै त्यस्ता कुनै पनि घटनामा भारतको नाम जोड्ने कार्यलाई अस्वीकार गर्छौं, विज्ञप्तिमा भनिएको छ, भारतविरोधी गतिविधिमाथि तत्काल कानुनी कारबाही गरियोस् ।भारतको विदेश मन्त्रालयले अर्को विज्ञप्ति निकालेर दिल्लीस्थित क्यानडाको उच्च आयोगका एक जना वरिष्ठ कूटनीतिज्ञलाई निष्कासन गर्ने निर्णय लिएको जनाएको छ । क्यानेडियन डिप्लोमेटलाई भारतविरोधी गतिविधि गरेको र भारतको आन्तरिक मामिलामा हस्तक्षेप बढाएको मन्त्रालयको आरोप छ । उनलाई भारत छाड्न ५ दिनको समय दिइएको छ । प्रधानमन्त्री ट्रुडोको पछिल्लो बयानले दुई देशबीचको सम्बन्धलाई खराब स्थितिमा पुर्याएको जवाहरलाल नेहरू विश्वविद्यालयको क्यानेडियन, अमेरिका र ल्याटिन अमेरिकी अध्ययन केन्द्रका प्राध्यापक चिन्तामणि महापात्रा बताउँछन् । आफ्नो देशभित्र भएको घटनामा ट्रुडोले एउटा लोकतान्त्रिक देश भारतमाथि खुलमखुला आरोप लगाउँदा स्थिति बिग्रिएको हो, उनले भने, कुनै पनि देशले यस्तो आरोप विरलै लगाउँछ । यो भारतलाई स्वीकार हुने कुरा भएन । भारत र क्यानडाबीच सम्बन्धमा दरार आएको यो पहिलो पटक भने होइन । सन् १९९८ मा भारतले परमाणु परीक्षण गर्दा क्यानडाले भारतमाथि प्रतिबन्ध लगाएको थियो । वर्षौंसम्म दुई देशबीच उच्चस्तरीय राजनीतिक भ्रमण भएको थिएन । कुनै पनि देशबीच शतप्रतिशत सम्बन्ध राम्रो हुँदैन । केही तलमाथि भएकै हुन्छ, कान्तिपुरसँग महापात्राले भने, तर, अहिलेको स्थिति फरक देखिन्छ । दुवै देशले एकअर्काका डिप्लोमेटलाई देश निकाला गर्नुले सम्बन्धमा खाडल बढाएको छ । अहिले बढेको खाडल केही महिना वा वर्षमा पुरिने सम्भावना नदेखिएको उनको भनाइ छ । मिडिया रिपोर्टहरूका अनुसार क्यानडामा मात्र करिब १० लाख पञ्जाबी बसोबास गर्छन् । दुई देशबीचको सम्बन्ध बिग्रिँदा धेरैतिर प्रभाव पार्न सक्ने प्राध्यापक सिन्हाको भनाइ छ । देशबीचको सम्बन्ध बिग्रिँदा क्यानडामा रहेका भारतीय नागरिक वा भारतीय मूलका क्यानडाका नागरिकले त्यहाँ असुरक्षा महसुस गर्ने स्थिति बन्ने उनले बताइन् । उनीहरूले आफूलाई असुरक्षित महसुस गरे त्यहाँको उद्योग, व्यापार व्यवसायमा नकारात्मक प्रभाव पर्न सक्ने उनको विश्लेषण छ । दुवै देश धेरैतिरबाट जोडिएका छन्, उनले भनिन्, मलाई विश्वास छ, दुवै देशले सम्बन्धलाई लामो समयसम्म खराब रहन दिने छैनन् ।"
भदौमा मात्रै तीन अर्ब लगानी प्रतिबद्धता,"नेपालमा राजनीतिक अस्थिरता, व्यापक भ्रष्टाचार, झन्झटिलो कर्मचारीतन्त्र तथा ऐननियमहरूको कार्यान्वयनमा एकरूपता नभएकाले नेपालमा सम्भावित वैदेशिक लगानीको वातावरणलाई निरुत्साहित बनाएको प्रतिवेदनमा छ । नेपाल सरकारले वैदेशिक लगानीलाई आकर्षित गर्न तत्पर रहेको सार्वजनिक रूपमा जानकारी गराए पनि त्यसको व्यावहारिक र अर्थपूर्ण कार्यान्वयन अझै भएको छैन, प्रतिवेदनमा भनिएको छ, कोरोना महामारीमा थपिएको राजनीतिक अस्थिरताबीच नेपाल वैदेशिक लगानीको आकर्षक गन्तव्य हुन सक्थ्यो । तर माथिका चुनौतीहरूका बाबजुद पनि नेपालमा पछिल्ला वर्षहरूमा प्रत्यक्ष लगानीमा भने वृद्धि भएको छ । नेपालमा विशेष गरी ऊर्जा, पर्यटन, सूचना र सञ्चार प्रविधि, पूर्वाधार र कृषिमा लगानी गर्न पर्याप्त सम्भावना रहेको प्रतिवेदनमा छ ।गत आर्थिक वर्ष ३२७ उद्योगमा ३८ अर्ब ४० करोड ७५ लाख रुपैयाँ बराबरको विदेशी लगानी प्रतिबद्धता आएको थियो । तर नेपालमा खुद ५ अर्ब ९६ करोड १३ लाख रुपैयाँ मात्र प्रत्यक्ष विदेशी लगानी (एफडीआई) भित्रिएको छ । कुल ७ अर्ब ७६ करोड ८६ लाख रुपैयाँ विदेशी लगानी भित्रिए पनि १ अर्ब ८० करोड ७३ लाख रुपैयाँ बराबर पुरानो लगानी बाहिरिएकाले खुद विदेशी लगानी ५ अर्ब ९६ करोड १३ लाख रुपैयाँ देखिएको थियो । नेपालमा ५५ राष्ट्रबाट एफडीआई आउने गरेको भए पनि हरेक वर्ष विदेशी लगानीको लाभांशबापत बाहिरिने रकम बढ्दो क्रममा छ । पछिल्लो समय लगानी पनि घट्दै गएको राष्ट्र बैंकको प्रतिवेदनले देखाएको छ । विदेशी लगानी प्रतिबद्धताको सीमा घटाइएकाले पनि मुलुकमा भित्रिने विदेशी लगानी घटेको हुन सक्ने उद्योग विभागका विदेशी लगानी तथा प्रविधि हस्तान्तरण शाखाका निर्देशक शंकरसिंह धामीले बताए । प्रतिबद्धता रकम केही घटे पनि प्रोजेक्टको संख्या बढ्दो नै छ, महिनाअनुसार घटबढ देखिए पनि समग्रमा बढेकै देखिन्छ, विदेशी लगानीको सीमा घटेकाले पनि रकम घटेको हुन सक्छ, उनले भने । विदेशी लगानी भित्र्याउन पछिल्लो समय अनलाइनमार्फत स्वीकृति लिन सक्ने व्यवस्थासमेत गरिएको विभागले जनाएको छ । अनलाइनमार्फत ६ अर्बसम्मको विदेशी लगानीको स्वीकृति लिन सकिने व्यवस्था गरिए पनि अटोमेटिक रुट सञ्चालनमा ल्याउने तयारी भइरहेको उनले सुनाए । आर्थिक वर्ष ०७८७९ मा २९५ वटा उद्योगमा ५४ अर्ब १५ करोड रुपैयाँ विदेशी लगानी प्रतिबद्धता आएको थियो । उक्त वर्ष खुद प्रत्यक्ष विदेशी लगानी १८ अर्ब ५६ करोड ३ लाख रुपैयाँ भित्रिएको थियो । कुल १९ अर्ब २१ करोड ९० लाख भित्रिए पनि ६५ करोड ८७ लाख रुपैयाँ बराबर पुरानो लगानी बाहिरिएको थियो । त्यसैले खुद प्रत्यक्ष विदेशी लगानी १८ अर्ब ५६ करोड ३ लाख रुपैयाँ भित्रिएको हो । आर्थिक वर्ष ०७७७८ मा नेपालमा कुल १९ अर्ब ५१ करोड रुपैयाँ विदेशी लगानी भित्रिएको थियो ।"
पेट्रोलियम ढुवानी बिमाको अनियमिततामा उजुरी नै उजुरी,"काठमाडौं (कास) पेट्रोलियम डिलर्स राष्ट्रिय एसोसिएसनले पेट्रोलियम पदार्थको ढुवानी बिमा शुल्कमा अनियमितता गरेको आरोपमा जिल्ला प्रशासन कार्यालय र राजस्व अनुसन्धान विभागमा उजुरी परेको छ । आयल निगमको डिपोबाट पम्पसम्म इन्धन ढुवानी गरेबापत बिमा शुल्कमा बर्सेनि ठूलो परिमाणमा रकम अपचलन गरेको भन्दै पेट्रोलियम व्यवसायी संघ नेपालले उजुरी दिएको हो । ढुवानी बिमा रकममा अपचलन गरेको भन्दै केही पम्प व्यवसायीले नयाँ संघ खोलेर संस्थापक रुपमै उजुरी दिएका हुन् ।एसोसिएसनले ढुवानी बिमा शुल्कका नाममा संकलन गरेको रकमको हिसाब पारदर्शी रूपमा नदेखाई सरकारलाई बुझाउनुपर्ने राजस्वसमेत चुहावट गरेको संघको आरोप छ । यसले मुलुकभरका पेट्रोलियम व्यवसायीलाई मूअ कर बिजक बिल दिनबाट वञ्चित गरेको संघका महासचिव आत्माराम थापाले पेस गरेको उजुरीमा उल्लेख छ । बिल बिजक नदिँदा वार्षिक रूपमा आन्तरिक राजस्व कार्यालयमा बुझाउनुपर्ने लेखापरीक्षण प्रतिवेदनमा समेत व्यवसायीलाई असर परेको छ । बिमाका नाममा रकम अपचलन गर्ने संघसंस्था वा सञ्चालकलाई इन्धन डिपोबाट मार्गस्थल बिमाका नाममा मूअ कर बिजक बिललाई मात्र मान्यता हुने गरी चिर्कटो रसिदबाट बिमा शुल्क असुल्ने कार्य बन्द गराइदिन अनुरोध छ, जिल्ला प्रशासन कार्यालयलाई पठाएको पत्रमा भनिएको छ, चिर्कटोका आधारमा राजस्व छली भएकाले तत्काल छानबिन गर्न आग्रह गर्दछौं । संघको पत्रसँगै जिल्ला प्रशासन कार्यालयले ढुवानी बिमासम्बन्धमा स्पष्ट पारिदिन निगमलाई पत्र पठाएको छ । निगमको राय, सुझाव, सम्बन्धित कागजातको प्रमाणित प्रतिलिपिसहित उपलब्ध गराएर छानबिनमा सहयोग गर्न पत्र पठाइएको हो । संघले राजस्व अनुसन्धान विभागलाई पठाएको पत्रमा कर छलीमा सक्रिय संस्थालाई तत्काल आवश्यक निर्देशन दिन पनि अनुरोध गरिएको छ । पम्प व्यवसायीबाट उठाइएको शुल्क पारदर्शी भएन । व्यवसायीलाई सुरक्षा पनि भएन, महासचिव थापाले भने, मुलुकभर रहेका १ हजार ५ सय व्यवसायीबाट वार्षिक करोडौं रुपैयाँ संकलन हुन्छ । तर हिसाब पारदर्शी हुँदैन । सरकार र व्यवसायी ठगिएको ठगियै भए ।निगमले इन्धन बिक्री गरेको परिमाण, बिमा कम्पनीमा तिरेको रकम र एसोसिएसनले उठाएको रकम नै फरक छ । ०७९८० मा पेट्रोल र डिजेल बिक्री गरेका हिसाबले ढुवानी बिमा शुल्क १८ करोड १५ लाख रुपैयाँ संकलन भएको छ । तर एसोसिएसनले राष्ट्रिय बिमा कम्पनीमा १२ करोड ३ लाख रुपैयाँ मात्रै शुल्क बुझाएको छ । आर्थिक वर्ष ०७८७९ मा पेट्रोल र डिजेल बिक्री गरेका हिसाबले ढुवानी बिमा १६ करोड ७९ लाख रुपैयाँ संकलन भएको छ । तर एसोसिएसनले ११ करोड ५४ लाख मात्रै बिमा शुल्क तिरेको तथ्यांकमा उल्लेख छ । एसोसिएसनले भने ००८ प्रतिशतको हिसाब रकम उठाउँदै आएको थियो । ००८ प्रतिशतका हिसाबले रकम झन् बढी हुने व्यवसायी बताउँछन् । बिमा शुल्कमा बर्सेनि ठूलो परिमाणमा रकम अपचलन गरेको आरोप लागेपछि एसोसिएसनले केही मात्रामा शुल्क घटाइसकेको छ । बिमा शुल्कका नाममा निगमले प्रतिलिटर ००६ प्रतिशतका दरले रकम उपलब्ध गराउँदै आएको छ । तर एसोसिएसनले पम्प व्यवसायीबाट ००८ प्रतिशतका दरले रकम उठाउँदै आएको थियो । व्यवसायीबाट उठाइएको रकम अपचलन भइरहेको आलोचना भएपछि एसोसिएसनले शुल्क घटाएको हो । भ्याटसहित गरेर गरेर ६ पैसा ६७ दाम उठाउने निर्णय भएको एसोसिएसनका अध्यक्ष लीलेन्द्र प्रधानले जनाए ।"
५ रुपैयाँमा नबिकेको बन्दागोभी किलोको ५० रुपैयाँ,"(सल्यान)चार महिनाअघि भाउ नपाएर किसानको खेतबारीमै कुहिन थालेको बन्दागोभीले अहिले उच्च भाउ पाएको छ । बुटवल, नारायणगढलगायत सहरमा माग बढेपछि किसानले उत्पादन गरेको बन्दागोभीले राम्रो भाउ पाएको हो । अहिले स्थानीय बजारमा समेत बन्दागोभी प्रतिकिलो ५० रुपैयाँमा बिक्री भइरहेको छ । केही महिनाअघि कुहिएर खेर जाँदा एउटै किसानले दुई लाखसम्म घाटा बेहोर्नुपरेको थियो । यस पटक तराईमा वर्षाले गर्दा उत्पादनमा गिरावट आएका कारण बन्दाले राम्रो भाउ पाएको स्थानीय किसान चिरन बुढाले बताए । चार महिनाअघि नबिकेर उखेल्दै फाल्दै गरेका थियौं, उनले भने, बाँकी रहेको बन्दा अहिले धमाधम बिक्री भइरहेको छ, त्यो पनि झन्डै १० गुणा बढीमा । सल्यानमा एक दशकयता बन्दागोभीले उच्च भाउ पाएको कपुरकोट गाउँपालिका उपाध्यक्ष प्रकाश भण्डारीले जनाए । राजनीतिसँगै व्यावसायिक कृषि व्यवसायमा लागेका उनले झन्डै १० रोपनी क्षेत्रफलमा तरकारी खेती गरिरहेका छन् । गत वर्षसम्म बन्दागोभीबाट ३ लाख रुपैयाँसम्म कमाइरहेका उनले यो वर्ष ८ लाख रुपैयाँको बन्दागोभी बिक्री गरे । अहिले त माग पुर्याउनै मुस्किल भइसक्यो, उनले भने, तराईमा उत्पादन कम हुँदा हामीलाई फाइदा भयो । उनले १ सय ८० क्विन्टल बन्दा बाहिर पठाइसकेका छन् भने झन्डै ५० क्विन्टल बन्दागोभी बारीमा छ ।कपुरकोटमा किसानले ३० वर्षदेखि बेमौसमी तरकारी खेती गर्दै आएका छन् । बन्दागोभीको भाउ अहिलेसम्मकै उच्च भएको कृषि प्राविधिक सुमन शर्माले जनाए । अहिले अधिकांश तरकारीको भाउ बढिरहेकाले किसानले यो वर्ष मनग्गे आम्दानी गरेका छन् । ७ रोपनी जग्गामा बेमौसमी तरकारी खेती गरेर असारअघिसम्म १०१२ रुपैयाँ प्रतिकिलो बन्दा बिक्री गरेकी कपुरकोटकै ललिता ओलीले धेरै वर्षपछि बन्दागोभीले राम्रो भाउ पाएको बताइन् । गत वर्षसम्म बन्दागोभी बिक्री गरेर बढीमा १ लाख रुपैयाँसम्म आम्दानी हुन्थ्यो, उनले भनिन्, अहिलेसम्म ५० क्विन्टल बन्दा बिक्री गरिसकेकी छु, २ लाख ५० हजार कमाइ भयो, अझै आधा बन्दा बारीमै छ । प्रतिकिलो ५० रुपैयाँसम्म बन्दा बिक्री भएको कपुरकोट कृषि उपज केन्द्र तथा हाटबजार सञ्चालक समितिका अध्यक्ष तिलक शर्माको भनाइ छ । भदौ पहिलो सातादेखि दैनिक १० टनसम्म बन्दा जिल्लाबाहिर गइरहेको छ । भदौमा मात्र झन्डै १ करोड रुपैयाँको २ सय टन बन्दा जिल्ला बाहिर गएको छ ।"
अर्थ संक्षेप,"जीडब्लूएमका गाडी किन्दा ग्लोबल आईएमईको सहज कर्जा काठमाडौं (कास) ग्लोबल आईएमई बैंक र जीडब्लूएमको आधिकारिक वितरक भीजी इम्पेक्सबीच व्यावसायिक सहकार्य भएको छ । जीडब्लूएमका विद्युतीय तथा इन्धनमा आधारित गाडी किन्ने ग्राहकलाई सहुलियत ब्याजमा कर्जा प्रवाह गर्ने गरी सम्झौता भएको हो । सम्झौताअनुसार बैंकले भीजी इम्पेक्स र उक्त कम्पनीका आधिकारिक विक्रेताले बिक्री गर्ने इन्धनमा आधारित ह्याभल ब्रान्डका एसयूभी, पावर ब्रान्डका पिकअप तथा ओआरए ब्रान्डका विद्युतीय सवारी खरिद गर्नेले सहुलियत रूपमा कर्जा पाउनेछन् । समझदारीपत्रमा बैंकका साना तथा मझौला कर्जा विभाग प्रमुख रूपेन्द्र वाग्ले र भीजीका उपाध्यक्ष रूपेश शर्मा भट्टले हस्ताक्षर गरे । होन्डाको एलिभेट किन्दा ७५ हजार छुट र अफर काठमाडौं (कास) नेपालमा होन्डा गाडीको आधिकारिक वितरक स्याकार ट्रेडिङ कम्पनीले एलिभेट गाडी किन्नेलाई नगद ७५ हजार छुटसहितको अफर ल्याएको छ । होन्डाले पहिलो १० ग्राहकका लागि ७५ हजार छुटका साथै थप नगद छुट प्रदान गर्ने जनाएको छ । कम्पनीले हालै एक कार्यक्रमबीच नयाँ गाडी सार्वजनिक गरेको हो । एलिभेटमा यसको विशिष्ट फ्रन्ट ग्रिल र अत्याधुनिक देखिने एलईडी प्रोजेक्टर हेडल्याम्पहरूद्वारा हाइलाइट गरिएको डिजाइन छ, जसले गर्दा यो सडकमा फरक देखिन्छ, होन्डाले भनेको छ । १५ लिटर पेट्रोल इन्जिनमा उपलब्ध एलिभेटको मूल्य ५६ लाख ३५ हजार रुपैयाँदेखि सुरु हुने कम्पनीले जनाएको छ । ग्लोबल आईएमईको वरिष्ठ नायब सीईओमा रेग्मी काठमाडौं (कास) ग्लोबल आईएमई बैंकको वरिष्ठ नायब प्रमुख कार्यकारी अधिकृत (वरिष्ठ नायब सीईओ) मा सुरेन्द्रराज रेग्मी नियुक्त भएका छन् । बैंकको सञ्चालक समितिले रेग्मीलाई असोज १ देखि लागू हुने गरी वरिष्ठ नायब सीईओमा बढुवा गरेको हो । करिब तीन दशकदेखि बैंकिङ क्षेत्रमा कार्यरत रेग्मी ०६५ वैशाखमा नायब प्रबन्धक तहबाट ग्लोबल आईएमई बैंकमा प्रवेश गरेका थिए । रेग्मी यसअघि नायब प्रमुख कार्यकारी अधिकृत थिए । उनीसँग बैंकिङ क्षेत्रको करिब ३५ वर्ष लामो अनुभव छ । त्रिभुवन विश्वविद्यालयबाट एमए (अर्थशास्त्र) तथा बेलायतको युनिभर्सिटी अफ वेल्सबाट एमबीए गरेका रेग्मीले ग्लोबल आईएमई बैंकमा कर्जा व्यवस्थापन, जोखिम तथा नियन्त्रण, बैंकिङ अपरेसन, जोखिम व्यवस्थापन, अनुपालन, शाखा सञ्चालनलगायत विभागमा काम गरिसकेका छन् । कृषि विकास बैंक र घरघरमा डाक्टरबीच सहकार्यकाठमाडौं (कास) कृषि विकास बैंक र घरघरमा डाक्टर प्रालिबीच व्यावसायिक सहकार्य भएको छ । घरघरमा डाक्टर प्रालिका अध्यक्ष हेमा जीसी र बैंकका उपमहाप्रबन्धक यज्ञप्रकाश न्यौपानेले सहकार्यको सम्झौतापत्रमा हस्ताक्षर गरे । दुवै पक्षबीच भएको सम्झौताअनुसार बैंकले घरघरमा डाक्टरका ग्राहकको ५ लाख रुपैयाँ बराबरको दुर्घटना बिमासहित बैंक खाता खोली कारोबारमा सहजता कायम गर्नेछ । घरघरमा डाक्टर प्रालिका देशभर रहेका सेवाग्राही, कर्मचारीको तलब बचत खातालगायत कर्जा, बैंक जमानत तथा प्रतीतपत्र कारोबारसमेत बैंकले गर्ने गरी सम्झौता भएको न्यौपानेले जानकारी दिए । भाइबरसँग जोडिए सस्तो टिकट्स, बस सेवा र सेफ नेपाल काठमाडौं (कास) राकुटेन भाइबरसँग सस्तो टिकट्स, बस सेवा र सेफ नेपाल जोडिएका छन् । प्रयोगकर्ताहरूले विश्वव्यापी रूपमा वानटुवान भिडियो कल, ग्रुप मेसेजिङलगायत सेवा उपलब्ध गराउँदै आएको भाइबर एपबाट नेपालमा अब सस्तो टिकट्स, बस सेवा र सेफ नेपालका सेवा लिन पाइने भएको हो । काठमाडौंमा मंगलबार आयोजित एक कार्यक्रममा यसबारे जानकारी दिइयो । सस्तो टिकट्सको इनएप बुकिङले हाम्रो नेपाल यात्रा अझ सुविधाजनक बन्दै छ, भाइबरले जारी गरेको विज्ञप्तिमा भनिएको छ । चाडपर्वको मौसम सुरु भएका बेला बस सेवा जोडिँदा यसले सर्वसाधारणले सजिलै ईप्लेटफर्ममार्फत नेपालभित्रै विभिन्न ठाउँमा जाने सवारी र नेपालबाट दिल्लीबनारससम्मका गाडीको बुकिङ गर्न सक्ने पनि भाइबरले बताएको छ । भाइबरको सस्तो टिकट्स च्याटबटमार्फत आन्तरिक र अन्तर्राष्ट्रिय उडानका लागि उडान बुकिङ सेवा सहज बनेको पनि विज्ञप्तिमा जनाइएको छ । यसमा बम्पर अफरअन्तर्गत उडान र आवासको पूर्ण सुविधासहित दुई जनाका लागि थाइल्यान्ड यात्रा गर्न पाउने सुविधा पनि रहेको भाइबरले जनाएको छ । वैदेशिक रोजगारीमा रहेकालाई सोनापुरको आईपीओ बाँडफाँट काठमाडौं (कास) सोनापुर मिनरल्स एन्ड आयलले वैदेशिक रोजगारमा रहेकालाई खुलाएको प्राथमिक सेयर (आईपीओ) बाँडफाँट गरिएको छ । एनआईएमबी एस क्यापिटलको निष्कासन तथा बिक्री प्रबन्धकत्वमा कम्पनीले वैदेशिक रोजगारमा रहेकालाई १२ लाख १६ हजार ५ सय ६८ कित्ता साधारण सेयर प्रतिकित्ता अंकित मूल्य १ सयमा प्रिमियमबापत १३७ रुपैयाँ ५८ पैसा थप गरी २३७ रुपैयाँ ५८ पैसा दरमा खुलाएको थियो । ३० हजार ३ सय ४८ जना आवेदकबाट १६ लाख ९२ हजार ९ सय कित्ताका लागि आवेदन परेकामा १० देखि ४० कित्तासम्म माग गर्ने १० हजार ५ सय ९१ जना आवेदकले मागबमोजिम नै सेयर पाएको क्यापिटलले जनाएको छ । ५० देखि ३ हजारसम्म कित्ता माग गर्ने १९ हजार ७ सय ५७ आवेदकलाई ४० कित्ताका दरले बाँडफाँट गरिएको छ । बाँकी १ लाख ८० हजार २ सय २८ कित्ताको हकमा ५० देखि ३ हजार कित्तासम्म माग गर्नेबाटै गोलाप्रथाद्वारा थप १० कित्ताका दरले १८ हजार २२ जना आवेदक छनोट गरी बाँडफाँट गरियो ।"
जटिल रोगको उपचार कर्णालीमै,"(सुर्खेत)पश्चिम नवलपरासीको बर्दघाट नगरपालिका४ का २२ वर्षीय युवक दुवै मिर्गौलामा खराबी आएपछि ५ वर्षदेखि डाइलासिस गराउँदै आएका थिए । आर्थिक अवस्था कमजोर भएकाले समयमै मिर्गौला प्रत्यारोपण गर्न नसकेका उनले नेपालमात्र हैन भारतका विभिन्न अस्पताल पुगेर डाइलाइसिस गराए । निजी अस्पतालमा प्रत्यारोपण गर्न १५ देखि २० लाखसम्म खर्च लाग्थ्यो, पैसाको जोहो गर्न नसक्दा प्रत्यारोपन गर्न सकेको थिएन, सुर्खेतस्थित कर्णाली प्रदेश अस्पतालमा झन्डै दुई महिनाअघि मिर्गौलाको सफल प्रत्यारोपण गरेका उनले भने, निःशुल्क प्रत्यारोपण गर्न पाइयो, अहिले कर्णालीले नै मलाई जीवनदान दिएको अनुभूति भएको छ । उनी कर्णालीमा मिर्गौला प्रत्यारोपण हुने थाहा पाएपछि यहाँ आएका हुन् । कालीकोट शुभकालिका गाउँपालिका६ की नैना सुनारले एक महिनाअघि प्रदेश अस्पतालमै कम्मरको जोर्नी प्रत्यारोपण (हिप रिप्लेसमेन्ट) गरिन् । उनले त्यसका लागि नेपालगन्ज मेडिकल कलेज, काठमाडौंस्थित त्रिवि शिक्षण अस्पताललगायत विभिन्न अस्पताल धाइन् । पछि कर्णाली प्रदेश अस्पतालमै आफ्नो उपचार सम्भव भएको उनको भनाइ छ । अरू अस्पतालमा कम्तीमा ५ लाख रुपैयाँ लाग्छ भने । त्यत्रो खर्च जुटाउनै समस्या थियो, उनले भनिन्, आफ्नै प्रदेशमा जोर्नी प्रत्यारोपण गराउन पाइयो, अहिले स्वास्थ्यमा सुधार हुँदै छ । उनले अस्पतालमा दुई लाख रुपैयाँमै कम्मरको जोर्नी प्रत्यारोपण गराएकी हुन् । आफूजस्तै कतिपय दुर्गमका महिलालाई आर्थिक अवस्था कमजोर हुँदा सामान्य उपचारबाट वञ्चित भएको उनको भनाइ छ । कर्णाली प्रदेश अस्पतालले २ वर्षदेखि हिप रिप्लेसम्यान गरिरहेको जनरल सर्जन डा विकास खड्काले बताए । उनका अनुसार प्रदेश अस्पतालले क्यान्सरका सानातिना अप्रेसनसमेत गर्दै आएको छ । पेटका सबैखाले अप्रेसन हुन्छन्, मिर्गौला प्रत्यारोपण सुरु गरेयता सबैको विश्वास पनि बढिरहेको छ, उनले भने । उनले अस्पतालमा मुटु र क्यान्सरको जटिल शल्यक्रियाबाहेक सबै प्रकारका रोगको उपचार भइरहेको बताए । पछिल्लो समय कर्णाली अस्पताल भरोसाको केन्द्र बनेको जनाए । अस्पतालले सहिद धर्मभक्त राष्ट्रिय प्रत्यारोपण केन्द्रको समन्वयमा गत माघ २१ गतेदेखि मिर्गौला प्रत्यारोपण सेवा सुरु गरेको थियो । राष्ट्रिय प्रत्यारोपण केन्द्रका कार्यकारी निर्देशक डा पुकारचन्द्र श्रेष्ठले काठमाडौंले सबै बिरामीको चाप थेग्न नसक्ने भएकाले कर्णालीमा केन्द्रका चिकित्सकको प्रत्यक्ष निगरानीमा मिर्गौला प्रत्यारोपण भइरहेको बताए । २०१९ सालमा स्थापना भएको जिल्ला अस्पताल २०७५ मा कर्णाली प्रदेश अस्पतालका रूपमा रुपान्तरण भएको हो । दक्ष चिकित्सकको अभाव झेल्दै आए पनि अस्पताल पछिल्लो समय कर्णालीसहित सुदूरपश्चिम र लुम्बिनी प्रदेशका केही जिल्लाका बिरामीको भरोसाको केन्द्र बनेको स्थानीय कृष्ण श्रेष्ठले बताए । पहिला बिरामी हुनासाथ नेपालगन्ज र काठमाडौं कुद्नुपर्थ्यो, उनले भने, अहिले घरआँगनमै ठूलो रोगको उपचार हुन्छ । प्रदेश अस्पतालमा आँखाको शल्यक्रिया, फिस्टुलाको उपचारसहित अधिकांश अप्रेसनको सुविधा छ । अस्पतालले कर्णालीमा फिस्टुलाका बिरामी बढ्दै गएपछि १७ बेडको उपचार केन्द्र पनि सञ्चालनमा ल्याएको छ । अस्पतालमा विभिन्न १२ वटा अप्रेसन थिएटर छन् । जसमा ६ वटा मोडुलर हुन् । सोलार प्लान्टबाट ५ सय बिरामी र अस्पतालका कर्मचारीलाई खाना पकाउने व्यवस्थासमेत गरिएको अस्पतालका निर्देशक प्राडा डम्बर खड्काले बताए । उनका अनुसार अस्पतालमा १९ शय्याको आईसीयू र १३ बेडको एनआईसीयू सञ्चालनमा छ । गत वर्ष १ लाख ९१ हजार बिरामीले ओपीडीमार्फत सेवा पाएको अस्पतालले जनाएको छ ।निर्देशक डा खड्काले ५ वर्षअघिसम्म आवश्यक उपकरण नहुँदा बिमारले छट्पटाएका बिरामी जिल्ला बाहिर रेफर गर्दाको पीडा झल्झली याद आउने बताए । कतिपय बिरामीले त रेफर गर्दागर्दै बाटोमै ज्यान गुमाए, त्यो दुःख सम्झेर सबै प्रकारका बिरामीको उपचारमा चाहिने उपकरणको जोहो गरिएको छ, उनले भने, केही विशेषज्ञ चिकित्सकको अभाव भए पनि अहिले सबै खाले शल्यक्रिया र उपचार प्रवाह गरिरहेका छौं । मिर्गौला प्रत्यारोपण पनि अस्पतालबाट गर्न थालेपछि छिमेकी प्रदेशका अस्पतालहरूबाट पनि बिरामी रेफर हुन थालेको उनको भनाइ छ । उनका अनुसार अस्पतालमा बर्सेनि झन्डै ९ हजार सानाठूला अप्रेसन हुन्छन् । गत वर्ष झन्डै ६ हजार बिरामीको जटिल शल्यक्रिया गरिएको उनको भनाइ छ । गत वर्षभन्दा यो वर्ष बिरामीको चाप झन्डै ५३४३ प्रतिशतले बढेको उनले जनाए । अस्पतालले जनरल मेडिसिन, सर्जरी, न्युरो सर्जरी, बाल रोग, स्त्री रोग, नाक, कान, घाँटी, हाडजोर्नी तथा नसा रोग, डाइलासिस, रक्त सञ्चारलगायतका सेवा दिँदै आएको छ । तर जनशक्ति अभावको समस्या भने कायमै रहेको अस्पतालका सूचना अधिकारी विनोद बस्नेतले बताए । उनका अनुसार अस्पतालमा ३ सय २५ दरबन्दी रहेकोमा १ सय ५२ जना मात्र स्थायी छन् । अस्पतालले धेरैजसो छात्रवृत्ति र करारका विशेषज्ञ चिकित्सकबाट सेवा प्रवाह गरिरहेको छ । उनले २२ जना स्थायी चिकित्सक कार्यरत रहेको जानकारी दिए । अस्पतालमा करारसहित ४८ विशेषज्ञ चिकित्सक, ३५ जना मेडिकल अधिकृत र १ सय ९१ जना नर्सिङ कर्मचारी कार्यरत छन् । अस्पतालमा पछिल्लो समय मिर्गौलाको पत्थर फुटाल्ने लेजर मेसिन, स्तनको क्यान्सरको निदान गर्ने मेसिन, छालाको दाग हटाउने लेजर मेसिन र ७ वटा अक्सिजन भ्याकुम प्लान्ट सञ्चालनमा छन् । त्यस्तै मिर्गौलाको डाइलासिस मेसिन, न्युरोलोजीका विभिन्न उपकरण र एमआरआई मेसिन पनि अस्पतालमा जडान गरिएको उनले बताए ।अस्पतालमा अहिले दैनिक ३० वटासम्म अप्रेसन हुने गरेका छन् । टाउको, मेरुदण्ड, हिप रिप्लेसमेन्ट, आँखाको शल्यक्रिया, पित्तथैली र मिर्गौलाको पत्थरीको शल्यक्रियालगायतमा बिरामीको चाप बढी रहेको अस्पतालले जनाएको छ । स्त्री रोग विशेषज्ञ डा कृतिका थापाले प्रसूति सेवामा काठमाडौंको शिक्षण अस्पतालभन्दा बढी चाप प्रदेश अस्पतालमा रहेको बताइन् । उनका अनुसार सुर्खेतमा नेपाली सेनाको एयर बस स्थापना भएपछि कर्णाली र सुदूरपश्चिम प्रदेशका अधिकांश जिल्लाबाट जटिल अवस्थाका गर्भवतीलाई प्रदेश अस्पतालमै सेनाको हेलिकोप्टरले चार्टर गरेर ल्याउने गरिएको छ । अस्पतालको तथ्यांकमा आर्थिक वर्ष २०७०८० मा ५ हजार ४ सय २५ जना प्रसूति भएकोमा १ हजार ४ सय ७५ जनाको शल्यक्रिया गरिएको थियो । अहिले अस्पतालले ३ सय बेडबाट उपचार सेवा दिइरहेको छ । अस्पतालमा बिहान ८ बजेबाट ओपीडी सेवा प्रवाह भइरहेको छ । अस्पतालले कर्णालीमा आउने चिकित्सक र स्वास्थ्यकर्मीलाई उत्साही गर्न ९ प्रतिशत अतिरिक्त भत्ताको व्यवस्था गरेको छ भने शल्यक्रिया समूहका चिकित्सक र स्वास्थ्यकर्मीलाई ५० प्रतिशत प्रोत्साहन भत्ता उपलब्ध गराइरहेको छ । प्रदेश अस्पताले एमडीएमएस कार्यक्रम सञ्चालन गर्ने तयारी गरेको छ । प्रदेश सरकारले सुर्खेत स्वास्थ्य विज्ञान प्रतिष्ठान स्थापना विधेयक पारित गरेपछि चालु आर्थिक वर्षबाटै एमडीएमएस अध्ययनका लागि आवश्यक तयारी थालिने निर्देशक डा खड्काले बताए । उनका अनुसार स्वास्थ्य प्रतिष्ठान सञ्चालनमा आएपछि कर्णालीका कुनै पनि जिल्लामा विशेषज्ञ डाक्टरको अभाव हुने छैन । जसका लागि प्रदेश सरकारले कर्णाली प्रदेशसभामा विधेयक लैजाने तयारी गरेको उनले जानकारी दिए । सामाजिक विकासमन्त्री खड्कबहादुर पोखरेलले स्वास्थ्य विज्ञान प्रतिष्ठान बनाउने विधेयक प्रदेशसभाबाट पारित हुने समय कुरिरहेको बताए । उनका अनुसार अस्पताललाई ५ सय शय्याको बनाउने तयारी भइरहेको छ । कर्णाली प्रदेशमा जटिल रोगको उपचार मात्र होइन, डाक्टर पनि उत्पादन गर्दै आएको छ । २०६८ सालमा स्थापना भएको जुम्लास्थित कर्णाली स्वास्थ्य विज्ञान प्रतिष्ठानले २ वर्षदेखि जुम्लामै एमबीबीएस पढाइरहेको छ । प्रतिष्ठानका उपकुलपति डा मंगल रावलले प्रतिष्ठानले अबको दुई वर्षमा ८० जना एमबीबीएस चिकित्सक उत्पादन भइसक्ने जानकारी दिए । उनका अनुसार प्रतिष्ठानमा विभिन्न १३ वटा विषयमा स्नातक र स्नातकोत्तर तहको अध्यापन भइरहेको छ । यो वर्ष झन्डै ४ सय ५० विद्यार्थी प्रतिष्ठानमा अध्ययनरत छन् । प्रतिष्ठानले एमजीडीपी, एमबीबीएस, बीएमएस, बीएनस, बीपीएच, बी फर्मालगायतका विषय अध्यापन गराइएको छ । कुनै बेला कर्णालीमा सिटामोल नपाएरै बिरामीले ज्यान गुमाउनुपर्ने बाध्यता थियो, उनले भने, अहिले समय फेरिएको छ, दुर्गममै डाक्टर उत्पादन गर्ने गरी सुगमका विद्यार्थीलाई डाक्टरी र विशेषज्ञ शिक्षा दिइरहेका छौं । प्रतिष्ठानमा ४ वटा शिक्षालय स्थापना गरिएको छ । प्रतिष्ठानले स्कुल अफ नर्सिङ, स्कुल अफ मेडिसियन, स्कुल अफ फार्मेसी र स्कुल अफ पप्लिक हेल्थमार्फत दक्ष चिकित्सक र स्वास्थ्यकर्मी उत्पादन गरिरहेको हो । प्रतिष्ठानको शिक्षण अस्पतालमा दैनिक झन्डै ६ सय बिरामीले उपचार सेवासमेत लिइरहेका छन् । प्रतिष्ठानमा अहिले ३ सय शय्याको उपचार सेवा प्रवाह भइरहेको छ । दैनिक ३० जना हाडजोर्नीका बिरामी भर्ना हुने गरेको अस्पतालको तथ्यांक छ । अधिकांश बिरामी हुम्ला, कालिकोट, मुगु र डोल्पाबाट आउने गरेको शिक्षण अस्पतालका निर्देशक एवं हाडजोर्नी विशेषज्ञ डा पुजन रोकायाले बताए । उनका अनुसार अस्पतालमा अहिले सबैखाले रोगको शल्यक्रिया सेवा प्रवाह भइरहेको छ । चालु आर्थिक वर्षमा ५ सय २० जना हाडजोर्नीका बिरामी निको भएर घर फर्किएका छन् । प्रतिष्ठानले गत वर्ष झन्डै २ लाख बिरामीको उपचार गरेको थियो । जसमा ४ हजार ३ सय ८५ जनाको मेजर अप्रेसन गरिएको उनले जानकारी दिए ।"
खाद्यान्न किन्न २ दिन पैदल,"(मुगु)चीनसँग सीमा जोडिएको जिल्लाको एकमात्र व्यापारिक नाका नखुल्दा मुगुमकार्मारोङवासी सास्ती भोग्न बाध्य छन् । कोरोना महामारी फैलिएदेखि बन्द चीन सीमास्थित नाग्चेनाग्ला नाका नखुल्दा स्थानीयलाई खाद्यान्न र दैनिक उपभोग्य सामग्री खरिदमा सास्ती भोग्नुपरेको हो ।कोरोना महामारीका कारण चीनले ४ वर्षअघि उक्त नाका बन्द गरेको थियो । तर छिमेकी हुम्लाको हिल्सालगायतका नाकाहरू खुले पनि नाक्चेनाग्ला नाका अझै खुल्ने निश्चित नहुँदा स्थानीय महँगीको मारमा परेका छन् । ४ वर्षअघिसम्म हरेक वर्ष साउन १५ देखि ३० सम्म चीन सरकारले व्यापारिक हाटबजार लगाउने गर्थ्यो । जहाँबाट किनेको खाद्यान्नले स्थानीय वर्षभरिको जोहो गर्थे ।नाका नखुलेपछि चीन सीमासँग जोडिएका चितै, डोल्फु, कार्ती, किम्री, माग्री, महलगायत १२ बस्तीका बासिन्दा खाद्यान्न किन्न २ दिन हिँडेर गमगढी, छाइल, पुलुलगायतका बजार धाउन बाध्य छन् । चीन सीमामा १ दिनमा पुगिन्छ, तर अहिले खाद्यान्न किन्न २ दिन हिँड्न बाध्य छौं, मुगुमकार्मारोङ गाउँपालिका२ मुगुगाउँका सोनाम तामाङले भने, गाउँमा एक वर्षमा एक बाली उवा मात्र फल्छ, त्यसले ३ महिना पनि खान पुग्दैन, यहाँका बजारमा मोटो चामल पनि ५० किलोको बोरालाई ३ हजार ५ सयमा किन्नुपर्छ, नाका खुलेको भए १५ सयमा पाइन्थ्यो । उनले गाउँमा खाद्य व्यवस्था तथा व्यापार कम्पनीको डिपो भए पनि कहिल्यै चामल नहुने भएकाले ऋण काढेर भए पनि बजारको महँगो चामल उपभोग गर्नुपरेको सुनाए । नेपालतिरको खाद्यान्न र दैनिक उपभोग्य सामग्री धेरै महँगो हुँदा आफूहरूलाई समस्या भएको माग्रीगाउँका भुटेन तामाङले बताए । यताबाट जडीबुटी लिएर जान्थ्यौं, त्यही पैसाले चीनबाट खाद्यान्न किनेर ल्याउँथ्यौं, उनले भने, नेपालतिर जडीबुटी पनि बिक्दैन, नाका नखुल्दा दैनिक जीवन निर्वाह गर्न मुस्किल भएको छ । कोरोनापछि नाका खुल्ने आशा गरे पनि अहिले निराश हुनुपरेको उनको गुनासो छ ।यो वर्ष पनि नाका खुल्ने निश्चित नभएको मुगुमकार्मारोङ२ का वडाध्यक्ष च्यावा तामाङले बताए । यो वर्ष चीनले पक्कै नाका खुलाउँछ भन्ने ठूलो आशा थियो, उनले भने, असोज लागिसक्यो, उताबाट नाका खुलाउने खबर आएको छैन । पहिले साउनमै खुल्ने उत्तरी नाका अहिलेसम्म पनि नखुलेको उनको भनाइ छ । उनका अनुसार उक्त हाटबजार १९७५ देखि नै सीमा क्षेत्रमा लाग्दै आएको थियो । नाका नखुल्दा मुगु र तिब्बतको व्यापारिक र मितेरी साइनो टुट्ने अवस्था आएको उनले बताए । उनका अनुसार सीमा क्षेत्रका अधिकांश बासिन्दाले चीनका स्थानीयसँग मितेरी सम्बन्ध गाँसेका छन् । सस्तो मूल्यमा नुनदेखि चामल, घिउ, तेल, मैदा, दाललगायत तिब्बती उपभोग्य वस्तु उपभोग गर्दै आएका कार्मारोङवासी अहिले महँगो नेपाली वस्तु उपभोग गर्नुपर्ने बाध्यतामा रहेको गाउँपालिका अध्यक्ष छिरिङक्याप्ने लामाले बताए । उनका अनुसार नाक्चेनाङ्ला नाका बन्द हुँदा दसैंतिहारका लागि तिब्बती भेडाच्याङ्ग्रा पनि आउन छाडेका छन् । स्थानीयले संकलन गरेको यार्चागुम्बा, पाँचऔंले, गुच्छीच्याउ, भोल्तेलगायतको जडीबुटीले पनि भाउ पाउन समस्या भएको उनको भनाइ छ ।"
सबैको नजरमा रहने एसियाड स्टार,"पहिलो जितबाट टाढाहाङचउ (कास) लागिरेहको थियो नेपाली पुरुष भलिबल टिमका लागि मंगलबार दिन विशेष रहनेछ । त्यसमाथि हाङचउ एसियाली खेलकुदमा नेपालले पेस गरेको चुनौती नै यही स्पर्धामा थियो । समूह बी को लिग चरणको खेलमा नेपालले पहिलो सेटमै बलियो मानिएको बहराइनविरुद्ध अग्रता लिएपछि चाइना टेक्सटाइल कभर्डहलमा हलचल नै मच्चिएको थियो । तर, यो लामो समय भने टिकेन । अन्ततः नेपाल चार सेटमा पराजित भयो । बहराइन खेलमा पुनरागमन रच्न सफल रह्यो । अन्त्यमा कथाको निचोड रह्यो, नेपाल जित नजिक त पुग्यो, तर यो अझै धेरै टाढा पो रहेछ । रोमाञ्चक साबित खेलमा भर्खर एसियाली च्याम्पियनसिप खेलेर फर्केको बहराइन २०२५, २५२०, २५१८, २५१५ ले विजयी भयो । यससँगै नेपालको एसियाली खेलकुदको पुरुष भलिबलमा पहिलो जितको सपना अधुरै रह्यो । नेपालले एसियाली खेलकुदमा पुरुष भलिबलमा सहभागिता जनाएको यो पाँचौंपल्ट हो, तर नेपाल जित निकाल्न असफल छ । नेपालले पुरुष भलिबलमा यसअघि सन् १९७८, १९८२, १९८६ र २०१८ को संस्करणमा खेले पनि एक जितका लागि नै संघर्षरत छ ।यो हारले नेपालको आफ्नो समूहबाट अर्को चरण प्रवेशको सम्भावना कमजोर भएको छ । नेपालले अब दोस्रो खेलमा बुधबार शक्तिशाली इरानको सामना गर्नेछ । सबैभन्दा पहिले त हाम्रो लागि एसियाली खेलकुदमा खेल्नु नै ठूलो थियो । हामीले राम्रो सुरुआत लियौं, तर त्यसलाई कायम राख्न सकेनौं । म नेपाली टिमको प्रदर्शनमा सन्तुष्ट छु । हाम्रा सबै खेलाडीले आफूले सक्दो नै खेलेको हो, नेपाली टिमका कप्तान मानबहादुर श्रेष्ठले भने । इरानविरुद्धको खेलमा अब आफ्नो टिमले अझ सुधारिएको खेल प्रदर्शन गर्ने योजना रहेको बताए ।नेपालको हारको प्रमुख कारण पहिलो सेटमा जुन प्रकारको मिहिनेतले खेल्न सक्नु बनेको थियो, त्यस्तै प्रदर्शन त्यसपछिका सेटमा भएन र खेलाडी थाकेको देखिए । पहिलो सेटको पहिलो अंक जितेको नेपालले त्यसमा एक समय ९११ ले पछाडि परेको थियो । त्यही स्थितिमा नेपालको प्रदर्शन गजब रह्यो । नेपालले ५ अंकको अग्रता थियो र स्थिति टिमको पक्षमा १४१२ भयो । लगत्तै स्थिति १४१४ को स्थितिमा पुग्यो । त्यसपछि नेपालको प्रदर्शन थप सुधारिएको रह्यो । नेपालले थप राम्रो खेल्यो र अन्त्यमा लगातार ३ अंक बटुल्यो ।बहराइनले दुईपल्ट टाइमआउट लिए पनि त्यसले केही फाइदा गरेन । दोस्रो सेटमा नेपालको प्रदर्शन र स्कोर ठीक उल्टो रह्यो । त्यसमा पनि नेपालले सुरुआती दुई अंक त जित्यो, तर ७७ को स्थितिबाट सेटमा पकड गुमायो । तेस्रो सेटमा नेपालको प्रदर्शन अझ कमजोर रह्यो । अनुभवी बहराइनको प्रदर्शन भने सुधारियो । नेपाली टोलीका प्रशिक्षक हान अबिङले केही प्रमुख खेलाडी कारबाहीमा पर्दा प्रदर्शनको सन्तुलन नमिलेको बताए । उनले नेपाली टिमले पहिलो सेटमा गरेको प्रदर्शन उत्कृष्ट रहेको तर त्यसलाई दोहोर्याउन नसकेको माने । उनले भने, हामीले चीन आउनु अगाडि अभ्यास म्याच खेल्ने अवसर पाएनौं । तर पहिलो सेटमा हाम्रो प्रदर्शन वास्तवमै उच्च रह्यो । यस्तै माथिल्लो स्तरको खेल लगातार जारी राख्न सजिलो भने हुन्न । मलाई भने टिमले राम्रो गरेको लाग्छ । त्यसैले हामी खुसी हुनुपर्छ ।"
साफ यू१९ को तयारी पूरा,"काठमाडौं (कास) अखिल नेपाल फुटबल संघ (एन्फा) ले साफ यू१९ च्याम्पियनसिप २०२३ आयोजनाको तयारी पूरा भएको जनाएको छ । असोज ४ देखि १३ सम्म दशरथ रंगशालामा हुने च्याम्पियनसिपमा ६ देशले लिगकम नकआउटका आधारमा प्रतिस्पर्धा गर्दै छन् ।सबै तयारी पूरा भएको छ, मंगलबार आयोजित पत्रकार सम्मेलनमा एन्फाका प्रवक्ता सुरेश शाहले भने, भुटान र बंगलादेशको टिम आइसकेको छ । बंगलादेश र भारत आज आउँदै छन् । पाकिस्तानी टिम भोलि आउने छ । २ करोड ७७ लाख ३२ हजार ८ सय रुपैयाँ बजेटको प्रतियोगिताको लागि मैदान मर्मतसम्भार तथा टिम व्यवस्थापनका सम्पूर्ण कार्य भइसकेको पनि उनले बताए ।सन् २०१५ मा सुरु भएको पहिलो संस्करणमा घरेलु टिम नेपाल च्याम्पियन भएको थियो । त्यसपछिका संस्करण यू१८ च्याम्पियनसिपको रूपमा आयोजना गरिएको थियो । भुटानमा भएको दोस्रो संस्करण (२०१७) मा पनि नेपालले उपाधि जितेको थियो । तर, फेरि काठमाडौंमा आयोजित २०१९ मा भने नेपाली टिम समूह चरणबाटै बाहिरिएको थियो । त्यसबेला भारत च्याम्पियन भएको थियो । यू २० को रूपमा गत वर्ष भारतमा भएको च्याम्पियनसिप ट्रफी भारतले नै कब्जा गरेको थियो । च्याम्पियनसिप फेरि यू१९ स्वरुपमा फर्किंदा नेपाल, माल्दिभ्स र पाकिस्तान समूह ए मा प्रतिस्पर्धा गर्दै छन् । डिफेन्डिङ च्याम्पियन भारत, गत संस्करणको उपविजेता बंगलादेश र भुटान समूह बी मा छन् । समूहका शीर्ष दुई टिम सेमिफाइनल प्रवेश गर्नेछन् ।"
जुडोको बिदाइ,काठमाडौं (कास) महेन्द्ररत्न क्याम्पसले चीनको हाङचउमा हुने १९ औं एसियाली खेलकुदमा भाग लिने आफ्ना विद्यार्थी तीन खेलाडीलाई मंगलबार बिदाइ गरेको छ । स्नातक तह प्रथम वर्षमा अध्ययनरत तीन जुडो खेलाडीलाई क्याम्पस प्रमुख गेहेन्द्रप्रसाद दाहाल र शिक्षक कोपिलकुमार थापालगायतले सफलताको कामनासहित बिदाइ गरे । इन्द्रबहादुर श्रेष्ठ तथा मनीता श्रेष्ठ प्रधान र देवकीमाया श्रेष्ठले एसियाडमा प्रतिस्पर्धा गर्नेछन् । तीनै खेलाडी पामका उत्पादन हुन् ।
