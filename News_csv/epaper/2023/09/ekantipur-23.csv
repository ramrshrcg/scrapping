शीर्षक,विवरण
आईटी उद्योगमा उन्नति,"सुझावतत्कालीन प्रधानमन्त्री केपी शर्मा ओलीका पालामा प्रधानमन्त्री रोजगार कार्यक्रमअन्तर्गत गठित समितिले तयार पारेको सूचना प्रविधि क्षेत्रको रोजगारीको सम्भावनासम्बन्धी प्रतिवेदनले आईटी जनशक्तिको संख्या बढाउने ७ उपायसहित समग्र सूचना प्रविधि उद्योगको अभिवृद्धिका लागि १५ वटा सुझाव दिएको थियो । प्रत्येक प्रदेशमा सूचना प्रविधिसम्बन्धी कम्तीमा एउटा शैक्षिक संस्था, सूचना प्रविधि संस्थान, प्राथमिक विद्यालयदेखि इन्जिनियरिङ तहका शिक्षकका लागि सूचना प्रविधि तालिम कार्यक्रम, इन्जिनियरिङ कलेजको पाठ्यक्रम सुधार जस्ता सुझाव थिए ।साथै, आईटी उद्योगको प्रवर्द्धनका लागि सरकारले सन् २०१९ को अन्त्यसम्ममा कम्तीमा ० ग्यापको अन्तर्राष्ट्रिय ब्यान्डविथ र देशभर कम्तीमा २५ जीबीपीएसको राष्ट्रिय इन्टरनेट ब्याकबोन सञ्जाल निर्माण गरी विश्वस्तरीय दूरसञ्चार पूर्वाधार तयार पार्नॅपर्ने, नेपाली सफ्टवेयर कम्पनीको रिसर्च र डेभलप्मेन्टमा लगानी बढाउनुपर्ने, नेपाली आईटी कम्पनीहरूको गुणस्तर र अन्तर्राष्ट्रिय मापदण्डअनुरूप भएनभएको प्रमाणित गर्ने प्रणाली बनाउनुपर्ने, आईटीमा आधारित सेवा क्षेत्रका लागि १ सय करोड रुपैयाँको भेन्चर क्यापिटल फन्ड स्थापना गर्नॅपर्ने लगायत सुझाव दिइएको थियो । आईआईडीएसको अध्ययनले पनि पूर्वाधार विकास, लगानी एवं वित्तीय सहयोग, जनशक्ति विकास, नीतिगत सुधार, नेपालको आईटी उद्योगको ब्रान्डिङ र प्रमोसन, सहकार्य र नवप्रवर्तनमा जोड दिन सुझाव दिएको छ । सरकारले व्यापार एकीकृत रणनीतिमार्फत निर्यात हुने प्रमुख वस्तुका रूपमा सूचना प्रविधिमा आधारित वस्तु तथा सेवा र निर्माण सेवाको निर्यातमा नगद प्रोत्साहन दिने कार्ययोजना बनाएको छ । त्यसको अनुमानित लागत ४० अर्ब हुने देखिन्छ । साथै, सूचना प्रविधिमा आधारित सेवा र बीपीओ क्षेत्रको एकीकृत शिक्षा तथा तालिम रणनीति तयार गर्ने सरकारको योजना छ । यसअघिका व्यापार रणनीतिका लक्ष्य पूरा नभएकाले यसलाई पनि संशयको नजर हेरिएको छ । विदेशबाट समन्वय र पहलमा काम ल्याउनुपर्ने सूचना प्रविधि कम्पनीका लागि सरकारी सहयोग र सहजीकरण महत्त्वपूर्ण पाटो हुने गर्छ । अमेरिकी कम्पनीहरूसँग काम गर्ने र लगानीसमेत रहेका सेडारगेट, फ्युजमेसिन्सजस्ता कम्पनीका साना कार्यक्रममा पनि राजदूत पुग्नु र अमेरिकी दूतावासले सक्रिय रूपमा यी कम्पनीहरूको प्रवर्द्धनमा सघाउनुले कुनै बहुदेशीय कम्पनी वा काममा सरकारको समन्वय किन आवश्यक हुन्छ भन्ने उदाहरण दिन्छ ।"
एसियाली खेलकुद आजदेखि,"निमा र वीरबहादुरले अगुवाइ गर्नेउद्घाटन समारोहमा सुरुमै गरिने मार्चपासमा एकएक महिला र पुरुष खेलाडीले नेपालको झन्डा बोक्दै अगुवाइ गर्ने भएका छन् । नेपाल ओलम्पिक कमिटीका अनुसार महिलामा उसुकी निमा घर्तीमगर र पुरुषमा तेक्वान्दोका वीरबहादुर महराले यो ऐतिहासिक अवसर पाउन लागेका छन् । निमा पछिल्लो दुई संस्करणको दक्षिण एसियाली खेलकुद (साग) मा स्वर्ण पदक विजेता हुन् । यस्तै वीरबहादुरले पछिल्लो सागमा स्वर्ण जितेका थिए । उद्घाटन समारोह दुई घण्टाका हुनेछ । त्यसको सुरुमा प्रतियोगितामा सहभागी ४५ देशका खेलाडी तथा पदाधिकारीले मार्चपास गर्नेछन् ।यसका लागि ४० मिनेट छुट्याइएको छ । त्यसपछि केही औपचारिक कार्यक्रम हुनेछन् र अन्त्यमा सांस्कृतिक कार्यक्रम प्रस्तुत गरिनेछ । नेपालले कुल २९ खेलमा सहभागिता जनाउँदै छ । सहभागी हुने खेलाडीको संख्या भने २ सय ५३ रहेको छ । नेपाली टिमका सेफ द मिसन तथा राष्ट्रिय खेलकुद परिषद्का सदस्य सचिव टंकलाल घिसिङले चीनमा हुन लागेको प्रतियोगितामा असल छिमेकीको नाताले यत्तिको सहभागिता स्वाभाविक र सकारात्मक रहेको बताएका छन् । उनले प्रतियोगिताको सफलताको शुभकामना व्यक्त गर्दै नेपाली खेलकुदका लागि यो प्रतियोगिता सिक्ने सबैभन्दा राम्रो थलो रहेको बताए ।यस्तै नेपाल ओलम्पिक कमिटीमा उपाध्यक्ष र कार्यकारी निर्देशकसँगै नेपाली टिमको डेपुटी सेफ मिसन रहेका चतुरान्दराज वैद्यले प्रतियोगितामा नेपालको प्रदर्शन राम्रो रहने विश्वास पोखे । उद्घाटन समारोह अगाडि नै केही खेलका स्पर्धा भने सुरु भइसकेका छन् । त्यसमध्ये नेपालले पुरुष भलिबल, टेबल टेनिस र महिला फुटबलमा आफ्नो चुनौती पेस गरिरहेको छ । शुक्रबारसम्म नेपाली टिममा आधाभन्दा बढी खेलाडी, प्रशिक्षक र पदाधिकारी हाङचउ आइपुगेका छन् । उद्घाटन समारोहपछि प्रतियोगिता द्रुत गतिले अगाडि बढ्नेछ ।"
मलंगवामा कर्फ्यु तोड्दै ढुंगामुढा,"(सर्लाही)गणेश मूर्ति विसर्जन गर्न हिँडेको समूह र अर्को समूहबीच बिहीबार साँझ मलंगवा नगरपालिका३, गणेश चोकमा झडप भएपछि अशान्त बनेको सदरमुकाम शुक्रबार पनि दिनभर तनावग्रस्त देखियो । समुदायबीच थप झडप हुन नदिन भन्दै जिल्ला प्रशासनले बिहीबार राति १० बजेदेखि नै अर्को आदेश नआउन्जेलसम्मका लागि कर्फ्यु आदेश जारी गरेको थियो । तर शुक्रबार बिहानैदेखि कर्फ्युको उल्लंघन गर्दै स्थानीयहरू सडकमा निस्केपछि सदरमुकाम अशान्त बनेको हो । झडपको सुरुवात कसरी र कसले गर्यो भन्नेबारेमा प्रहरीले खुलाइसकेको छैन । बिहीबारको झडपमा भएको ढुंगा हानाहानमा परी ६ जना घाइते भएकामा सबैजना डिस्चार्ज भइसकेका छन् । चक्कु प्रहारबाट घाइते एक युवाको भने थप उपचारका लागि वीरगन्ज लगिएको छ । आक्रोशित युवाहरूको समूहले बिहीबार राति नै मलंगवाका दुईवटा पसलमा आगजनीसमेत गरेका थिए । घटनालाई धार्मिक समूहबीचको झडपको रूप दिँदै केही व्यक्तिहरू भने हिंसा भड्काउन उद्यत रहेको देखिन्छ ।दुई समुदायबीचको विवाद मत्थर पार्न भन्दै स्थानीय प्रशासनले शुक्रबार सर्वपक्षीय भेला डाकेको थियो । त्यही बेला एउटा समूहले प्रशासन कार्यालयमै नाराबाजी र ढुंगामुढा सुरु गरेको थियो । प्रहरीले स्थितिलाई नियन्त्रणमा लिन २३ राउन्ड अश्रुग्यास प्रहार गरेको थियो । प्रहरी नायब उपरीक्षक दीपेन्द्र पन्जियारले थप स्थिति बिग्रन नदिन अश्रुग्यास प्रयोग गर्नुपरेको बताए । नागरिक समाज सर्लाहीका अध्यक्ष उग्रकान्त झाले सबै धर्म र जातजाति मिलेर बसिरहेको समाजमा विवाद घुसाउन खोजिएको बताए । दशकौंदेखि सबै धार्मिक समूहले यो सहरमा निर्बाध आआफ्नो धर्मकर्मको अभ्यास गरिरहेको विगत भएको बताउँदै झाले पछिल्ला दिनमा केही सुनियोजित तवरमा योजनाबद्ध ढंगले समाजिक सद्भाव भाँड्ने प्रयास गरिरहेको तर्क गरे । धार्मिक नारा दिएर समाजलाई भड्काउँदै राजनीति गर्न खोज्ने तत्त्वहरू सक्रिय भइरहेको बताउँदै उनले भने, हिंसा भड्काउने व्यक्ति हो, कुनै धार्मिक समुदाय होइन भन्ने बुझेर दोषीमाथि प्रशासनले कारबाही गर्नुपर्छ । मानवअधिकारकर्मी मुकेश मिश्र हिन्दु र मुस्लिम समुदायबीच सदियौंदेखिको धार्मिक सद्भाव भड्काउन राजनीतिक र आपराधिक पृष्ठभूमिका व्यक्ति लागेको हुन सक्ने बताए । हिंसा भड्काउन सामाजिक सञ्जालको पनि दुरुपयोग भइरहेको उनले बताए । उनले समाजमा अराजकता पैदा गराएर फाइदा लिन खोज्ने समूह अग्रसर भइरहेकाले बताउँदै भने, समाजमा विभिन्न कारणले स्थापित असन्तुष्टिलाई हिंसा भड्काउन खोज्ने समूहले प्रयोग गर्न सक्ने खतरा रहेको बताए ।"
महासभालाई सम्बोधन गरेर प्रधानमन्त्री दाहाल चीनतर्फ,"(न्युयोर्क, अमेरिका)स्रयुक्त राष्ट्रसंघ (यूएन) को ७८ औं महासभालाई बिहीबार सम्बोधन गरेर प्रधानमन्त्री पुष्पकमल दाहाल राति नै न्युयोर्कबाट चीनतर्फ लागेका छन् । न्युयोर्कको ५ दिने भ्रमण सकेर प्रधानमन्त्री दाहाल ८ दिने चीन भ्रमणमा निस्केका हुन् । चीनको हाङचउमा हुने एसियाली खेलकुदको उद्घाटन समारोहमा सहभागी भएपछि प्रधानमन्त्री दाहाल द्विपक्षीय भेटवार्तामा सहभागी हुनेछन् । न्युयोर्कबाट दाहालको सचिवालयसहित परराष्ट्रमन्त्री एनपी साउद, परराष्ट्र सचिव भरतराज पौड्याल र अन्य परराष्ट्र मन्त्रालयका अधिकारी चीनतर्फ लागेका हुन् । चीन जाने टोलीका बाँकी सदस्य पनि नेपालबाट त्यता लागिसकेका छन् । चीन भ्रमणका क्रममा नेपाली पक्षले आफ्नो प्राथमिकताका रूपमा कृषि, भौतिक पूर्वाधार, ऊर्जा र उद्योग क्षेत्रलाई अघि सार्ने भएको छ । साथै डिजिटल इकोनमी, ग्रिन इनर्जीमा पनि सहकार्य गर्ने गरी प्रधानमन्त्रीको भ्रमण सफल हुने परराष्ट्र स्रोतको दाबी छ । चिनियाँ पक्षले चाहेको बेल्ट एन्ड रोड इनिसिएटिभ (बीआरआई) अघि बढाउन आवश्यक परियोजना कार्यान्वयन योजना मा सम्झौता नहुने भएको छ । साथै, नेपालले बीआरआईअन्तर्गत अनुदान पाए लिने तर ऋणमा कुनै पनि परियोजना नलिने भएको हो ।चीनसँग मुख्यतः कृषि र भौतिक पूर्वाधार विकासमा तथा ऊर्जा क्षेत्रमा कुनै न कुनै समझदारी होस् भनेर हामीले लामो समयदेखि नै तयारी गरिराखेका छौं, हाङचउ उड्नुअघि कान्तिपुरसँग प्रधानमन्त्री दाहालले भने, भौतिक पूर्वाधारको क्षेत्र, ऊर्जाको क्षेत्र तथा कृषि र उद्योगको क्षेत्रमा केही न केही समझदारी बन्छ भन्ने मलाई विश्वास छ । परराष्ट्र स्रोतका अनुसार नेपाली पक्षले केरुङरातमाटे २२० केभी प्रसारण लाइन, माथिल्लो किमाथांका जलविद्युत् आयोजना, भैंसीको मासु नेपालबाट निर्यातदेखि नेपालको कृषि क्षेत्रलाई प्राविधिक रूपमा अघि बढाउने, नेपालचीन जोड्ने अधिकांश उत्तरी नाकाहरूलाई सुचारु गर्ने तथा टोखाछहरे सुरुङमार्गको निर्माण गर्ने विषयमा सम्झौता गर्ने तयारी नेपाली पक्षको छ । साथै, भ्रमणका दौरान व्यापार घाटालाई घटाउनका लागि उद्योग क्षेत्रमा निर्यातलाई केन्द्रमा राखिने पनि स्रोतले बतायो ।तर दाहालको भ्रमणका दौरान बीआरआई परियोजना कार्यान्वयन योजनामा हस्ताक्षर नहुने भएको छ । उच्च कूटनीतिक स्रोतका अनुसार, चिनियाँ पक्षले बीआरआई कार्यान्वयनका लागि उक्त योजनामा हस्ताक्षर गर्न आग्रह गरे पनि नेपाली पक्षले अहिले नै त्यसमा हस्ताक्षर नगर्ने जनाएको हो । नेपाली पक्षले यस विषयमा छलफलका लागि थप समय मागेपछि तत्काललाई उक्त सम्झौता टरेको हो । प्रधानमन्त्री दाहालले सन् २०१७ मा आफू नै दोस्रो पटक प्रधानमन्त्री हुँदा बीआरआईमा हस्ताक्षर गरेको कान्तिपुरसँग उल्लेख गर्दै भने, त्यसबेला अहिलेका अर्थमन्त्री परराष्ट्रमन्त्री हुनुहुन्थ्यो । हामीले बीआरआईको समझदारीपत्रमा हस्ताक्षर गरेकै हो । हामीलाई अहिले पनि त्यो सहमति गर्नु सही नै हो भन्ने नै छ । र, बीआरआईअन्तर्गत अगाडि जाने कुरामा सैद्धान्तिक रूपमा हामीलाई कुनै असहमति छैन, दाहालले भने, बीआरआई परियोजना कार्यान्वयन योजनाको सम्झौता पहिले नै टुंगिनुपर्ने थियो । कोभिड१९ को कारणले पनि र नेपालमै राजनीतिक उतारचढावका कारण पनि उक्त सम्झौता टुंगिएन । अहिले फेरि घुमिफिरी म नै प्रधानमन्त्री भएका बेला यो सम्झौता आइपर्यो ।दाहालले उक्त विषयमा सरकारले छलफल गरिराखेको बताए । भोलि हाङचउमा राष्ट्रपति सी चिनफिङसँग मेरो भेट हुन्छ । त्यहाँ कुराकानी भइसकेपछि यो सम्झौताको विषयमा उचित समाधान निकाल्छौं । चीनमा हुने सबै वार्तामा पनि यसलाई कसरी अगाडि बढाउने भन्नेबारेमा समझदारी बन्छ, उनले थपे, मलाई लाग्छ, चीनमा संयुक्त वक्तव्य निस्कने क्रममा यसलाई अगाडि बढाउनेबारेमा र अरू परियोजनाहरूका बारेमा कुरा गर्छौं । दाहालले नेपालले अहिले कुनै पनि ऋण लिन सक्ने स्थिति नरहेको प्रस्ट पारे । उनले बीआरआईअन्तर्गत नेपालले अनुदान भने लिने जानकारी दिए । अनुदान लिने सन्दर्भमा सरकारभित्र कुनै पनि विमति नरहेको पनि उनले बताए । परराष्ट्रमन्त्री साउदले कान्तिपुरसँग बीआरआई परियोजना कार्यान्वयन योजनाका बारे कुराकानी गरेका थिए । उनले बीआरआई परियोजना कार्यान्वयनका बारे विभिन्न तहमा छलफल चलिराखेको प्रस्ट पारे । नेपालमा यसबारे राष्ट्रिय योजना आयोगले गृहकार्य गरिरहेको छ । बीआरआई परियोजनाको अनुदानसम्बन्धी हिस्सालाई कार्यान्वयन गर्न चाहन्छौं । हामी सानो राष्ट्र भएको हुनाले ठूला परियोजना ऋणमा बनाउन सक्दैनौं, उनले थपे, ऋणमा बनेका ठूला परियोजनाहरूले त्यसमा गरेको लगानीको प्रतिफल दिन सक्छ भन्ने ग्यारेन्टी पहिले नै हुन सक्नुपर्छ । त्यो ग्यारेन्टी भएपछि र पर्याप्त अध्ययन भएपछि मात्र हामी त्यो किसिमको आयोजनाको छनोट गर्छौं । उनले बीआरआईलाई अघि बढाउन आवश्यक विकाससम्बन्धी परियोजना र त्यसमा पनि अनुदानका परियोजनाहरू अगाडि बढाउने कुरा नेपालको हितमा रहेको बताए ।प्रधानमन्त्री दाहाल ५ दिन न्युयोर्कमा रहँदा संयुक्त राष्ट्रसंघको दिगो विकासका लक्ष्यहरू (एसडीजी) को कार्यक्रममा सहभागी भए भने अल्पविकसित मुलुकहरूको अध्यक्षको हैसियतमा विभिन्न जलवायु, स्वास्थ्य, एलडीजी र अन्य कार्यक्रममा सहभागिता जनाए । उनले न्युयोर्कमा यूएनका महासचिव एन्टोनियो गुटेरेसलाई भेट्नुका साथै अन्य द्विपक्षीय साइडलाइन भेटवार्तामा व्यस्त रहे । दाहालले न्युयोर्कमा रहेका नेपाली समुदायसँग पनि अन्तर्क्रिया गरेका थिए । दाहाल सन् २००८ पहिलो पटक प्रधानमन्त्री हुँदा महासभामा सम्बोधन गर्न यहाँ आएका थिए ।"
"चार दिनमा २२ फर्मलाई कारबाही, साढे २ लाख जरिवाना","(काठमाडौं)असोज १ देखि सुरु गरिएको चाडपर्वलक्षित अनुगमनमा वाणिज्य, आपूर्ति तथा उपभोक्ता संरक्षण विभागले चार दिनमा २२ वटा फर्मलाई कारबाही गरी २ लाख ५० हजार रुपैयाँ जरिवाना गरेको छ । विभागले बढी चहलपहल हुने क्षेत्र खाद्य, मिठाई, मासु, दूध, लत्ताकपडा, ड्राइफुड, राजमार्गका होटललगायत सबै क्षेत्रमा अनुगमन गरिने जनाएको छ । अनुगमन टोलीले विभिन्न फर्मलाई कारबाहीसँगै कुलेश्वरको एक पसलको चिनीदाल राखिएका ५ वटा कोठा सिलबन्दीसमेत गरेको विभागका प्रवक्ता होमनाथ भट्टराईले बताए । नियमित अनुगमनमार्फत पनि कारबाही गर्ने र जरिवाना तिराउने भइरहेको हुन्छ, उनले भने, असोज ३ मा कुलेश्वरको एक पसलका ५ वटा कोठालाई सिलबन्दी गर्यौं । हिरा ब्रान्डका दुई बोरा चिनी र लुम्बिनी ब्रान्डको मसिनो चिनी दुई बोरा नमुनाका लागि ल्याएका छौं । अनुगमन टोलीले असोज १ मा १८ वटा फर्म अनुगमन गर्दा तीन वटालाई कारबाही गरेको छ । तिनलाई २५ हजार रुपैयाँ जरिवाना गरिएको जनाइएको छ । सामाखुसी र कपूरधाराको रेडिमेड तथा थान कपडा पसल र ठमेलको खाद्यान्न बिक्री गर्ने पसलमा खरिद बिल बिजक नराखेकामा जरिवाना तिराइएको हो । असोज २ मा ३० वटामा फर्ममा अनुगमन गर्दा ४ वटालाई कारबाही गर्दै ८० हजार रुपैयाँ जरिवाना तिराइएको विभागले बताएको छ । असोज ३ मा १६ वटा फर्ममा अनुगमन गर्दै पाँच वटालाई कारबाहीस्वरूप ६५ हजार जरिवाना गराइएको छ । यस्तै असोज ४ मा ३३ वटा फर्ममा अनुगमन गरी १० वटालाई ७० हजार जरिवाना गराइएको विभागको भनाइ छ । औषधि विभाग, पशुसेवा विभाग, गुणस्तर तथा नापतौल विभाग, खाद्य प्रविधि तथा गुण नियन्त्रण विभाग, जिल्ला प्रशासन कार्यालय, वातावरण विभागसहितको १२ वटा टोलीले चाडपर्वलक्षित अनुगमन सुरु गरेको विभागले जनाएको छ । सबै विभागका कर्मचारी समेटिएका १२ वटा टोली छन्, तिनमध्ये १० वटा टोलीले देखिने गरी फिल्डमा अनुगमन गर्छ । दुई टोलीले ब्याकग्राउन्डमा बसेर अनुगमन गर्छ, भट्टराईले भने । अन्य समयमा दैनिक २० वटा पसल तथा फर्म अनुगमन गर्ने गरिए पनि अब ५० देखि ६० वटा अनुगमन गर्ने लक्ष्य रहेको प्रवक्ता भट्टराईले बताए । पहिला दिनमा २० वटा पसल अनुगमन हुन्थ्यो, हिजोआज दिनमा ३० देखि ३५ वटामा भइरहेको छ, उनले भने, अब गति बढाउँदै लक्ष्यमा पुग्छौं । चाडपर्वका बेला माग बढ्ने हुँदा व्यापारीहरूले अनुचित लाभ लिने भएकाले पनि अनुगमन बढाइएको उनको भनाइ छ । संघीय सरकारका यी टोलीले विशषगरी थोक तथा ठूला सप्लायर्स, गोदाम, आयात तथा निर्यातमा केन्द्रित भएर अनुगमन गरिने विभागले जनाएको छ ।संघीय संरचनासँगै पालिकालाई अनुगमनको अधिकार दिइएको छ । तर केही पालिकाले अनुगमन गरे पनि धेरैजसोले चासो दिएका छैनन् । पालिकाहरूले थोक, खुद्रा, तरकारी तथा माछामासुका पसलमा अनुगमन गर्ने प्रवक्ता भट्टराईले बताए । चाडपर्वलक्षित अनुगमन गत वर्ष पनि असोज १ बाट भएको थियो । कात्तिक मसान्तसम्म १ हजार ७७ वटा व्यावसायिक फर्ममा अनुगमन गरिएको वाणिज्यले जनाएको छ । अनुगमनका क्रममा २ सय २९ व्यावसायिक फर्म कारबाहीमा परेका थिए । तिनबाट २९ लाख ६५ हजार जरिवाना असुल भएको भट्टराईको भनाइ छ । ४० फर्मबाट ६ लाख २८ हजार रुपैयाँ बराबरको सामान नष्ट गरिएको वाणिज्यले जनाएको छ ।वाणिज्य, आपूर्ति तथा उपभोक्ता संरक्षण विभागले बढी चहलपहल हुने क्षेत्र खाद्य, मिठाई, मासु, दूध, लत्ताकपडा, ड्राइफुड, राजमार्गका होटललगायत सबै क्षेत्रमा अनुगमन हुने जनाएको छ । तर, यी सबै क्षेत्रमा वाणिज्य आपूर्ति तथा उपभोक्ता संरक्षण विभागले अनुगमन गर्दैन । वाणिज्यले मूल्यसूची, लेबल, बढी मूल्य लिएनलिएको अनुगमन गर्छ । खाद्यवस्तु र होटलमा पाइने खाद्यान्न, मिठाईको गुणस्तरका हकमा खाद्य प्रविधि तथा गुण नियन्त्रण विभागले अनुगमन गर्छ । नापतौलकै हकमा गुणस्तर तथा नापतौल विभागले अनुगमन गर्छ । माछामासुको गुणस्तर निरीक्षण पशु सेवा विभागले गर्छ । बिलबिजक, राजस्व छलीको विषयमा राजस्व र आन्तरिक राजस्व विभागले अनुगमन गर्छ । कृषि वस्तुको नियमन कृषि विभागले गर्छ । तर यी विभागबीच समन्वय हुन सकेको छैन । चाडपर्वको मुखैमा गरिने अनुगमन सरकारका तर्फबाट नाटक मञ्चन गरेजस्तै रहेको उपभोक्ता हित संरक्षण मञ्चका अध्यक्ष ज्योति बानियाँले टिप्पणी गरे । अहिले विभिन्न वस्तुको आपूर्तिमै समस्या छ । तर सरकारले आपूर्तिलाई सहज नबनाई अनुगमनको नाटक मञ्चन गरिरहेको छ, उनले भने । सरकार अनुगमनप्रति जिम्मेवार र संवेदनशील नरहेको मञ्चका महासचिव विष्णु तिमल्सिनाले बताए । स्थानीय तह, प्रदेश र संघमा छुट्टाछुट्टै अनुगमन गर्ने निकाय छन्, यी सबैले मिलेर प्रभावकारी हुने गरी अनुगमन गर्नुपर्छ, उनले भने, अनुगमन सुरु गर्नुपर्ने मुखैमा सरकारले विभागको महानिर्देशक र अनुगमन समितिका सहसचिवलाई नै सरुवा गरेर जिम्मेवार नरहेको देखाइसक्यो । वर्षभरि बिक्री नभएका वस्तुलाई व्यापारीहरूले चाडपर्वको मुखमा बिक्री गर्न खोजिरहेकाले त्यसतर्फ सचेत हुँदै आपूर्तिलाई सहज बनाउन सरकार लागिपर्नुपर्नेमा तिमल्सिनाको जोड छ ।"
"इम्बोस्ड नम्बर अनिवार्य भन्दै, पछि हट्दै सरकार","छापिसकेको नम्बर प्लेट प्रयोगमा आउँछ, उनले भने, अब फेरि के गर्ने र कुन भाषामा छाप्ने भन्नेबारे मन्त्रिपरिषद्बाट निर्णय हुनुपर्छ । अन्य प्रदेशको तुलनामा वाग्मतीमा जडान राम्रो रहेको र यसलाई कसरी थप प्रभावकारी बनाउने भन्नेबारे छलफल भइरहेको यातायात व्यवस्था विभागका महानिर्देशक उद्धवप्रसाद रिजालले बताए । तीन तहको सरकार छ । सबैलाई मिलाएर काम गर्नुपर्छ, प्रदेशमा रहेको यातायात कार्यालयबाट मात्र जडान गर्दा ढिलाइ भइरहेको छ, उनले भने, वर्कसपमार्फत पनि जडान गर्ने व्यवस्था गरेर चाँडो गर्नेतर्फ हाम्रो ध्यान गएको छ । प्रदेशमार्फत इम्बोस्ड नम्बर प्लेट जडानको काम गर्नुपर्ने भए पनि तालमेल नमिल्दा ढिलाइ भइरहेको भौतिक पूर्वाधार तथा यातायात मन्त्रालयका सचिव केशवकुमार शर्माले बताए ।"
"गड्डाचौकीबाट विदेशी आउन अनुमति, फर्किन निषेध","(कञ्चनपुर)बेल्जियम नागरिक लुसिया एक साता दिल्ली घुमेर गड्डाचौकी नाका हुँदै महेन्द्रनगर पुगिन् । विगतझैं गड्डाचौकी नाकाबाटै फर्किने योजनासहित उनले साता दिनका लागि होटल तथा घुमफिर गर्न ट्राभल एजेन्सीबाट बुक गरेकी थिइन् । गड्डाचौकी नाकाबाटै फर्किन नपाउने भएपछि उनले पूर्वनिर्धारित भ्रमण योजना छोट्याइन् । दुई दिन मात्रै महेन्द्रनगर क्षेत्रमा घुमेर उनी भैरहवा नाकाबाट भारत पसिन् । लुसिया सन् २०१६ देखि नियमित नेपाल आइरहेकी छन् । कोरोना संक्रमणका बेला रोकिएको उनको घुमफिर फेरि सुरु भएको हो । सुदूरपश्चिमका धेरैजसो जिल्ला घुमिसकेकी उनी खप्तड क्षेत्रमा समेत पुगिसकेकी छन् । उनले साथीभाइलाई समेत घुम्न ल्याउने गरेकी छन् । भारत हुँदै नेपालको सुदूरपश्चिममा घुम्ने र यही बाटो दिल्ली फर्किने उनलाई कोरोना संक्रमणका बेलादेखि भारतले विदेशी नागरिक प्रवेशमा लगाएको रोक नखोल्दा निकै समस्या भयो । महेन्द्रनगरबाट साढे ३ सय किलोमिटर दूरीमा रहेको दिल्ली पुग्न भैरहवाबाट झन्डै १ हजार किलोमिटर हाराहारी बढी यात्रा गर्नुपर्यो । जसका कारण समयसँगै खर्च पनि बढ्यो । हामीले त यही घुमेर एक सातामा फर्किने योजना बनाएका थियौं, त्यहीअनुसार होटल पनि बुक गरेका थियौं, शुक्लाफाँटा राष्ट्रिय निकुञ्ज छेवैको शुक्लाफाँटा जंगल कटेजमा भेटिएकी लुसियाले भनिन्, यहाँबाट भारत फर्किन नपाइने रहेछ, भारतबाट नेपाल आउन मात्रै पाइने रहेछ । उनको टोली एक साता घुम्ने योजना दुई दिनमै छोट्याएर भैरहवा नाकाबाट फर्किएको छ । लुसिया लेखिका हुन् । त्यही भएर बेला बेलामा घुम्न निस्किन्छिन् । सुदूरपश्चिमका धेरैजसो जिल्ला घुमिसकेकी उनी यही क्षेत्रमा रमाउँछिन् । यहाँको वातावरण निकै रमाइलो छ, घुम्ने ठाउँ प्रशस्त छन्, उनले भनिन्, जति घुमे पनि धित मर्दैन । बेल्जियमका ४ र नेदरल्यान्ड्सका २ जनासहित भारतको दिल्लीका एक जना ट्राभल एजेन्सीका कर्मचारीसमेत गरी ७ जनाको टोली गत साता महेन्द्रनगर पुगेको हो । उनीहरूले महाकालीमा निर्मित झोलुंगे पुल, वेदकोट ताल, ब्रह्मदेव क्षेत्रलगायत घुमफिर गरे । असोज १ बाट शुक्लाफाँटा निकुञ्जभित्र सफारी खुल्ने जानकारी पाएका उनीहरू सफारी गर्ने योजनामा पनि थिए । तर गड्डाचौकी नाकाबाटै फर्किन नपाउने भएपछि उनीहरू भ्रमण अवधि छोट्याएर फर्किएका हुन् । यही क्षेत्रका तराई र पहाड सबै ठाउँ घुम्ने योजना थियो, अर्की बेल्जियम नागरिक निकोलीले भनिन्, म पहिलो पटक नेपाल आएकी हुँ, तर यहाँ घुम्न नपाई हतारहतारमा जानुपर्यो । उनीहरूलाई दिल्लीमै गड्डाचौकीबाट विदेशी नागरिकलाई भारत प्रवेशमा रोक लगाएको जानकारी थिएन । उनीहरूले विगतमा झैं यहीँबाट फर्किने योजना अनुसार घुमफिर कार्यक्रम तय गरेका थिए । गड्डाचौकीस्थित अध्यागमन कार्यालयमा पुगेपछि मात्रै उनीहरूले यही नाकाबाट फर्किन नपाइने जानकारी पाए । त्यसपछि उनीहरूले आफ्नो पूर्वनिर्धारित कार्यक्रम परिवर्तन गरे । झोलुंगे पुल, वेदकोट ताल र लिंगा क्षेत्र निकै रमाइलो रहेछ, श्रीमान् विलीसँगै यहाँ पुगेकी निकोलीले भनिन्, अझै धेरै ठाउँ घुम्ने योजना थियो, त्यो सबै स्थगन भयो । आफूहरूले महेन्द्रनगरसम्मको घुमफिर योजना बनाएको र त्यसैअनुसार खर्चको एस्टिमेट गरेको उनको भनाइ छ । हामीले भैरहवाबाट घुमेर जाँदा दोब्बर यात्रा गर्नुपर्छ, त्यसका लागि खर्च र समय पनि बढी लाग्छ, पर्यटक घुमाउन महेन्द्रनगर पुगेका दिल्लीको इन्डिया इन्डिभिजुअल ट्राभल्सका रतनसिंहले भने । वर्षमा ३४ पटक विदेशी पर्यटकको टोली लिएर उनी नेपाल आउने गरेका छन् । कोरोना संक्रमणपछि पहिलो पटक गड्डाचौकी नाकाबाट प्रवेश गरेका उनी यस नाकाबाट विदेशी नागरिक प्रवेशमा भारतले लगाएको रोकबारे अनभिज्ञ थिए । सन् २०१९ सम्म गड्डाचौकी नाकाबाट विदेशी पर्यटक भारत प्रवेश गर्न पाउँथे । कोरोना संक्रमणका बेला भारतले विदेशी नागरिक प्रवेशमा लगाएको रोक अझै खोलेको छैन । नेपालका केही प्रमुख नाकाबाट मात्र विदेशी नागरिक प्रवेश गर्न पाउने भए पनि पश्चिम नेपालको कञ्चनपुरमा पर्ने गड्डाचौकी नाकामा भने अझै रोक लगाइएको छ, जसका कारण भारतको दिल्ली, हिमाञ्चल र उत्तराखण्डका विभिन्न क्षेत्र घुमेर केही दिन यहाँको गड्डाचौकी नाका हुँदै नेपाल भित्रिने विदेशी पर्यटकलाई निकै भारततिर फर्कन समस्या भएको छ । उनीहरू यही नाकाबाट फर्किन नपाउने भएका कारण यहाँ आउन नसकेको पर्यटन व्यवसायी बताउँछन् । दिल्ली, नैनीताल, देहरादून, बद्रीकेदार र केदारनाथलगायत क्षेत्रमा घुम्न आउने पर्यटक यहाँ आउन चाहन्छन्, विगतमा आउँथे पनि, पर्यटन व्यवसायी परमानन्द भण्डारीले भने, तर यहीँबाट फर्किन नपाउने भएपछि उनीहरू आउन छाडेका छन् । होटल र स्पामा काम गर्ने विदेशी नागरिकले निश्चित अवधिका लागि भारत छाड्नुपर्ने हुन्छ । त्यसका लागि दिल्ली, उत्तराखण्ड र हिमाचलमा कार्यरतहरूका लागि गड्डाचौकी नाका निकै उपयुक्त मानिन्छ । तर उनीहरू फर्किन नपाउने भएपछि समस्या भएको छ । यस क्षेत्रका पर्यटन व्यवसायीले विदेशीका लागि नाका खुलाउन परराष्ट्रमन्त्रीदेखि प्रधानमन्त्रीसम्म धाइसकेका छन् । पछिल्लो समय यही क्षेत्रका एनपी साउद परराष्ट्रमन्त्री भएपछि पनि यससम्बन्धी समस्या राखेको व्यवसायी बताउँछन् ।"
१० हिमालमा ४७ देशका आरोहीलाई अनुमति,"काठमाडौं (कास) शरदयाममा नेपालका १० वटा हिमाल आरोहण गर्न ४७ मुलुकका आरोहीले अनुमति लिएका छन् । पर्यटन विभागका अनुसार ८ हजारभन्दा अग्ला मकालु, धौलागिरि, मनास्लुसहित १० हिमालका लागि विभिन्न ४७ देशका आरोहीलाई पर्यटन विभागले अनुमति जारी गरेको छ । भदौ २९ सम्म मनास्लुका लागि ३ सय १, धौलागिरिका लागि १०, पुथा हिउँचुली र कुम्भकर्णका लागि ५५, अन्नपूर्ण चौथो, मकालु प्रथम र रक्सा उरै हिमाल आरोहणका लागि ४४ जना विदेशीले अनुमति लिएका छन् । हिमलुङ, नेमजुङ र थापापिकका लागि २२ गरी कुल ३ सय ३९ जनाले आरोहण अनुमति लिएको विभागले जनाएको छ । विभागले आरोहण अनुमति जारी गर्दै ३ करोड ६४ लाख रुपैयाँ सलामी दस्तुरबापत राजस्व संकलन गरेको छ । यसपटक हिमाल आरोहणका लागि चीनबाट ६७, संयुक्त राज्य अमेरिकाबाट ३३, रुसबाट २७, जापानबाट १५ सहित ३ सय ३९ जनाले आरोहण अनुमति लिएका छन् । यसमा महिला ७३ र पुरुष २ सय ६६ छन् । नेपाली आरोहीको संख्या भने ३ मात्रै छ । आरोहण अनुमति लिने क्रम मध्यमंसिरसम्म जारी रहेकाले अझै यकिन संख्या आइसकेको छैन । गत वर्षको शरदयाममा १ सय ७६ आरोहण दलका लागि १४ सय ४१ जनालाई विभागले अनुमति दिएको थियो । नेपालले हरेक वर्ष वसन्त, शरद र ग्रीष्म सिजनमा नेपालका हिमाल आरोहणका लागि अनुमति जारी गर्छ । यी हिमाल आरोहणका लागि सबैभन्दा धेरै सलामी दस्तुर वसन्तयाम र सबैभन्दा कम ग्रीष्मयाममा छ । नेपालले आरोहण लगायतका साहसिक गतिविधिका लागि ४ सय १९ हिमाल खुला गरेको छ । यीमध्ये ६८ हिमालमा अझै आरोहण हुन सकेको छैन ।"
सात दशकमा दुई रजत र २२ कांस्य,"नेपालले भारतमा भएको पहिलो संस्करणको एसियाली खेलकुददेखि नै यसमा सहभागिता जनाउने गरेको छ । सात दशकभन्दा लामो प्रतियोगिताको इतिहासमा नेपालले १९५४ र १९६२ को संस्करणमा भने भाग लिएको थिएन । त्यस अर्थमा अहिलेको प्रतियोगिता नेपाल सहभागी १७ औं एसियाली खेलकुद हुनेछ । नेपालले अहिलेसम्म प्रतियोगिताको इतिहासमा दुई रजत र २२ कांस्य जितेको छ । नेपालले पहिलो पदकका लागि १९८६ को एसियाली खेलकुदसम्म कुर्नॅपरेको थियो । दक्षिण कोरियाको सोलमा आयोजित प्रतियोगितामा नेपालले एकैपल्ट आठ कांस्य जितेको थियो ।नेपालको अहिलेसम्मको उच्च प्रदर्शन दुई रजत रहेको छ । १९९८ मा तेक्वान्दोकी सविता राजभण्डारीले रजत जितेकी थिइन् । यस्तै इन्डोनेसियामा भएको पछिल्लो एसियाली खेलकुदमा पनि नेपालले प्याराग्लाइडिङतर्फ रजत जितेको थियो । २०१० र २०१४ को एसियाली खेलकुदमा भने नेपाल एकएक कांस्यमै सीमित रहनुपरेको थियो । तेक्वान्दोले सर्वाधिक १ रजत र १५ कांस्य जितेको छ । यस्तै तेक्वान्दोकै दीपक विष्ट एक्लैले दुई कांस्य जितेका छन् । हाङचउमा नेपालको पदकको सम्भावना कस्तो छ त ?परिषद्ले तेक्वान्दो, कराँते र बक्सिङलाई पदक जित्ने सक्ने खेलमा राखेको छ । सदस्य सचिव घिसिङले यस सम्बन्धमा प्रतिक्रिया दिएका छन्, एसियाली खेलकुद आफैंमा निकै ठूलो र उच्च दर्जाको रहेको छ । यसमा विश्व र ओलम्पिक च्याम्पियनहरूको सहभागिता रहने गरेको छ । त्यसैले यो प्रतियोगिता नेपाली खेलकुदका लागि सिक्ने थलो भने हो । उनले ठूला प्रतियोगिताको मुखमै पदकको सम्भावनाबारे कुरा गर्नु ठीक नहुने बताए । उनले यस एसियाली खेलकुदको समाप्तिमा नेपाली खेलकुदबारे गम्भीर विश्लेषण भने आवश्यक रहने दाबी गरे ।"
"भियतनामसँग हार, सरु घाइते","नेपाली टिमको औपचारिक स्वागतआयोजक सहर रहेको हाङचाउ सहरले शुक्रबार आयोजित विशेष कार्यक्रमबीच नेपाली एसियाड टिमको औपचारिक रूपमा स्वागत गरेको छ । त्यस अवसरमा भण्डोत्तोलन गरिएको थियो । यस्तो कार्यक्रम प्रतियोगिताको औपचारिक सुरुआतको अघिल्लो दिन आयोजना गर्ने गरिन्छ । हाङचउका मेयर याओ क्युयानले नेपाली टोलीको सहभागिताको कामना पनि गरे । हाङचाउ र नेपाली टोलीले उपहार आदानप्रदान गरेका थिए । नेपाली टोलीका सेभ द मिसन तथा राष्ट्रिय खेलकुद परिषद्का सदस्यसचिव टंकलाल घिसिङले कार्यक्रममा सहभागिता जनाए । टिम स्पर्धामा हारनेपालले टेबलटेनिसको पुरुष टिम स्पर्धामा शुक्रबार जापानसँग सोझो सेटमा हार बेहोर्यो । तर, त्यो हारमा पनि नेपालका रुबिन महर्जनको प्रदर्शन पनि केही उत्साहबर्द्धक रह्यो । उनले विश्व वरीयताको चौथो स्थानमा रहेका तोमोकाजु हारिमोतोविरुद्धको पहिलो सेट जिते पनि खेल गुमाए । त्यसमा पूर्व नम्बर दुई खेलाडी हारिमोतो ६११, ११२, ११३, ११५ ले विजयी रहे । उनी चिनियाँ मूलका जापानी खेलाडी हुन् । अन्य खेलमा माहारु योसिमुराले संयोग कपालीलाई ११७, ११३, ११७ ले हराए । सुनसुके तोगामीले अर्को खेलमा विलास श्रेष्ठलाई ११६, ११३, ११३ ले हराए । महिलातर्फ पनि नेपाली टिम सिंगापुरको हातबाट सजिलै पराजित भयो । सिंगापुरले ३० को प्रभावशाली जित निकालेको हो । सिंगापुरकी झाउ जेले नविता श्रेष्ठलाई ११४, ११३, ११४ ले हराइन् । जेङ जेले सिक्का सुवाल श्रेष्ठलाई ११२, १११, ११४ ले पराजित गरिन् । वाङ आरले इभाना थापामगरलाई ११३, ११७, ११४ ले पन्छाइन् ।"
सात दिनको फुटबलमा २३ लाख बचत,"(ताप्लेजुङ)लाखे जात्रा सञ्चालन समितिले भदौ १४ देखि २० सम्म आयोजना गरेको ताप्लेजुङ गोल्डकप फुटबलमा २३ लाख ३७ हजार रुपैयाँ नाफा भएको छ । सार्वजनिक आयव्यय विवरणअनुसार प्रतियोगिता सञ्चालनका लागि ७३ लाख २४ हजार ७ सय रुपैयाँ संकलन भएको थियो । त्यसमध्ये ४९ लाख ८७ हजार रुपैयाँ खर्च भएको समितिका अध्यक्ष देवराज गुरुङले बताए । आयोजकका अनुसार टिकट बिक्रीबाट १८ लाख ७६ हजार ६ सय रुपैयाँ संकलन भएको छ । एक नगरपालिका, आठ गाउँपालिका र ६१ वडाले प्रतियोगिता सञ्चालनका लागि १४ लाख रुपैयाँ सहयोग गरेको आयोजकले बताए । सबैभन्दा बढी फुङलिङ नगरपालिकाले ५ लाख रुपैयाँ उपलब्ध गराएको थियो भने गाउँपालिकाले १ लाख ५० हजारसम्म र नगरपालिकाभित्रका वडाहरूले १० हजारका दरले उपलब्ध गराएको थियो । अन्य रकम संघसंस्था र व्यक्तिबाट संकलन भएको हो । प्रतियोगिताका लागि सबैभन्दा बढी खर्च मैदान निर्माणमा भएको छ । भानुजन माविको मैदान निर्माणमा ८ लाख ९९ हजार रुपैयाँ खर्च भएको कोषाध्यक्ष निरोज श्रेष्ठले बताए । प्यारापिट र स्टेज निर्माण तथा व्यवस्थापनमा ६ लाख रुपैयाँ खर्च भएको जनाइएको छ । ट्रफी, मेडलसहित पुरस्कारमा ६ लाख ३४ हजार र टिम व्यवस्थापनमा ११ लाख खर्च भएको छ । रेफ्री र अफिसियलमा ५ लाख खर्च गरेको आयोजकले स्वयंसेवक खर्च ४ लाख ७१ हजार भएको उल्लेख गरेको छ । भारतको दार्जिलिङसहित झापा, मोरङ, सुनसरी, इलाम, पाँचथर र आयोजक ताप्लेजुङ गरी ८ टिमको सहभागिता रहेको प्रतियोगिता ७ दिन चलेको थियो । सेमिफाइनलअघि एक सय र फाइनलसम्म दुई सय टिकटदर रहेको प्रतियोगिताको फाइनलको दिन ८ लाख संकलन भएको श्रेष्ठले जानकारी दिए । २०२९ सालदेखि हुँदै आएको प्रतियोगिता कोरोना संक्रमणका कारण दुई वर्ष रोकिएको थियो भने गत वर्ष खेल मैदान नभएकाले हुन सकेको थिएन । यस वर्ष आयोजकले मर्मत गर्ने गरी भानुजन माविले उपलब्ध गराएको हो । हामीले योवर्ष दिगो हुनेगरी मर्मत गरेका छौं, समितिका अध्यक्ष देवराज गुरुङले भने, आउने वर्ष मैदान मर्मतमा एक लाख पनि खर्च गर्नुपर्दैन ।"
हुम्तो अब नेपालमा,"काठमाडौं (कास) हुम्तोले नेपालमा बिक्री वितरण सुरु गरेको छ । ट्रेकिङ, खेलकुद र क्याजुल वेयरमा विशेषता भएको हुम्तोको नेपालमा आधिकारिक बिक्रेता कुमारी इन हो । अमेरिकामा सन् १९८५ मा स्थापित यो विश्वव्यापी कम्पनी अहिले चिनियाँ स्वामित्वमा चीनबाटै उत्पादन भइरहेको छ ।उत्तम न्यौपाने, सुदर्शन न्यौपाने र प्रदीप न्यौपाने संस्थापक रहेको कुमारीले जाल्पा इन्टरनेसनललाई वितरण अधिकार दिएको छ । न्युरोडको नेपा कम्प्लेक्समा शुक्रबार कीर्तिमानी अल्ट्रा धाविका मीरा राई, दक्षिण एसिया एसियाली खेलकुद (साग) मा तीन स्वर्ण जितेकी आयशा शाक्य, सागमै समान दुई स्वर्ण जितेका मन्देकाजी श्रेष्ठ र विकेश कुथु तथा हुम्तो नेपालका प्रमुख कार्यकारी लिउ लिनाङविनले नयाँ सोरुमको उद्घाटन गरे । हुम्तोले काठमाडौंको ठमेल, दरबारमार्ग, सिभिल मल र पोखरामा पनि छिट्टै शाखा खोल्ने लक्ष्य जनाएको छ । नेपाली बजार हेरेर हामीले मूल्य राखेका छौं, अरू अन्तर्राष्ट्रिय ब्रान्डभन्दा यो ६० प्रतिशत सस्तो छ तर यसको गुणस्तर विश्वस्तरीय छ, हुम्तो नेपालका संस्थापक उत्तमले भने । निर्देशक आशिष थापाले विश्वको शीर्ष ट्रेकिङ ब्रान्डमा रहेको हुम्तोलाई नेपाल ल्याउन सकिएको बताए । कुमारी इनले नै नेपालमा प्रसिद्ध खेलकुद पोसाक कम्पनी केल्मी भित्र्याएको थियो ।"
एपेक्स क्रिकेट भोलिदेखि,"काठमाडौं (कास) एपेक्स अन्तर कलेज क्रिकेट प्रतियोगिता आइतबार सुरु हुँदै छ । हब इन्टरनेसनल एजुकेसनको प्रस्तुतिमा एपेक्स कलेजले आयोजना गर्ने प्रतियोगिता असोज २३ सम्म चल्नेछ । ट्वान्टी२० संरचनामा हुने प्रतियोगितामा मोफसलको एकसहित कुल १६ टोलीले सहभागिता रहनेछ । सहभागी टोलीलाई चार समूहमा विभाजन गरिएको छ । समूह ए मा शिक्षान्तर कलेज, झापाको आस्था कलेज अफ म्यानेजमेन्ट, फिनिक्स कलेज अफ म्यानेजमेन्ट, ब्लुबर्ड कलेज, समूह बी मा कान्तिपुर कलेज अफ म्यानेजमेन्ट एन्ड इन्फर्मेसन टेक्नोलोजी, लिभरपुल, एस इन्स्टिच्युट अफ म्यानेजमेन्ट, इस्लिङ्टन कलेज रहेका छन् । समूह सी मा काठमाडौं स्कुल अफ ल, रेन्बो इन्टरनेसनल, पाटन संयुक्त क्याम्पस, रत्नराज्य क्याम्पस, तथा समूह डी मा आयोजक एपेक्स, सेन्ट जेभियर्स, काठमाडौं विश्वविद्यालय र थेम्स छन् । समूहका शीर्ष दुई टोली क्वाटरफाइनल पुग्ने छन् । क्वाटरफाइनलका खेल टेलिभिजनमा प्रत्यक्ष प्रसारण गरिने आयोजकले जनाएको छ । मूलपानीको तल्लो क्रिकेट मैदानमा हुने प्रतियोगिता विजेताले १ लाख ५० हजार र उपविजेताले ७५ हजार रुपैयाँ पुरस्कार पाउनेछन् । प्लेयर अफ द सिरिजले १५ हजार, उत्कृष्ट बलर र ब्याटरले जनही १० हजारबराबर नगद र क्रिकेट किट पाउनेछन् । प्रत्येक प्लेयर अफ द म्याचले २५ सय बराबरको किट पाउनेछन् । एपेक्सका हेड अफ स्ट्राटेजी सन्देश कटुवालले यसलाई बर्सेनि प्रतियोगिता गरेर विशिष्ट बनाइने दाबी गरे । प्रतियोगिताकी प्रोजेक्ट म्यानेजर अस्मिता पौडेलले आयोजनाका लागि सबै तयारी सकिएको र खेलाडी र सहभागी टिम निकै उत्साहित रहेको बताइन् । हब एजुकेसनका प्रमुख उद्धव बस्नेतले अहिलेको नयाँ पुस्ता क्रिकेटप्रति आकर्षित रहेकाले प्रतियोगितामा मुख्य प्रायोजकको रूपमा जोडिएको सुनाए । वाग्मती प्रदेश क्रिकेट संघका कोषाध्यक्ष सञ्जय बस्नेतले प्रदेशले यस प्रतियोगितालाई अर्को वर्षदेखि क्यालेन्डरमा समेट्ने योजना रहेको जनाए । प्रतियोगितालाई होन्डा, आईएमई पे, सस्तो टिकट, याचुलालगायतले प्रायोजन गरेका छन् ।"
नेपालले अफगानिस्तानसँग खेल्ने,"काठमाडौं (कास) नेपालले आईसीसी यू१९ विश्वकपको समूह चरणमा पाकिस्तान, न्युजिल्यान्ड र अफगानिस्तानसँग प्रतिस्पर्धा गर्नुपर्ने भएको छ । अन्तर्राष्ट्रिय क्रिकेट परिषद् (आईसीसी) ले जनवरी १३ देखि फेब्रुअरी ४ सम्म हुने प्रतियोगिताको बिहीबार प्रकासित गरेको खेल तालिकाअनुसार नेपाललगायत यी तीन राष्ट्र समूह डी मा परेका छन् । नेपालले आठौं पटक यू१९ विश्वकप खेल्न लागेको हो । नेपालले यू१९ विश्वकपमा पहिलो पटक अफगानिस्तानसँग खेल्न लागेको छ । नेपालले सन् २००२ मा न्युजिल्यान्डमा भएको विश्वकपमा पाकिस्तानलाई पराजित गरी सनसनी मच्चाएको थियो । नेपालले २००६ र २०१६ मा गरी न्युजिल्यान्डलाई दुई पटक पराजित गरिसकेको छ ।समूह ए मा भारत, बंगलादेश, आयरल्यान्ड र अमेरिका, समूह बी मा इंग्ल्यान्ड, दक्षिण अफ्रिका, वेस्ट इन्डिज र स्कटल्यान्ड तथा समूह सी मा अस्ट्रेलिया, श्रीलंका, जिम्बावे र नामिबिया छन् । चारै समूहका सबै खेल कोलम्बोमा हुनेछ । मुख्य रंगशाला आर प्रेमदासामा प्रतियोगिताको उद्घाटनदेखि दुई सेमिफाइनल र फाइनल हुनेछ । नेपालले पहिलो दिन जनवरी १३ मा न्युजिल्यान्डसँग पी सारा ओभलमा खेल्नेछ । पाकिस्तानसँग जनवरी १७ मा पी सारा र अफगानिस्तानसँग जनवरी २० मा नोन्डस्क्रिप्ट क्रिकेट क्लबमा खेल्नेछ । नेपालले यसअघि सन् २०००, २००२, २००४, २००६, २००८, २०१२ र २०१६ मा यो प्रतियोगिता खेलेको थियो । प्रतियोगिताको संरचना विगतभन्दा परिवर्तन गरिएको छ । प्रतियोगिताको १६ मध्ये शीर्ष १२ टोली दोस्रो चरणमा पुग्नेछन् । यसअघि शीर्ष ८ टोली दोस्रो चरणमा नकआउटका आधारमा खेल्ने गरेका थिए । यसअघि जस्तो प्लेट इभेन्ट पनि हटाइएको छ । समूह चरणमा अन्तिम हुने चार टोली बीच प्लेअफमा ११ खेल भएर टुंगिने छ ।"
जेम्समा थन्डरबोल्ट्स कप,"काठमाडौं (कास) जेम्स स्कुलको आयोजनामा थन्डरबोल्ट्स कप खेलकुद मेला शनिबार सुरु हुनेछ । १६ दिने प्रतियोगितामा १ सयभन्दा बढी स्कुलका ५ हजार विद्यार्थीले भाग लिने छन् । फुटबल, फुटसल, बास्केटबल, क्रिकेट, भलिबल, तेक्वान्दो, जुडो, टेबलटेनिस र पौडी गरी १० खेलमा प्रतिस्पर्धा गराइने छ ।सबैभन्दा बढी अंक ल्याउने स्कुललाई ५ लाख प्रदान गरिने आयोजक जेम्सले जनाएको छ । प्रतियोगितामा स्वर्ण जित्नेलाई ५, रजत जित्नेलाई ३ र कांस्य पदक जित्नेलाई १ अंक प्रदान गरी सर्वाधिक अंक ल्याउनेलाई ओलम्पिक शैलीमा विजेता घोषणा गरिने जेम्सका अतिरिक्त क्रियाकलाप संयोजक अनित पाण्डेले जनाए ।"
के लेख्दै छ नयाँ पुस्ता ?,"कवितामा विशेषगरी सुदूरपश्चिम लेखिरहने खेम बतासले असोजको नयाँ दिनसँगै एउटा सरप्राइज दिए । त्यो थियो बुढीपोल्ली को सुखद समाचार । धेरैले यसलाई कवितासंग्रह ठाने पनि उनको पहिलो कथाकिताब हो, जुन दसैंअघि नै सार्वजनिक हुनेछ । सुरुमा कवितै निकालौं कि भन्ने त थियो तर किताबकै लागि पुग्ने राम्रा कविता कम थिए, उनी भन्छन्, कनीकुथी संग्रह मात्रै निकाल्न मन लागेन । कविबाहेक वा आम पाठकसम्म कविता नपुग्ला भन्ने पनि लाग्यो । मसँग कथा तयारै थिए, पहिलो किताब नै कथाको आउने भयो । डोटेलीहरूको मौलिक पर्व बुढीपोल्ली असोज १ मा मनाइन्छ ।उनको संग्रहमा १२ वटा मात्रै कथा छन्, अलि लामा । आफ्नो भूगोल र समाजको अनुहार अनि मानिसको दुःखलाई अरूले लेख्दा त्यसमा केही छुटिरहेको महसुस भएपछि कथा जन्मिएको बतासले अनुभव सुनाए । यताका कथा जसरी आउनुपर्ने हो, त्यस्तो लागेन । चित्त नबुझाई बस्नुभन्दा आफ्नो माटोको कथा आफैं लेखूँ भनेर जोखिम उठाएको हुँ । मौलिक डोटेली भाषा अनि सांस्कृतिक मिथलाई लेखेको छु, डोटीबाट कैलाली झरेका बतास भन्छन्, कर्नाली तर्न नसकेका तर महाकाली तर्नेको कथा मेरा कथा हुन् । हुम्लाकी कुन्साङ नयाँ पुस्ताकी पढिने लेखक हुन् । उनको लेखनमा मूलतः हिउँले कठ्यांग्रिएर चिस्सिएको हिमालको दुःख भेटिन्छ । स्थानीय लबजको मिठाससँगै हिमाली संस्कृति, मिथक र प्रकृतिप्रतिको चिन्ता उनमा छ । हिमाली दुःखलाई कतिपय लेखकले कुरूप चित्रण गरेकैले आफ्नो कथा आफै भन्न थालेको उनी बताउँछिन् । मैले पहिले पढेका किताबहरूमा हुम्ला वा हिमालका बासिन्दालाई दुःखी, निरीह रूपमा चित्रण गरेको पाएँ, उनी भन्छिन्, यहाँका मान्छेले खानै पाएका छैनन्, यति फोहोरी छन् कि साबुन देख्नै वर्षौं लाग्न सक्छ भनेरसम्म लेखिएको पाएपछि नमज्जा लाग्यो । अनि मैले जे छ, त्यही देखाउने कोसिस गरेकी हुँ ।आफ्नो ठाउँको इतिहासबारे लिखित सामग्री खासै नभएकाले कथास्रोत नै हजुरबाहजुरआमा हुने गरेको उनले सुनाइन्, जसबाट उनी इतिहास र मिथको उत्खनन गरिरहन्छिन् । हामीले पनि लेख्न सकेनौं भने पछिपछि त यहाँको इतिहास नै मरेर जाने रहेछ, यसैले पनि उनी लेखिरहेकी छन् । कविता, कथा र सामयिक विषयमा लेखिरहने उनी किताबको तयारीमा छन् । विवेक ओझा पछिल्लो समय उदाएका अर्का नवलेखक हुन्, उनको उपन्यास ऐँठन प्रतिष्ठित मदन र पद्मश्री पुरस्कारको श्रेष्ठ सूचीमा छ । यही उपन्यासका लागि उनले हालै यशस्वी पुस्तक अवार्ड हात पारिसकेका छन् । माओवादी जनयुद्ध र त्यसले पारेको असर उपन्यासको मूल विषय हो । यसअघिको उपन्यास ऐलानी लाई पनि धेरै पाठकले रुचाएका थिए ।यी तीन लेखकलाई मात्रै पछ्याउने हो भने समाजसंस्कृतिदेखि भूगोल र राजनीतिसम्मका मुद्दा तिनका लेखनमा आएका छन् । विधागत विविधता रुचाउने हरेक पाठकका लागि फरक पठन स्वादमा भावना कँडेलको उपन्यास फेक स्माइल पनि थपिएको छ । राजनीति र समाजभन्दा अलि भिन्न उपन्यासको मूल विषय हो, प्रेम । जीवनमा एक पटक हरेक मान्छेको कसै न कसैसँग प्रेम भएकै हुन्छ, त्यही भएर होला लभस्टोरी रुचाइने, उनी भन्छिन्, मैले त उपन्यास लेखनको सुरुवात गर्दै युवा पुस्तालाई लक्षित गरेकी थिएँ । एउटा वर्गका लागि सोचेर लेखेको, सबै क्षेत्र र उमेरकाले रुचाइदिनुभयो ।धेरै पाठकबाट अर्को भाग लेख्न सुझाव आएकाले योजना बनाइरहेको उनले बताइन् । अहिले लभस्टोरी पढिरहेकी छु, अब फेक स्माइलको दोस्रो भागका रूपमा आउनेछ, उनले भनिन् । सामाजिक सञ्जालमा बढी समय व्यतीत हुँदा किताब समाएर बस्ने जमात घटिरहेको उनको बुझाइ छ । पढ्न अल्छी गर्ने पाठकलाई प्रेमकथाले तान्न सक्छ भन्ने लागेरै नयाँ पुस्ताको भोगाइ उपन्यासमा ल्याएको उनले बताइन् । मौलिक किताब प्रकाशन मात्रै होइन नयाँ पुस्ताका लेखकको रुचि विदेशी कृतिको अनुवादमा पनि देखिन्छ । सामाजिक मुद्दामा कलम चलाइरहने विभु लुइटेल उच्च शिक्षाका लागि भारतको पण्डिचेरी पुगिन् । पत्रकारिताको समेत अनुभव लिएकी र अनुसन्धानमा चाख राख्ने उनको आफ्नै किताब त आएन बरु अनुवादक अवतारका रूपमा देखा परिन् । चर्चित लेखक प्रज्वल पराजुलीको अंग्रेजी उपन्यास ल्यान्ड ह्वेर आई फ्ली को नेपाली अनुवाद उनैले गरेकी हुन् । चित्रलेखाको ८४ शीर्षक राखिएको किताब बजारमा आइसकेको छ । धेरैअघि पढिसकेको भए पनि प्रकाशकको प्रस्तावपछि अनुवादको इच्छा जागेको उनको भनाइ छ । भारतमै छँदा उनले अनुवादको काम सुरु गरेकी थिइन् । तीन महिनामै पहिलो चरणको काम सकाएँ । पछि सम्पादन क्रममा अलि समय लाग्यो, भन्छिन्, लकडाउनका बेला बढी काम गरियो । नयाँ पुस्ताका लेखक मौलिक किताब निकाल्ने दौडमा रहेका बेला अनुवादमै किन त ? मेरो अध्ययन र बुझाइ किताब लेखनका लागि परिपक्व भइनसकेको मैले महसुस गरेकी छु, त्यही भएर तत्कालै किताब निकाल्ने सोच बनाएको छैन, उनी भन्छिन्, लेख्न सक्छु भनेर हामफालिहाल्ने होइन, त्योभन्दा अघि समाजराजनीतिको बुझाइ र अध्ययन गहिरो हुनुपर्यो नि । अनुवाद र अनुसन्धानका काम भइरहे पनि किताबै लेख्न भने केही समय लाग्ने उनले बताइन् ।केही समयअघि रीमा केसीले अमृता प्रीतमका कविताको अनुवाद गरिन् । हिन्दी साहित्यमा प्रख्यात प्रीतमको जीवनशैलीबाट उनी प्रभावित रहिछन् । उनले बाँचेको जिन्दगी आफैंमा एउटा विद्रोही कविताजस्तो पनि छ । उनका कवितामा भावको गहिराइ पाएँ, चाहे ती प्रेम, वेदना, विद्रोह या जुनसुकै विषयका किन नहोऊन्, प्रीतमलाई नै रोज्नुको कारणबारे रीमा भन्छिन् । मौलिक सिर्जना र अनुवादमा उनले फरक अनुभव गरेकी छन् । स्वलेखनमा आफ्नो विचार, भाव र विषय स्वतन्त्र रूपमा पोख्न पाए पनि अनुवादमा त्यो छुट छैन । शब्दार्थ र भावार्थलाई जोड दिएर कविको मौलिकता र शैलीलाई जस्ताको तस्तै राख्ने कोसिस गरेकी छु, उनी भन्छिन् । लुइटेल पछिल्लो समय अनुवादमा राम्रा काम भइरहेको बताउँछिन् । परिवर्तित समयसँगै लेखन र पठनको क्षितिज फराकिलो बनाउन जरुरी रहेको उनको बुझाइ छ । हामी आफ्नो सानो घेरामा मात्र सीमित भयौं । विश्व साहित्य बुझ्न र बुझाउन पहिले राजनीति, समाज र विभिन्न मुद्दाको गहन बुझाइ चाहिन्छ नै, उनी भन्छिन् । पछिल्लो समय भृकुटी राईले अनुवाद गरेको चिमामान्डाका दुई किताब उनको रोजाइमा परेका छन् । हालै आएका राजु स्याङतानको कवितासंग्रह ओ पेङ्दोर्जे, देवव्रतको अश्वत्थामाको निधारबाट बागमती बग्छ, देवकी अभिलाषीको आदिवासी भोक, राजेन्द्र तारकिणीको बिगन रामको मादल लगायतले कवितामा नयाँपन दिएका छन् । मजदुर, श्रमिक र अन्यायमा परेकाहरूको पक्षमा कलम चलाइरहने स्याङतान कवितामा अझ बलशाली भएर आएका छन् । अभिलाषीले भने कवितामा आदिवासी मुद्दा र पहिचानसँगै महिला मुक्तिका सवाल उठाएकी छन् । तारकिणीका कविता विचार बौद्धिकताले अब्बल लाग्छन् । मानवीय संवेदनादखि सामाजिक असंगतिप्रतिको आवेग उनका कवितामा छन् । पहिचान र अस्तित्वको संकट, युद्धका उच्छवास, नवशासकमाथिको आक्रोशका साथ देवव्रत नयाँ शैलीमा आएका छन् । लेखक जानुका खतिवडाको उपन्यास आतोओडा पनि चर्चामा आएको पुस्तक हो । सन्थाल समुदायको संस्कृति, इतिहास र पीडालाई उपन्यासमा उनले उतोरकी छन् । सुदूरपूर्वी नेपालको सीमान्तकृत सन्थाल जातिको सामाजिकसांस्कृतिक विषयमा लेखिएको उपन्यास दोस्रो संस्करणको तयारीमा छ । भानु बोखिमको हालै आएको उपन्यास गोधूलि गीत मा दसवर्षे सशस्त्र युद्ध, त्यसले समाजमा पारेको असर तथा आशानिराशाको अभिव्यक्ति छ । त्यस्तै भक्त स्याङतानको कथासंग्रह ॅडम्फुको आत्मालाप मा तामाङ संस्कृति, पात्र र रीतिरिवाजका कथा छन् । कवि सुमिनाको बागी स्त्रीको आत्मकथा नेपाली पाठकले चाँडै पढ्न पाउनेछन् ।केही समयअघि प्रकाशित कान्जीभाइको कविता कमरेडको जनै र दुर्गा कार्कीको कथा कुमारी प्रश्नहरू पनि पाठकले रुचाएका थिए । कमरेडको जनैमा राजनीतिक सिद्धान्तबाट च्यूत नेताहरूप्रति कडा व्यंग्य छ । कुमारी प्रश्नहरू सामयिक यथार्थ, महिला यौनिकता लगायत विषयमा केन्द्रित छ । संयुक्त कथासंग्रह छकालै र कविता अनुहारको भीड ले नयाँ लेखकको सम्भावना उजागर गरेको छ । नवीनको सम्पादनमा आएका यी दुई किताबमा ३७ लेखक छन् । फरक भूगोल र परिवेशमा हुर्किएका नवलेखकको बाँकी यात्रा लेखन इमानदारी र निरन्तरताले निर्धारण गर्नेछ । कलम प्रकाशनका प्रमुख नरेन्द्रकुमार नगरकोटीको अनुभवमा धेरैजसो नयाँ लेखकमा चाँडै चर्चा कमाउने लोभ छ । भन्छन्, राम्रो लेखेर प्रचार नभएका पनि कति होलान्, कति त औसत लेखेर चर्चामा आउने पनि छन् । नयाँ पुस्तामा विषयवस्तुमा अझै नयाँपन आउन नसकेको उनले बताए । हरेक समयले अनेकौं लेखक जन्माइरहेको हुन्छ । बीपी, भूपी, देवकोटा, रिमाल, पारिजातहरूले लेखन सुरुवात गर्दा अरू कैयौं लेखक पनि थिए । यी अझै अक्षरहरूमा बाँचिरहेका छन्, तर धेरै हराएर गए । अमेरिकी लेखक टोनी मरिसनले भनेकी छन्, तिमी यस्तो किताब पढ्न चाहन्छौ तर अहिलेसम्म लेखिएको छैन भने तिमीले लेख्नैपर्छ । हरेक लेखकको इच्छा यही हुँदो हो, थोरैले मात्रै यसलाई पूरा गर्छन् ।"
जनकपुरजयनगरको नयाँ पटरी,"बिहानै पसिनाका ससाना दानाले शरीर भिजिसकेको थियो । मस्तिष्कले भन्दा पहिले नै शरीरले थाहा पाइाल्यो, ऊ आज जनकपुरमा छ । वातानुकूलित शयनकक्षबाट बाहिर निक्लनेबित्तिकै आलसतालस पार्ने गर्मीले मर्निङ वाकमा जाने मेरो इरादामा पानी फेरिदिएको थियो । तर, भदौरे घामको उष्ण प्रतापले राममन्दिर वरपरको भजनकीर्तनको माहोललाई भने किमार्थ असर पार्न सकेको थिएन । लहरै बसेर एक लयका साथ रामचरित मानस पढ्ने सयौं घाँटीको आवाज मिसिएको एउटा लयदार ध्वनि पार गर्दै मलाई बिजुली रिक्साले रेल स्टेसनतिर लगिरहेको थियो । प्लेटफर्ममा केही जोगी ध्यान जमाएर बसेका थिए, केही महिला पोकापन्तरा बोकेर पर रेल आउने लिकतिर आँखा बिच्छ्याएर कुरिरहेका थिए भने धेरै यात्रीचाहिँ गर्मीमा अलमस्त परेर कमिलाजसरी स्टेसन वरपर सिलिङविलिङ गरिरहेका थिए । भित्तामा रामलाई वरमाला पहिर्याउन लागेकी सीता र उनको स्वयंवरको कथालाई अर्थ्याउने गरी मिथिला चित्रहरू बनाइएका रहेछन् । त्यसभन्दा पर टिकट काउन्टर थियो, जो खुलेकै थिएन । त्यहाँ पुगेपछि थाहा भयो, रेल त साढे आठ बजे छुट्ने रहेछ । म डेढ घण्टा चाँडो भएँ, अब के गरेर बस्नु ? उहिल्यै विद्यार्थीकालमा पढेको श्यामप्रसादको एक घण्टा बिताउँदा निबन्ध पुनर्लेखन गरूँ कि क्या हो भनेजस्तो भावले एक क्षण गिजोल्यो । तर, म हतपत तल ओर्लेँ र रिक्सा पक्रेर होटलमै फर्कें । नास्ता यतै गरेर जयनगर गएको राम्रो भन्ने एक मित्रको उक्तिलाई चरितार्थ गरेर फर्कंदा टिकट काउन्टर बल्ल खुलेको रहेछ । त्यो उत्ताउलो गर्मीर् छल्न मैले वातानुकूलित टिकट किनेँ, जसको ३५० रुपैयाँ लाग्दो रहेछ । समय भयो, पर क्षितिर्ज चिर्दै कुर्थादेखि रेल हर्न मार्दै आयो । यात्रुहरू जर्याकजुरुक उठे । हेर्दाहेर्दै जनकपुरको प्लाटफर्म एकैपटक ओर्लन र चढ्न खोज्दा ढोकाहरूमा च्यापिएका मानिसको कोलाहलले गुन्जियो । ओर्लन खोज्नेहरू चढ्न अधैर्य गर्ने यात्रुलाई उच्च स्वरले हप्काउँदै तिनलाई बाहिर धकेल्न खोज्थे, उक्लन खोज्नेहरू रेल छुट्लाझैं गरी तिनलाई भित्रतिर ठेल्दै जोड बलले उक्लन्थे । मलाई यो घुइँचोमा आफू छुट्ने भएँ भन्ने पीर पर्यो । नौ तलामुनि नागझैं सुसाउँदै आउने लन्डनको रेल एकै क्षण रोक्किँदा सयौं मानिस फटाफट ओर्लने र चढ्ने गरेको मानस दृश्य त्यसबेला जनकपुरको धक्कमधक्कासँग जोडिन आइपुग्यो । नयाँ कुरामा मानिसको उत्तेजना बढी हुन्छ भन्छन् । सायद, हाम्रो यो नयाँ रेलप्रतिको आकर्षणले हो, हतारहतारमा मानिस चढ्न झुम्मिएका भनेजस्तो लाग्यो । हुन त, जनकपुरजयनगरको रेल सेवा आजको होइन, तर पनि यसको नयाँ पटरीमा कुद्ने नयाँ रेल भर्खरकै हो, जसले नेपालभारतबीचको १७५० किलोमिटर लामो खुला सिमानामा चल्ने एउटै मात्रै ठूलो अन्तरदेशीय वाहन हुने सौभाग्य पाएको छ । नेपालले किनेको नयाँ बग्गी र पटरीका साथ जनकपुरजयनगर रेल २०७८ फागुन १ देखि पुनः सञ्चालनमा आएपछि नै म यसको यात्रु हुन चाहन्थेँ । तर, मौका भने मिलिरहेको थिएन । भारतमा उपनिवेश चलाइहेका अंग्रेजहरूले महोत्तरीको जंगलबाट सालका काठ ओसार्न शासकले विसं १९९४ मा बनाएको जनकपुरजयनगर रेलमार्ग पछि नेपालको स्वामित्वमा आयो । निकै सुस्त चल्ने उपमा पाएको जयनगर जाने रेल चल्दाचल्दै मानिसहरू उत्रन र चढ्न सक्छन् भनेर हँसीमजाकका किस्सा प्रचलित थिए । त्यही सुस्त रेलको लिक पनि २०५९ को बाढीले भत्किएपछि ५२ किलोमिटर लामो रुट छोटिएर जनकपुरजयनगरको रेल २९ किलोमिटरमा सीमित हुन पुगेको थियो । जराजीर्ण यो पुरानो लिकलाई फराकिलो पारेर ब्रोडग्रेज सेवामा स्तरोन्नति गर्न भारत सरकारले सघाउने भयो । त्यसपछि २०७१ देखि ठप्प रेल सेवा सात वर्षपछि नयाँ लिक, नयाँ रेल र नयाँ जनशक्ति साथ दुई देशका प्रधानमन्त्रीले उद्घाटन गरेपछि चल्न थालेको थियो । यस्तो इतिहास बोकेको रेलमा चढुँला भनेर गरेको यत्रो तयारी यो हुलमुल पार गर्न नसक्दा उसै खेर जालाजस्तो भयो । ओर्लनेलाई बाटो दिएर खुरखर्ती चढ्ने जापानका बुलेट ट्रेनका भद्र यात्रुहरूको मलाई त्यस क्षण खुबै याद आयो । भीडमा धकेल्दै अघि बढ्नु कि त्यसै पर्खिरहनु ? दोधारमा म केहीबेर झुन्डिरहेँ । केहीबेरमा भीड घट्यो । चढ्नेहरू संघर्षका साथ चढेर छाडे । ओर्लनेहरू संघर्षका साथ ओर्लिएरै छाडे । अनि मजस्ता धक्कामुक्कामा परै बस्न खोज्नेहरूको पनि पालो आयो । म भित्र छिरेँ र झ्यालछेउ बसेँ । अझै पनि रेल दस मिनेटसम्म रोकियो, किनभने, साढे आठ त अझै बजेकै थिएन । यत्रो समय हुँदाहुँदै मानिसहरू किन ओर्लन, चढ्न, पर्खन नसकेका होलान् ? हप्प गर्मीबाट भित्र चिसो एसीमा बस्न पाउँदाको रमाइलोले खूब आनन्द दियो । बिस्तारै रेल अघि बढ्यो । मलाई त्यस क्षण बेलायतका आधुनिक रेल चढ्दाको खुसी र प्रतिघण्टा ३२० किलोमिटरसम्म कुद्दै जापान तथा चीनका बुलेट ट्रेन चढ्दाको उत्तेजनाभन्दा बढी जनकपुरको रेल चढ्दाको आनन्दले अँगालेको थियो ।धनुषाका ग्रामीण बस्तीहरू माझबाट सर्पझैं घिस्रिँदै रेल जयनगर पुग्दा डेढ घण्टा लाग्दो रहेछ । जयनगर स्टेसनमा भारतका अनेक ठाउँ जाने रेल यात्रुहरूको ठूलो भीड दौडादौड गरिरहेको थियो । २९ किलोमिटर पर जयनगरमा पनि उत्तिकै उखरमाउलो गर्मीले स्वागत गर्यो । त्यही रेल दिउँसो ३ बजे जनकपुर फर्कने हुनाले जयनगरमा घुम्न मसँग पूरै पाँच घण्टा थियो । कुनै सोधखोज र तयारी नगरी म जयनगर आएको थिएँ । उद्देश्य थियो, निरुद्देश्य टहलिनु । कसैले नचिन्ने र कहिल्यै नपुगेको ठाउँमा बराल्लिनु जत्तिको आनन्द मलाई केहीमा पनि आउँदैन । आरामले पाइला चाल्दा पनि स्टेसनबाहिर आइपुग्दा शरीर असिनपसिन भइहाल्यो । बाहिर मानिसका ताँती, टहरावाल लामो बजार, साइकल, रिक्सा र टाँगाको दौडादौड अनि कानै खानेगरी बजिरहेका मोटरका टिँटिँ र ट्याँट्याँले एउटा पट्यारलाग्दो कोलाजको निर्माण गरेको थियो । इधर घुमनेका जगाह क्या है ?, एक टेम्पोवालालाई सोधेँ । जनकपुर जाहिए साहेब, इधर तो कुछ भी नहीँ है, उसले मतिर क्वाकक्वार्ती हेरेर जवाफ दियो । अरू एकदुईले पनि यही उत्तर दिए । कि पर दरभंगातिर घुम्ने ठाउँ छ, कि जनकपुरमा मन बहलाउने कुरा छन्, जयनगरमा त केही छैन भन्ने सबैको धारणा सुन्दा मलाई अब बिताउनुपर्ने पाँच घण्टाको माया लागेर आयो । जयनगरका मानिस दिल बहलाउन जनकपुर जाने रहेछन् । जनकपुरतिरका यता किनमेल गर्न आउने रहेछन् । म दुवै उद्देश्यले होइन, यसो घुम्न भनेर निस्केको थिएँ । तर, जयनगरकालाई लाग्दोरहेछ, इधर घुमनेका जगह ही नहीँ है ! परेन त फसाद ! म केहीबेर यस्सै सडकतिर रल्लिएँ । तराईतिरको हाटबजारजस्तो त्यहाँको अस्थायी बजार चहारेँ । फोहोर, भीडभाड, होहल्ला, गर्मी र धूलोमूलोले धेरैबेर हिँडिरहन सकिने रहेनछ र बिजुली रिक्सा समातेँ । चालकलाई एकदमै घुम्नलायक ठाउँ लैजाऊ भनेँ । उसले निधार खुम्च्यायो । उही कुरा दोहोर्यायो । अनि भन्यो, एसा किजिए, आप एम मार्केट जाइए ।स्टेसनबाट डेढदुई किलोमिटर पर मुख्य सहर भनिने ठाउँ रहेछ । त्यहाँ दुईतले सपिङ मलमा त्यस बिजुली रिक्सावालाले मलाई छाडिदियो । मलाई केही किन्नु नै नभएकाले त्यहाँ अल्झिने कुरै भएन । बरु कतै चिया वा सर्वत पिएर कुनै पुस्तक पढ्न पाए हुनेजस्तो लाग्यो । सबभन्दा राम्रो होटेल भनेर अर्को रिक्सावालाले मलाई एउटा गल्लीमा छिरायो । राजस्थानी होटल लेखिएको बोर्डमुनि एउटा गधापच्चिसे कुनै पानावालाझैं गुट्खा चपाउँदै ग्राहक कुरिरहेको थियो । सुन्धारातिरको कुनै सस्तो लजमा पुगेजस्तो भान भयो मलाई । रेस्टुरेन्ट होइन, बास बस्ने सुविधा छ भनेर त्यस गधापच्चिसेले कफी खाने भए बनाउन सकिन्छ भन्ने भावको सूचना दियो, ज्यादा व्यापारसुलभ नभईकनै । धन्यवाद भनेर म त्यहाँबाट फुत्किएँ । यताउता घुमेँ । आधा घण्टा पनि नबित्दै मैले जयनगरलाई छिचोलिसकेछु । साँच्चै नै त्यहाँ किनमेल गर्नेबाहेक घुमफिर गर्ने वा टहलिन मिल्ने कुनै परिवेशै रहेनछ ।एउटा सडकबाट अर्को सडक, एउटा गल्लीबाट अर्को गल्ली र रिक्सा फेर्दै गर्दा एक जनाले मलाई कमला पुल भन्ने केही पर एउटा घुम्नलायक ठाउँ छ भनेर सुझायो । यसो सोधखोज गर्दा श्यामवर्णको अधबैंसे अनुहारवाला एउटा रिक्सावाला मलाई कमला पुल पुर्याउन तयार भयो । म उसको रिक्सा चढेँ । केही गुनगुनाउँदै रिक्सावाल अघि बढ्यो । फरासिलो मिजासको रिक्सावालासँग केहीबेरमै मित्रवत् संवाद हुन थाल्यो । उसको नाम रहेछ अब्दुल जबार । वर्षौंदेखि रिक्सा चलाएरै जीवन गुजार्दै आएको अब्दुलसामु मैले जयनगरमा पाँच घण्टा बिताउने उपयुक्त तरिका के होला भनेर सोधेँ । जवाफमा उसले एउटा अनौठो प्रस्ताव पेस गर्यो । के अरे भने, पाँच सय रुपैयाँ तिरेर म उसकै रिक्सामा जयनगरको कुनाकाप्चा घुमौं, पाँच घण्टा रमाइलो पारेर बिताइदिने जिम्मा उसको !प्रस्तावको जवाफको प्रतीक्षा गर्दै उसले पछाडि फर्केर मतिर पुलुक्क हेर्यो र भन्यो, मान जाइए हाकिम, आपका दिन कट जाइगा, इस गरिबका पेट भर जाएगा ।जयनगरको हर एक मानिस, पसल र गल्लीलाई चिनेको छु भन्दै उसले मलाई खूब आनन्द दिलाउनेगरी घुमाउने कसम पनि खायो । उसको प्रस्ताव नकार्नुपर्ने कुनै कारण मसँग थिएन । त्यो घाम र त्यो कोलाहलमा यताउता भौंतारिनुभन्दा रिक्सामा बसेर टहल्लिनु नै श्रेयस्कर थियो । त, मैले तुरुन्तै हुन्छ भनेँ । अब्दुल गुनगुनाउँदै अघि बढ्यो । कमला नदीको धमिलो पानीमा कोही माछा मारिरहेका थिए, कोही नुहाइरहेका र कोहीचाहिँ पौडिरहेका । किनारमा हनुमानको एउटा मन्दिर रहेछ । अब्दुलले मलाई त्यहाँ पुर्याइदियो । अलिक पर, जयनगरपारि हाम्रै धनुषाको इनरुवामा घुम्न जाने प्रस्ताव अब्दुलले गर्यो । जयनगरका पैसावालहरू त्यहाँ चिसो बियर खान जाने गरेको र आफूलाई पनि त्यहाँ गएर एक दिन त्यसै गर्ने इच्छा भएको उसले सुनायो । र, भन्यो, आज उसलाई त्यो इच्छा पूरा होलाजस्तो लागिरहेको छ !सुनेको थिएँ, बिहारमा मदिरा प्रतिबन्ध भएपछि नेपालका सीमावर्ती इलाकामा शराबका दुकान च्याउझैं उम्रिएका छन् । वर्षौंदेखि अब्दुलले थातिराखेको त्यो इरादा आज पूरा होला भन्ने ठानेको रहेछ । उसलाई म किन निराश पारूँ ? लौ हुन्छ भन्ने हरित संकेत दिएँ । फुरुङ्ग पर्दै अब्दुल अघि बढ्यो । अलि पर दशगजामा गाडिएको २७० नम्बरको जंगे पिलर आयो । त्यहाँबाट उता नेपाल हो साहेब भन्दै अब्दुलले रिक्सा भारततिरै रोक्यो । अनि एक मिजासका साथ नेपालको दारु दोकानतिर अघि बढ्यो । सिमानामा हाम्रा सशस्त्र प्रहरी र नेपाल प्रहरीका दुई जवान पहरा दिएर बसेका थिए । तिनलाई अब्दुलले एक स्नेहपूर्ण सलाम गर्यो र लुसुक्क अघि बढ्यो । सीमा कटेको केही सय मिटरमै दारुका दोकानहरू बग्रेल्ती भेटिए । त्यहाँ पुगेर उसले मलाई एकपटक पुलुक्क हेर्यो र सोध्यो, क्या आज मेरा ख्वाइस पूरा होगी ?मैले मुस्कुराउँदै जवाफ दिएँ, जरुर होगी ।त्यसपछि, शराबखानाहरूमध्ये एउटामा छिरेर अब्दुलले चिसो बियर र कुखुराको मासु मगायो । अनि खूब मज्जा मानेर खायो, जसको पैसा अग्रिम रूपले नै मैले तिरिदिने सुनिश्चय उसले गरिसकेको थियो । आज यकिन हुवा, खुदा है, फर्किने बेला रिक्सामा बसेपछि अब्दुलले खुसी प्रकट गर्यो, लेकिन हाकिम, आप तो भुखे ही रहगए ।यति भनेर किन हो, ऊ हाँस्यो । दुई छोराहरूलाई पढाउन नसके पनि सानी छोरीलाई राम्रो शिक्षा दिन रिक्सा चलाएको पैसा केही बचाउन आफूले गरेको संघर्षबारे अब्दुलले मलाई बतायो । देशको नाम फेरेर भारत राख्ने मोदीको योजना आफूलाई कत्ति पनि चित्त नबुझेको भन्दै उसले त्यसमा भद्र असहमति प्रकट गर्यो । जयनगरभरिका मन्दिर र मस्जिदमा लगेर उसले मलाई घुमायो । किसानका बस्तीहरू, गाउँका पाठशालाहरू र सस्तोमा कपडा तथा मसला पाइने गल्लीहरूमा उसले मलाई पुर्यायो । एउटा ठेलावालको चियापसलमा पुर्यायो र जयनगरभरिकै उत्कृष्ट पेयको स्वाद लिनुस् भनेर रोक्यो । नभन्दै, चियाको स्वाद जिब्रोमै झुन्डिनेखालको रहेछ । यसरी अनेकतिर घुमघाम गर्दागर्दै मेरो पाँच घण्टा रमाइलोसँग बित्यो ।फर्किने बेला अब्दुलले मलाई रेलवे स्टेसन ल्यायो । बिदाइ गर्न परेकोमा ननिको लागेको भनेर उसले मुख अँध्यारो बनायो । हाकिम, आप जा रहे हो और मुझे अच्छा नही लगरहा है, उसले सजल नेत्रले मेरो हात च्याप्प समात्यो, पता नहीँ फिर कब मुलाकात होगी, लेकिन आपका याद अब्दुलके दिलमे हमेसा रहेगी ।मलाई पनि, यो स्नेही र फरासिलो मानिससँगको संक्षिप्त मित्रता टुंगिन लागेकामा नरमाइलो लागेको थियो । अनि मैले उसलाई के भनेर आश्वस्त पारेँ भने, भाग्यले कुनै दिन फेरि मलाई जयनगरमा फिर्ता ल्यायो भने हामी अवश्य भेट हुनेछौं ।बिस्तारै रेल छुट्यो । हरिया धानका फाँट र बीचबीचका नेपाली बस्ती हुँदै बिहान चढेकै स्टेसनमा म झरेँ । बिजुली रिक्सा लिएर स्टेसनबाट अघि बढिरहँदा मलाई जनकपुर पहिलेभन्दा भव्य, सफा र सुन्दर सहर लाग्यो !"
म कोठाभित्रकी एकल यात्री,"उनी बितेपछि राजधानीमा बिनाचित्तबुझ्दो काम बिलकुल बस्न मन लागेन । विषयमिल्दो केही काम खोजेँ, पाएँ र केही दिन गरेँ पनि । आंशिक काम र दाममा रमाउन सकिनँ । घर सल्लाह गरें, तीन महिना पुरानै काममा फर्किने र एक्लै बस्न सकिन्छसकिँदैन कोसिस गर्ने, नसके राजधानी फर्कने कुरा भयो । मन दरो पारेर गृह सहर आएँ, काममा जोडिन चाहेको निवेदन दिएँ र जागिर खान थालेँ । जब घरदेखि जागिर भएको सहर फर्कें, म भित्ताहरूले घेरिएको भवनमा एक्लै बस्छु । सुरुसुरुमा राति झस्किन्थें, दिउसो एक्लै रुन्थें, डर पनि लाग्थ्यो किनकि पहिले घरमा कहिल्यै एक्लै बस्नुपरेको थिएन ।घरमा केही हरिया पातहरूको जीवन्त संकलन छ, कुनै जमिनमा छ त कुनै गमलामा । म पातहरूको लयमा सधैं मोहित थिएँ, अहिले पनि छु, मलाई हरियोको साथ खूब मन पर्छ । थाहै नपाई चार वर्ष भइसकेछ खाने टेबलमा, बैठककोठामा, सुत्ने कोठामा एक्लै बस्न थालेको, साँझ छतमा जान थालेको । तीन महिनाको परीक्षणकाल सकिएर पनि कति धेरै समय बितिसकेछ । फुर्सदमा धेरैजसो पढछु अनुसन्धानका किताब वा विज्ञानका वा साहित्यका । नपढे कि सिनेमा हेर्छु सिरिज वा युट्यबका छोटा कथा वा जीवनी । केही नगरी, केही नहेरी बस्न साह्रै सकस हुन्छ । भनौं छटपटाउँछु, एउटा किताब समाएपछि शान्त हुन्छु । भोकाएको बच्चाले दूध पाएजस्तो मेरो एक्लोपनको साथी मात्रै किताब, मोबाइल वा ल्यापटप हो, जहाँ म पढ्न वा हेर्न सक्छु कथा वा जीवन वा युद्ध वा विज्ञान । कामपछिको समय मलाई उति मन पर्दैन । कसैले कामपछि कतिखेर घर आउँछे भनेर पर्खेको पनि हुँदैन । नमीठो लाग्छ सम्झँदा, त्यसैले दुई ठाउँमा काम गर्छु र पनि मलाई कहिलेकाहीँ काम कम लाग्छ । सधैं अफिसबाट ढिलो निस्कन्छु, कहिलेकाहीँ कोही साथीभाइलाई फोन गरेर भेटौं भन्छु । प्रायः अफिसमा काम गर्ने महिला मित्र घर पुग्ने हतारोमा हुने र कतिको घरमा बच्चा फर्कने बेला भएकाले फोन उठ्दैन । घरमा खाना आफैं बनाउँछु, किनमेल गर्छु र पनि एक्लै परेको पल एकदम नमज्जा लाग्छ । प्रायः बिहानको समय प्राणायाम, व्यायाम र ध्यानमा बित्छ । छोटा बिदा अचेल पटक्कै मन पर्दैन ।सुरुसुरुमा बिदामा साथी वा आफन्तलाई फोन गर्थें, भेट्न जान्थें, खाना खान बोलाउँथें, तर सबै व्यस्तताले आउन भ्याएनन् । पछि पछि बोलाउन छोडें, फोन गर्ने क्रम पनि घट्दै गयो । बिस्तारै बुझ्दै गएँ, म साँच्चै एक्लो छु, कुनै अन्य तरिकाले यो रिक्तता पुरिने रहेनछ । आँसुले बेलाबेला साथ दिइरह्यो, भक्कानो पनि कहिलेकाहीँ मभित्र फुट्थ्यो । बुझ्दै गएँ एक दिन होइन, दुई दिन होइन, महिना दिन होइन, बर्ष दिन होइन, म त अब बाँचुन्जेलका लागि एक्लै भइसकेकी रहेछु । सानातिना यात्रामा एक्लै हुन थालेँ । सुरुसुरुमा त आफू संसारमा एक्लै भएको विश्वास लाग्दैनथ्यो । बेलाबेला झसंग हुन्थें र आत्मसात् गर्थे आफ्नो अवस्थाको । सृजनशील भएकाले सृजनाहरू निरन्तर गरिरहेँ । सृजना र अध्ययन त म हिजोका दिनमा पनि गर्थें । नयाँ नाता पनि बने कोही साथी, कोही दाजु, कोही दिदी, कोही बहिनी, कोही भाइ । दाजु भनेर बनेको नाता नराम्ररी टुट्यो, म सायद बहिनीको भूमिकामा मिलिनछु । पुरुष साथीहरूसँग पनि दुईचार दिन कुरा भएपछि म सही साथी होइन भन्ने लाग्न थाल्यो र आहत भएँ । नयाँ दिदीसँग मेरा रुचिहरू मेल खाएनन्, पातलिँदै गयो भेटघाट । नाताका बहिनीहरूको पेसा थियो, परिवार थियो, म अटाइनँ । भाइहरू आफ्नै तालमा हुँदा रहेछन् खासै जमेन । नाता हुर्काउने कोसिसमा असफल भएँ । बिस्तारै पुस्तकका लेखकलाई साथी ठान्दै किताबका पानामा भेटघाट बढाउँदै गएँ अति सुरक्षित, न साथी रिसाउला भन्ने डर, न बोल्न नजानिएलाको भय, न हिसाबको गडबड । खाँदै, पिउँदै विजय कुमार, रमेश सायन, रामलाल जोशी, सरस्वती प्रतीक्षाहरूलाई साथी बनाएँ । युअल नोहा हरारी, मार्क म्यानसन, गीताञ्जलीहरूसँग संगत बढाएँ । अंग्रेजीका सिरिज हेरेर, अंग्रेजी भाषासँगको पुरानो पिरतीलाई ताजा बनाएँ । हो, म एक्लै रमाउन थालें । अनेकन् पात्रसँग हाँस्न, रुन थालेँ । उनीहरूको हाउभाउ चिन्न थालेँ । तिनका वस्त्र, केशविन्यासलाई कलाको आँखाले हेर्न थालें, एक्लोपन छुमन्तर हुँदै गयो ।अल्फ्रेड जेलिनेकको पियानो गुरु हेर्दै चिया, कफी पिउन थालें । टोनी मोरिसनका मन छुने भाषण, कालाहरूको संघर्ष, इतिहास सुन्ने, एलिस मुनरोलाई भेट्ने र मन पराउने अनि डोरिस लेस्सिङको सुनौलो नोटबुक सुटुक्क चियाउने मान्छे बन्दै गएँ । कोठाभित्रकी एकल यात्री हुनुको नशामा रहन थालेपछि घरमा भएका पानादार नयाँ, पुराना थरीथरीका रममा रमाउने भइयो । हर फुर्सदमा पाना पिउने भइयो, बजार गएर किताब किन्न कुद्नुपरेको छैन । सुन्न मिल्ने अक्षरहरू मेरानिम्ति मेरा हजुरआमाहरूका आशीर्वाद भएका छन् ।आफू त संसार डुलुवा भइसकेछु । एमिलि इन पेरिस नामको सिरिज हेरेर पेरिस सहरका कलाहरू चहारेँ, फ्रान्सका ठाउँहरू पुगेँ, फेन्च भाषाको संगीतमा झुमेँ । लन्डन वा अमेरिकाका मानिसका रहनसहनमा भुलिनु सामान्य हुन थाल्यो । एकल यात्री सकल विश्व यात्रामा छु, संसारभरका सिद्धान्त वा सिनेमाका मन लागे निचोड सुन्छु, समयले भ्याए पूरै डुब्छु । आफूखसीको यो जीवनमा आफूलाई खुसी राख्ने हर सम्भव प्रयत्नमा छु ।कुनै पनि एकल महिला, जसका पति ईश्वरका प्रिय बनेर सदाका लागि गए वा उनीहरू कानुनी रूपमा पतिसंँग छुट्टिए, ती महिलालाई फेरि जीवनसाथी पाउन गाह्रो छ । हाम्रोजस्तो पितृसत्तात्मक समाजमा महिलाले पतिको घर धानेका हुन्छन् । कन्यादान दिएर बाबुआमाले अर्काको गोत्रमा दान दिएका हुन्छन् (अपवादबाहेक) । कुनै हालतमा महिलाका लागि नयाँ साथीबारे अरुले सोचेको कमै पाइन्छ । हाम्रै गाउँमा कति दिदीबहिनी सानै उमेरमा पति गुमाएपछि जीवनभर बाँचेर, मरेपछि पतिकै गोत्रमा पिण्ड खान्छन् रहर भने पनि, कर भने पनि । अपवादबाहेक न कुनै बाबुआमा वा सासूससुरा वा परिवारका अन्य सदस्यले छोरी वा बुहारी वा भाउजू वा काकी वा माइजूको एकल जीवनबारे सोचेको वा साथी खोजिदिएको होस् त्यस्तो सुन्न विरलै पाइन्छ । कतिको इच्छा हुँदैन, कतिलाई परिवारले साथ दिँदैनन्, कतिलाई विद्रोही बन्ने आँट आउँदैन् । र, उनीहरू भजनकीर्तनमा लागेर वा सेवाकार्यमा आफूलाई समर्पण गरेर जीवन बिताइदिन्छन् । मेरी सानीमा, फुपू दिदी जीवनभर एक्लै बसे, बसिरहेका छन् नयाँ जन्मने एकलहरूका चिरकालीन प्रेरणा बनेर । कसैले उनीहरूका निम्ति जीवनसाथी खोज्न वा कोही बन्न आउनेलाई पनि सहयोग गरेको प्रमाण छैन । हिन्दु धर्ममा नियमहरू छन्, जसले एकलहरूलाई न्याय गर्न सक्छ, तर त्यसतिर प्रायः कसैले जोड दिएको पाइँदैन । त्यो पाटो यौनशिक्षा जत्तिकै गौण छ । अहिले केही एकल महिलाले जीवनको मध्यपछि पनि साथी बनाएको हामीले सामाजिक सञ्जालमा देखेका, पढेका छौं । तर, यो कदमले व्यापक देखिँदैन, यद्यपि त्यस्तो हिम्मत र अनुकूलता सबै एकल महिलालाई मिलोस् भन्नेको जमात दिन प्रतिदिन बढदो छ । चाहना गर्नेले जीवनसाथी पाएका छन्, रमाएका छन् । पश्चिमा देशको धेरै कुरा हाम्रो समाजमा भित्रिए पनि एकल महिलाहरू कोही पुरुषसँग सँगै बस्ने चलन भित्रिएको छैन । यसलाई अहिले पनि नराम्रो नजरले हेरिन्छ । तर, म एकल पुरुष र एकल महिला एकअर्कालाई साथ दिन सक्छन् जीवनको उत्तरार्द्धमा अनि यो कुरा समाज र परिवारले बिस्तारै बुझनेछ भन्ने विश्वास राख्छु । चाहेको कुरा मान्छेले ढिलोचाँडो पाउँछ । तँ चिता, म पुर्याउँछु भन्छन् रे ईश्वर, आमाले भनेको सानै छँदा सुनेकी हुँ । मैले अक्षरसँगको यात्रा रोजेकी छु, कलेजमा अक्षरको संयोजन सिकाउँछु कलिला कर्णधारलाई । सुन्दर संयोजन बनेको पल नाच्छु पनि । अक्षरले कुँदेका कलालाई सुनाउन मेचीदेखि महाकालीसम्म यात्रा गर्छु । कलापारखीको निम्ता पाउनु आशीर्वादको लय हो, जो मैले सायद अचेतनमा राखेकी छु रोन्डा ब्राइनले रहस्य किताबमा भनेजस्तै । किताब सबैको साथी हो, एकल जीवन बिताउनेका लागि चाहिँ यी जीवनसाथीजत्तिकै हुन् । धेरै भो अचेल राति डराउँदिनँ । चट्याङ परोस् वा भुइँचालो आओस् एक्लै बसेकी छु । कसैलाई साथका लागि बोलाउँदिनँ । हिजो लाग्ने डरलाई जितेकी छु । कोठाभित्रकी एकल यात्री म, यात्रामा असल लेखकका अनेक पात्रसँग एउटै कोठामा रोमाञ्चक यात्रा गरिरहेकी छु ।"
घण्टाघरको सुई घुमिरहोस्,"रानीपोखरीको ठीक पूर्व काठमाडौंलाई दृष्टि दिएर उभिएको छ घण्टाघर । घण्टाघर बूढो भयो, जसरी यसको रेखदेख गरिरहेका गणेश सापकोटाले पनि अब यो जागिरबाट अवकाश लिने समय आउँदै छ । जसरी आफैंले जनाउ दिने समयसँगै घण्टाघरमा बुढ्यौलीका चिह्न देखिन्छन्, गणेशका अनुहारमा पनि देखिन थालेका छन् । २०३७ सालमा त्रिचन्द्र क्याम्पसमा प्राविधिकका रूपमा जागिर खाएका थिए गणेश सापकोटाले । २०४४ सालमा नेपालमा भएको सार्क सम्मेलनले अचानकै घण्टाघरको घडी मिस्त्री बनाएको थियो उनलाई । सम्मेलन अघिसम्म घडी बन्द थियो । सम्मेलन हुने भएपछि दरबारबाटै घडी चलाउने मान्छेको खोजी सुरु भयो । कतै प्राविधिक नभेटिएपछि त्रिचन्द्रमा कार्यरत सापकोटालाई त्यसको जिम्मेवारी दिइएको थियो । र, यसरी ३६ वर्षदेखि उनी घण्टाघरको घडी चलाइरहेका छन्, २ वर्षपछि अवकाश लिँदै छन् । उतिबेला १३ दिन, १३ रात घण्टाघरमा बिताएर प्रत्येक पाटपुर्जाको अवलोकन गरेपछि घडीलाई चल्ने बनाएका थिए उनले । २०३० सालसम्म घण्टाघरमा ६ जना कर्मचारीको दरबन्दी थियो, हाल दुई जना छन् । सातामा दुई पटक दम दिएपछि घडी चल्छ । दम दिन घडीको काँटा चलाउने फलामको ढक झुन्डिएको डोरीलाई लिभरको सहायताले घुमाउँदै माथि तान्नुपर्छ । राणा प्रधानमन्त्री श्री ३ वीरशमशेरले ४ छोराहरूका लागि बेलायतबाट घरमै राख्न यो घडी झिकाएका थिए । तर, यति ठूलो घडी घरमा राख्न सम्भव नभएपछि हाल त्रिचन्द्र क्यापसको परिसरमा बुर्जा शैलीमा भवन निर्माण गरी घण्टाघर स्थापना गरियो । अरूले झैं सापकोटाले पनि यस्तै कथा सुनेका हुन् । विसं १९९० को महाभूकम्पमा घण्टाघर भत्कियो । र, त्यही स्वरूपमा त्यही स्थानमा बनाइएको घण्टाघर अहिलेको हो । समय गणनामा घण्टाघर करिब १२७ वर्षे बूढो देखिन्छ । लामो इतिहास भएको यो धरोहरको हेरचाह अहिले खतरामा छ । स्थानीय सरकार वा पूरातत्व विभागमध्ये कुनै एकले यसको जिम्मेवारी लिए राम्रो हुने सापकोटाको बुझाइ छ । पत्रिकामा घण्टाघर घाँडो भएको समाचार छापिएपछि मात्रै काठमाडौं महानगरपालिकाले यसको रङरोगन गराएको सापकोटा सम्झिन्छन् । भन्छन्, त्यसपछि वास्तै गरेनन् । म एक्लो प्राविधिकले भनेको सुन्ने कुनै निकाय नै भएन । मेरो अवकाशपछि यो घडी रोकियो भने म जत्तिको दुःखी कोही नहोला । सय वर्ष पुरानो घडीका पार्टपुर्जा जुनै बेला पनि बिग्रन सक्छन् । बिग्रेका पुर्जा बनाउन समय लाग्छ, तर घडी त तत्कालै चलाउनुपर्ने हुन्छ । घडीका पुर्जा मर्मत गर्न बाहिरका वर्कसप चहार्दा धेरै समय खर्च हुन्छ । पछिल्लो २०७२ को महाभूकम्पमा पनि घडीका थुप्रै पुर्जा बिग्रिए, बजारमा पनि पाइएन । तीमध्ये कुनैलाई जोडजाड पारेर, कुनैलाई तारले बाँधेर घडी चल्ने बनाइयो । मिनेट काँटाको दाँती मर्मत गरेको केही दिनमै खिइजान्छ, सापकोटा भन्छन्, नयाँ दाँती नहुँदा हल्लिएर अगाडि सर्ने भएको छ । कहिलेकाहीँ हल्लिँदा पछाडि अड्किन्छ, कहिले ढिला हुन्छ । उनी चाहन्छन् घण्टाघरको घडी सधैं चलिरहोस्, सुई घुमिरहोस् । भन्छन्, मपछि अरू पनि मिस्त्री बनून् । तर, कसरी ? उनी स्वयं अन्योलमा छन् ।"
'बूढो बाघ को फिर्ती सवारी,"उखानै छ, बाघ बूढो र स्याल तन्नेरी कहिल्यै हुँदैन । साहित्यमा बाघलाई शक्ति, सौर्य र दम्भको अलंकार मानिन्छ । भनिन्छ सिकार गर्न नसक्ने अवस्थाको बूढो बाघ बरु भोकै मर्छ, तर घाँस खाँदैन । बलिउडमा सोही नामको फिल्मको हिरो भएका हिसाबले सलमान खानलाई टाइगर भनिए पनि काम र रवाफका हिसाबले असली बाघ हुन् शाहरूख खान ।संसारकै सर्वाधिक ठूलो फिल्म उद्योगमध्येको एक मानिने बलिउडको प्रतिनिधित्व गर्ने शाहरूख खानको फ्यान फलोइङ जबरजस्त छ, जसमा उनी टम क्रुज, ज्याकी चानभन्दा अघि छन् । रोमान्सका बादशाह शाहरूखको ३१ वर्षे करिअरको ग्राफमा उचारचढाव आए, ६६ फिल्म खेल्दा २४ फिल्म त फ्लप नै भए, ९ वटाले पनि जेनतेन लगानी मात्रै उठाए । तर, बाँकी फिल्म जति र जसरी चले, सफलता सधैं लोभलाग्दो रह्यो । एउटा सत्य के भने शाहरूखका फिल्म चले, चलेनन् वा ठीकठाक चले होलान् तर उनी फ्यानका नजरमा त्यस्तो स्टार बनिरहे, जसको ओज कहिल्यै घटेन ।७ वर्षअघि फ्यान बाट केही डगमगाएको उनको करिअर जिरो फिल्मको असफलतासम्म आइपुग्दा केही आलोचकलाई लाग्यो, अब शाहरूख पनि जिरोकै अवस्थामा पुग्दै छन् । यही पछिल्ला वर्ष बलिउडलाई दक्षिण भारतीय फिल्मले बजारमा च्याप्दै लगेको थियो भने बलिउडमा लामो समय राज गरिरहेका स्टारहरूलाई राजकुमार राव, आयुष्मान खुरानाजस्ता एक्टरले काममै चुनौती दिइरहेका थिए । धेरैलाई लागेको थियो, तीन खान (शाहरूख, सलमान, आमिर) को ओरालो यात्रासँगै अब बलिउड पनि सकिनेछ । विश्वमै सर्वाधिक धेरै फिल्म निर्माण हुने र टिकट बिक्री गर्ने बलिउडको अवस्था डायनोसरको जस्तै भएर जानेछ । र, क्षेत्रीय फिल्मले भारतीय फिल्मको प्रतिनिधित्व गर्नेछन्, बक्सअफिसमा कब्जा जमाउनेछन् ।उमेरले बूढो भइरहँदा पनि घाँस खाने अवस्थामा भने अझै थिएनन्, शाहरूख । उनको त्यो अनस्क्रिन जोसले अझै बक्सअफिसमा सिकार गर्ने योजना बुन्दै थियो । कोरोना कालसँगैको लकडाउनपछि भने बूढो बाघ पुनः सिकारमा निस्कियो । सन् २०२३ को जनवरी २५ र सेप्टेम्बर ७ मा उनका लगालग दुई फिल्म पठान र जवान रिलिज मात्रै भएनन्, बक्सअफिसमा सुनामी नै ल्याइदिए । ३० वर्षमा उनका ६४ फिल्मले गरेको व्यापार (२५ सय करोड भारु) यस वर्षको आठ महिनामा पठान र जवान ले उठाइदिए । तेस्रो सातामा पनि राम्रो कलेक्सनसहित चल्दै गरेको जवान ले सर्वाधिक कमाई (१०५० करोड भारु) गर्ने भारतीय फिल्मको पठान रेकर्डलाई पनि तोडेर धेरै अघि बढ्ने छनक दिइसक्यो । त्यसो त बक्सअफिसमा धेरै शीर्षकमा रेकर्ड राख्ने फिल्मको रेकर्ड पनि जवान ले बनाइसकेको छ ।बलिउड मसला मुभीको फर्मुलामा ज्यादा विश्वास गर्छ । पठान र जवान पनि उम्दा फिल्म होइनन् । उही हिरो र भिलेनको फाइट, हिरो र हिरोइनको रोमान्स, अनि गानाबजाना, तार्किक र यथार्थभन्दा टाढा भए पनि रौं नै ठाडो पार्ने सिन सिक्वेन्स अनि सिठी र ताली बज्नेखालका लाउड डायलग । यी सबै मरमसला मिसाएर फिल्म तयार पारेका निर्देशक एट्लीकुमारले शाहरूखको हात दर्शकमा पस्किदिएका हुन् जवान । भारतमा मात्रै १३ दिनमा ५ सय करोडको बेन्चमार्क पार गरेको जवान का दर्शक ३२ प्रतिशत गैरभारतीय छन् । अर्थात्, शाहरूखको स्टारडम क्रेज एकतिहाइ भारतबाहिरै छ ।शाहरूखका लागि सन् २०२३ सकिनु ३ महिनाअघि नै यो करिअरकै सफल वर्ष बनिसकेको छ । अनुभवी बूढो बाघ कुशलतापूर्वक पुनः सिकारमा निस्किएझैं छनक दिएका शाहरूखको अझै यसै वर्षको क्रिसमस छेकोमा अर्को सम्भावित सफल फिल्म आउँदै छ डंकी । राजकुमार हिरानीले आफ्नै लेखनमा निर्देशन गरिरहेको डंकी मा अभिनेता खानले आफूले जीवनकालमै नगरेको मिहिनेत गरेको र त्यसको परिणाम पर्दामा देखिने सन्देश फ्यानलाई दिइसकेका छन् । त्यसो त हिरानी आफैंमा फिल्मका जादुगर हुन्, उनी संलग्न फिल्म त्यसै खेर भने जाँदैन ।बेटेको हाथ लगाने से पहले बाप से बात कर, जवान को यो डायलगले फ्यानमाझ खुबै डंका पिट्यो । त्यसो त जवान मा शाहरूख आफैं बाबु र छोराको दोहोरो भूमिकामा छन्, तर यो डायलगलाई दर्शकले पर्दामा मात्रै सीमित रहेर बुझेनन् । उक्त डायलगले उनीहरूलाई शाहरूखकै बाबुछोराको घटना सम्झायो । सन् २०२१ मा मुम्बईमा आयोजित एक पार्टीमा लागूऔषध प्रयोग गरेको आरोपमा शाहरूखका छोरा आर्यनलाई प्रहरीले पक्राउ गरेको थियो । पछि उनी धरौटीमा रिहा भए, तर उक्त घटनाले बाबु शाहरूख निकै बदनाम भए । छोरालाई सही बाटो हिँडाउन नसकेको भन्ने आलोचना खेप्दै उनी छोरा र परिवारको बचाउमा लागिरहे । पछि पर्याप्त प्रमाणको अभावमा भन्दै आर्यन छुटे भने उक्त मुद्दा नार्कोटिक ब्युरोमा काम गरिसकेका र मुम्बई लागूऔषध खोजतलासका प्रहरी प्रमुख समीर वांखेडेतर्फ मोडियो । उनलाई आर्यन छुटाउन घूस खाएको आरोपमा भ्रष्टाचार मुद्दा लागेको छ । भारतमा केही वर्षयता बलिउड तारोमा पर्दै आइरहेको छ । अझ खासगरी बलिउडकै हस्ती मानिने तीन खानहरू तारोमा छन् । ठूलो फ्यान फलोइङ भएका यी स्टारलाई ड्यामेज गर्नकै लागि सामाजिक सञ्जालमा अर्को तप्का जोडतोडले लागिरहेको छ । कतिपय त यसलाई राजनीतिक, धार्मिक प्रतिशोध पनि मान्छन् । हिन्दु कट्टरवादी भारतीय जनता पार्टीका नरेन्द्र मोदी नेतृत्वको सरकार हिन्दुइतरप्रति अनुदार रहने गरेको आरोप नयाँ होइन । तर, यसको पछिल्लो टार्गेट बलिउड पर्न थालेको अनुमान छ । त्यसैको परिणामस्वरूप पनि शाहरूखलाई साइजमा ल्याउन छोरा आर्यनलाई लागूऔषधमा फसाउन खोजिएको शंकाको सुविधा छ । यसैले पनि शाहरूखले जवान मा बोलेको उक्त संवाद यतिबेला फ्यानका लागि स्वादिलो लागिरहेको हो । पठान कै बेला पनि भाजपाकै एक नेताले बखेडा नझिकेका होइनन् । फिल्मको गीतमा कलाकारले लगाएको गेरुवा वस्त्रकै सामान्य निहुँमा धार्मिक विवाद झिकेर फिल्म नै चल्न नदिनेसम्मका धम्की दिइयो । तर, दर्शक, शुभचिन्तकले त्यसलाई अतिवादको रूपमा लिए र पठान सफल बनाउन दिलोज्यान दिएर लागे ।करिअरको सुरुवातमा चकलेटी हिरो हुँदै देवदास को पागलप्रेमी, रोमान्स किंग, एन्टी हिरोदेखि यतिबेला एक्सन किंगका रूपमा आफूलाई सफलतापूर्वक उभ्याएका शाहरूखप्रति एउटा धारणा छ उनी जे पनि बन्न सक्छन् र जसरी पनि बन्छन् । र, त्यो रुचाइन्छ पनि । फ्यान फलोइङमा शाहरूखपछि सलमानलाई बलियो स्टार मानिन्छ । तर, शाहरूखको स्टारडमको फैलावट यति विश्वव्यापी छ कि दायराका हिसाबले सलमान धेरै पछि छन् । एकपटक टीभी सो द अनुपम खेर सो मा शाहरूखलाई खेरले सोधेका थिए, के तपाईंलाई भविष्यमा कुनै दिन यो स्टारडम गुमाउँछु कि भन्ने डर लाग्छ ? गालामा डिम्पल पर्नेगरी मुसुक्क मुस्काउँदै खानले भनेका थिए, स्टारहरूमा म नै अन्तिम हुँ । उनको भनाइको आशय थियो आफूपछि अब कसैको पनि यो आकारको फ्यानफलोइङ आर्जन गर्न सक्नेछैन । शाहरूखभन्दा उम्दा कलाकार आउलान्, अहिले नै धेरै छन् । तर, उनको जस्तो स्टारडम हलिउडमै पनि टम क्रुज, ब्राड पिट वा जोनी डिपको भन्दा लोभलाग्दो र ठूलो मानिन्छ । यसो हुनुमा मुख्यतः शाहरूखको आफ्नै पृथक् लवजको डायलग डेलिभरी, रोमान्सको अदाको लोकप्रियता हो नै, त्यसबाहेक बलिउडजस्तो विश्वकै धेरै फिल्म निर्माण हुने उद्योग र विश्वकै अधिक जनसंख्या भएको भारतको हुनुले पक्कै सघाएको छ ।बलिउडमै पनि करोड क्लबको सुरुवाती झन्डा गाड्नेमा आमिर खान अघि आउँथे भने धेरै फिल्म करोड क्लबमा छिराउनेमा सलमान पर्थे । यो दौडमा शाहरूख केही पछि थिए । भलै उनका ब्लकबस्टर्स हिट भएका फिल्मताका भारतीय फिल्मको बजार करोड हाराहारीमा बनिसकेको थिएन । यसका लागि उनले सन् २०११ को डन २ सम्म कुर्नुपर्यो । त्यसबीचको छ वर्षमा उनका ५ वटा फिल्म बक्सअफिसमा एक सय करोड कलेक्सन पार गर्ने बने भने चेन्नाई एक्सप्रेस ले २२७ करोड कलेक्सन गरेको थियो । तर, अहिले माहोल पूरै फेरिएको छ । आमिर र सलमानले हिट फिल्मसमेत दिन नसकिरहेका बेला शाहरूखले आफुलाई दुई सय करोड क्लबबाट एकैपटक ६ सय करोड क्लबमा अपडेट गराइदिए, त्यो पनि करिअरको उत्तरार्द्धमा । त्यसो त उनको करिअरकै फिल्म सफलता दर ६३ प्रतिशतभन्दा बढी छ । २१ वर्षअघिको उनको फिल्म ए लम्हे जुदाई के ले शाहरूखको करिअरमै कम ५७ लाख भारु कलेक्सन गर्दै सुपरफ्लप भएको थियो भने आज उनको प्रतिस्पर्धा आफ्नै फिल्मसँग चलिरहेको छ । अहिले त उनको प्रतिस्पर्धा भारतभन्दा बाहिर हलिउडसँग हुन थालेको छ । पठान र जवान को सफलतापछि शाहरूखलाई नै विश्वको सर्वाधिक ठूलो मुभी स्टार मान्न थालिएको छ । कम मूल्यका टिकटका कारण रेभिन्युमा हलिउड फिल्मको कलेक्सनलाई जित्न कठिन भए पनि दर्शक संख्याका आधारमा शाहरूखका फिल्म हेर्ने दर्शक यतिबेला सर्वाधिक देखिएको तर्क गरिएको छ । र, यसमा विश्वास गर्न सकिने आधार पनि छ ।स्टारडमको आकार देखेरै पछिल्लो समय नेटफ्लिक्सले समेत शाहरूखप्रति लगानीको हात बढाएको छ । उसले खानको फिल्म निर्माण कम्पनी रेडचिल्ली इन्टरटेनमेन्टमार्फत फिल्म बनाउन खोजिरहेको छ । अहिले नै नेटफ्लिक्सले शाहरूखका दर्जन पुराना हिट फिल्म किनेर आफ्नो प्लाटफर्ममा राखेको छ । पुरानै फिल्म सही, शाहरूख यतिबेला नेटफ्लिक्सका ८६ लाख सब्सक्राइबरमाझ पुगेका छन् । यसले उनको फ्यान फलोइङको दायरा अझै फराकिलो पार्ने र ग्लोबलाइज्ड हुन थप सघाउने देखिन्छ ।नेटफ्लिक्सका कन्टेन्ट प्रमुख टेड सारान्डोस शाहरूखको स्टारडम क्रेज देखेर छक्क छन् । भन्छन्, शाहरूख दर्शकको सर्वाधिक हुटिङ पाउने भारतीय कलाकार हुन् । भारतीय सिनेमालाई विश्वमाझ चिनाउनुमा उनको भूमिका उत्तिकै महत्त्वपूर्ण छ । उनलाई दर्शकले दिएको उपमा किंग खानले नै यी सबै कुरालाई सिद्ध गरिदिएको छ । नेटफ्लिक्सले शाहरूखको पहिलो फिल्म डियर जिन्दगी सँगै ह्याप्पी न्यु इयर, दिलवाले र ओम शान्ति ओम आफ्नो प्लाटफर्ममा राखेको छ । ५ वर्षअघि नै फोर्ब्स म्यागाजिनले शाहरूखको कमाइको आधारमा विश्वको बिगेस्ट मुभी स्टारका रूपमा उनलाई सूचीकृत गरेको थियो । फोर्ब्स ले भारतीय फिल्म निर्माण अमेरिका र चीनमा भन्दा बढि हुने जनाउँदै सन् २०१२ मा बलिउडमा २६ विलियन फिल्म टिकट बिक्री भएको, जुन हलिउडको १३६ भन्दा अधिक रहेको तर्क गरेको थियो । फोर्ब्स ले उक्त वर्ष शाहरूखले टम क्रुजभन्दा बढी कमाएको तथ्य सार्वजनिक गरेको थियो । इन्डियन प्रिमियर लिगमा कोलकता नाइट राइडर्स र क्यारिबियन प्रिमियर लिगमा ट्रिबागो नाइट राइडर्स क्लबका मालिकसमेत रहेका शाहरूखलाई न्युज विक म्यागाजिनले सन् २००८ मै विश्वका सर्वाधिक शक्तिशाली ५० व्यक्तिमा सूचीकृत गरेको थियो भने गत वर्ष इम्पायर ले गरेको पाठक सर्वेक्षणमा पनि उनी विश्वका सर्वकालीन ५० उत्कृष्ट कलाकारमा परे । र, यस वर्ष टाइम म्यागाजिनले निकालेको विश्वका १०० प्रभावशाली व्यक्तिको सूचीमा पनि उनी छन् ।"
