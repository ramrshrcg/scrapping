शीर्षक,विवरण
"२७ हजार विद्यालय सुनसान, राजधानीको सडक अस्तव्यस्त","सरकार र आन्दोलनरत पक्षबीच चरणचरणमा छलफल भए पनि औपचारिक वार्ता सुरु हुन सकेको छैन । कार्यवाहक प्रधानमन्त्री पूर्णबहादुर खड्काले सरकार जायज माग पूरा गर्न तयार रहेको बताए । कांग्रेस उपसभापतिसमेत रहेका खड्काले कांग्रेस केन्द्रीय समिति बैठकमा शिक्षा विधेयक र शिक्षक आन्दोलनबारे जानकारी गराएका थिए । संविधानले गरेको व्यवस्था प्रतिकूल हुने विषयहरूबाहेक र अर्थतन्त्रले धान्न सक्ने जुनसुकै विषयमा सरकार छलफल गर्न तयार रहेको उनले सुनाए । आन्दोलनका विषयमा बिहीबार बिहान र साँझ उपप्रधान तथा गृहमन्त्री नारायणकाजी श्रेष्ठले महासंघका प्रतिनिधिहरूसँग छलफल गरेका थिए । छलफलमा शुक्रबार बिहान ९ बजे सरकार र महासंघका प्रतिनिधिबीच अनौपचारिक वार्ता गर्ने समझदारी बनेको गृह मन्त्रालयले जनाएको छ । छलफलमा अर्थमन्त्री प्रकाशशरण महत, शिक्षामन्त्री अशोक राई, कानुनमन्त्री धनराज गुरुङ, सूचना प्रविधिमन्त्री रेखा शर्मा र ती मन्त्रालयका सचिवहरू सहभागी थिए । शिक्षकका तर्फबाट महासंघ अध्यक्ष कमला तुलाधर, आन्दोलन संयोजक नानुमाया पराजुली र कांग्रेस, एमाले, माओवादीनिकट शिक्षक संगठनका अध्यक्ष सहभागी थिए । शिक्षकका मागका बुँदाहरूमा छलफल भयो, शुक्रबार बिहान वार्तामा बसेर टुंगोमा पुग्छौं, कानुनमन्त्री गुरुङले भने । शिक्षा मन्त्रालयले वार्ताका लागि औपचारिक रूपमा शुक्रबार नै पत्राचार गरेको छ । गृहमन्त्री श्रेष्ठको नेतृत्वमा शिक्षामन्त्री राई, शिक्षा, अर्थ र कानुन मन्त्रालयका सचिवसहित वार्ता टोली गठन भएको शिक्षा मन्त्रालयले जनाएको छ । शिक्षक आन्दोलनले विद्यार्थी पढाइबाट वञ्चित भएपछि सरोकारवालाहरूले असन्तुष्टि जनाएका छन् । राष्ट्रिय मानवअधिकार आयोगले बालबालिकाको पठनपाठनको अधिकारप्रति संवेदनशील बन्न सम्बन्धित पक्षसँग आग्रह गरेको छ । आयोगका प्रवक्ता टीकाराम पोखरेलले बिहीबार विज्ञप्ति जारी गर्दै शिक्षकहरूको आन्दोलनले विद्यालय बन्द भएको प्रति ध्यानाकर्षण भएको जनाउँदै आफ्नो अधिकारको प्रयोग गर्दा अरूको अधिकारप्रति सचेत हुन आन्दोलनरत पक्षसँग आग्रह गरेका छन् । आफ्नो अधिकारको प्रयोग गर्दा अरूको अधिकारप्रति सचेत हुन, मानवअधिकारको मूल्य र मान्यताको सम्मान गर्दै आफ्ना मागहरू राख्न, आफ्ना मागहरू पूरा गराउन विद्यालय बन्दबाहेकको विकल्प खोज्न, वार्ताको माध्यमबाट समस्याको समाधान गर्न र आन्दोलनमा हिंसात्मक अवस्था सिर्जना हुन सक्नेतर्फ सचेत हुन आयोग आन्दोलनरत पक्षलाई आग्रह गर्दछ, विज्ञप्तिमा भनिएको छ, कानुन निर्माणमा सम्बन्धित पक्षसँग पर्याप्त छलफल तथा परामर्श गरी विद्यालय शिक्षासम्बन्धी कानुनलाई समयसापेक्ष बनाउन एवम् नेपाल शिक्षक महासंघलगायत शिक्षक समुदायले उठाएका न्यायोचित मागहरूको सम्बोधन गर्न आयोग नेपाल सरकारलाई आग्रह गर्दछ । विद्यालय नै अनिश्चितकालीन रूपमा बन्द गरी पठनपाठनमा अवरुद्ध गर्नुले बालबालिकाको शान्तिपूर्ण वातावरणमा शिक्षा प्राप्त गर्ने अधिकारको उल्लंघन भएको आयोगको ठहर छ ।स्थानीय तहहरूले पनि आन्दोलनरत शिक्षकहरूलाई विद्यालयमा फर्कन अपिल गरेका छन् । काठमाडौंमा महानगरपालिकाले विद्यालयमा अनुपस्थिति भएर आन्दोलनमा सहभागी भए कारबाही गर्ने चेतावनी बुधबार नै दिएको थियो । तर, शिक्षकले महानगरको निर्देशन अवज्ञा गर्दै विद्यालय बन्द गरेर आन्दोलनमा सहभागी बने । विद्यालय बन्द गरेर शैक्षिक क्षति गर्न शिक्षकको नैतिकता र आचरणले नदिने महानगरका शिक्षा विभाग प्रमुख सीताराम कोइरालाले जारी गरेको विज्ञप्तिमा उल्लेख छ । पोखरा महानगरपालिकाले पनि बिहीबार विज्ञप्ति जारी गरेर शिक्षकहरूलाई पठनपाठनमा फर्कन निर्देशन दिएको छ । विद्यालयको नियमित पठनपाठन र सिकाइ क्रियाकलाप अवरुद्ध हुने गरी आन्दोलनको कार्यक्रम अघि बढाउँदा विद्यार्थीको निर्बाध शिक्षा हासिल गर्न पाउने नैसर्गिक अधिकार हनन हुन पुगेको महानगर प्रमुख धनराज आचार्यद्वारा जारी विज्ञप्तिमा उल्लेख छ । विद्यालय शान्ति क्षेत्रको मर्म, भावना, मूल्य मान्यतालाई बुझेर बिनाअवरोध पढ्न पाउने अधिकारबाट विद्यार्थीलाई वञ्चित नगर्न उनले आग्रह गरेका छन् । स्थानीय तहले गरेको आग्रहमा भने शिक्षक महासंघले जनप्रतिनिधिविरुद्ध नै आन्दोलन छेड्ने धम्की दिँदै आएको छ । त्यस्तै राजनीतिक दल, सांसद र नेताहरूले पनि शिक्षकहरूलाई कक्षाकोठामा फर्किन अपिल गरेका छन् । शिक्षकको जायज मागहरू पूरा गर्न पनि सरकारसँग आग्रहसमेत गरिएको छ । शिक्षक महासंघले अघि सारेका १८ बुँदे मागमध्ये कतिपय पेसागत हकहितसँग पनि सम्बन्धित छन् । सत्तारूढ कांग्रेस महामन्त्री तथा सांसद गगन थापाले आन्दोलन फिर्ता लिन शिक्षकहरूसँग आग्रह गरेका छन् । उनले बिहीबार सामाजिक सञ्जालमा एक सन्देशमार्फत विधेयक संसद्बाट सुधार्ने प्रतिबद्धता जनाउँदै आन्दोलन फिर्ता लिन भनेका हुन् । विद्यालय शिक्षा विधेयकमा थुप्रै सुधार आवश्यक छ, संसद्मा हामी यसलाई सच्याउने नै छौं, विद्यालय बन्द नगरौं, थापाले भनेका छन्, विद्यालय शिक्षासम्बन्धी विधेयकमा अनेकन कमजोरीहरू छन्, ती सुधार गर्नैपर्ने छ । संसद्मा दर्ता भइसकेपछि अब यो विधायिकाको कर्तव्य र जिम्मेवारी हो । हामी सबैसँग घनीभूत छलफल र संवाद गर्नेछौं । आन्दोलनरत शिक्षक, स्थानीय सरकारलगायत सरोकारवाला र चिन्तित अभिभावक एवं विद्यार्थी सबैका जायज माग र चिन्ताको सम्बोधन गर्ने कुरामा प्रतिबद्ध छौं ।उनले सांसदको भूमिका एवं विवेकमाथि विश्वास गरेर रचनात्मक ढंगले समाधानको खोजीका लागि मद्दत गर्न र विद्यालय बन्द गर्ने अप्रिय बाटो अवलम्बन नगरी आन्दोलनको स्वरूप परिवर्तन गर्न शिक्षक महासंघलगायत सबै पक्षमा आग्रह गरेका छन् । प्रस्तावित विधेयक सरकारको मनसायको प्रस्ताव मात्र हो । विधेयक अब संसद्मा आएको छ । अब हामी विधायकहरूले यसमा काम गर्ने हो र सबैको मनसायको कानुन बनाउने हो । हामी सबै सरोकारवालाको कुरा सुन्छौं । यो विधेयक ऐन बन्दा यसमा धेरै परिमार्जन संशोधन हुने नै छन्, संशोधन गर्नैपर्ने विषय छन्, थापाले भनेका छन् । त्यस्तै प्रतिपक्षी एमाले सांसदले आन्दोलनरत शिक्षकसँग वार्ता गरेर विद्यालय सञ्चालन हुने वातावरण बनाउन शिक्षामन्त्री अशोककुमार राईको ध्यानाकर्षण गराएका छन् । एमाले संसदीय दलका सचेतक महेश बर्तौला नेतृत्वको सांसदहरूको टोलीले बिहीबार शिक्षामन्त्रीलाई भेटेर शिक्षकहरूको जायज माग पूरा गर्नसमेत आग्रह गरेको हो । संसद्को शिक्षा, स्वास्थ्य समितिका सदस्य रहेका एमाले सांसदहरूको उपस्थितिमा बन्द विद्यालय तत्काल खोल्न आग्रह गरिएको उनले जनाए । एमाले संसदीय दलका तर्फबाट शिक्षामन्त्रीलाई भेटेर अविलम्ब विद्यालय सञ्चालन गर्ने वातावरण बनाउन आग्रह गरेका छौं, बर्तौलाले भने, शिक्षक महासंघले उठाएका कतिपय मुद्दाहरू ठीक छन्, त्यसलाई पूरा गर्नुपर्छ पनि भनेका छौं ।राष्ट्रिय स्वतन्त्र पार्टी (रास्वपा) ले आन्दोलनरत शिक्षकहरूलाई विद्यार्थीको पढ्न पाउने अधिकारलाई कुण्ठित नगर्न आग्रह गरेको छ । रास्वपाका महामन्त्री एवम् प्रवक्ता मुकुल ढकालले बिहीबार विज्ञप्ति जारी गर्दै शिक्षकहरूका पेसागत विकासका मागहरूमा आफूहरूको समेत समर्थन रहेको भन्दै त्यस्ता मागहरू सरकारसमक्ष राख्ने नाममा विद्यार्थीको पढ्न पाउने अधिकार कुण्ठित गर्नुको सट्टा वैकल्पिक विधिहरू अपनाउन सुझाएका छन् । उनले विद्यालय शिक्षासम्बन्धी विधेयकमा रास्वपाले आफ्नो धारणा प्रस्टसँग राख्दै आएको र संसद्मा त्यसबारेको छलफलमा समेत आफ्नो धारणा र संशोधन प्रस्ताव राख्ने प्रतिबद्धता जनाएका छन् । विद्यार्थीहरूको उज्ज्वल भविष्य सुनिश्चित गर्न पनि शिक्षकहरूको हकहित सुनिश्चित हुनुपर्दछ तर शिक्षकहरूले आफ्नो पेसागत हकहितका लागि एकजुट हुने नाममा राजनीतिक दलको भ्रातृ संगठनका रूपमा रहन नहुने हाम्रो नीति रहेको छ, रास्वपाले भनेको छ । सामुदायिक विद्यालय व्यवस्थापन समिति महासंघले पनि विद्यालय बन्दप्रति असहमति जनाएको छ । अध्यक्ष गुणराज मुक्तानले विद्यार्थीको भविष्यमा संवेदनशील हुन आग्रह गरे । बालबालिकाको पढ्न पाउने मौलिक हक, बाल अधिकारसम्बन्धी ऐन, विद्यालय शान्ति क्षेत्रसम्बन्धी राष्ट्रिय प्रतिबद्धताविरुद्ध जान मिल्दैन, उनले भने, रचनात्मक आन्दोलन गर्न सकिन्छ । बालबालिकाको शैक्षिक अधिकारमाथि खेलबाड नगर्न उनले सरकार र शिक्षक सचेत हुनुपर्ने आग्रह गरे । त्यस्तै सत्तारूढ ६ विद्यार्थी संगठनले पनि बिहीबार साँझ एक विज्ञप्ति जारी गर्दै विद्यालयको पठनपाठन तत्काल सुरु हुने वातावरण निर्माण गर्न सरकारलाई आग्रह गरेको छ । साथै आन्दोलनरत शिक्षकहरूलाई वार्ताबाटै समाधान खोज्न अनुरोध गरेका छन् ।"
संसदीय निर्वाचन प्रणाली फेर्न कांग्रेसमा माग,"विधान मिच्दै सभापति सभापति शेरबहादुर देउवाले बिहीबार ८ जना केन्द्रीय सदस्य मनोनयनमा विधान मिचेका छन् । देउवाले मनोनयन गरेका ८ जनामध्ये अर्जुन जोशी र भरत शाहलाई विधानविपरीत केन्द्रीय सदस्य बनाएका छन् । पार्टी विधानको धारा ५९ मा पार्टीको कुनै पनि तहको अधिवेशनमा उम्मेदवार भई पराजित भएको व्यक्ति सोही अधिवेशन अवधिमा त्यसभन्दा माथिल्लो वा तल्लो तहको कुनै पनि पदमा उम्मेदवार हुन पाउने छैन भन्ने व्यवस्था छ । देउवाले मनोनयन गरेका जोशी र शाह क्रमशः गण्डकी र लुम्बिनी प्रदेशको सभापतिमा चुनाव हारेका व्यक्ति हुन् । यसैगरी पहिला पनि देउवाले सुनसरी१ बाट क्षेत्रीय सभापतिमा चुनाव हारेकी लक्ष्मी खतिवडा र लुम्बिनी प्रदेश कार्यसमितिको सदस्यमा पराजित गंगा शाहीलाई केन्द्रीय सदस्यमा मनोनयन गरेका थिए ।यसअघि यसरी नै विधान मिचेर मनोनयन गर्दा संस्थापन इतरपक्षले विरोध गरेको थियो । मंगलबार पनि संस्थापन इतरपक्षका नेता शेखर कोइरालासहितको टोलीले देउवालाई भेटेरै विधानविपरीतका कार्य नगर्न चेतावनी दिएको थियो । भोलिपल्टै देउवाले जोशी र शाहलाई विधानविपरीत मनोनयन गरेका हुन् । मनोनयन भएका अन्यमा चन्द्र भण्डारी, मानबहादुर विश्वकर्मा, अनिल रुंगटा, शारदा पौडेल, शिवप्रसाद हुमागाईं र किरणराज शर्मा छन् । साउन १० मा केन्द्रीय कार्यसमिति बैठकले भदौ १५ भित्र पार्टीका विभाग र समितिहरूलाई पूर्णता दिने भनेर गरिएको निर्णय पनि पार्टी सभापतिबाटै उल्लंघन भएको छ । पार्टीमा ७० वटा विभाग छन् । अहिलेसम्म मीन विश्वकर्मा संयोजक रहेको प्रचार विभागले मात्रै पूर्णता पाएको छ । केन्द्रीय समितिको निर्णयपछि देउवाले १६ विभागको संयोजक तोकेका छन् । पूर्णता नपाउँदा संयोजक तोकिएका विभागले पनि काम गर्न पाएका छैनन् । सभापतिले महाधिवेशन सम्पन्न भएको ६ महिनाभित्र गर्ने भनेर विधानमै तोकिएको विभाग गठन र समितिहरूलाई पूर्णता दिने विषय लामो समयसम्म नहुँदा यसअघिको बैठकले भदौ १५ भित्र गर्ने गरी कार्यतालिका पारित गरेको थियो ।महामन्त्री गगन थापाले एक विभागले पूर्णता पाएको, १६ विभागमा संयोजकमात्रै तोकिएको र अन्य विभाग गठन हुन नसकेको जानकारी बैठकलाई गराएका थिए । लेखा र क्रियाशील सदस्यता व्यवस्थापन समितिले पूर्णता नपाएको जानकारी पनि उनले गराएका छन् । भदौ १५ भित्र गर्ने भनेर निर्णय भएको तालिकाअनुसार विभाग र समितिहरूलाई पूर्णता दिने काम अझै बाँकी छ, थापाले भने ।"
मध्यवर्ती क्षेत्रमा,"(पर्सा)ठोरी गाउँपालिका५ सुवर्णपुरकी शान्तिमाया दोङ अहिले उदासउदास देखिन्छिन् । भदौ १३ गते दिउँसो १ बजेतिर शान्तिसँगै खाना खाइवरी उनका पति कान्छालाल बस्तुभाउ चराउन घरनजिकैको जंगल छिरेका थिए । साँझसम्म पति घर नफर्केपछि शान्ति छरछिमेकीलाई लिएर खोज्न निस्किइन् । घरबाट झन्डै सय मिटर पर पति र बस्तुभाउ मृत अवस्थामा भेटिए । स्थानीयले चाल पाइहाले, क्षतविक्षत शव बाघकै आक्रमणबाट भएको हो । खाना खाएपछि म बरन्डाको खाटमै निदाएछु, उहाँ मेरो टाउकामा सिरानी राखेर जानु भएछ, शान्तिले भनिन्, के थाहा त्यही अन्तिम दिन थियो भन्ने । घटना थाहा पाएपछि त म बेहोस नै भएँ । मेरो त संसार नै उजाडियो । यस घटनाको तीन दिनपछि नरभक्षी बाघलाई पर्सा राष्ट्रिय निकुञ्ज र चितवनस्थित राष्ट्रिय प्रकृति संरक्षण कोषको प्राविधिक टोलीले डार्ट गरी लठ्याएर नियन्त्रणमा लिएको थियो ।निकुञ्जको मध्यवर्ती क्षेत्रमा बसोबास गरेबापत शान्तिमायाले चुकाएको मूल्य त एउटा प्रतिनिधि उदाहरण मात्रै हो । निकुञ्जकै अभिलेखअनुसार आर्थिक वर्ष २०७८०७९ र ०७९८० मा मात्रै जंगली जनावरको आक्रमणबाट १० जना स्थानीयले ज्यान गुमाइसकेका छन् । वर्षौंदेखि पर्सा राष्ट्रिय निकुञ्ज छेउछाउका गडुवालाइन, बोथेटोल, छघरे, आठघरे, बाघमोर्चलगायतका बस्तीमा वन्यजन्तुको आक्रमणको डर त छँदै छ, निकुञ्जको सुरक्षार्थ खटिएको नेपाली सेनासँग पनि स्थानीयको द्वन्द्व बेलाबखत सतहमा प्रकट भइरहेको हुन्छ । ठोरी गाउँपालिका४ विजयबस्तीका लेखबहादुर श्रेष्ठको घरमा ज्यालादारीमा काठ चिर्ने काम गरिरहेका बेला जिराभवानी गाउँपालिका२ वसन्तपुरका ६० वर्षीय शर्मा खाँव थारू र उनका साथी सुरेश हजरा दुसादसहित घरधनी लेखबहादुर र स्थानीय तुलबहादुर श्रेष्ठ, मीनप्रसाद श्रेष्ठ र ढकबहादुर गोलेलाई ०७८ वैशाख १२ मा नेपाली सेनाले पक्राउ गर्यो । सबैलाई अवैध रूपमा काठ चिरान गरेको मुद्दा चलाइयो । उनीहरू निकुञ्जको आधाभारस्थित कार्यालयमा एक महिना र त्यसपछि वीरगन्ज कारागारमा पाँच दिन कैद बसे । सबैसँग निकुञ्ज प्रशासनले जनही १ लाख ७० हजार रुपैयाँ धरौटी माग गर्यो । नगद तिर्ने हैसियत भएका नगद धरौटी राखेर तारिखमा छुटे । तर थारू र दुसाद भने नगदको व्यवस्था गर्न नसकेपछि निकुञ्ज कार्यालयमा नगद धरौटीको ग्यारेन्टीबापत लालपुर्जा धरौटी राखेर तारिखमा छुटे । सगोलका ५ दाजुभाइको संयुक्त नाममा रहेको १ बिघा ३ कट्ठा खेत धरौटी राखेर छुटेपछि पनि थारूका तनाव घटेका छैनन् । कतिपय दाजुभाइलाई छोरीको विवाह गर्नु छ, कतिपयलाई औषधोपचार गर्नु छ, तारिख धाउँदाधाउँदा थाकेका थारूले भने, निकुञ्ज प्रशासनले कि त छिटो मेरो मुद्दाको सुनुवाइ गरेर सजाय दिने वा सफाइ दिने गरोस् । नत्र मलाई फेरि जेल हालेर सगोलको जग्गा फुकुवा गरोस् । दुसाद पनि ४ कट्ठा जग्गाको लालपुर्जा निकुञ्ज कार्यालयमा धरौटीमा राखेपछि मात्र छुटेका हुन् । अहिले तारिखपिच्छे निकुञ्ज कार्यालय आधाभारमा पुग्छन् । पटकपटक तारिखमा धाउँदा उनीहरू थकित भइसके । एक पटक तारिख लिएर आउँदा १ हजारदेखि १ हजार ५ सय रुपैयाँसम्म खर्च हुन्छ, दुसादले भने, अझ कति दिन तारिखमा बस्नुपर्ने हो, ठेगान छैन, हामी मजदुरी गरेर परिवार पाल्ने मान्छे, एक दिन तारिखमा जाँदा घरमा चुलो नबल्ने चिन्ता हुन्छ । धरौटीमा छुटेपछि उनीहरूको मुद्दाको पहिलो तारिख ०७८ असार ६ गते थियो । २४ पटक तारिख धाउँदा पनि उनीहरूको मुद्दाको फैसला भएको छैन । उनीहरूको २५ औं तारिख असोज ७ मा परेको छ । दोङ, थारू र दुसादका प्रतिनिधि घटना नै काफी छन्, स्थानीयले निकुञ्जबाट लाभभन्दा सास्ती बेहोरिरहेका छन् भनेर देखाउन । भित्र्याउन तयार बालीनाली जंगली चित्तल, बँदेल, हात्तीजस्ता जनावरले सखाप पारेको पीडा त उनीहरूको साझा कथा हो । अहिले धानको बाला फुट्ने बेला भएको छ, निकुञ्जबाट बँदेल आएर हैरान पार्न थालिसके, थारूले भने, अन्न बाली मात्र होइन, तरकारी बाली पनि नष्ट पार्छन् ।जिराभवानी१ का ३५ वर्षीय जितेन्द्र यादव पेसाले कुखुरा पालक हुन् । ०७८ असारको अन्तिम साता उनको गाउँ छेउकै कुलोमा एउटा बँदेल मृत अवस्थामा फेला पर्यो । स्थानीयले बँदेलको मासु बाँडेर खाए । घटना बाहिरिएपछि सोही दिन मासु खानेमध्येका सिकिन्द्र दास थारू पक्राउ परे । जितेन्द्र, राजेन्द्र पासवान, सोहन पासवान, धीरज चौधरी, रामेश्वर साह, हरिनारायण शर्मा र राजेन्द्र श्रेष्ठले भने तारिख खेपे । करिब डेढ वर्ष मुद्दा खेपेर गत मंसिरमा सबै आरोपीले सफाइ पाए । तर उनीहरू निकुञ्ज प्रशासनले फेरि दुःख दिने हो कि भन्ने डरमै छन् । निकुञ्ज बाहिर आएर मरेको बँदेलको मासु खाँदा आफूहरूले यति सास्ती खेप्नुपर्छ भनेर सपनामा पनि नचिताएको जितेन्द्रले बताए । न हामी निकुञ्ज पसेका थियौं, न हामीले निकुञ्जबाहिर आएको वन्यजन्तु मारेका थियौं, उनले भने, निकुञ्जका वन्यजन्तु र वन पैदावार चलाउँदा कडा कानुन लाग्छ भन्ने ज्ञान आफूमात्र नभई निकुञ्जको छेउछाउ मध्यवर्ती क्षेत्रका अधिकांश बासिन्दालाई छैन ।निकुञ्ज छेउछाउका स्थानीय आफूहरूले निकुञ्जको पैदावारको सहज उपभोग गर्न नपाए पनि वर्षौंदेखि निकुञ्ज र वन क्षेत्र जोगाएर राखेको बताउँछन् । उनले गाउँका २ दर्जन बढी स्थानीय अझै पनि विभिन्न मुद्दामा निकुञ्जको तारिख खेपिरहेको बताए । सामान्य अवस्थामा मात्र नभई तस्करहरू सक्रिय हुँदा स्थानीयले नै ज्यानको जोखिम मोलेर प्रतिकार गर्दै आएका छन्, जितेन्द्रले भने, वन र वन्यजन्तु जोगाउने मध्यवर्ती क्षेत्रका बासिन्दालाई सरकारले स्याबासी दिनुपर्नेमा अनेक कानुनको दायरामा बाँधेर राख्न खोज्छ । चार वर्षअघि ठोरी गाउँपालिकाका सबै वडालाई लक्षित गरी निकुञ्ज प्रशासनकै पहलमा निकुञ्ज र मानव बस्तीबीच विद्युतीय तारबार जडान गरेको छ, जसले निकुञ्जका वन्यजन्तु बालीनालीमा पस्ने समस्या समाधान भए पनि यही तारबारले गर्दा स्थानीय जंगलबाट घाँसदाउरा गर्न वञ्चित भइरहेका छन् । ठोरी गाउँपालिका४ विजयबस्तीका गणेशबहादुर श्रेष्ठ निकुञ्जबाट मध्यवर्ती क्षेत्रका बासिन्दाले कुनै फाइदा नपाएको बताउँछन् । पहिले कम्तीमा सहजै घाँसदाउरा गर्न पाइन्थ्यो, उनले भने, अहिले त त्यो पनि पाइँदैन । मर्दापर्दा पनि शव जलाउन काठ पाइँदैन, काठ किन्न भारत पुग्नुपर्छ । वन्यजन्तुले पुर्याएको क्षतिको गुनासो स्थानीयबाट दैनिकजसो सुनिरहेको जिराभवानी गाउँपालिका१ का वडाध्यक्ष रामशरण खवास थारूले बताए । पर्सा राष्ट्रिय निकुञ्ज मात्र नभई सीमावर्ती भारतको वाल्मीकि टाइगर रिजर्भबाट गाउँ पस्ने वन्यजन्तुले स्थानीयलाई सास्ती दिइरहेको उनले सुनाए । जिराभवानीका शान्ति टोल, काठमाडौं टोल र हरैया र सखुवनियाबाट नीलगाई, बँदेल, चित्तलजस्ता वन्यजन्तु गाउँ पसेर स्थानीयको बालीनाली नष्ट गर्छन्, उनले भने, निकुञ्जले क्षतिपूर्ति दिन्छु भन्छ तर क्षतिपूर्ति लिन निकुञ्ज कार्यालय धायेको धायै गर्नुपर्छ । जिराभवानी गाउँपालिका१ का जितन चौधरीले गत वर्ष १५ कट्ठामा गहुँ बाली लगाएका थिए । सबै बाली भित्र्याउन पाएको भए उनले २४ क्विन्टल गहुँ भित्र्याउँथे । तर पाक्ने बेलाको गहुँ बारीमा चैतको अन्तिम साता निकुञ्जबाट आएका नीलगाई र बँदेलको झुन्ड छिरेर नोक्सान गरेपछि उनले डेढ क्विन्टल मात्र गहुँ भित्र्याए । बर्सेनि यस्तै पीडा दोहोरिन्छ, उनले भने, अहिले धानका बाला फुटिरहेको छ, बँदेलले र चित्तलले आतंक मच्चाएका छन् । जिराभवानी गाउँपालिका१ कै भीमलाल स्याब्रोको ४ कट्ठा खेतमा लगाएको मकै जेठको अन्तिम साता निकुञ्जबाट आएको बँदेलको झुन्डले नष्ट गरिदियो । ६७ वटा बँदेल खेतमा पसेर बाली नष्ट गरिदिए, उनले भने, ४५ दिन नरुंगे बँदेलले सम्पूर्ण बाली नै नष्ट गरिदिन्छन् ।मध्यवर्ती क्षेत्रका बासिन्दाहरूको दुःख यतिमै सकिँदैन । जिराभवानी गाउँपालिका२ शान्ति टोलस्थित एक घरमा ८१ वर्षीय लोकराज पौडेल र श्रीमती ७३ वर्षीया दधीमाया पौडेल दम्पती मात्रै छन् । ०७९ पुस ११ को मध्यराति मस्त निद्रामा उनीहरू तर्सिए । निकुञ्जबाट आएको हात्तीले काठको घर भत्काउन थालेपछि उनीहरूको होसहवास उडेको थियो । धन्न हात्तीले भान्छा कोठाको छानो भत्काएर १ बोरा चामल मात्रै खायो, दधीमायाले भनिन्, घटनापछि निकुञ्ज प्रशासनमा १० हजार रुपैयाँ क्षतिपूर्ति दाबी गरेर निवेदन दियौं । तर ६ हजार मात्रै हात पर्यो । त्यो पनि पटकपटक ताकेता गरेर । दधीमायाले निकुञ्ज स्थापना भएपछि आफूहरूजस्ता मध्यवर्ती क्षेत्रका बासिन्दालाई फाइदाभन्दा घाटा नै बढी भएको अनुभव सुनाइन् । पहिला जंगलबाट सहजै काठ दाउरा ल्याएर खाना पकाइन्थ्यो, अहिले त्यो पनि पाइँदैन, उनले भनिन्, अहिले हाम्रो जीउज्यान र बालीनालीसमेत जोखिममा छ ।यहाँ बाघको संख्या बढेसँगै क्षति पनि उत्तिकै भएको छ । पर्सा निकुञ्जमा १२ वर्षमा बाघको संख्या झन्डै १० गुणाले बढेको छ । सन् २००९१० मा गरिएको गणनामा निकुञ्जमा केवल ४ वयस्क बाघ थिए । २०२२ मा आइपुग्दा त्यो संख्या बढेर ४१ पुगेको छ । आव ०७८७९ मा वन्यजन्तुले निकुञ्ज छेउका मानव बस्तीका सर्वसाधारणलाई क्षति गरेका घटनाको संख्या १ सय ६७ रहेको थियो । उक्त वर्ष ३ जना सख्त घाइते भएका थिए भने ५ सर्वसाधारणको ज्यान गएको थियो । ४३ पशुधनको क्षति निकुञ्जका वन्यजन्तुले गरेका थिए । वन्यजन्तुले २८ घरगोठको क्षति गरेका थिए । आव ०७९८० मा निकुञ्जका वन्यजन्तुले सर्वसाधारणलाई क्षति पुर्याएको घटना अढाई गुणाले बढेर ४ सय २४ पुगेको छ । यस वर्ष निकुञ्जका वन्यजन्तुले ८ जनालाई सख्त घाइते बनाएको छ भने ५ सर्वसाधारणको ज्यान लिएको छ । यस वर्ष हात्तीले २ सय ४२, बाघले ८३, जंगली बँदेलले ४७, चितुवाले ४६, गैंडाले ५ र भालुले १ पशु चौपायको क्षति गरेका छन् । वन्यजन्तु र मानवबीचको द्वन्द्व बढ्दोबर्सेनि वन्यजन्तु र मानवबीचको द्वन्द्व बढिरहेको पर्सा राष्ट्रिय निकुञ्जका सहायक संरक्षण एवं सूचना अधिकृत सूर्य खड्काले बताए । निकुञ्ज र मानव बस्तीबीच तारबार गरेर मात्र जनावरको मानव बस्ती प्रवेश रोक्न वा घटाउन सकिँदैन, उनले भने, हात्तीका लागि एकखाले र बाघ, भालुका लागि अर्कोखाले तारबार गर्नुपर्ने हुन्छ, जुन असम्भव र अव्यावहारिक छ ।वन्यजन्तु पीडितलाई राहत दिने निर्देशिका संशोधन भएपछि अब पीडितले छिट्टै राहत पाउने पर्सा राष्ट्रिय निकुञ्जका प्रमुख संरक्षण अधिकृत डा अशोककुमार रामले बताए । पहिलेजस्तो अब क्षतिपूर्ति दिन ढिलाइ हुँदैन, उनले भने, कागजपत्र मिलाएर तुरुन्तै भुक्तानी दिने काम हुनेछ । सरकारले बाँदर र नीलगाईले पुर्याएको बालीनालीको क्षतिमा पनि राहत दिने व्यवस्था गरेपछि किसानलाई राहत मिलेको उनले बताए ।विश्लेषक चन्द्रकिशोर पछिल्लो समय निकुञ्जको आसपासको क्षेत्रमा मानववन्यजन्तुबीचको द्वन्द्वका घटना बढ्दै गएको र यो चिन्ताको विषय भएको बताउँछन् । मानववन्यजन्तुबीचको द्वन्द्व न्यूनीकरण गर्न निकुञ्ज भएर गुज्रने कतिपय राजमार्गमा दुवैतर्फ तारबार गर्नुपर्ने र कतै जनावरलाई राजमार्ग वारपार गर्न फ्लाई ओभर वा भूमिगत मार्ग बनाउनुपर्ने हुन्छ, उनले भने, पशु अधिकारकर्मीहरूसँगको समन्वयमा प्रदेश सरकारहरूले संघसँग समन्वय गरेर नयाँ नीति बनाउनु आवश्यक भइसकेको छ ।"
सिकारीबासको पीडा,"वीरगन्जठोरी हुलाकी सडकबाट करिब ७ किमि घना जंगल छिचोलेपछि पुगिन्छ, ठोरी गाउँपालिका३ को सिकारीबास । पर्सा र चितवन राष्ट्रिय निकुञ्जले घेरिएको यो गाउँवासीका निम्ति वन्यजन्तु र उनीहरूबाट हुने क्षति नियमित दैनिकीजस्तै भइसकेको छ । गाउँमा ५४ घरधुरीका २ सय ५० जना हरेक दिन वन्यजन्तु आक्रमणको त्रास बोकेर बस्न बाध्य छन् । स्थानीय यो गाउँ विकासबाट पछाडि पर्नुको एउटै दोष निकुञ्जमाथि लगाउँछन् । उनीहरूको भनाइ छ, गाउँमा विकास निर्माणको काम गर्न खोज्दा दुवै निकुञ्ज प्रशासनले रोक लगाउँछन् । सिकारी गाउँका प्रत्येकजसो स्थानीयसँग वन्यजन्तु आक्रमणको त्रासदपूर्ण विगत छ । बमभोला महतोकै कुरा सुनौं ०७३ माघको अन्तिम साता वनमा गोठाला गएका बेला उनलाई भालुले आक्रमण गर्यो । उनको दाहिने खुट्टाको हड्डी तीन टुक्रा भयो । अहिले पनि खुट्टाको पीडा बेलाबेलामा बल्झिन्छ, उनले सुनाए, वन्यजन्तुले आक्रमण गर्छन् भन्ने भयले सताइरहन्छ । सिकारी गाउँमा कैयन्सँग जंगली जनावरको आक्रमणमा परेको तीतो विगत छ । स्थानीय युवा २९ वर्षीय विनोद यादव ०७९ चैत ६ गते भालुको आक्रमणमा परे । गाउँभन्दा केही माथि निकुञ्जमा सिँचाइका लागि सिकारीबास खोलाको पानी फर्काउन ३४ जना स्थानीयसहित जंगल पुगेका उनलाई पछाडिबाट आएको भालुले आक्रमण गर्यो । म सबैभन्दा पछाडि पनि थिएँ, अचानक भालुले आक्रमण गर्यो, उनले भने, दाहिने कोखामा टोक्यो, १५ वटा टाँका लगाउनुपर्यो । स्थानीय ४० वर्षीय सञ्जयकुमार थारू पनि जंगल छेउमा घाँस काट्न गएका बेला ०७७ जेठको अन्त्यतिर भालुको आक्रमणमा परेका थिए । दाहिने तिघ्रामा भालुले टोकेपछि भएको घाउमा झन्डै ५० वटा टाँका लगाउनुपरेको उनले बताए । उनले पनि विनोदले जस्तै क्षतिपूर्तिको दाबी गरेनन् । धेरै हिँडडुल गर्न सक्दिनँ, उनले भने, क्षतिपूर्ति पनि पाइन्छ भन्ने कुरो थाहै भएन ।"
धिमालको तरुवा रेसिपी,"(झापा)करिब डेढ दशकअघि फाट्टफुट्ट आउने गाउँले ग्राहकको भरमा चलेको थियो, बाहुनडाँगीका धनबहादुर धिमालको खाजा घर । तर अहिले भने समय फेरिइसकेको छ । खाजा खान ग्राहकले पालो कुर्नुपर्ने अवस्था आइसकेको छ । खासमा यो देहाती खाजाघर बंगुरको तरुवाका लागि चिनिएको छ । तराईका आदिवासी धिमाल जातीय शैलीमा तयार पारिने तरुवाको स्वाद चाख्न टाढाटाढाका ग्राहक जम्मा हुन्छन् । अनि जिब्रो पड्काउँदै फर्किन्छन् । तरुवाको स्वाद मुखै रसाउने छ, मेचीपारि नक्सलबारीबाट आएर तरुवाको पहिलो स्वाद चाखेपछि सञ्जय क्षत्रीले भने, बाहुनडाँगीको बंगुरको तरुवा स्वादिलो छ भन्ने सुनेको थिएँ, आज चाख्नै पाएँ, साँच्चै मीठो लाग्यो । धिमाल परिवारले घरमै चलाएको खाजा घरमा बंगुरको तरुवा चाख्न मेचीपारिबाट मात्रै नभई धरान, इटहरी, दमकलगायतबाट पनि पारखीहरू ओइरिन्छन् । जसरी धरान कालो बंगुरको कानका लागि प्रख्यात छ, त्यसरी नै बाहुनडाँगीको यो खाजा घर बंगुरको स्वादिलो तरुवाका लागि चर्चित छ । बंगुर पाल्नु, रक्सी पारेर बेच्नु धिमाल समुदायको जातीय कर्म नै हो । धनबहादुरको घरमा पनि बंगुर थियो । सँगसँगै रक्सी पारेर पनि बेच्थे । रक्सी पारेपछि बचेको जाँडको कड (छोक्रा) बंगुरले खान्थ्यो । घरमा पारेको अर्गानिक स्वादको रक्सी खान गाउँले ग्राहक आउँथे । रक्सी खाँदै गर्दा ग्राहकहरू भन्थे, सितन चैं केही छैन ? रक्सी खान आउने ग्राहकले सितन खोज्न थालेपछि धनबहादुरलाई एक दिन जुक्ति फुर्यो, रक्सी र मासुसहितको खाजा घर खोल्दा त चल्छ कि क्या हो ? ब्रोइलर कुखुरा पाल्न ठिक्क पारेको कटेरोलाई खाजा घरमा परिणत गरे । त्यही कटेरोमा बंगुरको मासु तारेर बेच्न थाले । रक्सीका पारखीले धिमाल जातीय पहिचान झल्किने कटेरोमा बसेर स्वाद मानीमानी तरुवा खान थाले । अब बंगुरको तरुवाको स्वाद चाख्ने ग्राहक गाउँका मात्रै रहेनन्, गाउँ बाहिरबाट पनि आउन थाले । शून्य लगानीमा खाजा घर सुरु गरे, धनबहादुरले सुनाए, बिस्तारै ग्राहक बढ्न थाले, अहिले त सिंगो परिवारको जीविकाको मुख्य माध्यम यही नै बनेको छ । मीठो स्वादका कारण ग्राहकहरूले नै विज्ञापन गरिदिए । त्यसैले यहाँ होर्डिङ बोर्डको जरुरी नै परेन । मौखिक विज्ञापनपछि खाजा घरमा बिस्तारै ग्राहकको भीड बढ्न थाल्यो । पहिला गाउँका ग्राहक मात्रै हुन्थे, धनबहादुरले थपे, अहिले त धेरै ठाउँबाट आउँछन् । तरुवाको स्वाद पछ्याउँदै आउने ग्राहकहरू मेचीपारि या तल्तिरको सहर काँकडभिट्टाका मात्रै छैनन्, अलि टाढा धरान, इटहरी र दमकसम्मका छन् । खाजा घरको नाम ग्राहकहरूले नै जुराइदिए, ट्यु टायर । मासुमा पनि बंगुरलाई उनले प्राथमिकतामा राखे । रक्सी र मासुसहितको खाजा घर खोलेपछि गाउँले ग्राहकको संख्या बढ्न थाल्यो । अदुवाको अचारसँग बंगुरको तरुवाको स्वाद जिब्रोमै झुन्डिने खालको रहेको स्थानीय गणेश बस्नेतले सुनाए, ५ वर्षदेखि निरन्तर तरुवाको स्वाद लिइरहेको छु, जहिल्यै नयाँ स्वाद पाइरहेको छु । धनबहादुरका दुई छोरा अरुण र विपुलले अहिले खाजा घर सम्हालेका छन् । अरुणसँग भारतको चेन्नाईमा कुक गरेर फर्किएको अनुभव छ । घरमै तरुवाको स्वाद चाख्नेको भीड देखेपछि उनले चेन्नाई फर्किने योजना बदले । चेन्नाई जानुभन्दा यतै बुबा र भाइलाई सघाउँछु भनेर बसें, अरुणले भने, हाम्रा लागि विदेश यही हो । मिहिनेत गरे देशमै सुन फलाउन सकिन्छ भन्ने भनाइ धिमाल परिवारका हकमा सान्दर्भिक देखिएको छ । बंगुरको तरुवा बेचेर उनीहरूले जातीय स्वादलाई प्रवर्द्धन मात्रै होइन, मनग्ये आम्दानी पनि गरेका छन् । दैनिक ३० किलोभन्दा बढी मासु बिक्री हुने अरुणले जनाए । उसिनेर राखेको बंगुरको मासुलाई पातलो काटेर लसुन अनि अदुवा र खुर्सानीको पेस्ट हालेर तारेको तरुवा २२० रुपैयाँमै खान पाइन्छ ।"
मोटोजीपी इन्डिया मा नेपाली टोली,"काठमाडौं (कास) मोटोजीपी इन्डियाको अवलोकनका लागि नेपाली बाइकरहरूको टोली भारततर्फ प्रस्थान गरेको छ । यामाहाका प्रशंसक र बाइकर गरी ९ जना समावेश टोलीले आगामी सेप्टेम्बर २३ र २४ मा उत्तर प्रदेशको नोएडास्थित बुद्ध इन्टरनेसनल सर्किटमा हुने मोटोजीपी इन्डिया रेसको अनुभव लिने जनाइएको छ । यामाहाले पछिल्लो समय नेपालमा रेसिङलाई संस्कृतिका रूपमा विकसित गर्न विभिन्न गतिविधिहरू गर्दै आएको छ । त्यसअनुसार नै यामाहाले मोटोजीपी प्रत्यक्ष अवलोकन गरी जीवनभरका लागि अविस्मरणीय अनुभव प्राप्त गर्नका लागि यामाहा मालिकहरूलाई आह्वान गरेको थियो । नाम दर्ता गराएकामध्येबाट राइडरहरू संग्राम पुडासैनी, सुरेश जीसी, माइकल थापा, रुपेश पण्डित, राजकुमार कुशवाह, अर्जित महर्जन, राजकुमार कार्की र तारा खड्का छानिएका हुन् । टोलीको मार्सलका रूपमा भने प्रमोद श्रेष्ठ छन् ।मोरङ अटो वर्क्स इन्टरप्राइजेजको टुह्विलर डिभिजनका प्रमुख कार्यकारी अधिकृत राजु क्षत्रीले सिट सीमित भएकाले ८ जना राइडरलाई मात्रै छनोट गर्न सकिएको बताए । यो त सुरुवात मात्र हो । नेपालमा मोटरस्पोर्टको उत्थान गर्न हामीले थप मिहिनेत गर्नेछौं, उनले भने । उनका अनुसार राइडरहरूको टोली सेप्टेम्बर २७ मा काठमाडौं फर्किनेछ ।"
'धार्मिक अतिवाद र पहिचानको मुद्दाले सुरक्षा चुनौती,"(काठमाडौं)धार्मिक अतिवाद र पहिचानको मुद्दाले मुलुकको शान्ति सुरक्षामा खलल पुर्याउने गरी जरा गाड्न थालेको भन्दै सुरक्षा निकायका प्रमुखले संसदीय समिति र गृहको नेतृत्वलाई सचेत गराएका छन् । नेपाल प्रहरी र सशस्त्र प्रहरीका प्रमुखले कोशी प्रदेशमा पहिचानको नाममा तथा तराईमधेश र पहाडी क्षेत्रमा धर्मका नाममा अतिवाद हाबी हुन थालेकाले त्यसलाई नियन्त्रण गर्नेबारे रणनीति तयार गर्नुपर्ने सुझाएका हुन् ।प्रहरी महानिरीक्षक वसन्त कुँवर र सशस्त्र प्रहरी महानिरीक्षक राजु अर्यालले मुलुकको तत्कालीन सुरक्षा चुनौती का बारेमा प्रतिनिधिसभाको राज्यव्यवस्था तथा सुशासन समितिको बिहीबारको बैठकमा ब्रिफिङ गर्दै धार्मिक अतिवाद फैलिँदो क्रममा रहेको बताए । उपप्रधान तथा गृहमन्त्री नारायणकाजी श्रेष्ठ, मुख्यसचिव वैकुण्ठ अर्याल र गृह सचिव दिनेश भट्टराईलगायत उपस्थित बैठकमा उनीहरूले भदौ पहिलो साता धरानमा निषेधाज्ञा लगाउनुपरेको र मधेशका केही जिल्लामा दुई धार्मिक समुदायबीच विवाद उत्पन्न भएको सन्दर्भ उल्लेख गरेका थिए ।प्रहरी महानिरीक्षक कुँवरले धार्मिक र पहिचानको मुद्दाले मुलुकको शान्ति सुरक्षामा चुनौती थपेको बताए । कोशी प्रदेशमा पहिचानका कुरा उठेको यहाँहरूलाई थाहा छ, ताप्लेजुङको घटना पनि करिब त्यसैसँग जोडिएको छ, उनले भने, अहिले साम्प्रदायिक कुरा धेरै आएका छन् । धरानमा गाई काटेकोदेखि हिन्दुमुस्लिम र पहिचानवादीसम्मका कुरा छन्, यसले शान्तिसुरक्षा कायम गर्ने सन्दर्भमा समस्या ल्याएको छ । राज्यले दूरगामी सोचेर सम्बोधन गर्नुपर्ने अवस्था छ ।पहिचान र धार्मिक विवादले मुख्यतः तराई क्षेत्रको सुरक्षामा चुनौती थपेको उनको भनाइ थियो । धार्मिक रूपमा धनुषा, महोत्तरी, सर्लाही, पर्सा र नेपालगन्जमा सुरक्षा चुनौती उब्जिइरहेको उनले बताए । एकदमै फ्रेजाइल भएको अवस्थामा यसलाई पनि अलिकति युनिफाइड अवस्थामा हेर्नुपर्ने अवस्था हो कि ? एउटा नीति बनाएर अगाडि जानुपर्ने हुन्छ ।सशस्त्र प्रहरी महानिरीक्षक अर्यालले भने धार्मिक संघसंस्थाले समाजमा गरिरहेका गतिविधिले मुलुकको शान्ति सुरक्षाको अवस्थामा कस्तो असर गर्छ भनेर विश्लेषण गर्न आवश्यक भइसकेको बताए । धार्मिक अतिवाद बढेको छ, विभिन्न संघसंस्थाको नाममा वडावडासम्म समितिहरू गठन भइरहेका छन्, त्यहाँ गएर किन त्यस्तो गरेको भनेर प्रहरीले सोध्दा पूजा गर्न वा कुनै कारणले हो भन्ने गरिएको छ, उनले भने, वडासम्मको समिति भोलि धार्मिक संगठनका रूपमा विकास हुँदै गयो भने देशमा ठूलो प्रभाव पार्न सक्छ । कोशीमा देखिएको पहिचान र धार्मिक मुद्दा कहाँसम्म पुग्ने भन्ने कुराको समीक्षा गर्नुपर्नेमा पनि महानिरीक्षक अर्यालको जोड थियो । कोशी प्रदेशमा जातीय कुरा उठेका छन्, यो विषय कहाँसम्म पुग्ने हो भन्ने विश्लेषण गर्नु जरुरी छ, यसको समाधान राजनीतिक रूपमा गर्ने हो कि प्रशासनिक रूपमा भन्ने प्रस्ट हुनुपर्छ, उनले भने, यसको तत्काल सुरुवात गरेनौं भने दीर्घकालसम्म असर पर्न सक्छ ।कोशी प्रदेशको नामलाई लिएर विभिन्न जातीय संगठनले आन्दोलन गरिरहेका छन् । धरानमा मन्दिर र चर्चको विषयलाई लिएर उत्पन्न विवाद सेलाउन नपाउँदै गाई काटेको विषयले उग्र रूप लिँदा निषेधाज्ञा नै लगाउनुपरेको थियो । सर्लाही सदरमुकाम मलंगवामा भदौ तेस्रो साता दुई धार्मिक पक्षबीच विवाद हुँदा कर्फ्यु लगाउनुपरेको थियो । तराईका अन्य जिल्लामा पनि धार्मिक संगठनका गतिविधि बढिरहेको र त्यो पहाडी क्षेत्रमा पनि फैलिन लागेको सुरक्षा निकायका नेतृत्वले बताइरहेका छन् । सुरक्षाकर्मीलाई स्थानीय तहहरूबाट पनि चुनौती थपिइरहेको प्रहरी महानिरीक्षक कुँवरको भनाइ थियो । स्थानीय तहले आफ्नो अधिकार क्षेत्र नबुझ्दा समस्या भएको उनको भनाइ थियो । संघीय सरकार मातहत रहेको प्रहरीलाई स्थानीय तहका जनप्रतिनिधिले आफ्नो आदेशअनुसार चलाउन खोज्दा समस्या भएको उनले बताए । प्रहरी प्रमुखले देखाएका सुरक्षा चुनौतीका विषयमा गृहमन्त्री नारायणकाजी श्रेष्ठले भने कुनै कुरा राखेनन् । दुवै महानिरीक्षकभन्दा पछि बोलेका गृहमन्त्रीले राजनीतिक प्रणालीमाथि नै खतरा पैदा हुने कुरा गम्भीर रहेको बताएका थिए । मुलुकलाई त्यस दिशातर्फ जानबाट रोक्नुपर्ने उनको भनाइ थियो । महानिरीक्षक कुँवरले पछिल्लो चार वर्षमा साइबर अपराधका घटना २ हजार ४ सय प्रतिशतले बढेको जानकारी दिए । यस अवधिमा २४ सय प्रतिशतले अपराध बढेको छ । साइबर ऐन ल्याउने र नेपाल प्रहरीले पनि साइबर रणनीति बनाएर फोकस गरेर जानुपर्ने अवस्था छ, उनले भने । प्रहरीमा दर्ता हुने उजुरीमध्ये करिब २५ प्रतिशत वित्तीय अपराधसँग सम्बन्धित रहेको पनि उनको भनाइ थियो ।"
करोडौं ठगेर म्यानपावर सञ्चालक फरार,"(काठमाडौं)अमेरिका र युरोप पठाउने भन्दै कम्तीमा ४३ जनासँग ३ करोड ८२ लाख रुपैयाँ ठगीको आरोप लागेका विस एचआर सेलुसनका सञ्चालक र कर्मचारी फरार भएका छन् । कम्पनीले एक जनाबाट १० देखि ४० लाख रुपैयाँसम्म लिएको खुलेको छ । पीडितमध्येका एक धर्मभक्त मानन्धरले अमेरिका पठाइदिन्छु भनेर आफूसँग १५ लाख रुपैयाँ लिएको बताए । मासिक चार हजार डलर तलब हुन्छ, २० लाख लाग्छ भनेपछि १५ लाख रुपैयाँ दिएँ, उनले भने, पैसा बुझाएपछि धेरै समय झुलाउने काम भयो । अहिले त सम्पर्कविहीन छन् ।अर्का पीडित दोर्जी शेर्पाले पनि अमेरिका पठाइदिन्छु भन्दै म्यानपावरले ४० लाख ठगी गरेको बताए । अमेरिकाको होटलमा काम लगाइदिने सुनिश्चित गरिदिएका थिए । म एक्लैको ४० लाख रुपैयाँ लिएर पठाइदिएन, उनले भने । विस एचआरले सबैभन्दा बढी पोर्चुगल र पोल्यान्ड पठाइदिने भन्दै रकम असुल गरेको छ । अर्का पीडित दिनेशराज बोगटीले पोल्यान्ड जानका लागि ९ लाख ४० हजार बुझाएका थिए । ७ सय ८० डलर मासिक तलब पाउने सेक्युरिटी गार्डमा लगाइदिन्छु भनेको थियो, उनले भने, रकम बुझाइसकेपछि सञ्चालकले ग्यारेन्टीका लागि ९ लाखको चेक दिएका थिए । न चेक साटियो, न म पोल्यान्ड जान पाएँ । ईश्वर केसीले पोर्चुगलमा होटलमा काम गर्नका लागि १३ लाख ५० हजार रुपैयाँ बुझाएको बताए । तर, अहिले उक्त म्यानपावरका सञ्चालकहरू फरार छन् । वैदेशिक रोजगार विभागले ठगी गरी फरार म्यानपावर कम्पनी खारेज गरी सञ्चालकविरुद्ध वैदेशिक रोजगार न्यायाधीकरणमा मुद्दा दायर गरेको छ । श्रम, रोजगार तथा सामाजिक सुरक्षा मन्त्रालयले म्यानपावर कम्पनीको धरौटी बढाउने नीति कार्यान्वयन गरेपछि ठूलो रकम ठगी गरेर सञ्चालक फरार भएको पहिलो घटना हो । सरकारले २०७५ मा धरौटी बढाएको थियो । मन्त्रालयले २ देखि ५ करोडसम्म धरौटी राख्ने नीति ल्याएको थियो । यो म्यानपावर कम्पनीले ५० लाख धरौटी र एक करोड ५० लाख रुपैयाँ बैंक ग्यारेन्टी गरी विभागबाट वैदेशिक रोजगारीमा कामदार पठाउने इजाजत लिएको थियो ।विभागका निर्देशक कविराज उप्रेतीका अनुसार म्यानपावरका अध्यक्ष तुलसीप्रसाद श्रेष्ठ, महाप्रबन्धक लालबहादुर पुलामी, सञ्चालक अमृत श्रेष्ठ र कर्मचारी रमेश कोइरालाविरुद्ध असोज २ गते मुद्दा दायर भएको हो । उनीहरूमाथि ३ करोड ८२ लाख बिगो, १ करोड ९१ लाख हर्जाना गरी ५ करोड ७३ लाख रुपैयाँ मागदाबी गरिएको छ । विस म्यानपावरको विभागमा राखिएको धरौटीमध्ये ३५ लाख रुपैयाँ नगद बाँकी छ । १ करोड ५० लाख बैंकको ग्यारेन्टी छ । विभागले पीडितहरूबाट बैंक भौचर, सक्कल लिखत कागज, साक्षीको कागज, बैंक चेकसमेतका आधारमा प्रमाण संकलन गरेको छ । वैदेशिक रोजगार ऐन, २०६५ को दफा ४४ अनुसार ठगी गर्ने म्यानपावर कम्पनीका सञ्चालकलाई तीनदेखि सात वर्षसम्म कैद हुने व्यवस्था छ । पछिल्लो समय युरोप जानेको नाममा उच्च ठगी भइरहेको छ । विशेषगरी माल्टा, रोमानिया, पोल्यान्ड, पोर्चुगललगायतका युरोपियन श्रम गन्तव्य मुलुकमा रोजगारी दिने बहानामा ठगी भइरहेको हो । रोजगारदाताले तोकेको सेवा शुल्क वा फ्रि भिसा फ्रि टिकटका बारेमा सम्बन्धित इजाजत प्राप्त संस्थामा स्वयं उपस्थित भई वा विभागमा सम्पर्क गरी यकिन गरेर मात्र जान सम्बन्धित सबैमा अनुरोध छ, मन्त्रालयका प्रवक्ता डण्डुराज घिमिरेले भने, असम्बन्धित व्यक्ति वा संस्थाको अनुचित प्रभावमा कोही पनि पर्नुभएन ।"
प्रशासकीय अधिकृत फिर्ता गरे निमित्तको अधिकार कटौती,"(काठमाडौं)संघीय मामिला तथा सामान्य प्रशासन मन्त्रालयले स्थानीय तहमा पठाएका प्रमुख प्रशासकीय अधिकृतलाई हाजिर नगराई फिर्ता गरेमा निमित्त प्रमुख प्रशासकीय अधिकृतको अधिकार खोस्ने निर्णय गरेको छ । जनप्रतिनिधि आफैंले चाहेको व्यक्तिबाट पालिका चलाउन खोजेपछि मन्त्रालयले यस्तो निर्णय गरेको हो ।केही समयअघि पालिकामा पठाइएका ८० जना प्रमुख प्रशासकीय अधिकृतमध्ये ७ जनालाई पालिकाहरूले फिर्ता गरेका थिए । निमित्तको अधिकार कटौती गरेमा पालिकाको बैंक खाता सञ्चालन तथा प्रशासनिक काम ठप्प हुनेछ । मन्त्रालयको प्रशासन महाशाखा प्रमुख तथा सहसचिव सुमन दाहालले निमित्त हटाउने उद्देश्यले सरुवा गरेको प्रमुख प्रशासकीय अधिकृतलाई फिर्ता गर्नु स्थानीय तह सञ्चालन ऐनविपरीत हुने बताए । केन्द्रीय सरकारले पठाएको प्रमुख प्रशासकीय अधिकृतलाई हाजिर नगराए त्यहाँ कार्यरत निमित्तको अधिकार रद्द गरिनेछ, निमित्त दिन पनि मन्त्रालयको लिखित सहमति चाहिने व्यवस्था गरिएको छ, उनले भने ।निमित्त प्रमुख प्रशासकीय अधिकृतले पाएको अधिकार खोसेपछि पालिकाको सबै काम रोकिने दाहालले बताए । उनले झन्डै सय पालिका अझै निमित्त प्रशासकीय अधिकृतको भरमा सञ्चालन भइरहेको जानकारी दिए । कानुनतः संघीय सरकारले गरेको निर्णय कार्यान्वयन गर्न स्थानीय तहले सघाउनुपर्ने बताए । निमित्तका कारण कतिपय काम सहज नभएको र जथाभावी गरेका कारण अनियमिततामा अख्तियारले मुद्दा चलाएको मन्त्रालयको बुझाइ छ । सहसचिव दाहालले भने, कतिपय अवस्थामा कानुनी रूपमा व्यवस्थापन मिलाउन नसकेको र लेखा प्रणालीमा त्रुटि भएका कारण बेरुजु बढेको छ । तीन तहको सरकारले एकआपसमा समन्वय गरेर अघि बढ्नुपर्ने कानुनी व्यवस्था कार्यान्वयन गर्न नदिनु गलत भएको दाहालले बताए । एक जना अधिकृत तयार गरेर पठाउन कम्तीमा एक वर्ष लाग्ने उनले बताए । हाजिर हुन गएका अधिकृतलाई जबर्जस्ती फिर्ता गरिएको मन्त्रालयको दाबी छ । कतिपयलाई डर देखाएर म आफूखुसी बस्न नचाहेको भनेर हस्ताक्षर गराउने गरेको पनि मन्त्रालयका अर्का अधिकारीले बताए । निमित्तको भरमा स्थानीय तह चल्दै आएकामा विरोध गर्ने तर पठाएको प्रशासकीय अधिकृतलाई हाजिर नगराउने प्रवृत्ति हटेको छैन, ती अधिकारीले भने ।गत फागुनमा सरुवा गरिएका प्रमुख प्रशासकीय अधिकृतलाई पनि यसैगरी फर्काइएको थियो । तत्कालीन संघीय मामिलामन्त्री अमनलाल मोदीको निर्देशनमा बैंक खाता रोक्ने परिपत्र गरिएको थियो तर स्थानीय तहले बजेट बनाउने समयमा नयाँ कर्मचारी पठाउँदा समस्या हुने तर्क गरेका थिए । त्यतिबेला पनि मधेशलगायत विभिन्न प्रदेशका १२ वटा पालिकाले प्रशासकीय अधिकृतलाई हाजिर गराएका थिएनन् । तीन सय पालिका निमित्तको भरमा सञ्चालन भएकामा हाल करिब सय पालिकामा मात्र यो समस्या छ । कर्मचारी व्यवस्थापनको पहल गर्दागर्दै मोदीलाई मन्त्रीबाट फिर्ता बोलाइएको थियो । उक्त मन्त्रालयमा अहिले जनमत पार्टीकी अनिता देवी मन्त्री छिन् । मन्त्रालयमा ८ महिनामा तीन सचिव फेरिइसकेका छन् ।"
शिक्षकहरूलाई सडकबाट कक्षाकोठा फर्काऊ,"चकडस्टरमार्कर बिसाएर ब्यानरसहित राजधानी ओइरिएका शिक्षकहरू अहिले आन्दोलनमा छन् । शिक्षक मात्र होइन, कुनै पनि नागरिक सडकमा आउनै नपर्ने अवस्था सिर्जना गर्ने र आएको अवस्थामा पनि उनीहरूको आवाज सम्बोधन गर्ने वातावरण बनाउने जिम्मेवारी राज्यको हो । अहिले सडकमा आएका शिक्षकसँग भइरहेको वार्तालाई पनि तत्काल निष्कर्षमा पुर्याउने र उनीहरूलाई कक्षाकोठामा फर्काउन सरोकारवाला निकायले इमानका साथ पहल गर्नुपर्छ । त्यस्तै आफ्ना माग राख्दै सडकमा आएका शिक्षकहरूले पनि आफ्नो आन्दोलनले जनमानसमा केकस्तो सन्देश दिएको छ भन्ने समीक्षा गर्नु जरुरी छ । किनकि, शिक्षकहरूको माग सरकारले प्रस्ताव गरेको विधेयकविरुद्ध भनिए पनि यो मूलतः संवैधानिक प्रावधानको विरोधमा देखिएको छ । देश समूल रूपमा संघीयतामा जाने भनेर घोषणा भइसकेको र कार्यान्वयनको चरणमा प्रवेश गरिसकेको अवस्थामा शिक्षकहरूले पुरानै केन्द्रीय राज्य प्रणालीको माग गरेका छन् । उनीहरूले स्थानीय तहको नियमनलाई अस्वीकार गर्ने भनेका छन् । शिक्षकहरूले व्याख्या गर्न खोजेजस्तै स्थानीय तह कुनै गैरसंवैधानिक अखडा होइन, जननिर्वाचित प्रतिनिधिको सरकार हो । निर्वाचित सरकारका कदमप्रति विमति हुन सक्छन्, सम्बन्धित मुद्दालाई विधिसम्मत पद्धतिबाट सम्बोधन गर्ने प्रणाली छ । तर, लोकतान्त्रिक विधिबाट निर्वाचित कुनै पनि तहको सरकारलाई पूर्णतः अस्वीकार गर्नु कुनै पनि जिम्मेवार नागरिक, पेसाकर्मी, समूह, संगठन वा संस्थाका लागि शोभनीय विषय होइन । कम्तीमा पनि शिक्षकहरूबाट समाजले यस्तो अपेक्षा गरेको छैन । संविधान बनेको ८ वर्षपछि सरकारले ल्याएको विधेयकमा असन्तुष्टि जनाउँदै शिक्षकहरू देशभरबाट राजधानी आएका हुन् । करिब अढाई लाख शिक्षककर्मचारीको आन्दोलनले विद्यालयस्तरका साढे ५३ लाख विद्यार्थीको पठनपाठन ठप्प भएको छ । शिक्षकहरू अन्यायमा परून् भनेर कसैले पनि अपेक्षा गर्न मिल्दैन । तर, उनीहरूका मागका विषयमा सरकार र नागरिक सबैले धारणा बनाउनु, सुझाव दिनु र पहल गर्नु आवश्यक छ । शिक्षक आन्दोलनको पृष्ठभूमिमा देशको संविधानको धारा ५७ स्मरणीय छ, जसले माध्यमिक तहको शिक्षा स्थानीय तहको प्रस्ट भनेको छ । त्यस्तै संविधानको अनुसूची८ मा पनि माध्यमिक शिक्षा स्थानीय तहको भन्ने उल्लेख छ । संविधानको अनुसूची९ ले भने शिक्षा संघ र स्थानीय तहको साझा जिम्मेवारी भनेको छ । सरकारको भनाइमा अनुसूची९ ले शिक्षा भनेर उच्च शिक्षालाई सम्बोधन गरेको भन्ने छ । जबकि, शिक्षकहरूले सबै तहको शिक्षा संघ र प्रदेश सरकारको साझा अधिकार र जिम्मेवारी भनेकाले माध्यमिक शिक्षाका विषयमा पनि अधिकार र जिम्मेवारी बाँडफाँट हुने जिकिर गर्दै आएका छन् । हो, अनुसूची८ ले माध्यमिक शिक्षा स्थानीय तहको जिम्मेवारी भनेजस्तै अनुसूची९ ले उच्च शिक्षा संघीय सरकारको कार्यक्षेत्र भनेर किटान नै गरिदिएको भए हुन्थ्यो भनेर अपेक्षा गर्न सकिन्छ । तर, यिनै शब्दको खेलमा लागेर संविधानको अपव्याख्या गर्न मिल्दैन र स्थानीय तहको अधिकार, जिम्मेवारी, दायित्व र अस्तित्वलाई नजरअन्दाज गर्न मिल्दैन । अहिले राहत, अस्थायी करार, अनुदान, विशेष शिक्षा, प्राविधिक धारलगायतका कोटामा ४६ हजार शिक्षक छन् । यो दरबन्दीलाई स्वतः शिक्षक दरबन्दी गर्ने प्रस्ताव विधेयकको छ । तर, दरबन्दी पूर्ति गर्दा अहिले कोटामा भएका शिक्षकबीच आन्तरिक प्रतिस्पर्धाबाट ५० प्रतिशत र बाँकी ५० प्रतिशत खुला प्रतिस्पर्धा गराउने सरकारको प्रस्ताव छ । तर, शिक्षक भने शतप्रतिशत पदपूर्ति आन्तरिक प्रतिस्पर्धाबाट हुनुपर्ने मागमा छन् । यो समस्या आज सिर्जना भएको होइन । हिजो अपारदर्शी रूपमा विभिन्न शीर्षक खडा गरेर मोलाहिजाका आधारमा शिक्षक नियुक्ति मागिएको हो र प्रदान गरिएको हो । यसमा आमरूपमा गलत अभ्यास भएको छ । त्यसलाई सच्याउने बेला पनि यही हो । हो, पुरानो गल्ती सच्याउने बेला शिक्षकहरूलाई अन्याय गर्न मिल्दैन तर थिति बसाल्न पनि हिचकिचाउनु हुँदैन । त्यसैले यो विषयको बैठानका लागि पनि पारदर्शी विधि निर्माण गरिनुपर्छ ।कर्मचारीको छनोट लोक सेवा आयोगले गरेजस्तै शिक्षकको छनोट शिक्षक सेवा आयोगले गर्छ, उसको सिफारिसमा स्थानीय तहले गर्ने व्यवस्था विधेयकमा छ । तर, आयोग संघीय सरकारअन्तर्गत भएकाले नियुक्ति पनि संघबाटै हुनुपर्ने शिक्षकको माग छ । यो तर्कलाई मनासिव मान्ने हो भने भोलि देशभरका निजामती कर्मचारी पनि सिधै केन्द्रको मातहत आउनेछन् । किनकि, कर्मचारी र शिक्षक छनोटको परीक्षा हरेक स्थानीय तहले गर्ने व्यवस्था कानुनी र व्यावहारिक रूपमा सम्भव छैन । तर, तिनको परिचालन सम्बन्धित तहले गर्ने हो । छनोट गर्ने तहले नै परिचालन गर्ने भन्ने तर्क गर्ने हो भने राष्ट्रसेवकहरूले नै संघीयतालाई अस्वीकार गरेको अर्थ लाग्नेछ । शिक्षकको दरबन्दी पूर्ववत् अहिले पनि संघको छ, विधेयकले दरबन्दी स्थानीय तहलाई हस्तान्तरण गर्न प्रस्ताव गरेको छ तर शिक्षकहरूले स्थानीय तहको भूमिका अस्वीकार गर्दै आएका छन् । शिक्षकहरूको कार्यसम्पादन मूल्यांकन पनि स्थानीय तहले गर्ने व्यवस्था विधेयकमा प्रस्ताव गरिएको छ । तर, शिक्षक भने स्थानीय तहको नियमन नमान्ने अडानमा छन् । ग्रेड वृद्धि, बढुवा, कारबाही तथा बर्खास्त गर्ने अधिकार पनि स्थानीय तहलाई हुन नहुने उनीहरूको अडान छ । त्यस्तै प्रधानाध्यापक नियुक्ति पनि स्थानीय तहले गर्न नपाउने शिक्षकहरूको माग छ । हो, स्थानीय तहले शिक्षकको कार्यसम्पादन मूल्यांकन तथा सरुवामा अनियमितता गरेका हुन सक्छन् । त्यस्तो हो भने सम्बन्धित तहमा आफ्ना भनाइ राख्ने र चित्त नबुझेमा अदालतसम्म जाने अधिकार पनि शिक्षक कर्मचारीसँग हुन्छ । तर, पूरै प्रणाली नै अस्वीकार गर्ने नीति तर्कसंगत हुन सक्दैन । कुनै पनि पेसाकर्मीले व्यक्तिगत र सामूहिक रूपमा यस्ता माग राख्न मिल्दैन । हुन त समस्याको जड नै शिक्षकहरूको आन्दोलन होइन । यसमा संघीय सरकारले नै दोहोरो भूमिका खेलेको छ । एकातिर संविधानमा माध्यमिक शिक्षा सम्पूर्ण रूपमा स्थानीय तहको अधिकार हुने भनिएको छ । २०७५ मा शिक्षा विकास तथा समन्वय इकाई खडा गरिएको थियो । तर, अहिले विधेयकमार्फत पूर्वजिल्ला शिक्षा कार्यालय पुनःस्थापना गर्न खोजिएको छ । जब शिक्षकहरूको परिचालन नै सम्पूर्ण रूपमा स्थानीय तहको जिम्मेवारी र अधिकार हो भने जिल्ला शिक्षा कार्यालय ब्युँताउन किन खोजिएको हो । यसले सरकार पनि स्थानीय तहसम्मै शासन गर्न चाहन्छ भन्ने देखिएको छ । त्यसैले संघीय सरकार आफैं पनि आफ्नो संवैधानिक सीमा र दायित्वप्रति इमान्दार हुनुपर्छ र शिक्षकहरूलाई विश्वस्त बनाएर कक्षाकोठामा फर्काउनुपर्छ ।"
गुणस्तरीय शिक्षाका लागि आन्दोलन कहिले ?,"शिक्षकहरू आन्दोलित हुनुको पछाडि उनीहरूले राजनीतिक फाइदा लिइरहेको बुझिन्छ । कांग्रेसको भए महासमितिमा जान पाउने, एमाले, माओवादीमा भएको भए पोलिटब्युरोमा जान पाउने । राजनीतिक दलले शिक्षकलाई गाली गर्ने हो कि, अब भ्रातृ संगठन खोल्दैनौं भन्ने ? शिक्षकको भ्रातृ संगठन चाहिएन, कर्मचारीको भ्रातृ संगठन चाहिएन, जो अपराध गर्यौं, गर्यौं भन्ने किसिमको दृष्टिकोण नेतृत्वमा आयो भने सबै कुरा सल्टिन्छ । सागर पीएस"
कांग्रेस बैठकमा उठाउनुपर्नेर् 'सवाल,"नेपाली कांग्रेसको केन्द्रीय कार्यसमितिको बैठक बिहीबारबाट सुरु भएको छ । गत बैठकमा महामन्त्री गगन थापाले हरेक २२ महिनामा केन्द्रीय कार्यसमिति बैठक राख्नुपर्ने प्रस्ताव अनुसार नै बैठक बसेको हो । नियमित रूपमा बैठक बसेर देशको जल्दोबल्दो समस्यामा छलफल गरेर पार्टीमा देखिएको विकृति हटाउनु आजको अपरिहार्यता हो । कांग्रेस सच्चिन यस्ता बैठकहरूको छलफल महत्त्वपूर्ण हुनेछ । यसअघि झन्डै १० महिनामा बसेको बैठक यस पटक भने महामन्त्री थापाले बनाएको तालिकाका कारण पार्टी सभापति शेरबहादुर देउवा दबाबमा परेका हुन् । बितेको १० महिनासम्म पार्टी सभापतिको मनौजी तरिकाले चलेको थियो । कुनै पनि काम गर्दा पार्टीमा न छलफल हुन्थ्यो न सामूहिक निर्णय । १० महिनासम्म चुनावी हारजितको समीक्षासमेत नगरेको कांग्रेसले महाधिवेशन भएको लामो समय बित्दा पनि पार्टीको कोषाध्यक्षसमेत नियुक्ति हुन सकेको छैन । गएको बैठकमा भदौ १५ भित्र सबै विभागले पूर्णता पाउने निणर्य गरिएको थियो । यस अवधिमा ७० विभागमध्ये मीन विश्वकर्माको संयोजकत्वमा गठित प्रचारप्रसार विभागले मात्र पूर्णता पायो । अरू विभागको गठन किन भएन ? कसको कमजोरी रह्यो ? बैठकमा छलफलको विषय बनाउनु जरुरी छ । अन्यथा पार्टीले गति लिन सक्दैन । पार्टीले गति लिँदा मात्र सबै ठीक हुन्छ भन्ने छैन । यद्यपि सुधारको लक्षण देखिन्छ । पार्टी कार्यकर्ताको मतले मात्र न चुनाव जितिन्छ न त बहुमत नै आउँछ । त्यसका लागि आम जनभावना अनुरूप पार्टी सञ्चालन गर्नुपर्छ । पार्टी राम्रोसँग सञ्चालन भएको कुरा मतदाताले महसुस गर्नुपर्छ । जुन कांग्रेसले अहिलेसम्म गराउन सकेको छैन । आम नागरिक देशमा सुशासन, कानुनको राज्य र दण्डहीनताको अन्त चाहन्छन् । उनीहरूमा भ्रष्टाचार र महँगी नियन्त्रण एवं रोजगारी वृद्धिको अपेक्षा देखिन्छ । तर सरकारको मुख्य घटक कांग्रेसले जनचाहनालाई सम्बोधन भएनभएको आत्मसमीक्षा गरेको छैन । पार्टी यस्तै लथालिंग पाराले चलिरहेको छ । सरकारको यो रवैया नरोकिने हो भने कांग्रेसले धेरै भारी बोक्नुपर्ने देखिन्छ । कांग्रेसको अवस्था खस्केमा देउवा र शेखर कोइरालाजस्ता वृद्ध पुस्तालाई त कुनै असर नगर्ला तर र गगनविश्वको पुस्ताको राजनीतिक भविष्य नै धरापमा पर्छ । कांग्रेसमा लागेका युवा पुस्ताको भविष्य अन्धकार हुनु मुलुकका लागि अहितकर मात्र होइन, नागरिकसमेत निराश हुनेछन् । पार्टीमा अब दाइभाउजूहरूले के भन्लान् भनेर सुन्ने होइन राजनीतिक भविष्य बोकेकाहरूले आफ्नो कुरा सुनाउने हो । पार्टी बैठकमा जनभावना बताउन सक्नुपर्छ । जनभावना अनुसार पार्टी नेतृत्व हिँड्न नखोजे पार्टीभित्रै विद्रोह गर्नुपर्छ । खराबविरुद्ध सबै केन्द्रीय सदस्य एक भएर आवाज उठाउनुपर्छ । नेतृत्व सच्चिन नखोजे पार्टी विभाजनै गरेर पनि मूलधार पार्टी बन्न प्रयास गर्ने हो । आम युवा पुस्ताले देउवा र शेखरलाई होइन, गगनविश्व चाहन्छन् । त्यसैले युवा अनुहारले अब पार्टीका बैठकहरूमा दाइभाउजूको स्तुति गाउने होइन, जनभावना अनुरूपको र विद्रोहको भाषा बोल्ने हो । त्यसो गरिए मात्र तपाईंहरूको अस्तित्व र भविष्य सुरक्षित रहन सक्छ । बजारमा चिनीको मूल्य एक सय चालीस पुगेको छ तर कांग्रेस बोल्दैन । भुटानी शरणार्थी काण्ड, सुन काण्ड, ललिता निवास काण्ड, जलहरी काण्ड, नक्कली डाक्टर काण्डमा कांग्रेस मौन बस्छ । जनताले यस्ता काण्डमा मुछिएका मान्छेलाई कारबाही गरून् भन्ने चाहन्छन् । तर कांग्रेस त्यस्ता विषयलाई बैठकमा प्रवेश गराउँदैन । गोपाल देवकोटा, गोकर्णेश्वर८, जोरपाटी"
विद्यार्थीको पढ्ने अधिकार हनन नहोस्,"मुलुकको विकासका लागि शिक्षा पहिलो महत्त्वपूर्ण पूर्वाधार हो । कमजोर शिक्षा प्रणालीले शिक्षाको गुणस्तरमा नकारात्मक असर गरेर प्रभावकारी मानव स्रोत उत्पादनमा वञ्चित गराउँछ । कमजोर शिक्षाले देश विकासको बाधक हो । तर प्रभावकारी शिक्षा प्रणाली निर्माणमा एउटा पक्ष मात्र भएर हुँदैन । सरोकारवाला सबैको सामूहिक प्रयास जरुरी हुन्छ । हाल संसद्मा प्रस्तुत शिक्षा विधेयकप्रति असहमति जनाउँदै देशभरका शिक्षक अहिले काठमाडौंकेन्द्रित आन्दोलनमा छन् । शिक्षकका कतिपय अधिकारहरू स्थानीय तहलाई दिनु, अस्थायी र करारमा कार्यरत शिक्षक तथा कर्मचारी सम्बन्धी व्यवस्थापन चित्तबुझ्दो नहुनु, समान किसिमको योग्यता प्रणाली तथा सेवासुविधा लगायतका विधेयकमा उल्लेख गरिएका विविध विषयहरू अगाडि सारेर शिक्षक आन्दोलनमा निस्केका छन् । उनीहरूले विधेयकमा भएका प्रावधान ऐनको रूपमा आएपछि त्यसको प्रभावका कारण शिक्षकको मनोबल घट्ने, शिक्षण पेसामा प्रवेश तथा निरन्तरतामा समस्या हुने र शैक्षिक गुणस्तर कायम गर्न असजिलो पर्नेजस्ता अप्ठ्याराहरू अघि सारेका छन् । शिक्षक पेसालाई सम्मानित र समुचित सेवासुविधा सम्पन्न बनाई शिक्षाको गुणस्तर अभिवृद्धि गर्नु सरकारको दायित्व हो । राज्यले शिक्षा क्षेत्रलाई प्राथमिकतामा राखेर अघि बढ्नुपर्नेमा दूरगामी असर पर्ने प्रावधानले शिक्षकहरूलाई थप कमजोर बनाउने देखिन्छ । सम्बन्धित सबै सरोकारवालाहरूसँग अधिक छलफल गरी यस समस्याको शीघ्र समाधान हुनुपर्छ । कमलप्रसाद पौडेल, सिन्धुली"
प्रमको चीन भ्रमण भिक्षाटन नहोस्,"अमेरिकी प्राध्यापक फ्रान्सिस फुकुयामाले एउटा उत्तर आधुनिक दार्शनिक भाष्य निर्माण गरेका थिए, संसारको अन्त्य । सात दशक पुरानो साम्यवादी सत्ता सोभियत संघको विघटनपछि उनको यो अवधारणा सार्वजनिक भएको थियो । दुई ध्रुवमा विभाजित विश्व महाशक्ति केन्द्र अबउप्रान्त नरहने र उदार पुँजीवादको एकछत्र राज हुने उनको आकलन थियो । तर त्यो सत्य साबित भएन । अनपेक्षित रूपमा विश्वमा शक्ति केन्द्रहरू झन् बहुल रूपमा देखा परे । जनवादी गणतन्त्र चीन यसै कालक्रममा नयाँ विश्वशक्तिको रूपमा उदायो । फुकुयामाले परिकल्पना गरे अनुसार संयुक्त राज्य अमेरिकाको विश्वमा एकाधिकार रहने अवस्था रहेन । ब्राजिल, रुस, भारत, चीन र दक्षिण अफ्रिका सम्मिलित ब्रिक्स, दक्षिण पूर्वी एसियाली आठ मुलुकको जोरगठ आसियान, दक्षिण एसियाकै सात राष्ट्रहरूको बिमस्टेक, झन्डै पाँच दर्जन अफ्रिकी देशको साझा मोर्चा अफ्रिकी युनियन, युरोपेली युनियन, जी७ र जी२० आदि शक्ति सन्तुलनका थुप्रै केन्द्रहरू अहिले अस्तित्वमा छन् ।फेरि पनि विश्व रंगमञ्चमा शक्तिको खिचातानी मूलतः अमेरिका र चीनबीच रुमलिएको छ । एकातिर चीनको प्रभाव संकुचन गर्ने रणनीतिमा अमेरिका आक्रामक शैलीमा छ, ऊ युरोपमा नेटो र एसियामा एसिया प्यासिफिक प्याक्टसहित जम्न खोजिरहेको छ । भारतीय शासनसत्ताको सहकार्यमा अमेरिकाले नेपालसम्म पनि घुसपैठ गरिसकेको छ । अर्कोतिर बेल्ट एन्ड रोड इनिसिएटिभ (बीआरआई) को आवरणमा दक्षिण एसिया, खाडी मुलुकदेखि युरोप हुँदै ल्याटिन अमेरिका र अफ्रिकासम्म आफ्नो प्रभुत्व जमाउन चीन व्यस्त छ । रुस खुलेर चीनसँग सहकार्य गरिरहेको छ । यसै क्षण चीन पनि बीआरआईको माध्यमबाट नेपालमा आफ्नो भूमिका खोजिरहेको छ । शक्ति केन्द्रहरूमाझ खिचातानी बढ्दै गएको अति संवेदनशील वर्तमान विश्व रंगमञ्चमा नेपाल कहाँ छ त ? दक्षिण एसियाली सहयोग संगठन सार्कको वर्तमान अध्यक्ष राष्ट्र भएर पनि नेपालले त्यो हैसियतको कुनै भूमिका निर्वाह गर्न सकिरहेको छैन । क्षेत्रीय द्वन्द्व र तनाव न्यूनीकरणका लागि मध्यस्थतामा नेपालले आफ्नो राम्रो उपस्थिति बोध गराउन सक्थ्यो, तर त्यसो भइरहेको छैन । विगतमा असंलग्न राष्ट्रहरूको मोर्चामा युगोस्लाभिया, इजिप्ट, इन्डोनेसिया, घाना, श्रीलंका, भारतको समकक्षमा नेपालको योगदानलाई विश्वले सम्झन्थे । वैदेशिक मामिलाका सम्बन्धमा पञ्चशीलका सिद्धान्त प्रतिपादन गर्न सफल बानडुङ सम्मेलनलाई मूर्तता दिने राष्ट्रहरू चीन, भारत, म्यानमार, इन्डोनेसिया, श्रीलंकासँगसँगै नेपाललाई पनि श्रेय दिइने गर्थ्यो । तर आज विश्व रंगमञ्चमा नेपालको उपस्थिति त्यस रूपमा छैन ।आकारमा ठूलो नभए पनि जुन रूपमा सामरिक तथा भूराजनीतिक महत्त्वको विन्दुमा नेपाल छ, त्यसले एसियाका दुई महाशक्ति भारत र चीनलाई निरन्तर उद्वेलित गर्छ । त्यसैले कूटनीतिक रंगमञ्चमा कुनै बेला भन्ने गरिन्थ्यो चीनले भारतलाई नेपालमा जम्काभेट गर्ने गर्छ । कालक्रमसँगै विश्व राजनीति र क्षेत्रीय अवस्था फेरिए । अन्तर्राष्ट्रियस्तरको कूटनीतिमा नेपालले विगतको हैसियत जोगाउन सकेन । कूटनीतिक रूपमा नेपाल कति कच्चा रहेछ भन्ने कुरा चुच्चे नक्साको सन्दर्भले उदांगो पारेको छ । चुच्चे नक्सा शिरमा बोकेर हाम्रा राजनेताहरूले आफू खाँटी राष्ट्रवादी भएको डम्फु पिट्न त भ्याए, त्यसैलाई मरमसला बनाएर राष्ट्रिय राजनीतिमा आफ्नो वर्चस्वको अवसर जुटाए, चुनावमा भोट सोहोरे । तर औपचारिकस्तरमा नक्साका सम्बन्धमा अन्तर्राष्ट्रिय तहमा सरोकारवाला पक्षलाई कूटनीतिक जानकारी गराउने कामसम्म गरेनौं । चीनद्वारा हालै सार्वजनिक गरिएको नयाँ नक्साको यथार्थताले नेपालको कूटनीतिक क्षमता नांगेझार भएको छ । नेपालको यही कूटनीतिक पृष्ठभूमिमा प्रधानमन्त्री पुष्पकमल दाहाल चीनको औपचारिक भ्रमणमा छन् । सिंगो मुलुकले नियालिरहेको छ, भ्रमण के होला ? परिणाममा के प्राप्त होला ? हुन त यतिखेर हामीमा एउटा यस्तो प्रवृत्ति विकास भएको छ हाम्रा नेताहरू विदेश भ्रमणमा जाँदा मित्रराष्ट्रका तर्फबाट कसरी खातिरदारी गरे ? विमानस्थलमा स्वागतार्थ कुन स्तरको अधिकारी पुगे ? ककसले भेटघाट गरे ? अझ त्योभन्दा पनि उदेकलाग्दो कुरा भ्रमणको क्रममा उताबाट आर्थिक सहयोग, अनुदान, परियोजना निर्माणका लागि केकति रकम हात पार्न सके, सकेन भनेर खोतल्ने र तीनका आधारमा भ्रमण सफल वा असफल भनेर दाबीविरोध गर्ने गर्छौं । मानौं हाम्रा नेताहरूद्वारा गरिने यस प्रकारका औपचारिक भ्रमण भनेको एक खाले भिक्षाटन हो । त्यसैले स्वदेश फिर्ती हुँदा दुई हात पसारेर झोला भर्न कति चनाखो भए वा भएनन् भन्ने हामी हेर्छौं । वास्तवमा, लामो समयदेखि परराष्ट्र मामिलामा एउटा भाष्य निर्माण गरिएको छ, नेपाल दुई ढुंगाबीचको तरुल π अर्थात् हाम्रा दुई छिमेकी भनेका बलिष्ठ, विशाल, शक्तिशाली अनि हाम्रो नेपाल भनेको अत्यन्त निर्बल, मुठ्ठीको माखोजस्तो । एउटा लघुताभासपूर्ण व्याख्या । यिनै हीनताबोधको मानसिकतामा हाम्रो वर्तमान कूटनीति अल्झिएको छ । दुई छिमेकी भनेका अन्नदाता स्वामी हुन्, उनकै अनुग्रहमा छौं हामी । जुन नितान्त भ्रम हुन् ।छिमेकी चीनकै सम्बन्धमा राष्ट्र संघमा उसको वैधानिक उपस्थितिका लागि नेपालले प्रारम्भदेखि भूमिका निर्वाह गरेको थियो । शीतयुद्धकालीन युगमा विभाजित विश्व रंगमञ्चमा नेपालले निर्भीकताका साथ एक चीनको वकालत गर्न छाडेन । सन् १९५० मा ल्हासासम्म चिनियाँ लालसेनाको प्रवेशका क्रममा पनि तिब्बत चीनको अभिन्न अंग हो भनेर नेपालले साथ दियो । चीनको दक्षिणी सीमाक्षेत्रका गतिविधिमा निगरानी गर्न नेपाली भूमिमा तैनाथ भारतीय फौजलाई फिर्ता पठाएर गुन लगाए । त्योभन्दा पनि महत्त्वपूर्ण विसं २०३१ भदौमा शाही नेपाली सेनाले चिनियाँ साम्यवादी सत्ताविरुद्ध हातहतियार उठाएर तिब्बत मुक्तिको अभियान चलाइरहेका खम्पाहरूको विद्रोह शान्त पार्न भूमिका निर्वाह गरे । अमेरिकी गुप्तचर संस्था सीआईए र भारतीय जासुसी एजेन्सी र को ग्रान्ड डिजाइनलाई साहसपूर्वक धराशयी बनाएर चीनका पक्षमा नेपाल खरोसँग उभियो । चिनियाँ राष्ट्रिय अखण्डताविरुद्ध निरन्तर चुनौतीको रूपमा रहेको स्वतन्त्र तिब्बत को अभियान जसको केन्द्र दलाई लामा नेतृत्वको प्रवासित तिब्बती प्रशासन हो, जुन भारतको हिमाञ्चल, धर्मशालामा अवस्थित छ । तिब्बतसँग जोडिएको नेपालको उत्तरी सीमाका विद्रोही तिब्बतीहरू भारततिर निर्वासनमा जानेहरूका लागि सहज विन्दु बन्दै आएका थिए, तर पछिल्लो समय नेपालले निर्वाह गरेको कठोर नीतिका कारण त्यस खाले गतिविधि पूर्णतः रोकिए । चिनियाँ सुरक्षाका लागि ठूलो राहत मिल्यो । नेपालको सहयोगात्मक भूमिकामा यी कुरा सम्भव भए, यो स्पष्ट छ । सानै भए पनि नेपालको उपस्थिति चीनका लागि अति महत्त्वपूर्ण छ । नेपालले लामो समयदेखि पुर्याउँदै आएको यस्ता सहयोग चीनका लागि कति संवेदनशील भन्नेबारे समयसमयमा स्मरण गराउनु आवश्यक छ । यसले नै विशाल चीनका लागि विश्वमा नेपालको हैसियत के हो भन्ने कुरा किटान हुन्छ ।आर्थिक प्रगति र भौतिक सम्पन्नतामा चीन अगाडि छ होला, भौगोलिक आकारमा पनि तुलना गर्न सकिन्न होला । तर एउटा सार्वभौम मुलुकको हैसियत, उसको सम्मान र इज्जत भूबनोटको आकारले निर्धारण गर्दैन । क्षेत्रफलमा सानो भएर पनि अन्तर्राष्ट्रिय जगतमा आआफ्नै सार्वभौम र निरपेक्ष स्वरूपका पहिचान कायम गर्न सकिन्छ भन्ने दृष्टान्त स्विटजरल्यान्ड, फिनल्यान्ड देश छन् । विकासशील अनि सानै देश भएर पनि विश्वसामु आफ्नो गौरवशाली उपस्थिति बोध गराउन सक्छन् भन्ने अर्को उदाहरण हो, भियतनाम । भर्खरै नयाँ दिल्लीमा सम्पन्न जी२० शिखर सम्मेलनमा आमन्त्रितको रूपमा भारतले बंगलादेशको उपस्थिति आवश्यक ठान्यो, तर नेपालसँग त्यस खाले हैसियत देखेन र सहभागी गराइएन । सार रूपमा कूटनीतिको अर्थ एउटा राष्ट्रले वैदेशिकस्तरमा आफ्नो मुलुकको हैसियत, स्वाभिमान अनि उपस्थितिलाई बोध गराउने कुशलता हो । संघीय लोकतान्त्रिक गणतन्त्र नेपालको प्रतिनिधित्व गर्ने नेताहरूले आफ्नो विदेश भ्रमण क्रममा यसको हेक्का राखेको पाइन्न । प्रधानमन्त्री दाहालको अहिले चीनको औपचारिक भ्रमणका सन्दर्भमा पनि चिनियाँ पक्षसँग संवादका लागि भनी सार्वजनिक गरिएका सूचीहरू नितान्त पुरातन शैलीकै छन् । चिन्ता छ, कतै सरकार प्रमुखको यस पटकको चीन भ्रमण पनि केवल भिक्षाटन साबित हुने हो कि ?"
मान्यवर ! के सबै ठीकठाक छ ?,"अन्तिम कुरा सबै पार्टीका मुख्य नेताहरूलाई मेरो प्रश्न छ के तपाईंहरूलाई साँच्चै लाग्छ सबै कुरा ठीकठाक छ ? के तपाईंहरूलाई साँच्चै लाग्छ, अब सत्तालाई प्रश्न गर्न आवश्यक छैन ? के तपाईंहरूलाई साँच्चै लाग्छ तपाईं ठीकठाक हुनुहुन्छ ? के तपार्इंहरूको राजनीति ठीकठाक छ ? के तपाईंहरूको पार्टी ठीकठाक छ ? के यो सकारात्मक हुने र मुस्कुराउने समय हो ? तपाईंहरूलाई त्यस्तो लाग्छ भने विचार गर्नुहोस् कि तपाईंहरूमा समस्या छ । मेरो सल्लाह छ, एक पटक तपाईं आफूले हिँडेको विद्रोहको बाटोलाई फर्किएर हेर्नुहोस् । आफ्ना सहयोद्धालाई हेर्नुहोस् । तपाईंले सेल्टर लिएका झुप्राहरू सम्झनुहोस् । पटकपटक आन्दोलन र क्रान्तिको घोषणापछि तपार्इंसँग जोडिन आउने युवाको अनुहार सम्झनुहोस् । तपार्इंका अगाडि मर्न र मार्न तयार योद्धा, सहिद र बेपत्ताहरूलाई सम्झनुहोस् । अनि सम्झनुहोस् उनीहरूलाई तपार्इंले भनेको कुरा, तपाईंले लेखेका दस्तावेज र तपाईंले देखाएका सपना । हिजो के भनियो र अहिले के भयो ? यो सबै सम्झँदा पनि तपार्इंलाई लाग्छ सबै ठीकठाक छ ? लाग्छ भने पक्का हुनुहोस् अब तपाईं क्रान्तिकारी रहनुभएन । तपाईं प्रगतिशील रहनुभएन । तपाईं कम्युनिस्ट रहनुभएन । तपाईं वामपन्थी रहनुभएन । तपाईं लोकतान्त्रिक रहनुभएन । तपाईं फगत एक शासक रहनुभयो, जो सबै कुरा ठीकठाक देख्छ र आफ्नै आत्ममुग्धतामा मखलेल हुन्छ । अन्त्यमा, भारतीय कवि गोरख पाण्डेको एउटा कविता स्मरण गर्न चाहन्छु । कविताले भन्छ, राजा बोला रात है । रानी बोली रात है । मन्त्री बोला रात है । सन्तरी बोला रात है । यें सुबहसुबह की बात है । नेताज्यू तपार्इंहरू के चाहनुहुन्छ ? मान्छेहरूले त्यसरी नै सोचून् जसरी तपाईं सोच्नुहुन्छ । मान्छेहरू त्यसरी नै बोलून् जो तपाईं सुन्न चाहनुहुन्छ । मान्छेहरू त्यसरी नै नाचून्, जसरी तपार्इं बजाउनुहुन्छ । सधैं सत्ताको धुनमा मुस्कुराउने मान्छे चाकर हो महोदय । के तपाईंहरू नागरिकलाई चाकर बनाउन चाहनुहुन्छ ? चाकरहरूको देश कस्तो हुन्छ विचार गर्नुभएको छ ? त्यसैले भन्छु, जनतालाई प्रजा वा चाकर हैन नागरिक बनाउनुहोस् । तपाईंहरूलाई गरिने प्रश्न, आलोचना र आशंकालाई स्वीकार गर्नुहोस् । र, भन्नुहोस् हामी सदैव नागरिकका प्रश्न र आलोचनालाई सम्मान गर्नेछौं । स्पष्ट हुनुहोस्, यो ठीकठाकको मन्त्र जप्ने समय होइन । यो समस्या छन् भनेर स्वीकार गर्ने र त्यसलाई समाधान गर्ने समय हो । त्यसैले अनुरोध छ, महाशय π या त तपाईं आफूभित्र परिवर्तनको आगो निभेको छैन भन्ने प्रमाणित गर्नुहोस् । अन्यथा कुरा बुझ्नुहोस्, आगो निभेपछिको खरानी निधारमा घस्न मात्र काम लाग्छ, त्यसले जीवनलाई किमार्थ उज्यालो दिँदैन ।"
नेपालचीन सम्बन्धका कार्यसूची,"भ्रमणका एजेन्डा विगतमा उच्चस्तरीय भ्रमणका क्रममा भएगरिएका धेरै सम्झौता, सहमति वा समझदारीमध्ये कमैले मात्र कार्यरूप पाएको निराशालाग्दो वास्तविकता छ । चार वर्षअघि चिनियाँ राष्ट्रपति सी चिनफिङले नेपालको औपचारिक भ्रमणमा भनेका नेताहरूसँग थिए, हामीले बनाएका योजना पूरा गरेरै छाडौं, चीनमा पनि यस्तै गरेका छौं । राष्ट्रप्रमुखले नै यसो भन्नुपर्ने भरोसाहीनताको लाक्षणिक अवस्था के कारणले सृजना भयो ? जवाफ दिनुपर्छ । गफ बढी हाँक्ने, काममा पछाडि पर्ने नेपाली स्वभाव मित्रहरूले बुझिसकेका छन् । त्यसैले यसअघि दुई देशबीच भएका सम्झौता केलाएर आपसी हितमा कुनकुन उपयुक्त हुन सक्ने हुन्, त्यसबारे विस्तृत अध्ययन र निष्कर्ष बनाउनुपर्छ । सीले त्यतिबेला साझा हिमालय को अवधारणासहित जिम्मेवारीको कुरा उठाउनुभएको थियो । एसियाली जलवायुको राजधानी र यस क्षेत्रका अधिकांश मुलुकको जीवनआधार मानिएको हिमालय आज संकटमा छ भन्ने चीनलाई जानकारी छ, तर नेपालको वर्तमान सत्तामा जिम्मेवारीजन्य सचेतना भएजस्तो देखिन्न । सचेतना छ भने हिमालय क्षेत्र तथा जलवायु संकट व्यवस्थापनको उच्चस्तरीय निकाय र संस्थागत प्रयासको थालनीमा नेपाल, भारत, चीन लगायत समस्त मनसुन जलवायु क्षेत्रका मुलुकहरूको संयुक्त प्रयासका लागि नेपालमा अन्तर्राष्ट्रिय संस्था स्थापना गरी काम सुरु गरिहाल्न जरुरी छ ।नेपालले चीनसँगको व्यापारमा भारतपछि बर्सेनि असाधारण असन्तुलन र घाटा बेहोर्नुपरिरहेको छ । सन् २०२२२३ मा नेपालले चीनबाट लगभग दुई खर्ब २३ अर्ब रुपैयाँको आयात गर्यो भने निर्यात एक अर्ब ७६ करोड रुपैयाँको मात्र भएको देखिन्छ । चीनबाट आयात जुन मात्राले बढिरहेको छ, निर्यात त्यही अनुपातमा ह्रास आइरहेको छ । यसलाई नियन्त्रण र नेपालको पक्षमा ल्याउने उपायबारे नेपालले नै रणनीतिक योजनाका साथ चीनसमक्ष पूर्णताप्राप्त प्रस्ताव पेस गर्न सक्नुपर्छ । बीआरआई अन्तर्गत हुने लगानी र आयोजना सञ्चालनमा ब्याजदर तुलनात्मक उच्च भएकाले यसमा पुनर्विचार नभएमा नेपालजस्ता मुलुकका लागि प्रत्युत्पादक हुनेछ । यो यथार्थसहित बीआरआई नेपालका लागि उपयोगी बनाउने संयुक्त प्रयासमा पहल गर्नुपर्छ । नेपाल र चीनबीच २०७२ सालमा नै पारवहन सम्झौता भएको छ । त्यसको कार्यान्वयन पक्षलाई व्यावहारिक र राष्ट्रिय हितको रूप दिनु नेपालको राष्ट्रिय जिम्मेवारी हो । नेपालमा चिनियाँ लगानी प्रवर्द्धन गर्नका लागि प्रधानमन्त्रीको आसन्न भ्रमण सार्थक र सफल हुनुपर्छ । कूटनीतिक औपचारिकता र लोलोपोतोको कुनै प्रयोजन छैन भन्नेबारे नेपाल नै विशेष जागरुक हुनुपर्ने जरुरी छ । अन्तर्राष्ट्रिय जगत्मा नेपालको गतिविधि र भूमिका निरन्तर खुम्चिरहेको छ, अर्कातिर नेपालभित्र विदेशी शक्तिको क्रियाकलाप र भूमिकाले व्यापकता लिइरहेको छ । हालै भारतको नयाँदिल्लीमा सम्पन्न ग्रुप२० मुलुकहरूको शिखर सम्मेलनमा बंगलादेशलाई आमन्त्रण गर्दा नेपाललाई वञ्चित गरिनु, चीनले राष्ट्रपतिको तहबाट नभएर प्रधानमन्त्रीस्तरमा सहभागिता जनाउनुले केही संवेदनशील यथार्थलाई संकेत गरिरहेको छ । यस्तो परिवेशमा प्रधानमन्त्री पुष्पकमल दाहालले चीन भ्रमणमा चिनियाँ नेताहरूसमक्ष प्रस्तुत गर्नुपर्ने नेपालको राष्ट्रिय हितका एजेन्डाले मौलिक अर्थ राख्नेछन् ।जुनसुकै स्वाधीन मुलुक भए पनि विदेशनीति र सम्बन्धले बनाएका जिम्मेवारी तथा दायित्वसहितका नैतिक सीमा हुन्छन् । नेपाल, भारत, चीन सबैका यस्ता सीमाहरू छन् । नेपालको भूमि कुनै पनि मित्रराष्ट्रका विरुद्ध वा अहितमा दुरुपयोग हुन दिनु हुँदैन । यो हाम्रो जिम्मेवारी हो । कश्मीर वा तिब्बतबारे नेपालको भूमिबाट निर्णय लिन खोज्नु छिमेकीका सुरक्षा संवेदनशीलता र मित्रताको मूल्यमा आघात पुर्याउने काम हो । त्यसै गरी नेपालका पनि आफ्नै संवेदनशीलता छन् । छिमेकीका सुरक्षा संवेदनशीलता मात्र महत्त्वपूर्ण हो, नेपालको स्वाधीनता र सार्वभौमसत्ता केही पनि होइन भन्ने प्रवृत्ति र रवैया यदि देखियो भने त्यसलाई नेपालप्रतिको हेपाइ वा लापरवाहीको अर्थमा हामी बुझ्नेछौं । दुवै छिमेकीले एकअर्काको संवेदनशीलतालाई समानता र आपसी सहयोगका आधारमा कदर गर्नुपर्छ ।"
भारतद्वारा क्यानेडियनलाई भिसामा रोक,"नयाँदिल्ली (कास) भारतले क्यानडाका नागरिकका लागि यात्रा अनुमति (भिसा) सेवा बन्द गरेको छ । विदेश मन्त्रालयका प्रवक्ता अरविन्दम बागचीले असुरक्षाका कारण क्यानडामा रहेको भिसा एप्लिकेसन सेन्टर बन्द गरिएको बताए । क्यानडामा रहेका भारतीय कूटनीतिज्ञ र कार्यालयमाथि लगातार धम्की आइरहेकाले भिसाको कार्य बन्द गर्नुपरेको उनको भनाइ छ । धम्कीका कारण भारतीय कूटनीतिज्ञले आफ्नो काम गर्ने स्थिति छैन, पत्रकार सम्मेलनमा बागचीले भने । क्यानडामा भारतको उच्च आयोग र वाणिज्य दूतावासले खतराको सामना गरिरहेको समेत उनले बताए ।क्यानडामा भारतीय नागरिकलाई असुरक्षा रहेको भन्दै सतर्क रहन एक दिनअघि मात्रै एड्भाइजरी जारी गरिएको थियो । क्यानडा सरकारले त्यसलाई अस्वीकार गर्दै कुनै असुरक्षा नरहेको भन्दै प्रतिवाद गरेको थियो । त्यसअघि क्यानडा सरकारले पनि आफ्ना नगरिकलाई भारतको जम्मुकश्मीर तथा नर्थ इस्टका क्षेत्रमा असुरक्षा रहेको भन्दै त्यता भ्रमण नगर्न एड्भाइजरी जारी गरेको थियो । पत्रकार सम्मेलनमा बागचीले क्यानडाका प्रधानमन्त्री जस्टिन ट्रुडोले लगाएको आरोपलाई आधारहीन र राजनीति प्रेरित भनेका छन् । उनले अहिलेसम्म क्यानडा सरकारले त्यस मामिलामा कुनै पनि सबुत प्रमाण भारत सरकारलाई उपलब्ध नगराएको बताए । क्यानडाको भूमिमा भारतविरोधी आपराधिक घटना भइरहेको र त्यसको जानकारी भारतले गराए पनि क्यानडा सरकारका तर्फबाट कुनै कारबाही नभएको बताएका छन् ।"
दुई महिनामा साढे पाँच अर्बको बिजुली भारत निर्यात,"विद्युत् निर्यातबाट नेपालको विदेशी मुद्रा सञ्िचति र दुई मुलुकबीचको व्यापार घाटालाई कम गर्न योगदान पुगिरहेको प्राधिकरणका कार्यकारी निर्देशक कुलमान घिसिङले बताए ।देशभित्र उत्पादित बिजुली यहीं खपत गर्न पूर्वाधार संरचनामा सुधार तथा सुदृढीकरण गरिरहेका छौं, बिजुली नपुगेका ठाउँमा विद्युत् पुर्याउन विद्युतीकरण पनि चलिरहेको छ, घिसिङले भने, खपत गरी बचत भएको बिजुली निर्यात गर्न दुई देशबीचका अन्तरदेशीय प्रसारण सञ्जाललाई थप विस्तार तथा पूर्ण रूपमा प्रयोगमा ल्याउन पहल गरिरहेका छौं । गत आर्थिक वर्ष ०७९८० मा प्राधिकरणले भारतीय बजारमा १० अर्ब ४२ करोड बिजुली बेचेको थियो । यसबाट २० अर्ब रुपैयाँ आम्दानीको प्रक्षेपण राखेको थियो । तर, आयात र यसको प्रतियुनिट दर उच्च हुँदा यसले प्राधिकरणको नाफामै असर गर्यो । अहिले प्राधिकरणले निजी जलविद्युत् प्रवर्द्धकसँग वर्षायाममा ४ रुपैयाँ ८० पैसामा बिजुली किन्ने गरेको छ । प्राधिकरणले ०७८ कात्तिकदेखि भारतमा बिजुली निर्यात गर्दै आएको छ । पहिलो पटक दुईवटा जलविद्युत् आयोजनाबाट उत्पादित ३९ मेगावाट विद्युत् बिक्री सुरु गरेको थियो । ०७९ जेठमा थप ६ वटा आयोजनाको ३६४ मेगावाट बिजुली भारतीय बजारमा प्रतिस्पर्धी दरमा बिक्रीको अनुमति पाएको थियो । ०७९ कात्तिकमा थप दुई गरी कुल १० आयोजनाको स्वीकृत यसअघि नै पाइसकेको छ । पछिल्ला थप दुई आयोजनाको अनुमतिसँगै प्रतिस्पर्धी बजारमा १२ जलविद्युत् आयोजना बिजुली र मध्यकालीन सम्झौतामार्फत २ आयोजनाको बिजुली भारतीय बजारमा बेच्न अनुमति पाएको हो । प्राधिकरणका अनुसार राष्ट्रिय प्रसारण लाइनले ९५ प्रतिशत जनसंख्यालाई समेटेको छ । राष्ट्रिय ग्रिडबाट ९५३ र वैकल्पिक माध्यमबाट ३ प्रतिशत गरी कुल ९८३ प्रतिशत जनसंख्यामा विद्युत् सेवा पुगेको प्राधिकरणको दाबी छ । प्राधिकरणको पछिल्लो तथ्यांकअनुसार ग्राहक संख्या ५६ लाख ४० हजार पुगेको छ । यस्तै बुटवलगोरखपुर ४०० केभी प्रसारण लाइन निर्माण सुरु गरिएको र कुशाहकटैया दोस्रो सर्किट १३२ केभी, परवानीपुररक्सौल दोस्रो सर्किट १३२ केभी र मैनहियासम्पतिया १३२ केभी डबल सर्किट १३२ केभी प्रसारण लाइन निर्माण सम्पन्न भएको प्राधिकरणले जनाएको छ ।"
पानी र जडीबुटीमा सघाउन आईएसओमा प्रस्ताव,"मापदण्डले पानीलाई पुनः प्रयोग गर्न सक्ने किसिमको प्रविधिमैत्री शौचालयको मुद्दा उठाएको छ, शाक्यले थपे, त्यसका लागि मापदण्ड परिमार्जनको कुरा गरेका हौं । तर त्यो महँगो हुने भएका कारण यसलाई परिमार्जन गर्ने बताइएको छ ।सम्मेलनमा साइबर सुरक्षाका विषयमा पनि चर्चा गरियो । साइबर अपराध एवं आक्रमण कसरी रोक्न सकिन्छ ? कस्तो प्रकारको मापदण्ड बनाउनुपर्छ आदि विषयमा कस्तो मापदण्ड तयार गर्ने विषयमा समेत जोड दिइयो । उपभोक्ता हितका विषयमा न्यायोचित मूल्य, गुणस्तरमा एकरूपता कायम गर्न एक विश्व एक घर भन्ने आवाज साकार पार्न २०३० को लक्ष्य सार्वजनिक गरेको छ । आईएसओअन्तर्गत रहने प्राविधिक समितिहरूमा उपभोक्ताको प्रतिनिधित्व सुनिश्चित गर्न उपभोक्तालाई समावेश गर्न पनि जोड दिइएको छ । मापदण्ड बनाउँदा प्राविधिक कोणबाट मात्रै हेरिन्छ । तर उपभोक्ताका दृष्टिबाट हेरिँदैन, यो साझा समस्या हो, सम्मेलनमा सहभागी उपभोक्ता अधिकार मञ्चका अध्यक्ष माधव तिमिल्सिनाले भने, सबै कुरा राम्रो हुँदाहुँदै उपभोक्ता ठगिने विषयमा सबैले ध्यान दिनुपर्छ । आईएसओका महासचिव सर्जिओ मोजिकोले अब बन्ने आईएसओको मापदण्ड अन्तर्राष्ट्रिय समुदायको मागअनुसार गुणस्तर परीक्षण प्रविधि, ऊर्जा व्यवस्थापन र खाद्य सुरक्षाबारे विशेष जोड दिइने जनाए । विकसित र विकासोन्मुख मुलुकको हकमा अन्तर्राष्ट्रिय स्तरको मापदण्ड बनाउँदा प्राविधिक समितिमार्फत सहयोग गर्ने उनको भनाइ छ । जलवायु परिवर्तनलाई पनि विशेष प्राथमिकता दिइने उनले बताए ।"
वित्तीय सुधारका योजना पेस गर्न निर्देशन,"काठमाडौं (कास) दुई साताभित्र वित्तीय क्षेत्र सुधारका कार्ययोजना पेस गर्न वित्तीय क्षेत्र उच्चस्तरीय समन्वय समितिले सरोकारवालालाई निर्देशन दिएको छ । मुलुकमा वित्तीय स्रोत उपलब्ध भए पनि आर्थिक गतिविधि चलायमान हुन नसकिरहेकाले वित्तीय सुधारका लागि कार्ययोजना पेस गर्न समितिले नेपाल राष्ट्र बैंक, बिमा समिति, नेपाल धितोपत्र बोर्डलगायत नियामक निकायलाई निर्देशन दिएको हो । अर्थमन्त्री प्रकाशशरण महतको अध्यक्षतामा गत मंगलबार बसेको वित्तीय क्षेत्र उच्चस्तरीय समन्वय समिति बैठकमा वित्तीय सुधारका कार्ययोजान पेस गर्न निर्देशन दिने निर्णय भएको हो । बैठकले वित्तीय मध्यस्थता (ब्याजदर) लागत कम गर्ने सम्बन्धमा गर्नुपर्ने सुधारका विषयमा सम्बन्धित निकायले नीति एवं कार्यविधि तर्जुमा प्रक्रिया तत्काल अगाडि बढाउने निर्णय गरेको छ । वित्तीय क्षेत्र, पुँजी बजार र बिमा क्षेत्रको गतिविधि एवम् नियमनलाई थप प्रभावकारी बनाउने र समन्वयात्मक तरिकाले काम गर्ने नियामक निकायको क्षमता अभिवृद्धि गर्ने कार्यलाई सम्बन्धित संस्थाले तदारुकतासाथ अगाडि बढाउनेछ, समितिको निर्णयमा भनिएको छ । यही निर्णयका आधारमा अर्थ मन्त्रालयले सेयर कर्जामा १२ करोडको सीमा हटाउन गभर्नर महाप्रसाद अधिकारीलाई निर्देशन दिइएको आशयका समाचार आइरहेका छन् । सेयर कर्जामा १२ करोडको सीमा हटाउन चौतर्फी दबाब रहे पनि यसबारे बिहीबारसम्म कुनै निर्णय नभएको नेपाल राष्ट्र बैंक स्रोतले बताएको छ । अहिले १२ करोडको सीमा नै एक मात्र अर्थतन्त्रको अवरोध हो भने जसोगरी भाष्य निर्माण गरिँदै छ, स्रोतले भन्यो, विगतमा उक्त सीमा नहुँदा बजारमा परेको र भविष्यमा उक्त सीमा हटाउँदा पर्ने असरबारे कुनै विश्लेषण छैन । सहुलियतपूर्ण कर्जा कार्यक्रमको प्रभावकारिताका सम्बन्धमा अध्ययन प्रतिवेदनलाई समेत आधार मानी पुनरावलोकन गर्नेछ, सरकारले चालु आर्थिक वर्षको बजेटमा हाल सञ्चालनमा रहेको ब्याज अनुदानको सहुलियत कर्जाको प्रभावकारिता र उपयोग सम्बन्धमा अध्ययन गर्ने उल्लेख छ । सोहीअनुसार सहुलियत ब्याजदरको कार्यक्रम पुनरावलोकन गर्न निर्णय समितिले गरेको हो । रेमिट्यान्सलाई औपचारिक माध्यमबाट भित्र्याउन प्रोत्साहनमूलक कार्यक्रम सञ्चालन गर्ने निर्णय पनि समितिले गरेको छ । रेमिट्यान्स बन्ड जारी गर्न कार्ययोजना तयार गर्ने र यसका लागि आवश्यक परे कानुनी व्यवस्थासमेत गर्ने समितिको निर्णय छ । उत्पादनशील क्षेत्रमा वित्तीय साधन परिचालन गर्ने गरी वित्तीय क्षेत्रलाई प्रभावकारी रूपमा परिचालन गर्ने, समितिको निर्णयमा भनिएको छ, लघुवित्त संस्थाबाट भइरहेको कर्जा व्यवस्थापन सम्बन्धमा प्रभावकारी नियमन गर्ने । नेपाल राष्ट्र बैंक ऐन, बैंक तथा वित्तीय संस्थासम्बन्धी ऐन र नेपाल धितोपत्र बोर्डसम्बन्धी ऐनहरू संशोधनको प्रक्रियालाई शीघ्रता दिने र डिजिटल बैंक स्थापना गर्ने सम्बन्धमा विद्यमान कानुनी व्यवस्थाको पुनरावलोकन गर्ने निर्णय पनि समितिले गरेको छ ।उल्लिखित निर्णय कार्यान्वयनका लागि सम्बन्धित निकायले दुई साताभित्र कार्य योजना तयार गरी समितिको अर्को बैठकमा पेस गर्ने निर्णय पनि समितिको छ । सोहीअनुसार कार्य योजना तयार गर्न अर्थ मन्त्रालयले सम्पूर्ण सरोकारवाला निकायलाई निर्देशन दिइसकेको स्रोतले बताएको छ । वित्तीय क्षेत्रको विद्यमान समग्र अवस्थाको समीक्षा भएको उक्त बैठकमा राष्ट्रिय योजना आयोगका उपाध्यक्ष मीनबहादुर श्रेष्ठ र नेपाल राष्ट्र बैंकका गभर्नर महाप्रसाद अधिकारीलगायत वित्तीय क्षेत्रका नियामक निकायका प्रमुख सहभागी थिए ।"
अर्थ संक्षेप,"ॅआईएमई गरौं, करोडपति बनौं अफर काठमाडौं (कास) रेमिट्यान्स सेवा प्रदायक कम्पनी आईएमईले विदेशबाट रकम पठाउनेलाई लक्ष्य गर्दै विशेष अफर ल्याएको छ । आईएमई गरौं, करोडपति बनौं नामक यस योजनामा विदेशबाट रकम पठाउनेमध्ये एक जनाले १ करोड रुपैयाँ नगद पाउने कम्पनीले जनाएको छ । साथै प्रत्येक महिना १ जनालाई नगद १ लाख रुपैयाँ प्रदान गरिनेछ, कम्पनीले जारी गरेको विज्ञप्तिमा उल्लेख छ, यसबाहेक दसैं, तिहार तथा छठ पर्वमा १८ सय ग्राहकले थप आकर्षक उपहार पाउनेछन् । आईएमई गरी आईएमई पे वालेट र बैंक खातामा जम्मा गर्ने तथा आईएमई काउन्टरमा रकम पठाउने सेवाग्राही योजनामा सहभागी हुन पाउने कम्पनीले बताएको छ । एनसेलको ॅबजार जाऔं कार्यक्रम काठमाडौं (कास) एनसेल आजियाटाले १८औं वार्षिकोत्सवका अवसरमा बजार जाऔं (गो टु मार्केट) कार्यक्रम आयोजना गरेको छ । यस कार्यक्रमअन्तर्गत एनसेलका उच्चपदस्थ अधिकारी तथा कर्मचारीले देशैभरका विभिन्न एनसेल सेन्टर र आधिकारिक खुद्रा बिक्रेताका पसलपसल गएर ग्राहक र खुद्रा बिक्रेताहरूसँग प्रत्यक्ष अन्तरक्रिया गरे । यो कार्यक्रम ग्राहक तथा बिक्रेताका गुनासा, सल्लाह र सुझाव सुनेर त्यसलाई सम्बोधन गर्ने प्रतिबद्धताअनुरुप आयोजना गरिएको हो, कम्पनीले जारी गरेको विज्ञप्तिमा उल्लेख छ । ग्राहकको साथ र सहयोगका लागि व्यक्तिगत रूपमा धन्यवाद दिन र उनीहरूका कुरा बुझ्न एनसेलका प्रमुख कार्यकारी अधिकृत एवं प्रबन्ध निर्देशक जाब्बोर कायुमोभलगायत व्यवस्थपनका उच्चपदस्थ अधिकारीले एनसेल सेन्टर र खुद्रा बिक्रेताका पसल भ्रमण गरेका थिए । उनीहरूले ग्राहकसँग अन्तरक्रिया गरी उनीहरूका समस्या समाधान गर्ने, सहजीकरणका लागि सहयोग गर्दै सल्लाह र सुझाव लिइएको कम्पनीले जनाएको छ । टाटा र दुगडबीच ऊर्जा प्रवर्द्धन सहकार्य काठमाडौं (कास) टाटा पावर नवीकरणीय ऊर्जा लिमिटेड (टीटीआरईएल) र दुगड पावरबीच नवीकरणीय ऊर्जा प्रवर्द्धनका लागि सहकार्य भएको छ । नेपालमा द्रुत रूपमा विकास भइरहेको नवीकरणीय ऊर्जाको विकासमा टीटीआरईएलको रणनीतिक प्रवेशलाई यो सहकार्यले बढावा दिई दिगो विकासका लागि आधार तयार गर्ने दुवै पक्षको भनाइ छ । भारतको टाटा पावरको एउटा भगिनी कम्पनी टीटीआरईएल हो । यस एकताले दुगड पावरलाई दिगो ऊर्जा उत्पादनमा कोसेढुंगा बन्नमा मद्दत गर्नेछ, दुवै पक्षले संयुक्त रुपमा जारी गरेको विज्ञप्तिमा भनिएको छ । कोकाकोलाको ॅचिल एन विन २ क्याम्पेन काठमाडौं (कास) कोकाकोला नेपालले चिल एन विन २ सञ्चालन गरेको छ । पहिलो संस्करणको क्याम्पेनको सफलतापछि दोस्रो संस्करणको क्याम्पेन थालिएको बोटलर्स नेपालले जनाएको छ । क्याम्पेनले ग्राहकलाई बम्परमा एउटा कार तथा साप्ताहिक रूपमा ८ जनाका लागि मोटरसाइकल पुरस्कार जित्ने अवसर प्रदान गर्ने कम्पनीले बताएको छ । दैनिक टपअपसहित स्मार्टफोन पनि प्रदान गरिनेछ, कम्पनीले आफ्नो क्याम्पेनबारे विज्ञप्तिमार्फत भनेको छ । क्याम्पेनमा सहभागी हुन ग्राहकले कोकाकोला, स्प्राइट वा फेन्टाका पेट बोतलको लेबलको पछाडि वा कुनै रिटर्नेबल ग्लास बोतल (आरजीबी) को बिर्कोमुनि प्रिन्ट गरिएको युनिक कोड एसएमएस गर्नुपर्नेछ । यी कोड क्याम्पेनको वेबसाइट स्प्राइट डटकम डटएनपीमा पनि पठाउन सकिन्छ, कम्पनीले भनेको छ, मेसेज बक्समा कोक स्पेस लेबल युनिक कोड स्पेस फुल नेम टाइप गरी ३४००१ मा एसएमएस पठाउनुपर्नेछ । कल्याणपुरमा ग्लोबल आईएमईको एक्स्टेन्सन काउन्टर काठमाडौं (कास) ग्लोबल आईएमई बैंकले सिराहाको कल्याणपुर नगरपालिका११ मा एक्स्टेन्सन काउन्टर सञ्चालनमा ल्याएको छ । सेवाग्राहीको बढ्दो चाप र विस्तारित बैंकिङ सेवाको आवश्कतालाई दृष्टिगत गर्दै बैंकको मिर्चैया शाखा मातहतमा रहने गरी यो एक्सटेन्सन काउन्टर सञ्चालनमा ल्याइएको हो । एक्स्टेन्सन काउन्टरबाट निक्षेप संकलन गर्ने, नगद भुक्तानी गर्ने, मोबाइल तथा अनलाइन बैंकिङ सेवा दिने, रेमिट्यान्सको सुविधा प्रदान गर्नेलगायत सबै किसिमका साधारण बैंकिङ सेवा उपलब्ध हुने बैंकले जनाएको छ । ७७ वटै जिल्लामा बैंकको ३५० शाखा कार्यालय सञ्चालनमा छन् ।"
एयर बलमै अल्मलिएको नेपाल,"काठमाडौं (कास) दाबेदारमा हेरिएको नेपाल बिहीबार साफ यू१९ च्याम्पियनसिपको आफ्नो पहिलो खेलमा पाकिस्तानसँग १० ले स्तब्ध भएको छ । यसअघिका चारमध्ये दुई संस्करण जितेको नेपालको यो हारपछि समूह चरणबाटै बाहिरिने खतरा बढेको छ । पहिलो खेलको हारले नै प्रतियोगिताबाट बाहिरिइनसकेको प्रशिक्षक सुनिल श्रेष्ठले बताए । तर, नेपालले जसरी खेलेको थियो, त्यसअनुसार अगाडि बढ्न निकै गाह्रो हुने निश्चित देखिएको छ । नेपालका कप्तान एवं गोलरक्षक जियारत शेखको उत्कृष्ट बचाउहरूले गोलअन्तर कम गरेको थियो । समूह ए मा नेपालले दोस्रो तथा अन्तिम खेल माल्दिभ्सविरुद्ध खेल्नेछ, जुन खेलमा जित हात पार्न नसके प्रतियोगिताबाट बाहिरन सक्छ । अली जाफरले खेलको एकमात्र गोल ७६ औं मिनेटमा गर्दा जियारत आफ्नो पोजिसनमा थिएनन् । उनले त्यो प्रहार ठम्याउन पनि सकेनन् । जाफरले झन्डै २५ यार्ड टाढाबाट गरेको प्रहार सनसनी रूपमा गोल भयो । पाकिस्तानका प्रशिक्षक सद्दाब इफ्तिखारले गोल निकै उत्कृष्ट रहेको र जित त्योभन्दा महत्त्वपूर्ण भएको जनाए ।त्यो निकै अप्रत्यारिलो गोल थियो, गोलरक्षक आफ्नो पोजिसनमा नहुँदा त्यो गोल हुन पुग्यो, प्रशिक्षक श्रेष्ठले भने, हामीले जति सोचेका थियौं, त्यसअनुरुप खेल्न सकेनौं । खेलाडीले मिहिनेत गरेकै हुन् । उनीहरूको शारीरिक बनोट हेरेर दोस्रो हाफमा एयर बल नखेल्ने रणनिति बनायौं, तर हाम्रा खेलाडीले त्यअनुसार खेल्नै सकेनन् । अर्को खेलमा भारतले बंगलादेशलाई ३० ले पराजित हरायो ।"
महिला फुटबलमा डेब्यु गर्दै नेपाल,"टेबलटेनिसटेबलटेनिसका खेल बिहीबार सुरु हुँदै छ । त्यसको प्रारम्भिक चरणको सबै स्पर्धामा नेपालले चुनौती पेस गर्नेछ । नेपाली टिमका प्रशिक्षक छन्, सन्जीव ढुंगेल । उनी के मान्छन् भने एसिया र अझ चीन नै विश्व टेबलटेनिसको महाशक्ति रहेको अर्थमा नेपालसामु यो खेलमा कडा चुनौती छ । टेबलटेनिसमा नेपालबाट नविता श्रेष्ठ, सिक्का श्रेष्ठ, इभाना थापामगर, संयोग कपाली, रुबिन महर्जन र विलास श्रेष्ठले भाग लिने छन् । उद्घाटन राष्ट्रपति सीबाटहाङचउ एसियाली खेलकुद आयोजक कमिटीले बिहीबार विज्ञप्ति जारी गर्दै प्रतियोगिताको उद्घाटन चिनियाँ राष्ट्रपति सी जिनपिङबाट हुने जनाएको छ । चिनियाँ विदेश मन्त्रालयले पनि यसको पुष्टि गरेको छ । त्यसमा अवसरमा नेपालका प्रधानमन्त्री पुष्पकमल दाहालसहित अन्य देशका राष्ट्र प्रमुख र सरकार प्रमुखको पनि सहभागिता रहनेछ । आयोजकका अनुसार उद्घाटन समारोह दुई घण्टाको हुनेछ । त्यसको सुरुमा प्रतियोगितामा सहभागी ४५ देशका खेलाडी र पदाधिकारीले मार्चपास गर्नेछन् । यसका लागि ४० मिनेट छुट्याइएको छ । त्यसपछि केही औपचारिक कार्यक्रम हुनेछ । अन्त्यमा सांस्कृतिक कार्यक्रम प्रस्तुत गरिनेछ । प्रतियोगिताको समापन समारोह भने ८० मिनेटमा हुनेछ । बिहीबार नै ओलम्पिक काउन्सिल अफ एसिया (ओसीए) को बैठक बसेको छ । त्यस अवसरमा उनीहरूले हाङचउ आयोजक कमिटीको प्रशंसा गर्दै उच्च तयारीका लागि धन्यबाद दिएको छ । ओसीएले प्रतियोगिता पूर्णतः सफल हुने विश्वास पोखेको छ । प्रतियोगिताको औपचारिक उद्घाटन अगाडि नै एसियाली भिलेज र मुख्य प्रेस सेन्टर सुचारु भइसकेको छ ।"
नेपालबाट राम्रो प्रदर्शनको अपेक्षा,"हाङचउ राष्ट्रिय खेलकुद परिषद्का सदस्यसचिव तथा नेपालका सेभ द मिसन टंकलाल घिसिङले हाङचउ एसियाली खेलकुदमा नेपालको प्रदर्शन राम्रो हुने बताएका छन् । उनी बिहीबार बिहान हाङचउ एसियाली भिलेज आइपुगेका हुन् । उनले नेपाली टिमको अहिलेसम्मको तयारीमा सन्तुष्ट रहेको बताए । शुक्रबारसम्म १६ टिम हाङचउ आइपुग्ने छ । यसबीच दीपक महर्जन बुधबार आयोजित टर्च र्यालीमा सहभागी भइसकेका छन् । कान्तिपुरसँगको कुराकानीमा सदस्यसचिव घिसिङले भने, नेपाली खेलकुदको विकासको स्तर र समग्र सहभागिताको हिसाबमा यो सकारात्मक छ । चीनमा भइरहेको प्रतियोगितामा असल छिमेकीका रूपमा सफलताको कामना छ । हाम्रो यो सहभागिताले दुई देशबीचको सम्बन्धले नयाँ उचाइ पाउने नै छ । यसैक्रममा उद्घाटन समारोहमा प्रधानमन्त्री पुष्पकमल दाहाल स्वयं चीन आउँदै हुनुहुन्छ ।अहिलेसम्मको स्थिति बुझ्दा हाम्रा खेलाडीले राम्रो वातावरणमा आफ्नो खेल पस्कने अवसर पाउने छन् । यो हाम्रो लागि सिक्ने राम्रो थलो पनि हो । सबैले धेरै सिक्न सक्छौं ।उनले ठूला प्रतियोगिताको मुखैमा पदक सम्भावनाबारे अझ बढी चर्चा हुने बताए । उनले थपे, हाम्रो तयारी पक्कै कमी छ । ओलम्पिकमात्र होइन, एसियाली खेलकुदमै पदकका लागि १० वर्षभन्दा बढीको तयारी भएको हुन्छ । हाम्रो सन्दर्भमा खेलकुदको जग रहेको विद्यालयमा यो क्षेत्रलाई अनिवार्य गर्न सकेका छैनौं । खेलकुद राज्यको नीति हुनुपर्छ । स्कुलमात्र होइन, कलेज र विश्वविद्यालयमा पनि खेलकुद न्युन छ । त्यसैले व्यावसायिक खेलाडी उत्पादन गर्न निकै गाह्रो छ । त्यसैले हामीले तीन कक्षादेखि खेलकुद अनिवार्य गर्नुपर्छ भनेर भनिरहेका छौं ।आफू परिषद् नेतृत्वमा आएपछि हाङचउ एसियाली खेलकुदको तयारीका लागि धेरै काम गरेको दाबी गरे ।"
म्याराथन खेलाडीलाई लिनिङको साथ,"काठमाडौं (कास) १९ औं एसियाली खेलकुदमा प्रतिस्पर्धा गर्ने म्याराथन खेलाडीद्वय राजन रोकाया र पुष्पा भण्डारीलाई खेल पोसाक कम्पनी लिनिङले प्रायोजन गरेको छ । लिनिङ नेपालले खेलाडीलाई दौडिँदा लगाउने जुत्तासहित कपडा प्रदान गरेको हो । राष्ट्रिय खेलकुद परिषद् (राखेप) का निमित्त सदस्यसचिव प्रकाशकुमार कुसारी, नेपाल एथलेटिक्स संघका सचिव आरके विष्ट र लिनिङ नेपालका कार्यकारी प्रमुख राजन महर्जनले राजन र पुष्पालाई खेल सामग्री प्रदान गर्दै बिदाइ गरेका थिए । लिनिङ नेपालका महर्जनले भने, म्याराथनमा दक्षिण एसियामै नेपालको इतिहास गर्विलो रहेको छ । हारको मनस्थितिमा नरहन र जितको नजिकमा पुगेर मिहिनेत गर्न खेलाडीको हौसलाका लागि अन्तिम समयमा लिनिङको यो सानो सहयोगमात्र हो ।एथलेटिक्स संघका सचिव विष्टले लिनिङको सहयोग सानो भए पनि यसले म्याराथन खेलाडीको मनोबल उच्च पार्ने जनाए । निमित्त सदस्यसचिव कुसारीले १९ औं एसियाली खेलकुदलाई नेपालले उत्सवको रूपमा लिएको जनाए । २५ वर्षे राजनको यो पहिलो एसियाली सहभागिता हो । आर्मी क्लबसँग आबद्ध उनले फागुनमा सम्पन्न एसियन क्रसक्रन्ट्रीमा प्रतिस्पर्धा गरेका थिए । उनी त्यसमा टिम इभेन्टमा पहिलो भएका थिए भने व्यक्तिगततर्फ पाँचौं भएका थिए । प्रधानसेनापति खुला म्याराथन विजेता राजन कान्तिपुर हाफ म्याराथनमा दोस्रो भएका थिए ।पुष्पाले पनि पहिलो पटक एसियाली प्रतियोगिता खेल्न लागेकी हुन् । उनले २०२१ र २०२३ मा बंगबन्धु म्याराथनमा स्वर्ण जितेकी थिइन् भने २०२२ को संस्करणमा दोस्रो भएकी थिइन् । २०१९ मा काठमाडौंमा भएको १३ औं दक्षिण एसियाली खेलकुदमा २ घन्टा ५० मिनेट ११ सेकेन्डका साथ रजत जितेर राष्ट्रिय कीर्तिमान बनाएकी थिइन् । बंगलादेशमा बंगबन्धु जित्नेक्रममा उनले आफ्नै नाममा रहेको राष्ट्रिय कीर्तिमान सुधार्दै २ घन्टा ४८ मिनेट ०२ सेकेन्डको समय निकालेकी थिइन् । एसियन क्रसक्रन्ट्रीमा पुष्पा व्यक्तिगतमा छैटौं र टिमतर्फ दोस्रो भएकी थिइन् । एपीएफकी २६ वर्षीया पुष्पा यस वर्षको कान्तिपुर म्याराथनमा तेस्रो भएकी थिइन् ।"
