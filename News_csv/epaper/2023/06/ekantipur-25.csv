शीर्षक,विवरण
रुसी सेनालाई घरभित्रै फौजी विद्रोहीको चुनौती,"हामी २४ घण्टाभित्रै मस्कोको दुई सय किलोमिटर नजिक पुगिसकेका थियौं, योबीचमा हाम्रो फौजले एक थोपा पनि रगत बगाउनुपरेन, तर अबको यात्रा भने निर्णायक थियो । क्षति जुन पक्षमा भए पनि रगत रुसीहरूकै बग्नेवाला थियो, त्यसैले हामी अब पछाडि फर्कन चाहन्छौं, प्रिगोजिनले भनेका छन् ।वाग्नर सेनालाई संयमित बनाउन बेलारुसका राष्ट्रपति अलेक्जेन्डर पेरोसेन्कोले मध्यस्थता गरेका छन् । विद्रोहीसँग संवाद गर्ने र अहिलेको विद्रोहको बहानामा कुनै कारबाही हुनेछैन भन्ने प्रत्याभूति प्रिगोजिनले खोजेका थिए । रुसी राष्ट्रपतिले दिएको वचनअनुसार पेरोसेन्कोले विद्रोहीसँग प्रतिबद्धता गरेका छन् । यो अति महत्त्वपूर्ण वार्ताका लागि रुसले आफ्ना सहयोगी पेरोसेन्कोलाई धन्यवाद पनि दिएको छ ।वाग्नर सेनाको चुनौतीसँगै राजधानी मस्कोलगायतका मुख्य सहर हाई अलर्ट मा छन् । राष्ट्रपति निवास क्रेमलिनको सुरक्षा व्यवस्था कडा बनाइएको छ । त्यस्तै मस्को भित्रिने नाकामा पनि हतियारधारी फौज तैनाथ गरिएको छ ।तनावबीच मस्कोका मेयर सर्गेई सोब्यानिनले पनि स्थानीय बासिन्दालाई घुमघाममा ननिस्कन आग्रह गरेका छन् । उनले भनेका छन्, आतंकवादविरुद्धको अभियान सुरु भएको यो कठिन समयमा कृपया सकेसम्म घरमै रहनुहोला किनकि अबका केही समय असाधारण हुनेछन् ।यसअघि रुसी राष्ट्रपति पुटिनले विद्रोहीहरूलाई विश्वासघाती भन्दै निर्ममतापूर्वक कुल्चने दाबी गरेका थिए । क्रेमलिनबाट टेलिभिजन सम्बोधन गर्दै पुटिनले भने, रुसको अस्तित्वमाथि नै खतरा आइलागेको छ । तर, हामी देश र जनताको जीवन र सुरक्षा, हाम्रो सार्वभौमसत्ता र स्वतन्त्रता तथा हजारौं वर्षको इतिहास भएको रुसको अधिकारका लागि लडिरहेका छौं । उनले जानाजान विश्वासघात र आंतकवादको बाटो हिँड्ने, देशद्रोह गर्ने र ब्ल्याकमेल गर्नेहरूले अनिवार्य अकल्पनीय सजाय भोग्ने चेतावनी पनि दिएका छन् । पुटिनले ठाउँठाउँमा मार्सल ल लागू गर्ने आदेशहरूमा पनि हस्ताक्षर गरेका छन् । उता विद्राही निजी सेनाका प्रमुख प्रिगोजिनले भने विश्वासघात आफूहरूमाथि भएको टिप्पणी गरेका छन् । राष्ट्रपतिले देशद्रोहका कुरा गर्दा गम्भीर गल्ती गर्छन्, हामी त मातृभूमिका लड्ने देशभक्त हौं, हामीले देशका लागि लड्यौं र लडिरहेका छौं, तर हामी भ्रष्टाचार छलले चल्ने नोकरशाहीमा बाँच्न चाहँदैनौं, उनले अडियो सन्देशमा भनेका छन् । रुसी सेनाले वाग्नर लडाकुलाई निसाना बनाएर मिसाइल आक्रमण गरेको आरोप उनको छ । तर, रुसी अधिकारीहरूले उनको आरोप गलत भएको जवाफ दिँदै वाग्नरका गतिविधि तुरुन्त रोक्न चेतावनी दिएका छन् ।विभिन्न अपराधमा जेल बसिसकेका प्रिगोजिन राष्ट्रपति पुटिनका पूर्वसहयोगी पनि हुन् । उनी एक निजी सेनाको नेतृत्व गर्दछन्, जसमा रुसी जेलबाट भर्ती गरिएका हजारौं पूर्वकैदी समावेश छन् । वाग्नर सेनालाई रुसी रक्षा मन्त्रालयअन्तर्गत राख्ने सम्झौतामा हस्ताक्षर गर्न पनि प्रिगोजिनले अस्वीकार गर्दै आएका छन् । प्रिगोजिन उनै व्यक्ति हुन्, जसलाई सन् १९८१ मा डकैती र आक्रमणको अभियोगमा १२ वर्षको जेल सजाय सुनाइएको थियो । रिहाइपछि उनी १९९० मा सेन्ट पिटर्सबर्गमा एक रेस्टुरेन्ट व्यवसाय खोलेर बसेका थिए । यस क्रममा उनले पुटिनलाई राम्ररी चिन्ने मौका पाएका थिए ।आणविक हतियार सम्पन्न रुसको अवस्थालाई पश्चिमा राष्ट्रहरूले सतर्कतापूर्वक नियालिरहेका छन् । अमेरिकी विदेशमन्त्री एन्टोनी ब्लिन्केनले सहयोगी राष्ट्रका समकक्षीहरूसँग संवाद गरेका छन् । विकसित घटनाक्रमले रुसी राज्यका लागि सबैभन्दा संगीन चुनौती देखाएको छ, बेलायती रक्षा मन्त्रालयले भनेको छ, यो संकटमा रुसको सुरक्षा बल र विशेष गरी रुसी राष्ट्रिय सेनाले कस्तो भूमिका खेल्छ भन्ने कुरा महत्त्वपूर्ण हुनेछ ।विद्रोही फौज अझ आक्रामक भयो भने रुसी सेनाले कसरी सामना गर्छ भन्ने प्रश्न साँच्चै गम्भीर छ किनकि रुसको अधिकांश सेना दक्षिणी तथा पूर्वी युक्रेनमा तैनाथ छ । रुसी सेना घरभित्रै लड्नुपरे युक्रेनमा अस्तव्यस्त हुने र युक्रेनको प्रत्याक्रमण तीव्र हुने विश्लेषण गरिएको छ । रुसको कमजोरी स्पष्ट छ, पूर्ण स्तरको कमजोरी, युक्रेनी राष्ट्रपति भ्लोदीमिर जेलेन्स्कीले सामाजिक सञ्जाल सन्देशमा लेखेका छन्, रसियाले जति लामो समयसम्म हाम्रो भूमिमा आफ्नो र भाडाको सेना राख्छ, त्यति नै अराजकता, पीडा उसैमाथि आइलाग्नेछन् ।रुसको पछिल्लो अवस्थालाई लिएर कतिपय विशेषज्ञहरूले पुटिनको नेतृत्वमा सबैभन्दा खराब संकटको संज्ञा दिएका छन् । पुटिन शक्तिमा आएदेखि नै अहिले सबैभन्दा ठूलो संकटको सामना गरिरहेका छन्, रुसी नेतृत्व र व्यक्तिगत रूपमा पुटिनका लागि यो ज्यादै गम्भीर चुनौती हो, पुटिनको साढे २२ वर्षको शासनकालमा यो सबैभन्दा खराब संकट हो, मस्कोस्थित स्वतन्त्र सैन्य तथा रक्षा विश्लेषक पाभेल फेल्गेनरले अलजजिरासँगको अन्तर्वार्तामा भनेका छन्, उनलाई अहिले ज्यादै प्रभावशाली सैन्य चुनौती दिइएको छ । मलाई के विश्वास छ भने पुटिनले यस पटक आफ्नो जीवनकै लागि लड्नुपर्ने छ ।"
बजेट संशोधन गर्दा सरकार र संसद्को विश्वसनीयता बढ्छ,"संसद्मा विचाराधीन विनियोजन विधेयक यसै पटक संशोधन हुने सम्भावना कम रहेको तर आगामी वर्षका लागि कानुनी व्यवस्था गर्नैपर्ने उनको भनाइ थियो । प्रधानमन्त्री पुष्पकमल दाहाल र अर्थमन्त्री प्रकुाशशरण महतले चाहेमा बजेट संशोधन हुन सक्ने लेखकले बताए ।बजेटमा संशोधन हुन्न भन्ने सिद्धान्तबाट चलिरहेका छौं, यो पालि पनि सरकारका तर्फबाट संशोधन गर्न सकिन्छ भने कोसिस गरौं, उनले भने । सरकारको नेतृत्व गरिरहेको माओवादीका मुख्य सचेतक हितराज पाण्डेले भने संसदीय अभ्यासका कारण बजेट संशोधन गर्न नसकिएको भन्दै त्यस्तो अभ्यासलाई तोड्नुपर्ने बताए । हाम्रो नियमावलीमा खर्च कटौतीको मात्रै व्यवस्था छ, यो संसदीय प्रक्रियाको व्यवस्था र अभ्यास हो, अहिलेसम्मको पुरानो अभ्यास नतोडीकन त नयाँ ठाउँमा गइँदैन, उनले भने, नयाँ विषयवस्तु लैजानुपर्छ भन्ने कुरामा सबैतिर छलफल भइरहेकै छ । विनियोजन विधेयकमा संशोधन गर्दा करका दरमा के गर्ने ? भन्ने प्रश्न उठ्ने र त्यसको व्यवस्थापन कानुन संशोधनका क्रममा हुनुपर्ने पाण्डेको भनाइ थियो । प्रमुख प्रतिपक्षी एमालेका प्रमुख सचेतक पदम गिरीले भने नीति तथा कार्यक्रम र बजेटमाथि सांसदका कुरा सार्वजनिक खपतका लागि मात्रै हुने प्रचलनको अन्त्य गर्नुपर्ने बताए । सरकारले नीति तथा कार्यक्रम र बजेट ल्याउँछ, त्यसमा महिनौं लगाएर छलफल गर्छौं । राज्यको करोडौं सकिएको हुन्छ । यथार्थ के हो भन्दा छलफलपछि सांसदले जे विषय उठाए पनि सार्वजनिक खपतका लागि मात्रै भए । त्यहाँ त ह्रस्वदीर्घ पनि सच्चिनेवाला छैन, उनले भने, उद्योग, वाणिज्य, वित्तीय, मिडिया क्षेत्रले बजेटमाथि जतिसुकै राम्रा विचार दिए पनि र साह्रै ग्राह्य विचार भए पनि बजेट सच्याउँदा सत्ता नै जान्छ भन्ने विचारबाट हामी निर्देशित छौं । यो कुरालाई त गलत भनौं । सरकारले ल्याएका गलत कुरा सच्याउनु पो हो लोकतन्त्रिक प्रक्रिया भनेको, हामी त्यो गर्न सकिरहेका छैनौं, यसलाई ब्रेक थ्रु गर्नैपर्छ, यसमा सबैले सहकार्य गरौं । कांग्रेस मुख्य सचेतक लेखकले बजेटमा संशोधन गर्नै हुन्न भनेर कहीं नलेखे पनि प्रतिनिधिसभा नियमावलीमा त्यसको भाव रहेको बताए । संसद् नियमावली बनायौं, विनियोजन विधेयक पारित गर्नका लागि अरू विधेयकभन्दा छुट्टै व्यवस्था राख्यौं, उनले भने, कानुन निर्माण नगरी कर लगाउने र कानुन नभएको बेलाको पनि कर लगाउने पश्चदर्शी व्यवस्था संशोधन गरेर सरकारले बजेट संशोधनको बाटो खोल्नुपर्छ ।बजेट संशोधन गर्ने अभ्यास संसदीय व्यवस्था अँगालेका मुलुकहरूमा पनि रहेको लेखकले बताए । कतिपय देशमा करका दरमै कटौती गर्नॅपर्ने प्रस्ताव सांसदले राख्न सक्ने तर त्यो कटौतीको क्षतिपूर्ति प्रस्ताव पनि सँगै ल्याउने अभ्यास रहेको उनले बताए । प्रतिनिधिसभा नियमावली २०७९ को परिच्छेद १७ मा विनियोजन तथा अर्थ विधेयकसम्बन्धी कार्यविधिको व्यवस्था छ भने राष्ट्रिय सभा नियमावली २०७५ को परिच्छेद १६ बजेटसँग सम्बन्धित विधेयक पारित गर्ने प्रक्रियासम्बन्धी व्यवस्था गरिएको छ । अर्थमन्त्री महतले जेठ १५ मा संघीय संसद्को संयुक्त सदनमा बजेट प्रस्तुत गरेका थिए । प्रमुख प्रतिपक्षी र प्रतिपक्षी दलहरूसँगै सत्तारूढ दलका सांसदले नै बजेटको चर्को विरोध गरिरहेका छन् । सरकारमा सहभागी एकीकृत समाजवादीले बजेट संशोधन नभए पारित हुन नदिने निर्णय गरेको छ । सरकारलाई समर्थन दिएको जनमत पार्टीले पनि बजेट जस्ताको तस्तै पारित भए सरकारलाई दिएको समर्थन फिर्ता लिने घोषणा गरेको छ । बजेटको विनियोजन र योजना वितरणलाई लिएर कांग्रेस, माओवादी र जसपाका सांसदले पनि संसद्मा विरोध गरिरहेका छन् ।"
सशस्त्र द्वन्द्वको आधार भूमिमा 'अमेरिकी सपना,"न राजनीतिक चासो, न त कानुनी व्यवस्थातक गाउँ छिर्ने मुखैमा छ, चेवाङ खोलाको पक्की पुल । पुलको भित्तामा संसारका श्रमिक तथा उत्पीडित वर्ग एक हौं लेखिएको नारामाथि मार्क्स, एंगेल्स, लेनिन, स्टालिन र माओको तस्बिर बनाइएको छ । तर, यहाँको जीवन भने पुलमा लेखिएको नाराले संकेत गरेजस्तो छैन । संगठित मानव तस्करका दलालको पछि लागेर अमेरिका जानेको होडले गाउँ नै रित्तिएला जस्तो भइसकेको छ । संगठित अपराधको यो यात्रालाई रोक्न न स्थानीय सरकार सक्रिय देखिन्छन् न त राजनीतिक दलहरूको चासो यसतर्फ देखिन्छ ।पुथा उत्तरगंगा गाउँपालिकाका अध्यक्ष पुनिराज घर्ती गाउँबाट अमेरिका जान हिँडेकामध्ये उता पुग्नेभन्दा फर्किने धेरै भएको सुनाउँछन् । हुलै बाँधेर अमेरिका जाने अवैध बाटो समाउनु चिन्ताको विषय भए पनि आफूले केही गर्न नसक्ने उनको भनाइ छ । भन्छन्, हामीले गर्न सक्ने केही छैन । नजाऊ पनि कसरी भन्नू ? रोक्नका लागि विकल्प दिन सक्नुपर्यो नि ?पुथा उत्तरगंगा गाउँपालिका अध्यक्ष कृष्ण रेग्मीको बुझाइमा नेपालमा गाँजा खेतीमा प्रतिबन्ध लागेपछि सुरु भएको गरिबीको चक्रमा माओवादी द्वन्द्वले थप प्रभाव पारेपछि युवाको विस्थापन बढेको हो । शान्ति प्रक्रियापछि पनि अर्थतन्त्र बलियो नहुँदा र जनताले योग्यताअनुसारको रोजगारी नपाउनुको फाइदा मानव तस्करहरूले उठाएको उनी बताउँछन् । भन्छन्, मिटरब्याजीले पनि यो धन्दालाई प्रमोट गरिरहेका छन् ।रुकुम पश्चिमको बाफिकोट गाउँपालिका अध्यक्ष जनककुमार बाठाले भने, लौन यसलाई कसरी रोक्ने ? छोराछोरी पढाउनमा कसैको ध्यान छैन, जसरी हुन्छ अमेरिका जाने ध्याउन्न छ । उनले संकलन गरेको तथ्यांकअनुसार बाफिकोटबाट ४ सय ९३ जना अमेरिका पुगेका छन् । अध्यक्ष बाठाका अनुसार अवैध रूपमा अमेरिका जाने एक जनाले औसतमा ४५ लाख रुपैयाँ खर्च गर्छ । यही अनुमानलाई आधार मान्दा बाफिकोटबाट अमेरिका जानका लागि मात्रै कम्तीमा २२ करोडभन्दा धेरै रकम पलायन भएको छ । उनी पनि युवा यसरी अमेरिका जान चाहनुको मुख्य कारण राजनीतिक अस्थिरता र बेरोजगारी देख्छन् । रुकुम मात्रै होइन, दाङको तुलसीपुर र घोराहीमा पनि यसैगरी अमेरिका जाने तयारीमा रहेका वा उता पुगेर डिपोर्टमा परेकाहरू सजिलै भेटिन्छन् । घोराही१५ का वडाध्यक्ष रमेशकुमार पाण्डेय अमेरिका हिँडेकाहरू ठगिए पनि वडामा उजुरी नपरेको बताउँछन् । भन्छन्, उजुरी गर्ने त साउदी कतारवाला मात्रै हुन् । उनकै कुराबाट बुझ्न सकिन्छ अवैध रूपमा अमेरिका हिँडेका परिवारका सदस्य वा फर्केकाहरू हत्तपत्त यो कुरा अरूलाई बताउन चाहँदैनन् । उनीहरूलाई एकातिर यो कुरा बाहिर ल्याए दलालले फँसेको रकम फिर्ता नदिने धम्की दिइरहेका हुन्छन्, अर्कोतिर यस्तो कुरा बाहिर आउँदा अवैध यात्रामा हिँडेको आफू नै कारबाहीमा परिन्छ कि भन्ने डर हुन्छ । मानव बेचबिखन नियन्त्रण ब्युरोका अनुसार आर्थिक वर्ष २०७५७६ पछिका पाँच वर्षमा अमेरिकाबाट १७४ पुरुषसहित १७८ जना डिपोर्ट भएका छन् । जसमध्ये सबैभन्दा धेरै ४९ जना रुकुमका र ३७ जना दाङका छन् । यो तथ्यांकमा बीचबाटै फर्कनुपरेका र उतै पुगेर शरणार्थी हैसियत पाउन मुद्दा लडिरहेकाको संख्या समेटिएको छैन । तर यतिले मात्रै पनि अमेरिका जान तल्लोबाटो समाउनेहरू माओवादी द्वन्द्वका बेला आधार क्षेत्र मानिएका ठाउँका युवा छन् भन्ने प्रस्टै बुझाउँछ । मानव बेचबिखन नियन्त्रण ब्युरोका प्रमुख वरिष्ठ प्रहरी उपरीक्षक जीवन श्रेष्ठ डिपोर्ट भएर फर्केका र बीचबाटै फर्केकाहरूले प्रहरीमा उजुरी नगर्ने भएकाले अमेरिकाको अवैध यात्राका पीडित कति छन् र कति रकम डुबाएका छन् यकिनका साथ भन्न नसकिने बताउँछन् । यो काम सोझै मानव तस्करी हो । तर, कानुनको अभावमा मानव बेचबिखन तथा ओसारपसार ऐन २०७४ अनुसार मुद्दा चलाउनु परेको छ । जसमा अधिकतम जरिवाना दुई लाख रुपैयाँ र जरिवानाको ५० प्रतिशत क्षतिपूर्तिको व्यवस्था छ । कमजोर कानुनकै कारण प्रहरीले मानव तस्करीका घटनामा मानव बेचिबखन तथा ओसारपसार ऐन मात्रै नभएर ठगी र संगठित अपराधको मुद्दा पनि जोड्ने गर्छ । एकातिर पीडितले प्रहरीमा उजुरी गरिरहेका छैनन् भने अर्कोतिर दलालको फेरो समातेर अमेरिका जाने चलन झन्झन् बढिरहेको छ ।चेवाङ खोलाको छेउमै छ, श्री कामीको मासु पसल । उनी १८ वर्षको उमेरमा दलाललाई ६० हजार रुपैयाँ बुझाएर साउदी अरब गएका रहेछन् । ११ वर्ष साउदी र दुई वर्ष कतारमा बिताएका उनी त्यहीं छँदा छोराले अमेरिका जान तल्लोबाटो समाएछन् । पाँच वर्षअघि विभिन्न देश हुँदै झन्डै चार महिनापछि ब्राजिल पुगेर नेपाल फर्किएका उनले २७ लाख रुपैयाँ गुमाए । लाखौं गुमाइसक्दा पनि श्रीका छोराको अमेरिका यात्रा रोकिएन । घर फर्केको केही महीनापछि फेरि अर्को दलालको फेरो समातेर उनले तल्लोबाटो पक्रिए । श्रीले सुनाए, दोस्रो पटक अमेरिका जाँदा ३४ लाख रुपैयाँ खर्च भयो, शरणार्थीको हैसियत पाउन थप ३२ लाख । उनका छोरा अहिले शरणार्थीको मान्यता पाएर अमेरिकामै काम गरिरहेका छन् । छोराको पौरखबारे गर्व गरेझैं श्रीले सुनाए, कि आँटले खान्छ, कि ढाँटले । छोराले आँटैले खायो । साथमा महेश केसी (रुकुम पूर्व) र दुर्गालाल केसी (दाङ)(खोज पत्रकारिता केन्द्रसँगको सहकार्यमा)"
ग्यालरीमा फरक चित्र,"(ललितपुर)चित्र हेर्दा अनौठो थियो । जोकोहीको आँखा तानिहाल्ने । त्योभन्दा नि रोचक चित्रकारले त्यो चित्र किन बनायो भन्ने भित्र कथा अझै लोभलाग्दो थियो । ललितपुरस्थित विन्डहर्स ग्यालरीमा चित्रकला उद्घाटन गर्न आएका नेपाल जर्मन चेम्बर कमर्स एन्ड इन्ड्रस्टिज (एनजीसीसीआई) का अध्यक्ष सन्तोषचन्द्र कुँवरले चित्रकार तिसा श्रेष्ठको चित्र मात्रै हेरेनन्, निकै समय घोत्लिए । चित्रमा समेटिएको कथा र भावना बुझ्ने प्रयास गरे । कथा थियो, तिसाले दुई वर्षअघि घरमा पालेको कुखुराको । निकै मायाले पालेको कुखुरा अचानक मर्यो । तिसाले क भनेर उनको नाम दिएकी थिइन् । त्यही नामले बोलाएपछि त्यो कुखुरा जहाँ भए पनि उनकै छेउ आउँथ्यो । कुखुरा मरेपछि दुःखमा परेकी उनले तस्बिर खिचेर राखेकी थिइन् । त्यही तस्बिर नियालेर चित्रमार्फत जीवन्त बनाउने प्रयत्न गरेकी हुन् उनले । तिसाले चित्र नियालिरहेका व्यवसायी कुँवरलाई कुखुरा र चित्रको कथा सुनाउँदै गइन् । मानव र जीवजन्तुबीचको भावनात्मक सम्बन्ध तिसाले भनेझैं चित्रमा पनि देखिन्थ्यो । खुला आकाशमुनि क को अक्षर जोडेर अमूर्त कुखुराको आकृति तिसाले क्यानभासमा कलात्मक ढंगले उतारेकी छन् । थिम, आकृति र रंगको सुन्दर संयोजन देखेर व्यावसायिक कुँवरले चित्र हेरेर मात्रै फर्किन सकेनन् । चित्रकारको भावनाको कदर गर्दै चित्र खरिद नै गरे । उनी चित्र बुक गर्दै भने, चित्रमा रंग मात्रै हुँदैन, कलाकारको भाव र परिश्रम छुपेको हुन्छ । कुँवर कलाप्रेमी हुन् । उनी घरको सौन्दर्य बढाउन चित्र अनिवार्य ठान्छन् । त्यसैले प्रदर्शनीमा पुग्नु र खासगरी युवापुस्ताका कला खरिद गरेर उनीहरूलाई हौसला दिनु उनको सौख हो । यद्यपि उनी कला किन्नु सौखसँगै आफ्नो दायित्वसमेत भएको बताउँछन् । कला र कलाकारको संरक्षण व्यवसायीले गर्नुपर्ने उनको धारणा छ । भ्वाइस लेस थिममा ग्यालरीले तीनदिने कला प्रदर्शनी गरेको थियो । जसमा नेपाल, बंगलादेश, भारत, फिलिपिन्स सिरियालगायत देशका ४९ कलाकारका चित्र र प्रिन्ट थिए । पेट थिममा बनाइएका अधिकांश चित्रले मानव सभ्यतासँग गासिएका जीवजन्तुबीचको अन्तरभाव कलामार्फत उतारिएको छ । तर, यी विभिन्न देशका कलाकारले चित्र बनाउँदा आफ्नै मुलुकको संस्कृति र बिम्ब प्रयोग गरेका छन् । यद्यपि भारत, नेपाल र बंगलादेशका चित्रकारको चित्रका बिम्ब र मर्म लगभग उस्तै देखिन्छन् । प्रदर्शनीमा अधिकांश युवापुस्ताका सिर्जना थिए । काठमाडौं छाउनी घर भएकी २९ वर्षीया तिसाको पढाइ हस्पिटालिटी हो । तर, उनको पछिल्लो रुचि चित्रकलामा बढ्दो छ । सौखका रूपमा कलासँगै लगेकी उनले व्यावसायिक बनाउने सोचमा छिन् । प्रदर्शनीमा आएर कसैले चित्र किनिदिए त खुसीको सीमा रहँदैन । चित्र केहीबेर नियालेर गयो भने पनि युवापुस्तालाई कला क्षेत्रमा सक्रिय हुन हौसला बढ्ने उनको अनुभव छ । एउटा कलाकारले चित्रमार्फत केही भन्न खोजिरहेको हुन्छ, त्यो हेरेर बुझिदिनु पनि ठूलो उपलब्धि हो कलाकारका लागि, उनी भन्छिन्, अझै बिक्री नै भयो भने त गजबै भयो । उनको विचारमा चित्रकारको महत्त्व दर्शकले बढाउने हो । बिस्तारै ग्यालरीसम्म पुगेर चित्र हेर्ने संस्कारको विकास बढ्दै गएकाले कला क्षेत्रमा करिअर उज्ज्वल देखिन थालेको उनको बुझाइ छ । प्रदर्शनीमा राखिएको अर्को रोचक चित्र थियो, सिरियाका कलाकारको । सिरिया देश आफैंमा आकर्षित छ । व्यवसायी कुँवरले सिरियाली कलाकारको चित्र पनि किने । त्यहाँको सामाजिक र सांस्कृतिक महत्त्व उनका लागि विशेष लाग्यो । कला र संस्कृतिमा खानी हुँदासमेत खुल्न नपाएका देशका कलाकारले बनाएका चित्र आफैंमा युनिक हुने उनको बुझाइ छ । साङ्लोमा कछुवा बाँधिएको आकृति रहेको चित्र हेरेर कुँवरले सिरियाका विभिन्न तगारोको परिकल्पना गरे । चित्रमा सिरियाको वास्तविकता महसुस गरे, त्यसैले कलेक्ट गर्न मन लाग्यो, उनले भने । चित्रकार अनिता भट्टराईले चित्र नियाल्दै गर्दा अन्य मुलुकका चित्रकारको कला चेत बुझ्न जरुरी रहेको बताइन् । इन्टरनेसनल आर्ट वर्ल्डको नेपाल संयोजकसमेत रहेकी उनी आफैं पनि सकेसम्म विदेशमा पुगेर कला सम्मेलनमा सरिक हुन्छिन् । उनले भारतका विभिन्न सहरसँगै बंगलादेश, संयुक्त अरब इमिरेट्स, इन्डोनेसियालगायत देशमा चित्रकला प्रदर्शनीको अनुभव सँगालिसकेकी छन् । कलाको चेत फराकिलो बनाउन आर्ट एक्सचेन्ज कल्चर प्रोग्राम लाई प्रवर्द्धन गर्नुपर्ने अनिताको बुझाइ छ । हामीकहाँ कलाकारबीच नै सहकार्यको कमी छ, उनी भन्छिन्, अन्य देशको कला र आफ्नो देशको कला बुझाउन अन्तरघुलन नभई हुँदैन ।"
जय हो मा एक्सन र लभस्टोरी,"काठमाडौं (कास) भदौ ८ देखि प्रदर्शनमा आउने फिल्म जय हो को टिजर सार्वजनिक गरिएको छ । टिजरमा कमेडी, एक्सन र लभस्टोरीको सम्मिश्रण देख्न सकिन्छ । टेक पौरखी राईद्वारा निर्देशित फिल्ममा अर्पण थापा, केकी अधिकारी, सलोन बस्नेत, निशा अधिकारी, माओत्से गुरुङ, सुमिन गुरुङ, प्रेम पाण्डे, सुशान्तकुमार श्रेष्ठलगायत कलाकारले अभिनय गरेका छन् । मुस्ताङका रमणीय स्थानहरूमा खिचिएको फिल्ममा राज के अधिकारी र सुरज सरकारको लगानी छ ।शोभित बस्नेत प्रस्तुतकर्ता रहेको फिल्मको कथा सुरेश न्यौपानेले लेखेका हुन् । सौरभ लामाले छायांकन र बनिश शाहले फिल्म सम्पादन गरेका हुन् । शम्भुजित बाँस्कोटा र सागर आलेको संगीत रहेको फिल्मको द्वन्द्व निर्देशन सम्राट् बस्नेतले गरेका छन् ।"
ज्याक्सनको निधन,"सन् २००९ मा आजकै दिन (जुन २५) मा अमेरिकी गायक माइकल ज्याक्सनको निधन भएको थियो । किङ अफ पप ले चर्चित ज्याक्सनको ५० वर्षको उमेरमा अमेरिकाको क्यालिफोर्नियाको लस एन्जल्समा निधन भएको हो । ११ वर्षकै उमेरबाट संगीत क्षेत्रमा लागेका ज्याक्सनले १३ वर्षको उमेरमा पहिलो सोलो एल्बम निकालेका थिए । निकै विलासितापूर्ण जीवन निर्वाह गर्ने ज्याक्सनलाई बालयौन दुराचारको समेत आरोप लागेको थियो । उक्त मुद्दा मिलाउन ठूलो रकम खर्च गरेका थिए । त्यसका साथै ज्याक्सनले आफूहरूलाई पैसा नतिरेको वा सम्झौताअनुसार कार्यक्रम नगरेको भन्दै विभिन्न व्यक्ति तथा मनोरन्जन कम्पनीले मुद्दा दायर गरेका थिए । जसका कारण जीवनको पछिल्लो समय ज्याक्सन आर्थिक अभावबाट गुज्रिएका थिए । द गार्जियनका अनुसार २००९ जुन २५ मा मृत्यु हुँदाका बेला ज्याक्सनले विभिन्न व्यक्ति तथा कम्पनीलाई करिब पाँच सय मिलियन अमेरिकी डलर तिर्नुपर्ने थियो । ज्याक्सनको जन्म १९५८ अगस्ट २९ मा अमेरिकाको इन्डियानामा भएको थियो । उनका अफ द वाल, थ्रिलर, ब्याड, डेन्जरस, इन्भिन्सिबल लगायतका एल्बम लोकप्रिय छन् । ज्याक्सनका १० करोड प्रतिभन्दा बढी एल्बम बिक्री भएको बताइन्छ ।"
लाइभ दोहोरीमा जमेका छत्र,"(जुम्ला) हिमा गाउँपालिका६ पाथरखोलाका छत्र शाहीको गायनमा सानैदेखि रुचि थियो । कलाकार बन्ने सपनासहित १० वर्षअघि काठमाडौं हानिएका छत्र अहिले लोकदोहोरीमा चलेको नाम हो । टेलिभिजन कार्यक्रम इन्द्रेणी मा ४ वर्षदेखि लाइभ दोहोरी गाइरहेका उनीसँग सम्भवतः दोहोरी नगाएका महिला कलाकार नै छैनन् । उनले २०७० सालदेखि करिब ५ वर्ष काठमाडौंस्थित यानीमाया दोहोरी साँझमा काम गरेका छत्रले त्यहाँ कमाएको पैसाले देउडा गीत रेकर्ड गर्न थालेका थिए । पछि उनी लाइभ दोहोरीमा प्रवेश गरेका हुन् । छत्रले १६ वटा देउडा गीत गाइसकेका छन् । कर्णालीको देउडा भाका त उनका लागि सहज नै बन्यो । त्योभन्दा बढी उनी पूर्वदेखि पश्चिमसम्मका जुनसुकै भाकामा दोहोरी गाउन सक्ने हिम्मत राख्छन् । २०४८ सालमा जन्मिएका उनको बाल्यकाल भने दुःखैमा बित्यो । १० वर्षको उमेरमै बुबा गुमाएपछि उनले सानै उमेरमा पनि परिवारको जिम्मेवारी लिनुपर्यो । उनले पिठ्युँमा भारी बोकिरहँदा होस् या खेतबारीमा काम गर्दा गीत गुनगुनाइरहे । २०६१ सालमा १३ वर्षको उमेरमा उनी माओवादी द्वन्द्वमा सहभागी भए । उनले पुगेली जनसांस्कृतिक कलाकारको अध्यक्ष भएर काम गरे । त्यो बेला पनि गाउँबस्तीमा पुगेर जनवादी गीतहरू गाइरहे, उनले भने, जसले मेरो स्वरलाई अझ निखार्नर् सहयोग गर्यो । कक्षा ८ पढ्दा नै माओवादीमा आबद्ध उनले २०६५ सालमा गाउँकै कालिकाखेतु माविबाट एसएलसी दिए । कालीकोट गएर प्लस टुसम्मको पढाइ पूरा गरे । तर घरपरिवारको आर्थिक अवस्था कमजोर थियो । त्यसैले २०६९ सालमा पोखरा र बागलुङमा गई व्यापार गरे भने झन्डै एक वर्ष भारतमा पनि बिताए । मेरा लागि व्यापार जीवन जीउनका लागि थियो, तर मनमा हुटहुटी त गायनबाट कसरी अघि बढ्ने नै हुन्थ्यो, उनले भने, त्यसैले मजदुरी र गाउँगाउँ गएर सामान बेच्ने व्यापारसँगै गीतसंगीतलाई पनि निरन्तरता दिएँ । अहिले पनि अधिकांश लाइभ दोहोरीमा संघर्षका गाथा सुनाउन गर्छन् उनी । बाबुले सानै उमेरमा छोडेर गएपछि भोगेको टुहुरो जिन्दगी, भूमिगत अवस्थामा बिताएका जीवन, शान्ति प्रक्रिया आइसकेपछि अलपत्र पारिएको जिन्दगी तथा व्यापार र मजदुरीमा भोगेका दर्जनौं दुःखकष्ट ताजै रहेको उनले बताए । तिनै कुरालाई आफ्नो गीतमा समेट्ने गरेको उनको भनाइ छ । परिवारको जेठो छोरा भएकाले सम्पूर्ण पारिवारिक जिम्मेवारी उनको काँधमा छ । आमा, दुई भाइ र एक बहिनीको सबै खर्च उनकै कमाइबाट टर्छ । झल्का लाइजा, मेरो धुपी रूख, रारा जाने मूलबाटो१ र २ उनका रुचाइएका गीत हुन् । यिनै गीतका कारण उनले मेला महोत्सवमा पनि गीत गाउने मौका पाए । कालीकोट महोत्सवमा गीत गाउने क्रममा छत्रसँग कृष्ण कँडेल नेतृत्वको इन्द्रेणी परिवारको भेट भयो । उनको कला र प्रतिभा देखेर कँडेलले उनलाई इन्द्रेणीमा जोडे । चार वर्षदेखि छत्रले इन्द्रेणीमै दोहोरी गीत गाइरहेका छन् । गीत चलेमा कलाकारलाई बाँच्न कठिन छैन, तर गीत चलेन भने कलाकारिता डुब्छ, उनले भने । आफूले कलाकार भएर कर्णालीलाई चिनाइरहेको र कर्णालीका दुःखपीडा सबैलाई सुनाएको भन्दै उनले आफ्नो काममा सन्तुष्ट रहेको बताए ।"
सन्तानको शिक्षालय बुझ्न मेलामा हजुरबासम्म,"शैक्षिक मेला नयाँ पाठ्यक्रम, प्रविधि, पढाउने तरिकाबारे पनि समीक्षा गर्ने थलो बनेको छ । विद्यार्थी, अभिभावकको उत्साहजनक सहभागिताले मेलाको औचित्य र सार्थकता झनै बढेर गएको छ । स्नातक तहसम्मको शिक्षा स्वदेशमै लिन प्रोत्साहन गर्ने मेलाको अर्को उद्देश्य हो । एक तहको शिक्षा हासिल गरेपछि विदेश पुग्दा अझै सहज पनि हुन्छ । विद्यार्थीमा परिपक्वता पनि आइसक्छ । १२ कक्षा सक्नेबित्तिकै विदेश जान पर्दैन । विदेशको स्तरमा नै गुणस्तरीय र अब्बल शिक्षा दिने शिक्षण संस्था यही छन् भन्ने मेलाले पुष्टि गर्छ । हिसानको अवधारणा पनि यही हो । विश्वविद्यालयले पाठ्यक्रम, शैक्षिक क्यालेन्डर पठनपाठन विधिमा परिमार्जन गर्न सक्नुपर्छ । यति गर्न सके विदेश पढ्न जानेको संख्या घट्दै जान्छ । गुणस्तरीय जनशक्ति उत्पादन गर्न सके स्वदेशमै रोजगारी सिर्जना हुन्छ । यहाँ पढाइ राम्रो छैन, राजनीति बढी हुन्छ, समयमा पढाइ, परीक्षा र नतिजा आउँदैन भन्ने गुनासोलाई विश्वविद्यालयहरू चिर्न सक्नुपर्छ ।"
राउटे समुदायलाई कति पुस्तासम्म निरक्षर राख्ने ?,"प्राचीन मानव सभ्यताको एउटा जीवन्त संग्रहालयसरह रहेका राउटेहरूको आफ्नै जीवनशैली छ । खेतीपाती लगायत स्थायी बसोबास गर्न नमान्ने यस फिरन्ते समुदायप्रति राज्यको भूमिका कस्तो हुनुपर्छ भन्ने आफैंमा बहसको विषय छ । सम्पूर्ण रूपमा मूलधारमा नल्याए पनि राज्यले उनीहरूको जीवन निर्वाहमा भने सहयोग गरिरहेको छ । तर, सरकारले व्यवस्थित र गुणात्मक सहायता नगरेर मासिक नगद भत्ता मात्रै प्रदान गर्दा राउटेको जीवनमा नकारात्मक असर बढी परेको छ । उनीहरू परनिर्भर हुँदै गएका छन् । अपितु, मासिक भत्ता दिएपछि आफ्नो जिम्मेवारी पूरा भएको ठानेर सरकारले थप वास्ता नगर्दा शिक्षा र स्वास्थ्य सेवाबाट पनि उनीहरू अझै टाढा छन् ।राष्ट्रिय जनगणना २०७८ अनुसार राउटेको जनसंख्या ५ सय ६६ छ । १८ वर्षमुनिका ६९ जना छन्, जसमध्ये ३७ बालिका र ३२ बालक छन् । यो समुदायमा अहिलेसम्म कोही पनि विद्यालय गएको अभिलेख छैन । तर, बाहिरी समुदायसँग धेरथोर सम्पर्क बढेसँगै उनीहरूमा पनि पढ्नुपर्छ भन्ने भावना जाग्दै छ । आफूहरू पनि बाबुबराजुजस्तै अनपढ हुने भयौं भन्ने चिन्ता छ । पढ्न नपाएका कारण आफ्नै नाम लेख्न र हिसाबकिताब गर्न नजानेको दुखेसो छ । तर पढाइलेखाइ नगरेका राउटे अगुवाहरू नयाँ पुस्तालाई समेत पढ्न निरुत्साहित गर्छन् । खास गरी मुखियाहरूले पढ्न रहर गर्ने बालबालिकालाई विद्यालय जानबाट रोक्ने गरेका छन् । आफूहरू जंगलमा बाँच्ने र जंगलमै मर्ने जात भएकाले पढ्नुलेख्नु नपर्ने उनीहरूको तर्क छ । अरूले पढ्न दिएको सल्लाहलाई पनि उनीहरू ठाडै इन्कार गर्छन् । घुमन्ते समुदाय भएकाले स्थायी विद्यालयसम्म उनीहरूको पहुँच हुने कुरै भएन । राउटे जीवनशैलीसँग एकाकार हुने गरी पठनपाठनको प्रबन्ध मिलाउन पनि सरकारको चासो देखिन्न । मुलुककै एक मात्र घुमन्ते समुदायको रहनसंस्कृतिलाई कुन रूपमा संरक्षण गर्ने भन्नेमा थप विमर्श गर्न सकिन्छ, तर उनीहरूको शिक्षा र स्वास्थ्यको सवाललाई भने कुनै पनि बहानामा बेवास्ता गर्न मिल्दैन । सरकारले समुदायका अगुवासित यथोचित संवाद गरी राउटे बस्तीमा उपयुक्त शैक्षिक वातावरण सृजना गर्नुपर्छ, र उनीहरूलाई औपचारिक पठनपाठनको व्यवस्था मिलाउनुपर्छ । समुदायका पुराना पुस्ता जति नै अनुदार भए पनि बालबालिका तथा नवकिशोरहरूसित पढ्नेलेख्ने सपना छ, जसलाई सरकारले पूरा गरिदिनुपर्छ । समुदायको रुढीगत मान्यताका कारण औपचारिक शिक्षा प्रणालीबाट राउटे अगुवाहरू पन्छन खोजे पनि उनीहरूलाई शिक्षित तुल्याउनुपर्ने आफ्नो दायित्वबाट राज्य पन्छन मिल्दैन । उनीहरूको संस्कृतिमा हस्तक्षेप गरेर होइन, सहजीकरणका माध्यमबाट राज्यले राउटे बस्तीमा पनि शिक्षाको उज्यालो प्रकाश पुर्याउनैपर्छ । जंगलमा बस्ने, कन्दमूल खाने, गुनाबाँदरको सिकार गर्ने फिरन्ते जीवनशैली अपनाइरहेको राउटे समुदायमा कुनै सदस्यको मृत्यु भए अर्को ठाउँ बसाइँ सर्ने परम्परा छ । शिक्षा मात्र होइन, आधुनिक औषधि उपचारप्रति पनि उनीहरू विश्वास गर्दैनन् । यही अन्धविश्वास नै उनीहरूको जीवनस्तर सुधारमा तगारो बनिरहेको छ । सरकारी भत्ता पाएपछि कमसल बजारिया मदिरा खान थालेका राउटेको स्वास्थ्य थप बिग्रँदो छ । सहज रकमकै कारण नवपुस्ता पनि मदिराको अम्मली बन्दै छ । शिक्षा र स्वास्थ्यको पहुँचबाट वञ्चित किशोरकिशोरी चाँडै मदिराको अम्मली बन्दै जाँदा यो लोपोन्मुख समुदायकै भविष्य संकटमा पर्ने जोखिम छ । समुदायमा मृत्युदर र जन्मदर बराबर हुँदा ५ वर्षयता उनीहरूको संख्या स्थिरजस्तै छ । बालबालिका कुपोषणले ग्रसित छन् । झन्डै ५० प्रतिशत शिशुहरूले ज्यान गुमाउने गरेको कर्णाली प्रदेशको सामाजिक विकास मन्त्रालयको तथ्यांक छ । त्यसैले, यो समुदायमा स्वास्थ्य सम्बन्धी चेतना र स्वास्थ्य संस्थामा पहुँच बढाउन पनि उत्तिकै आवश्यक छ । प्रभावकारी पहल हुने हो भने राउटे समुदायमा सुधार सम्भव छ उदाहरण यही जीवन निर्वाह भत्ता पनि हो । पहिले उनीहरूले अरूले दिएको खानुलाई अपराध मान्थे । पैसा छोए पाप लाग्छ भन्थे । अचेल सरकारीगैरसरकारी आर्थिक सहयोगलाई सहर्ष स्विकार्छन् । सरकारले २०६४ सालदेखि राउटेलाई मासिक भत्ता दिन थालेको हो । अहिले संघ र प्रदेश दुवै सरकारबाट गरी उनीहरूले प्रतिव्यक्ति ५ हजार रुपैयाँ भत्ता पाइरहेका छन् । एकै परिवारले मासिक ४० हजार रुपैयाँसम्म भत्ता बुझ्छन् । मासिक भत्ता बढाउनुपर्ने र दसैंमा रकम थप्नुपर्ने उनीहरूको माग छ । जसरी उनीहरूका निम्ति भत्ता स्वीकार्य भयो, त्यसै गरी शिक्षा र स्वास्थ्यको पहुँचलाई पनि सामान्य बनाउन सरकारले पहल गर्नुपर्छ । भुल्नु हुँदैन सरकारले दिएको जीवन निर्वाह भत्ताले राउटेमा रक्सीको कुलत मात्र थपिरहेको छैन, आत्मनिर्भरता पनि घटाउँदै छ । काठका भाँडा बनाउने परम्परागत पेसाबाट उनीहरू टाढिँदै छन् । बस्तीमै जाँडरक्सी बनाउन छाडी बजार ताक्दैछन् । तसर्थ, सरकारले उनीहरूको जीवन निर्वाहका निम्ति सहयोग गर्ने तौरतरिकामा पुनरवलोकन गर्नुपर्छ । उनीहरूलाई आत्मनिर्भर बनाउन गैरमौद्रिक सहयोग लगायत व्यवस्थित प्रयत्न गर्नुपर्छ । उनीहरूले निर्माण गर्ने काठका भाँडाहरूको बजार प्रवर्द्धन गर्नुपर्छ । सरकार आफैंले किनिदिएर भए पनि बजारसम्म पुर्याउने व्यवस्था मिलाउनुपर्छ । आवश्यकता अनुसार उनीहरूलाई थप सीप सिकाउने प्रबन्ध पनि गर्नुपर्छ । आजै विकल्प नसोचे पनि मासिक भत्ता सदुपयोग भएनभएको बारे सुपरिवेक्षण गर्ने व्यवस्था भने अविलम्ब मिलाउनुपर्छ । राउटेको नाममा राज्यको रकम खर्च भैरहने तर यही कारण उनीहरूको परनिर्भरता र मदिराको कुलत दुवै बढ्ने दुरवस्था रहिरहनु हुन्न ।"
लम्पी स्किन रोग नियन्त्रणमा ध्यान देऊ,"कान्तिपुरमा असार ७ गते प्रकाशित लम्पी स्किनका कारण रोपाइँ नै प्रभावित शीर्षकको समाचार पढेर टिप्पणी गर्नुपर्ने भयो । गण्डकी प्रदेशका मनाङबाहेक सवै जिल्लामा फैलिएको लम्पी स्किन रोग अन्यत्र नफैलेला भन्न सकिन्न । असार लागेसँगै धान रोप्ने चटारो हुने पहाडी क्षेत्रमा जेठदेखि नै बस्तुभाउमा लाग्ने लम्पी स्किन रोगले प्रभावित पारेको खबर दिनहुँजसो आउन थालेको छ । मुलुकको पहाड र तराईसम्मका अधिकांश खेतबारीमा गोरु वा राँगाले जोतेर खेती गर्ने प्रचलन कायम छ । तर गोरु र राँगानै लम्पी स्किन रोगका कारणले मर्न थालेपछि किसानलाई धेरै मर्का परेको छ ।खेती गर्न सबैतिर यान्त्रिक साधनको प्रयोग गर्न सकिएको छैन । एक मात्र साधनको रूपमा रहेको गोरु र राँगा बिरामी हुने र मर्ने भएपछि किसान अन्योलमा हुनु स्वाभाविक भएको छ । एक हल गोरु व राँगा खरिद गर्नुपर्दा कम्तीमा १५ हजारदेखि २० हजार तिर्नुपर्छ । हलका दुईमध्ये एउटा मात्र बिरामी वा मृत्यु भएमा किसान दोहोरो घाटा बेहोर्न बाध्य हुनुपर्छ । एकातिर पशुधनको नोक्सानी भएको छ भने अर्कातर्फ खेतीपातीमा समस्या भएको छ । लम्पी स्किन झिंगा, लामखुट्टे, किर्नाजस्ता परजीवी, कृत्रिम गर्भाधान, संक्रमित जन्तुको ओसारपसार, संक्रमित औजारको प्रयोगबाट स्वस्थ्य गाई, भैंसीमा सर्छ । संक्रमण भएमा ज्वरो आउने, तौल घट्ने, दूध कम आउने र शरीरमा गिर्खाको लक्षण देखिएका पशुको मृत्युदर १ प्रतिशतसम्म हुन्छ । गत जेठदेखि नै रोगले जटिल रूप लिए पनि पशु स्वास्थ्य प्राविधिकले समयमै परामर्श दिएको देखिएन ? पशु प्राविधिकले रोगबारे किसानलाई परामर्श गर्नुपर्ने बेलामा कहाँ र के काम गरेर तलब, भत्ता खाइरहेका छन् ? यस्तो बेलामा त समुदायमा पुगेर परीक्षण, निदान र रोकथाममा लाग्नुपर्ने होइन र ? किसानको पशुधन बिरामी परेर खेती नै गर्न नपाएपछि उत्पादन कसरी हुन्छ ? कृषिप्रधान मुलुकमा कृषिमै यस्तो समस्या आउँदा पनि वास्ता नगर्ने पशु स्वास्थ्य प्राविधिकहरूको भूमिका निगरानी गरेर आवश्यक परेमा कारबाही नै गर्नुपर्छ । लम्पी स्किनको रोकथाम र नियन्त्रण गर्न समयमै खोप लगाउन ढिलो भइसकेको छ । त्यसैले कृषि तथा पशुपन्छी मन्त्रालय तथा मातहतका निकायबाट अविलम्ब गाउँगाउँ पुगेर रोगको परीक्षण र उपचार गर्नुपर्छ । गंगाराज अर्याल, पाणिनि८, पाली, अर्घाखाँची"
बालेनको काममा अवरोध किन ?,"आम नागरिकले बालेनको काममा अवरोध किन भनेर आफ्ना नेतालाई प्रश्न गर्ने बेला आएको छ । सक्छौ साथ देउ सक्दैनौ विरोध नगर । स्वतन्त्र उम्मेदवार भएर काठमाडौंबाट जितेका बालेनको कार्यकाल एक वर्ष नाग्यो । उनको काममा अहिलेसम्म कुनै पनि दलले खुला रूपमा समर्थन जनाएका छैनन् । मेयरले चाल्ने कदमलाई असफल बनाउन राजनीति संयन्त्र लागेको प्रस्ट देख्न सकिन्छ । सञ्चारक्षेत्र र राजधानीवासीले साथ दिएका बालेनलाई राजनीतिक दलहरूको आँखाको तारो बनाइएको छ । मेयर शाहले गर्न खोजेको काममा अदालतदेखि नेतासम्मले अंकुश लगाएउन खोजेको देखिन्छ । काम गर्न नदिने राजनीति घेराबन्दी गरिएको छ । उनले गलत गरे खबरदारी गर्नुपर्छ, राम्रो गर्दा सबैले साथ दिनुपर्छ । मेयर शाहले प्रधानमन्त्री र मन्त्रीहरूलाई भेटेर सहयोग मागेका हनु । तर सहयोग गरेको देखिएको छैन । बालेनले आफ्नो स्वार्थ राखेमा विरोध जनाउनु ठीकै हुन्छ । तर उनले त सहरको स्वरूप परिवर्तन गर्न लागेका हुन् । त्यसमा राजनीतिक नेताहरूले किन सहयोग गर्न सकेनन् ? सरकारले गर्नुपर्ने काम नगर प्रमुखले गर्छ भने सरकारले साथ दिनुपर्ने होइन र ? नगरपालिकाको सफलताको श्रेय त सरकारलाई पनि जान्छ । फुटपाथ पसल हटाउन खोज्दा, अदालतले हटाउन पाइँदैन भन्यो । बागमती किनारमा अनधिकृत रूपमा बसेका सुकुम्बासी बस्ती खाली गर्न खोज्दा पनि अदालतले रोक्यो । नेपालमाथि आघात पर्ने भारतीय फिल्म चल्न नदिने विषय उठाएर राष्ट्रियताको पक्षमा उभिॅदा सर्वोच्चले उनको अडान विपरीतको निर्णय दियो । योभन्दा लाजमर्दो के होला ? हिन्दी फिल्मका लेखकले नेपालभारतको भूभाग भन्दा समेत सरकारले विरोध गर्न सकेन । राष्ट्रिय स्वतन्त्र पार्टीका अध्यक्ष रवि लामिछानेले त संसद्मा भूभागको विषयलाई सानो कुराले संकेत गरे । मेयर बालेनले गर्नुपर्नेचाहिँ के हो ? दल र त्यसका नेताहरूले गरेका गल्तीहरूमा ताली बजाएर बस्नुपर्ने हो ? पुरुषोत्तम घिमिरे, जोरपाटी, काठमाडौं"
कृत्रिम पोखरीले वन्यजन्तुलाई राहत,"वर्षायाम सुरु भएर पनि मनसुन सक्रिय भइनसकेको यो समय खानेपानीको अभावले मानिस त काकाकुल छ नै नेपालका वनजंगलमा रहेका वन्यजन्तुको अवस्था झन् कस्तो होला । मानिसले त वैकल्पिक उपाय अपनाउनुपरेको अवस्थामा काकाकुल वन्यजन्तु जो पूरै प्रकृतिमा निर्भर छन्, उनीहरू पानीको खोजीमा जोखिमपूर्ण लामो यात्रा गर्न विवश हुन्छन् । जो यसो गर्न सक्दैनन्, उनीहरूसँग मृत्यु कुर्नुबाहेक अर्को कुनै उपाय हुँदैन । बर्दिया र पर्सा राष्ट्रिय निकुञ्जभित्र रहेका वन्यजन्तुलाई भने निकुञ्जले नै ठाउँठाउँमा कृत्रिम पोखरी निर्माण गरिदिएकाले धेरै नै राहत महसुस गरेको हुनुपर्छ । बर्दिया निकुञ्जभित्र १ सय ८० वटा पोखरी निर्माण गरिएको रहेछ । निकुञ्जका मुख्य फाँटा नजिक यस्ता पोखरी निर्माणसँगै मचान पनि निर्माण गरिदिएकाले बाघ अवलोकनका लागि आएका पर्यटकहरू दिनभरि मचानमा बस्न पनि पाउँदा रहेछन् । बर्दिया निकुञ्जका प्रमुख संरक्षण अधिकृत अशोक भण्डारीका अनुसार यसले बाघको संख्या वृद्धिमा सघाएको छ । पोखरी र घाँसे मैदान व्यवस्थापनले वन्यजन्तुबीच आहार र पानीका लागि हुने द्वन्द्वमा कमी आएको छ । त्यस्तै ठाकुरद्वाराका भीम चौधरीका अनुसार यहाँ निर्मित पोखरी, बाघ अवलोकन गन्तव्य बनेको छ । दिनमा एक पटक बाघ पोखरीमा पानी पिउन आउँछ । उनले भनेका रहेछन्, पोखरीकै कारण बाघ अवलोकन सहज भएको छ । निकुञ्जका सूचना अधिकारी आशिष न्यौपानेका अनुसार निकुञ्ज अन्तर्गत कर्णाली र बबई नदी त छन् तर वन्यजन्तुको बासस्थानबाट नदी धेरै टाढा पर्दछन् । न्यौपानेका अनुसार मानव निर्मित पोखरीमध्ये ४५ वटामा बाह्रै मास पानी उपलब्ध गराउन बोरिङ राखिएको छ । बोरिङ चलाउन सोलार (सौर्य उर्जा) जडान गरिएको छ । यसबाहेक वर्षात् को पानी संकलन गर्न पोखरी निर्माण गरिएको छ । बर्दिया र पर्सा राष्ट्रिय निकुञ्जभित्रको यो प्रयास सराहनीय छ । यस्तो सकारात्मक प्रयास अन्यत्र पनि गर्नुपर्ने देखिन्छ । निकुञ्जलाई धन्यवाद छ । वीरेन्द्र सुवाल, ब्यासी, भक्तपुर"
"मलाई सिर्फ, मलाई स्वीकार !","भगवान् नपुकार,मलाई पुकार कसैलाई नस्वीकार, मलाई स्वीकारभक्त होऊ वा अभक्त होऊशक्त होऊ वा अशक्त होऊबिन्दास जीवनका लागि एक मात्र तिमीलेमलाई सिर्फ, मलाई स्वीकार !जे मन लाग्छ तिमी त्यही गरमेरो नाम भनिदेऊ, नमान डरआउनु मात्र पर्छ मेरो वरवरजोगाउने म छु मेरो भर परम रंग फेर्छु, म ढंग फेर्छुमेरो चाल हेरेर पाइला चाल्ने गर !उसलाई सिध्याएँ, त्यसलाई सिध्याएँआफ्नैलाई सिध्याएँ, देशलाई सिध्याएँफरक रंगमा मजस्ता अरू छन्कोही भित्र गर्छन्, कोही बाहिर गर्छन्म कोही चिन्दिनँ प्रेम चलाउने !हामीभित्रको म हुँ देश चलाउने ! इन्द्रकुमार श्रेष्ठ, कमलाकुञ्ज, ओखलढुंगा"
मिटरब्याजीको व्यथा र कानुनको कथा,"तराईमधेशतिर प्रचलित लोकोक्ति अनुसार, पुरोहित, नदी र बनियाँ एक ठाउँमा भेला भएपछि (नयाँ) गाउँको निर्माण हुन्छ । नगद वा जिन्सी ऋण दिनेलाई स्थानविशेषमा साहुकार, महाजन, बनियाँ, सेठ आदि नामले पुकारिन्छ । मानिसले सामूहिक जीवनयापन गर्न थालेदेखि नै आफ्ना सबै आवश्यकता आफैंले मात्र पूरा गर्न नसकी परावलम्बी पनि हुँदै जाँदा कर्जामुखी अर्थ व्यवस्था (क्रेडिट इकोनमी) को उत्पत्ति र विकास भएको हो । प्राचीन कानुन मनुस्मृतिमा श्रम विभाजनसहित मानिसलाई चार वर्णमा विभाजन गरी कृषि एवं व्यापारको क्षेत्राधिकारप्राप्त वैश्यलाई मात्र ऋणको ब्याज लिन पाउने व्यवस्था गरिएको थियो । त्यस बेला ब्याजलाई कुसिदम भनिन्थ्यो । ब्याज बढ्दै जाँदा एकपटक लिएको रकमको दुई गुणाभन्दा बढी लिन हुँदैन भन्ने सीमा तोकिएको थियो । सबै भूगोल, सभ्यता र धर्ममा ऋण र ब्याजबारे बोलिएको, नियमन गरिएको र रोक लगाइएको देखिँदा यो सार्वकालिक र सार्वभौम रहेको बुझिन्छ । इस्लाम धर्ममा ब्याज लिनु हराम हो । ओल्ड टेस्टामेन्टमा यहुदीहरूबीच ब्याज लिनदिन बन्देज भए पनि अन्यसँग ब्याज लिनदिन कुनै अवरोध गरिएको छैन । बाइबलमा गरिबसँग ब्याज लिनुलाई निन्दा गरिएको छ । शुक्र नीतिसहितका नीतिकारहरूले लेनदेन व्यवहार गर्दा लिखत (ऋणपत्र) को अनिवार्यतालाई जोड दिएको देखिन्छ । संस्कृत साहित्यमा ऋण लगाई ब्याज खाएर जीविका चलाउने व्यक्तिलाई कुसिदक भनिएको छ जसले लेनदेन व्यवहारको प्राचीनताको पुष्टि गर्छ । नीतिकार बृहष्पतिले गरिबको अवस्थालाई उपेक्षा गरी ब्याजको बोझ थप गर्नुलाई निन्दनीय मानेका छन् । नेपालको ग्रामीण समाजको कर्जा बजार सदियौंदेखि लेनदेन व्यवहार भनिने धितो नलेखिएको तमसुकका आधारमा चलिआएको थियो । साहुकार, महाजनले बढी ब्याजदर लिने गरे पनि बहुसंख्यक सुविधाविहीन विपन्न ग्रामीण समाजको नगदको अड्कोपड्को फुकाई गर्जो टारिदिने यिनै थिए । कुनै जाकटी नराखी असामीलाई विश्वास गरी (कपाल हेरेर) दिएको धनको तमसुक भएकाले त्यस्तो कागजको नाम नै कपाली रहन गएको हो । यस्तो तमसुकको साउँब्याज उठ्तीपुठ्तीमा जोखिम हुनाले दसौंद ब्याजको सीमाभित्र नरही बढी ब्याज लिन साहुले विभिन्न तरकिब गर्ने गरेको हो र मिटर ब्याज त्यसैमध्येको हो । अन्तर्राष्ट्रिय फिनान्सियल सम्बन्ध मा डेटट्र्याप पार्ने गरी कुनै राष्ट्रलाई ऋण प्रवाह गर्नुलाई मिटर ब्याजको समानार्थी अंग्रेजी पदावली लोन सार्क प्रयोग गर्ने गरेको पाइन्छ (इज चाइना वर्ल्ड लोन सार्क ?, न्युयोर्क टाइम्स, २६ अप्रिल २०१९) । समाजलाई गतिशील, प्रगतिशील र विकासशील बनाउन धन प्राथमिक सामाजिक आर्थिक कारक तत्त्व हो । अधिकांश सामाजिकराजनीतिक क्षेत्रमा पुँजीको वर्चस्व भएको आजको परिवेशमा व्यक्तिका लागि धन एक मात्र चुनौती भएको छ । गरिबी र आयविहीनता, तुरुन्त धनको आवश्यकता, उतिखेरै नगदमा परिवर्तन गर्न सकिने जेथाको अभावजस्ता आर्थिक संकट तत्काललाई हल गर्न सरसापट, लेनदेन वा ऋणको खोजी स्वाभाविक निकास हुन्छ । आर्थिक मुस्किल सल्टाउने यो सरल मार्ग जस्तो लागे पनि दीर्घकालीन रूपमा यो विविध जोखिम जोडिएको निराशाजनक तौरतरिका हो । बैंकले पत्याउने जेथा नहुँदा एवं बैंकद्वारा निर्दिष्ट कागजी प्रक्रिया पुर्याउन नसक्दा लगायतका आधारकारणले साहुमहाजनबाट कर्जा लिनुपर्छ र साहुकारले छलकपट गर्दा मिटर ब्याजीको दुश्चक्रमा निरन्तर परिरहनुपर्छ । इतिहासमा प्रचलनमा रहेको साउँभन्दा ब्याज बढी असूल गरिने कर्जा प्रणालीको निरन्तरता मिटर ब्याज हो । छोटो अवधिका लागि प्रचलित दरभन्दा अत्यन्त बढी ब्याज पाउने गरी गरिएको लगानीलाई मिटर ब्याज कारोबार भन्ने गरिएको छ । साउँब्याज तिर्ने भाका छोटो भएकाले छोटो भाकामा नतिरे वा तिर्न नसके स्पिडोमिटर मा अंक बढेजस्तै गरी ब्याज रकम बढ्ने हुनाले यस्तो कारोबारलाई मिटर ब्याज भनिएको हो । जनजिब्रोको लवज मिटर ब्याज कारोबारलाई यस सम्बन्धी अध्यादेशले अनुचित लेनदेन नामकरण गरी आठवटा सम्भावित कार्यलाई सात वर्षसम्म कैद र सत्तरी हजार रुपैयाँसम्म जरिवाना सजाय हुने कसुरमा परिणत गरेको छ । भारतमा यस प्रकृतिका कसुरहरूमा तीन वर्षसम्म कैद सजाय हुन्छ । तीन वर्षभन्दा बढी कैद सजाय हुने कसुरका अभियुक्तलाई अदालतले सामान्यतः थुनामा राखेर मुद्दाको पुर्पक्ष गर्नुपर्छ । कसुरजन्य कार्यहरूमा लिएको रकमभन्दा बढी रकमको लिखत तयार पार्नु, ऋण असुल गर्न धम्की दिनु वा हिंसा वा शोषण गर्नु र ऋणीको घरजग्गा लिनुखानुसमेत समेटिएका छन् । पीडितले प्रहरीसमक्ष जाहेरी दिए पुग्छ, मुद्दा सरकारवादी भै चल्ने हुनाले पीडितलाई कुनै केहीको भार हुँदैन । मुद्दा चल्दाचल्दै पीडित र पीडक मिल्न पाउँछन् र मिलापत्रमा मुद्दा टुंगिन पनि सक्छ । ऋण लिनेदिने व्यवहारमा देखिएका विकृतिहरूलाई अंग्रेजी भाषामा युजरी शब्दद्वारा पनि सम्बोधन गर्ने गरिएको छ । जोसुकैले कर्जा दिँदा साउँभन्दा बढी ब्याज वा कानुनले तोकेको सीमाभन्दा बढी ब्याज लिने गरी गरेको व्यवहार युजरी हो । लोन सार्क पनि सीमाभन्दा बढी ब्याज लिनु नै हो तर ऋण असुल गर्दा कुनै पनि प्रकारको हिंसा वा शोषणको प्रयोग गरिएमा लोन सार्क हुन्छ । गिरोहहरू लोन सार्क हुन् । भारतमा जस्तै अध्यादेशले दुवै विकृतिलाई समेटेको छ । अनुचित लेनदेन आर्थिकसामाजिक असन्तुलनको उपज हो । यस प्रकृतिका कारोबारमा दुवै पक्षहरू समान हैसियतका हुन्छन् र गरिएको लेनदेनको व्यवहार उनीहरूको स्वतन्त्र इच्छाको परिणाम हो भन्ने अहिलेसम्मको अनुमानलाई अध्यादेशको व्यवस्थाले खण्डित गरी असामीको संरक्षण गरेको छ । राज्यले यो कुरालाई अरुचिकर मानेर कसुरको सूचीमा राखे पनि समाजलाई अरुचिकर छछैन, देखिन बाँकी छ । ऋण उपभोक्ताको हकहित संरक्षणका लागि अध्यादेश कोसेढुंगो हो तथापि कानुनको कार्यान्वयन नै यसको जीवन हो । कानुन बन्नाले मात्र अपराध नियन्त्रित हुँदैन । कानुन बनेको छँदै छ, सोहीबमोजिम आचरण नगर्नु जनताको भूल हो भनी विश्राम लिनु गलत हुन्छ । फौजदारी कानुनप्रति सबैको सहमति नहुन सक्छ तर बहुसंख्यकको सहमतिमा यो क्रियाशील हुन्छ । जस्तो गर्भपतन, समलिंगी विवाह वा बहुविवाह, छाउपडी र अनुचित लेनदेन जस्ता कार्यलाई कसुरमा रूपान्तरित गर्ने व्यवस्था सर्वमान्य हैन । समाजलाई स्थिर र एकताबद्ध बनाइराख्न फौजदारी कानुनले मध्यम नैतिकस्तरलाई आधार मानी बहुमतले अस्वीकार गरेका कार्यहरूलाई कसुर घोषित गर्ने गर्छ । समाजको व्यवहार बदल्न र प्रशिक्षित गर्न सामाजिक कार्यकर्ताहरू विशेष क्रियाशील हुनुपर्छ । समाजले कानुनको पालना गरेर यसलाई वैधता दिइरहेको हुन्छ । जस्तो सामाजिक व्यवहार (सुधार) ऐन२०३३ कानुन भएर पनि समाजले त्यसलाई वैधता दिएको छैन । बाल विवाह, जुवा सम्बन्धी कानुन, खाद्य पदार्थमा मिसावट सम्बन्धी कानुनको कार्यान्वयनमा समाजको सहयोग नहुँदा यो किताबमा मात्र सीमित छ । समाजका मूल्यमान्यतालाई उपेक्षा नगरी केही कुरामा समाजलाई परिवर्तन गर्ने र केहीमा समाजको आवश्यकता पूर्ति गर्ने व्यवस्थाहरू फौजदारी कानुनमा समेटिनुपर्छ । अनुचित लेनदेन को यो नयाँ कानुन कार्यान्वयन गर्न प्रहरी विशेष रूपमा परिचालित गरिनुपर्छ । कुनै कुरा अपराध ठहरिन र ठहर्याउन समाजका बहुसंख्यकले त्यसको नियन्त्रण र दमन भएको देख्न चाहनुपर्छ । प्रहरीलाई अपराधको सूचना गर्नेनगर्ने भन्ने कुरा प्रहरीप्रतिको जनविश्वासमा पनि भर पर्छ । प्रहरीको कार्यक्षमतामा जनआस्था कम भएमा उजुरी दिने प्रवृत्ति कम हुन्छ । प्रहरी शक्ति जति कार्यदक्ष र सफल हुन्छ, सूचना दिने प्रवृत्ति पनि उति नै बढेर जान्छ । अनियमितताहरू सार्वजनिक हुँदा ठूलो जनचासो र हल्ला हुने हाम्रो समाजमा भौतिक सबुतभन्दा धेरैभन्दा धेरै साक्षीको भनाइ राख्ने र मुद्दा दर्ता गर्दा अत्यन्तै कमजोर बनाएर अदालतलाई जिम्मा लगाउने गरिन्छ । साक्षीहरूको मूल्यांकन निजहरूले दिएको प्रमाणका आधारमा गरिन्छ, संख्याका आधारमा हैन । मिटर ब्याजी कारोबारमा साहु र असामी बराबरीको धरातलमा रहेर तमसुक नबन्नु नै अनुचित लेनदेन को थालनी हो । जाकटी राख्न चलअचल जेथा नभएको गरिब, निरक्षर, सीमान्तकृत वर्ग वा समूहको वा एकल महिला वा वृद्धवृद्धा गाउँठाउँको साहुकार वा महाजनसमक्ष विवाह, बिरामीजस्ता अकस्मात् आइपरेका गर्जो टार्ने नगदका लागि याचना गर्न जाँदा साहुको सर्तमा ऋण प्रवाह हुने गर्छ । कतिपय अवस्थामा ऋण साक्षरता र अचल जेथा भएका तर तत्काल नगदको अभावले अप्ठ्यारो आर्थिक संकट बेहोर्नुपरेका मानिसहरू पनि मिटर ब्याजीको दुश्चक्रमा पर्ने अवस्था रहन्छ । यो कारोबारमा असामीलाई ऋण लिन साहुले बाध्य पारेको अवस्था हुँदैन तर असामीको दुर्भाग्यको फाइदा साहुले लिन्छ । त्यसैले यो अनैतिक पनि छ । गरिबीमा बाँच्नुको अर्थ निरन्तर हिंसाको खतरामा बाँच्नु पनि हो । द हिन्दु मा प्रकाशित समाचार अनुसार, भारतको तमिलनाडु राज्यमा सन् २००३ मा प्रोहिबिसन अफ चार्जिङ इग्जरबिटन्ट इन्टरिस्ट एक्ट जारी भएपछिको ११ वर्षको अवधिमा जम्मा १,५३१ अनुचित लेनदेन मुद्दा दायर गरिएकामा २० वटामा अदालतले दोषी ठहर गरेको आँकडा छ । फौजदारी न्याय प्रशासनको मूल उद्देश्य भनेको अपराधीहरूको कार्यलाई समाजमा प्रदर्शनी गरेर समाजका बहुसंख्यक सदस्यलाई कानुन पालना गर्न सतर्क गराउनु हो । अनुचित लेनदेन लाई कसुर घोषित गर्ने कार्य पहिलो कदम हो । पढेलेखेका, राम्रो आर्थिक र सामाजिक पृष्ठभूमि भएका, समाजमा सम्मानित जीवन व्यतीत गरिरहेका व्यक्तिहरूमा पक्राउ परिने र दण्ड भोग्नुपर्ने सम्भावना बढी भएमा अपराध हुने गर्दैन । अदालती कारबाहीमा लिखतको प्रमाणलाई सर्वोत्तम प्रमाण मानेर मुद्दा फैसला हुन्छ । लिखतको प्रमाणलाई खण्डन गर्न सक्ने वस्तुगत प्रमाण अनुसन्धानले संकलन, संरक्षण र परीक्षण गर्न सकेको अवस्थामा मात्र अनुचित लेनदेन ठहर हुन सक्छ । बरू सयजना कसुरदार छुटून् तर एक जना निर्दोषलाई दण्डित गर्नु नपरोस् भन्नेमा अदालत सतर्क हुन्छ । अधिकारी सोलुखुम्बु जिल्ला अदालतका न्यायाधीश हुन् ।"
जसपा विधान अधिवेशन र जनअपेक्षा,"जसपा नेपालको पहिलो विधान अधिवेशन यही असार १०१२ मा काठमाडौंमा हुँदै छ । विधान अधिवेशनले नेपाली जनताका धेरै आशा र जिज्ञासाहरूलाई सम्बोधन गर्नुपर्ने हुन्छ । जसपाकोे वैचारिक अस्पष्टता चिर्दर् ैपरिवर्तित समय र सन्दर्भअनुकूलको व्याख्याविश्लेषण गर्न विधान अधिवेशनले केही ठोस र वैज्ञानिक प्रस्तावहरू गर्नुपर्ने देखिन्छ ।प्रस्तावित विधान र अवधारणापत्र तथा घोषणापत्र अनुसार जसपा नेपाल समाजवादी लोकतान्त्रिक पार्टी हो । समाजवाद जसपा नेपालको ढुकढुकी हो । तर पनि जसपा कतिपय सवालमा स्पष्ट देखिँदैन । उदाहरणका लागि, हामी जसपा नेपाललाई लोकतान्त्रिक समाजवादको दर्शनमा आधारित दल बनाउन चाहन्छौं कि समाजवादी लोकतन्त्रमा आधारित ? यहाँनेर कन्फ्युजन छ । संघीयता, सुशासन र समृद्धिको सिद्धान्त अवलम्बन गरेर कसरी मधेश र सिंगो नेपालका आदिवासी जनजाति, दलित, महिला र मुस्लिम लगायतका क्षेत्र, समुदाय, लिंग र धर्मप्रति व्याप्त विभेद, अन्याय र अत्याचार अन्त्य गर्न सक्छौं ? कसरी न्यायपूर्ण र गतिशील समाज निर्माण गर्न सक्छौं ? जसपा नेपाल यी सवालहरूमा वैचारिक एवं सैद्धान्तिक तवरले स्पष्ट भएर मात्र अगाडि बढ्नुपर्छ ।जसपा नेपाललाई यस्तो पार्टीका रूपमा निर्माण गरौं जसको स्पष्ट राजनीतिक एजेन्डा होस् । पार्टीका सम्पूर्ण सदस्य पार्टीले अख्तियार गरेको विचार र सिद्धान्तमा अटाउन सकून् । राजनीतिक, आर्थिक, सामाजिक र सांस्कृतिक बदलावहरूबारे दार्शनिक स्पष्टता र सुस्पष्ट धारणा बन्न सकोस् । समाजको हरेक पक्षबारे सही राजनीतिक दृष्टिकोण र मौलिक समझ बन्न सकोस् । पार्टीका प्रत्येक सदस्यलाई आफ्नो गन्तव्य र बाटोबारे राम्ररी थाहा होस् । सबै जातजाति, समुदाय, क्षेत्र, लिंग र धर्मले जसपा नेपालमा आफ्नो अपनत्व र प्रतिनिधित्व भएको महसुस गर्न सकून् । आधुनिक युगसुहाउँदा, विज्ञानप्रविधिका सबै सुविधा उपलब्ध होऊन् । पार्टीको आयव्यय कोष र आर्थिक स्रोतसाधन पारदर्शी होऊन् । अध्ययन र प्रशिक्षणको चुस्त व्यवस्था होस् । पार्टी सञ्चालन पुरानो ढर्रा, शैली र तौरतरिकाबाट नभई आधुनिक र समयसुहाउँदो किसिमले होस् । दर्शन, नीति, सिद्धान्त, सडक, सदन र संगठनमा मधेशलाई आधार बनार्ईर् पहिचान र संघीयताको नेतृत्व गरिरहेको जसपा नेपालमा अझै वैचारिक निखार आउनुपर्छ । मधेशमा रहेका अन्य मधेशी दल र देशका तीन ठूला पार्टी कांग्रेस, एमाले तथा माओवादीसँग प्रतिस्पर्धा गर्न सक्ने कार्यकर्ता र संगठन निर्माण गर्न सक्नुपर्छ । त्यसका लागि निरन्तर अभ्यास, अभियान र प्रशिक्षण जरुरी छ ।भर्खर घोषित समाजवादी मोर्चाबारे नेपाली जनतामा, खास गरी मधेशमा विकसित भैरहेको अविश्वास र भ्रमबारे पार्टीले स्पष्ट पार्न जरुरी छ । समाजवादी मोर्चाको गन्तव्य र यात्रा (शैली) बारे नेतृत्ववर्गले समयमै अन्तरक्रिया र प्रशिक्षण दिन जरुरी छ । विपक्षीबाट फैलाइन सक्ने अफवाह र भ्रम समयमै चिर्न सक्नुपर्छ । समाजवादी मोर्चालाई कम्युनिस्टको एकता भन्दै हल्ला फिँजाइएकाले यसबारे जनताबीच बेलैमा स्पष्ट पार्न सक्नुपर्छ । जसपा कम्युनिस्ट कित्तामा गएको होइन, अरू राजनितिक शक्तिहरूलाई समाजवादी कित्तामा ल्याउन सफल भएको हो । यस मोर्चाका माध्यमले हाम्रा स्थापनाकालदेखिका मुद्दाहरूलाई सम्बोधन गराउन सहज हुनेछ । समाजवादी आन्दोलनलाई सही मार्ग र माध्यम दिन सकिएन भने मधेशसहित सम्पूर्ण देश भोलि अनियन्त्रित भेलमा डुब्न सक्ने खतरालाई ध्यानमा राखी पार्टी नेतृत्वले सुझबुझका साथ समयमै होसियारीपूर्वक रणनीति बनाउन सक्नुपर्छ । पार्टी नेतृत्वले आफ्नो नेतृत्व क्षमता प्रदर्शन गर्ने र दूरदृष्टि साबित गर्ने उपयुक्त समय यही हो । यति बेला चुकियो भने हामी फेरि उठ्नै नसक्ने गरी पछारिन्छौं ।अहिले मधेशको मात्र होइन, समग्र देशकै राजनीतिक डायनामिक्स बदलिएको छ । पहाडमा रास्वपा र राप्रपा तथा मधेशमा जनमत र नागरिक उन्मुक्ति पार्टीको उपस्थितिका कारण समग्र राजनीतिक माहोल तरंगित भएको छ । युवा सहभागिता मात्र नभई युवा नेतृत्व बढेको छ । यससँगै परम्परागत र अवसरवादी नेतृत्वमा चुनौती थपिएको छ । समय छँदै आफ्ना कमीकमजोरी हटाए मात्र चुस्तदुरुस्त र तन्दुरुस्त भएर प्रतिस्पर्धामा आउन र विगतको साख जोगाउन सकिन्छ । परिस्थितिको गम्भीरता जसपाले मात्र होइन, देशकै स्थापित राजनितिक दलहरूले मनन गर्नुपर्ने देखिन्छ । तर के पनि भुल्नु हुन्न भने, अस्थिर दलहरू र अविश्वसनीय नेतृत्व खहरे खोलाझैं सुरुमा निकै जोसिने गर्छन् तर समयसँगै सेलाउँदै जान्छन् । दर्शन, नीति, विचार, सिद्धान्तबिनाको पार्टी क्षणिक उत्तेजनाजस्तै हुन्छ, एक छिनमै हराएर जान्छ । मधेशमा समाजवादी एकताको सूत्रधारका रूपमा जसपा नेपाल र यसका अध्यक्ष उपेन्द्र यादव अघि सर्नुपर्छ । यसका लागि अध्यक्ष यादवले आफ्नो मनमस्तिष्क फराकिलो पार्नुपर्छ । उहाँले समग्र मधेशलाई समेट्न सक्नुपर्छ । सिद्धान्त र विचार मिल्ने सम्पूर्ण दललाई एकसूत्रमा बाँधी मधेशलाई एउटा सशक्त राजनीतिक पक्षका रूपमा खडा गर्नु यादवको युगीन अभिभारा हो । मधेशी जनताको एकताको चाहनालाई पूरा गर्ने दायित्व पनि उहाँकै काँधमा छ । मधेशी एकता आजको आवश्यकता मात्र होइन, बाध्यता पनि हो । मधेशी एकता थप अधिकारप्राप्तिका लागि, प्राप्त अधिकारहरूको रक्षाका लागि एवं त्यसपछि मधेश निर्माण र समृद्धिका लागि अत्यावश्यक छ । संघीयतामाथि भइरहेको षड्यन्त्र र प्रहार रोक्न पनि संघीयताको जननी समग्र मधेश सशक्त हुनैपर्छ । अनि मात्र हामी संघीयताको मर्म र भावना अनुसार राज्य पुनःसंरचना आयोगको प्रतिवेदनले छ टुक्रामा टुक्र्याएको मधेशलाई समेट्न सक्छौं । केवल राज्यलाई गाली गरेर हामी आफ्नो जिम्मेवारी र दायित्वबाट पन्छिन मिल्दैन । मधेश र पहाडमा बजेट र नीतिकार्यक्रम उस्तै जान्छÙ पहाडमा विकास, शिक्षा र चेतनाको दायरा फराकिलो हुँदै गइरहेको छ तर मधेशमा दिनप्रतिदिन विकृति, विसंगति, अशिक्षा र अविकासले प्रश्रय पाइरहेको छ । मधेशका स्कुलकलेजहरू नियमित पठनपाठन र अनुशासन अभावका कारण दिनानुदिन धराशायी भइरहेका छन् । बाटोघाटो, सडक, यातायात जीर्ण छ । बीस किलोमिटर यात्रा गर्न एक घण्टा लाग्छ । सरकारी कार्यालयहरूमा अनियमितता र भ्रष्टाचारले जरो गाडेको छ । दाइजो, बोक्सी, छुवाछुत र अन्धविश्वासजस्ता सामाजिक कुरीति उत्कर्षमा छन् । यी र यस्ता विकृतिविसंगतिबारे हामी र हाम्रो नेतृत्व बोल्ने कि नबोल्ने ? मलाई लाग्छ, जसपा नेपालले यसको थालनी यही प्रथम विधान अधिवेशनबाट गर्न सक्नुपर्छ । मधेशका युवाहरूमा व्याप्त विकृति, विसंगति, दुर्व्यसन र अराजकतालाई समयमा रोक्न सकिएन भने भोलिको मधेश डरलाग्दो र सम्हाल्नै नसकिने हुन्छ । गरिबी, अशिक्षा, अन्धविश्वास र अराजकतासँग लड्न सामाजिक चिन्तन र युवा जागरणको सेन्स भएको राजनीतिक दल जरुरी छ । यस विधान अधिवेशनलाई नीति, विचार, सिद्धान्त र संगठन संरचनाको विषयमा केन्द्रित गराउन सके मात्र जसपा नेपालले राष्ट्रिय राजनीतिमा नयाँ उचाइ प्राप्त गर्न सक्छ । जसपा नेपालले स्थापनाकालदेखि नै संघीयता, सुशासन, समृद्धि र समाजवादको मान्यतावरिपरि आफ्नो नीति तथा कार्यक्रमको विकास गर्दै आएको छ । यी चारवटा अवधारणा जसपा नेपालका नीति र सिद्धान्त हुन् । आधुनिक पहिचानवादी राजनीतिको सर्वाधिक शक्तिशाली अवधारणा पनि यही नै हो । यही स्थापित मान्यताका आधारमा श्वेतहरूको साम्राज्य भएको संयुक्त राज्य अमेरिकामा काला बाराक हुसेन ओबामा राष्ट्रपति भए ।समाजवादी लोकतन्त्र जसपा नेपालको दर्शन हो, जसको केन्द्रमा जनता हुन्छ । दुई दशकयता हाम्रो नेतृत्वमा मधेश लगायत थरुहट र अन्य ठाउँमा भएका अधिकारवादी आन्दोलनले धेरै उपलब्धि हासिल गरिसकेका छन् । संघीयता, समावेशिता, समानुपातिक प्रतिनिधित्व, पहिचानको सुनिश्चितता जसपा नेपालका उपलब्धि हुन् । यी उपलब्धिहरूलाई रक्षा तथा संस्थागत गर्नु हाम्रो पहिलो दायित्व हो । त्यस्तै, आफ्नो विविधताको सम्मान, सम्बोधन र व्यवस्थापनका लागि संघर्षरत रहिरहनुसमेत हाम्रो कर्तव्य हो । सामाजिक न्याय, अर्थपूर्ण सहभागिता, समानुपातिक समावेशिताको सुनिश्चितता जसपा नेपालको कार्यभार हो । समावेशी लोकतन्त्रमा सबै पक्ष र समुदायलाई राज्यसत्ताको मूलधारमा समावेश गरिन्छ । त्यस्तै, उदार लोकतन्त्रमा व्यक्तिको स्वतन्त्रतालाई बढी जोड दिइन्छ । तर, समावेशी लोकतन्त्रले व्यक्तिको अधिकारका साथै उसको समुदायका पक्षमा समेत वकालत गर्छ । सामाजिक सुरक्षा, सांस्कृतिक अधिकार र सहभागिताजस्ता महत्त्वपूर्ण एजेन्डाहरू समावेशी लोकतन्त्रका पक्ष हुन् । यसले सामाजिक द्वन्द्व, असमानता र विभेदलाई अन्त्य गर्छ । र यसैको जगमा जसपा नेपालले मधेशका साथै समग्र देशको आर्थिक विकास र समृद्धिको आधार तय गर्नुपर्छ ।विधान कुनै पनि राजनीतिक दल र नेतृत्वलाई मार्गदर्शन दिने सहमतिको दस्तावेज हो । जसपा नेपालले पहिलो पटक लगभग एक हजार प्रतिनिधिहरूको सक्रिय सहभागिताबाट आफ्नो विधान बनाउन गइरहेको छ । सैद्धान्तिक, वैचारिक एवं दार्शनिक रूपले स्पष्ट तथा नीति, कार्यक्रम र सांगठनिक रूपले चुस्तदुरुस्त र व्यवस्थित जसपा नेपाल हामी सम्पूर्ण नेता, कार्यकर्ता, शुभेच्छुक र आम जनताको चाहना हो । यही पहिलो ऐतिहासिक विधान अधिवेशनबाट भद्रगोल, अनुशासनहीन, षड्यन्त्रकारी, द्वन्द्वले भरिपूर्ण, निरीह र लाचार पार्टीको अन्त्य भई अनुशासित, सुशासित र सुसंगठित जसपा नेपालको पुनर्निर्माण हुन सकोस् ।मण्डल जसपा नेपालको राजनीतिक समिति सदस्य हुन् ।"
प्लास्टिक प्रदूषण र समाधान,"संसारमा प्लास्टिक सन् १८६९ देखि उत्पादन हुन थालेको हो तर १९५० को दशकमा आएर मात्र यसको उत्पादनमा तीव्रता आयो । १९५० मा धेरै सानो परिमाण अथवा ०३५ मिलियन मेट्रिक टन उत्पादन भएको थियो भने २०१६ मा ३३५ मिलियन मेट्रिक टन । २०२२ मा ४०० मिलियन टन उत्पादन भएको थियो । यत्रो परिमाणमा उत्पादन भएको प्लास्टिक प्रयोग भइसकेपछि कहाँ जान्छ ? यो प्रकृति र वातावरणलाई दूषित पार्ने फोहोरमैलाका रूपमा जम्मा हुने गरेको छ ।आहिले प्रतिवर्ष संसारभर ३० करोड टन प्लास्टिक उत्पादन हुने गरेको छ, जुन ९ अर्ब मानिसको तौल बराबर हो । संसारमा प्रतिदिन १० लाखवटा प्लास्टिक बोतल (पिउने पानीमा प्रयोग हुने) बिक्री हुने गरेको छ । अझ हामीले सामानहरू किन्दा प्रयोग गरिने पातलो पोलिथिन ब्याग संसारभर एक वर्षमा लाखौं टन उत्पादन हुने गरेको छ । संसारमा हालसम्म उत्पादन भइरहेका प्लास्टिकका सामानहरूमध्ये ५० प्रतिशत प्लास्टिक पुनर्प्रयोग गर्न नसकिने खालको हुन्छ । त्यसमध्ये १० प्रतिशतलाई मात्र पुनर्प्रयोगमा ल्याउन सकिन्छ । यसको मतलब, सम्पूर्ण उत्पादित प्लास्टिकमध्ये ९० प्रतिशत वातावरण प्रदूषणको मुख्य कारक तत्त्वका रूपमा प्रत्येक वर्ष बढ्दै गइरहेको छ । प्लास्टिकको प्रयोग संसारभर भए पनि दक्षिणपूर्वी एसियाली देशहरूमा बढी हुने गरेको छ । दक्षिणपूर्वी एसियाली देशहरूका १० ठूला नदीहरूबाट समुद्रहरू अत्यधिक प्रदूषित भइरहेका छन् । यसले गर्दा यी नदीहरू जोडिने समुद्री भागका जलचरहरूको खाना प्लास्टिक हुने गरेको छ भने समुद्रमा माटोभन्दा प्लास्टिकको परिमाण बढी हुने जोखिम बढ्दै गइरहेको छ । प्लास्टिक उत्पादनका मुख्य कच्चा पदार्थ हुन् विभिन्न रासायनिक पदार्थ, खनिज तेल, प्राकृतिक ग्यास र कोइला । प्लास्टिक खास गरी सेन्थेटिक अथवा अर्धसेन्थेटिक जैविक पदार्थहरूबाट बनेको हुन्छ । प्लास्टिकका विभिन्न सामान बनाउने बेलामा पोलिथिन, पोलिभिनाइल र पोलिस्ट्रिनजस्ता दूषित पदार्थहरूको अत्यधिक प्रयोग गरिएको हुन्छ । अझ डरलाग्दो त, प्लास्टिकका उत्पादनलाई आकर्षक बनाउन अति नै हानिकारक रसायन बेन्जिनजस्ता पदार्थहरूको पनि प्रयोग गरिन्छ जसका कारण मानव शरीरमा क्यान्सरजस्ता घातक रोगहरू लाग्ने सम्भावना बढ्दै गइरहेको छ । केराको बोक्रा कुहिन ३४ हप्ता मात्र लाग्छ भने पत्रिका कुहिन डेढ महिना । प्लास्टिकको बाल्टिन कुहिन भने ५० देखि ८० वर्षसम्म लाग्छ । मिनरल वाटरको बोतल कुहिन झन्डै ४५० वर्ष लाग्छ । पातलो पोलिथिन ब्याग पूर्ण रूपमा कुहिन २०० देखि १,००० वर्षर्सम्म लाग्ने तथ्य वैज्ञानिक अनुसन्धानबाट पत्ता लागिसकेको छ । त्यसैले प्लास्टिकसृजित फोहोरमैलाको उचित व्यवस्थापन नै आजको ठूलो चुनौती बनिरहेको छ । प्लास्टिकको समुचित व्यवस्थापनबाटै वातावरण सुधार्न सकिन्छ ।अल्पविकसित र विकसित देशहरूमा प्रयोग गरिने १२ प्रतिशत प्लास्टिक जलाएर मात्र नष्ट गर्ने चलन संसारभर चल्दै आएको छ र यो प्रवृत्ति स्वास्थ्यका लागि अति नै घातकसिद्ध भइसकेको छ । प्लास्टिकको धूवाँमा कार्बन मोनोअक्साइडजस्तो घातक ग्यास अत्यधिक मात्रामा हुन्छ । सहरी क्षेत्रहरूबाट उत्पादन हुने फोहोरमध्ये २५ प्रतिशत प्लास्टिकजन्य पदार्थ हुने गरेको छ, जुन कुहिन सक्दैन र जसका कारण अन्य फोहोरको मात्रा पनि बढी हुन्छ, त्यसको व्यवस्थापन खर्च पनि बढी लाग्छ । अझ प्लास्टिकजन्य फोहोरमैलालाई समयमै उचित व्यवस्थापन नगरिएमा जमिनमुनि ठूलो परिमाणको फोहोर जम्मा हुने र खोलानालाका माध्यमबाट समुद्रसम्म दूषित हुने हुन्छ । यसका कारण जलचरहरू अत्यधिक मात्रामा प्रभावित हुने गर्छन् । प्रायः देशमा प्लास्टिकजन्य फोहोरहरू जमिनमुनि गाड्ने चलन छ । यसबाट केही वर्षका लागि वातावरण प्रदूषण हटाउन सकिन्छ भने कालान्तरमा यसले जमिनमुनिको जलभण्डारलाई प्रदूषित गरेर वातावरणमा निकै प्रतिकूल असर पार्ने देखिन्छ ।भूपरिवेष्टित देशहरूलाई समुद्रको प्रदूषणबाट प्रत्यक्ष असर पर्दैन त भन्ने गरिन्छ तर यो बिलकुलै गलत हो, किनभने समुद्रमा पुग्ने प्लास्टिकहरू ५ मिलिमिटरका कणमा विभक्त हुन्छन् जुन विभिन्न माध्यमबाट पुनः हामीले खाने खानामा आइपुग्छन् । अर्को अध्ययनले के सिद्ध गरिसकेको छ भने, सामुद्रिक वाष्पीकरणसँगै बादलमा अति नै साना प्लास्टिकका कणहरू आउँछन् जुन वर्षात्, नदी, खानेपानीको मूल हुँदै पुनः हाम्रा घरका धारासम्म आइपुग्छन् । यस प्रकारको अप्रत्यक्ष प्रदूषणका कारण संसारभर क्यान्सर रोग बढ्ने गरेको छ । वैज्ञानिकहरूले के पनि दाबी गर्दै आएका छन् भने, प्लास्टिकका ५ मिलिमिटरका कणहरू वर्षा, आँधीबेहरीका माध्यमले संसारभर पुगिरहेका छन् र वातावरण प्रदूषण भइरहेको छ । संसारभरका मानिसहरूले प्रत्येक वर्ष ५० हजार ससाना प्लास्टिकका कणहरू श्वासप्रश्वास र खानाका माध्यमबाट लिने गरेका छन् । यी प्लास्टिकका कणहरूबाटै मानव शरीरमा नयाँनयाँ रोगहरू देखा परिरहेका छन् ।प्लास्टिक प्रदूषणबाट श्वासप्रश्वासमा परेको असर कम गर्न विकसित देशका मानिसहरू जागिसकेका छन् । प्रभावकारी, जिम्मेवार एवम् सशक्त सरकार भएका देशहरूले प्लास्टिकजन्य फोहोरमैलाको व्यवस्थापनका लागि अल्पकालीन र दीर्घकालीन योजनाहरू बनाउन थालिसकेका छन् । जुनसुकै देशले पनि गर्न सक्ने भनेको तत्कालै नियमित एवम् प्रभावकारी जनचेतना जागरण अभियान सञ्चालन नै हो । प्लास्टिक पुनर्प्रयोगका लागि सहयोग गर्ने, प्लास्टिकका सामान प्रयोग गर्ने निकायहरूलाई बढी कर लगाउने तथा सानो माइक्रोनबाट बनेका प्लास्टिकका सामानहरूको उत्पादनमा प्रतिबन्ध लगाउनेजस्ता प्रमुख सवालहरूलाई उच्च प्राथमिकतासाथ लागू गर्नु अत्यावश्यक भइसकेको छ ।नेपालमा प्लास्टिक प्रदूषणलाई अन्त्य गर्नका लागि धेरै सङ्घसंस्थाले काम गरिरहेका भए पनि प्लास्टिकजन्य प्रदूषण कम हुन सकेको छैन । विकासशील राष्ट्रहरूमा, विशेष गरी नेपालको परिस्थितिसँग मिल्दाजुल्दा २५ अफ्रिकी मुलुकले प्लास्टिक झोलामा लगाएको प्रतिबन्धलाई मात्र अनुसरण गर्न सके पनि हामीले यस्तो फोहोरमैलाबाट सृजित ५० प्रतिशत समस्या समाधान गर्न सक्छौं । नेपाल सरकारले २०७२ मा ३० देखि ४० माइक्रोनका प्लास्टिक झोलामा प्रतिबन्ध लगाए पनि उक्त निर्णय अझै लागू हुन सकेको छैन । स्थानीय सरकारका रूपमा रहेका गाउँनगरपालिकाहरूले अल्पकालीन र दीर्घकालीन योजना बनाई उक्त निर्णय कार्यान्वयन गर्न ढिलो भइसकेको छ । रञ्जित वातावरणविद् हुन् ।"
प्रधान न्यायाधीशका चुनौतीपूर्ण डेढ महिना,"आठ महिनादेखि कायममुकायम (कामु) जिम्मेवारीमा रहेका हरिकृष्ण कार्की असार १ गते सर्वोच्च अदालतको प्रधान न्यायाधीशमा नियुक्त भएका छन् । बहालवाला न्यायाधीशसहित २९ जनाको उजुरी तथा संसदीय सुनुवाइ समितिका दर्जनौं प्रश्न झेलेर अनुमोदित भएसँगै उनका लागि प्रधान न्यायाधीशको ढोका खुलेको हो । उमेरहदका कारण कार्की जम्मा ४९ दिन उक्त पदमा रहनेछन् । संविधानमा प्रधान न्यायाधीशको पद खाली हुनु एक महिनाअघि नै नियुक्तिको प्रक्रिया थाल्नुपर्छ भनिएको छ । तर संवैधानिक परिषद्ले समयमै प्रधान न्यायाधीशको सिफारिस नगर्दा न्यायालय झन्डै १६ महिना प्रमुखविहीन बन्यो । न्यायालयमा पेसी तोक्दा तथा मुद्दा छिन्दा भ्रष्टाचार गरेको, बिचौलिया हावी गराउन भूमिका खेलेको लगायतका आरोपमा तत्कालीन प्रधान न्यायाधीश चोलेन्द्रशमशेर जबराविरुद्ध २०७८ फागुन १ मा महाभियोग प्रस्ताव दर्ता भएपछि कामु प्रधान न्यायाधीश बनेका दीपककुमार कार्कीको पूरै कार्यावधि (करिब ८ महिना) कामुमै बित्यो भने त्यसपछि कामु बनेका हरिकृष्ण कार्कीले कामु प्रधान न्यायाधीशका रूपमा आठ महिना गुजारे । उनी सर्वोच्चको ३० औं प्रधान न्यायाधीशमा नियुक्त भएका हुन् । स्वतन्त्र न्यायपालिकालाई कानुनी शासनको आधारस्तम्भका रूपमा लिइन्छ । त्यसैले न्यायपालिका आफ्नो अधिकार प्रयोगका सम्बन्धमा राज्यका अन्य अंगबाट स्वतन्त्र र हस्तक्षेपविहीन हुनुपर्छ भनिन्छ । न्यायपालिकाको प्रमुख धरोहरका रूपमा प्रधान न्यायाधीश रहेका हुन्छन् । देशको समग्र न्यायप्रणालीलाई मार्गनिर्देशनका साथै नेतृत्व दिने अभिभारा प्रधान न्यायाधीशको हुन्छ । संविधानको धारा १३६ ले देशको समग्र न्याय प्रशासनलाई प्रभावकारी बनाउने अन्तिम जिम्मेवारी प्रधान न्यायाधीशको हुने भनेको छ । यसरी सिङ्गो न्याय प्रणालीलाई नेतृत्व दिनुपर्ने प्रधान न्यायाधीशको आत्मसम्मान र मनोबल उच्च नभई न्यायिक क्षेत्र चलायमान हुँदैन । तर कामुमै खुम्चिएर पदावधि सकिने सिलसिला लामो समय चलिरहँदा त्यसले कामु प्रधान न्यायाधीशको पदीय गरिमा र सृजनात्मक कार्यक्षमतामा प्रतिकूल प्रभाव पार्छ नै, न्याय प्राप्तिका दौरान त्यसको मूल्य मुलुकवासीले समेत चुकाउनुपर्ने हुन्छ । न्यायपालिका नागरिकको न्यायिक हकलाई व्यवहारमा उतार्ने राज्यको एक मात्र निकाय भएकाले स्वतन्त्र न्यायपालिकाबिना नागरिकका न्यायिक अधिकारहरू प्रचलनमा आउन सक्दैनन् । संविधानमा प्रधान न्यायाधीश पद खाली हुनुभन्दा एक महिनाअघि नै नियुक्तिको प्रक्रिया थाल्नुपर्छ भनिएको त्यो आसन निरन्तर हुनुपर्छ भनेरै हो तर अनेकौं बहाना बनाउँदै लामो समय कार्यपालिका तथा व्यवस्थापिकाद्वारा न्याय क्षेत्रलाई प्रन्याविहीन बनाइयो । विश्वका लोकतान्त्रिक मुलुकहरूले २७५ वर्षदेखि अवलम्बन गर्दै आएको शक्ति पृथकीकरणको सिद्धान्तको समेत बर्खिलाफ थियो त्यो । न्यायक्षेत्रमाथिको नियन्त्रणविरुद्ध बार एसोसिएसन विरोधमा उत्रियो, देशका सञ्चारक्षेत्रले न्यायक्षेत्रको समस्या सुल्झाउन सरकारको ध्यानाकर्षण गराइरहे । परिणामतः लामो समयदेखि न्यायक्षेत्रले बेहोरेको संकट हाललाई टरेको छ । अब सबैको ध्यान आगामी साउन २० सम्म कार्यकाल रहेका नयाँ प्रधान न्यायाधीशबाट न्यायक्षेत्रका समस्याहरूको कसरी समाधान हुन्छ भन्नेतिर सोझिएको छ । प्रधान न्यायाधीश कार्कीको कार्यकाल बढी चुनौतीपूर्ण किन छ भने, सरकारी रेकर्डमा कार्यकाल ५० दिन देखिए पनि १ महिनाअघिदेखि बिदामा बस्ने प्रचलन भएकाले पदीय जिम्मेवारी निर्वाह गर्ने समय उनलाई जम्मा १९ दिन मात्र रहन्छ । यद्यपि सुनुवाइ समितिमा न्यायपालिकाको गरिमा र विश्वास बढाउने प्रतिबद्धतासहित विस्तृत कार्ययोजना पेस गरेर केही अर्थपूर्ण काम पक्कै हुन्छ भन्ने आशा भने उनले जगाएका छन् । न्यायक्षेत्र समस्याग्रस्त रहेको यो पहिलो हैन, तर लामो समय न्यायिक नेतृत्व संकटमा पारिएकाले अहिले समस्या धेरै छन् । समस्याको प्राथमिकता निर्धारण गरेर लागिनहाले न्यायालय सुधारमा अपेक्षित परिणाम आउन सक्दैन । नागरिकलाई अदालतबाट न्याय पाइन्छ भन्ने विश्वास दिलाउनु कार्कीको पहिलो कर्तव्य बन्नुपर्छ । देशभरका अदालतमा १ लाख १८ हजार र सर्वोच्चमै २८ हजार मुद्दा फर्स्योट हुन बाँकी रहेको सञ्चारमाध्यममै आइरहेको विषय हो । न्यायाधीशले हेर्न नभ्याएको भन्दै पचासौं पटक पेसी सरेका तथ्यले समयमा न्याय पाउने जनताको हकलाई कुठाराघात गरेको प्रस्टै छ । अहिले सर्वोच्च लगायत सबै तहका अदालतमा ठूलो संख्यामा न्यायाधीश पदहरू रिक्त छन् । प्रक्रियागत ढंगले पदपूर्ति अघि बढ्छ नै, तर न्यायालयभित्र विकृति बढ्नुमा न्यायाधीश नियुक्तिको परिपाटीलाई पहिलो कारक मान्ने गरिन्छ । त्यसैले हरेक तहका अदालतमा योग्यता, क्षमता र कार्यसम्पादन र वरिष्ठताका आधारमा मात्र न्यायाधीश नियुक्ति गर्ने मापदण्ड बनाउनु जरुरी छ । संख्या मात्रै हैन, न्यायाधीशहरूको कार्यसम्पादनमा पनि सुधारको खाँचो छ । किनकि न्यायाधीशको अभावले मात्रै मुद्दा चाङ लागेको अवस्था पूर्ण सत्य हैन । समयमा फैसला गर्न न्यायाधीशहरू तयार नहुनुले पनि त्यो स्थिति ल्याएको हो । अंग पुगेका मुद्दा फैसला गरेर टुंग्याउनेभन्दा अनेकौं आदेश जारी गरेर लम्ब्याउने र फैसला अरू नै न्यायाधीशले गरून् भन्ने प्रवृत्ति धेरैजसो न्यायाधीशमा देखिन्छ । न्यायको खोजीमा अदालत पुगेको व्यक्ति जब अदालतकै पेरिफेरीमा वर्षौं भौंतारिनुपर्छ, अनेकौं कष्ट झेल्नुपर्छ भने न्यायालयप्रति उसको विश्वास कसरी बढ्छ ?अदालतभित्र ठूला भ्रष्टाचारका लागि बिचौलिया, वकिल तथा न्यायाधीशबीच ठूलै साँठगाँठ भएका खबरहरू बाहिर आइरहेका हुन्छन्, तर अरूको ध्यान नपुग्ने अदालतभित्रका सानातिना भ्रष्टाचारले पनि सेवाग्राहीको टाउको दुखाइरहेका गुनासाहरू पनि प्रशस्तै छन् । दैनिक जिम्मेवारीभित्रको नियमित कामका लागि समेत सेवाग्राहीसँग अतिरिक्त पैसा माग्ने, नदिए काम पन्छाइदिने, अर्को दिन आउन बाध्य बनाउनेजस्ता भ्रष्टाचारी मनोवृत्ति धेरैजसो फाँटमा व्याप्त रहेको सेवाग्राहीहरू बताउँछन् । मिसिलको नक्कल सार्ने, तारिख पेसी तोक्ने, एक ठाउँको फाइल अर्कोमा सार्नेजस्ता अति सामान्य कामका लागि समेत सेवाग्राहीबाट पैसा असुल्ने कर्मचारीको प्रवृत्तिले अदालतप्रति आम वितृष्णा बढ्दो छ । सेवाग्राहीको त्यस्ता गुनासा सुन्ने संयन्त्रबारे अदालतैपिच्छे प्रचार गरिए पनि कार्यान्वयन पक्ष फितलो रहँदा सेवाग्राहीले विश्वास गरेर उजुरी गरेको पाइँदैन । सेवाग्राहीको गुनासोउपर कडा सर्कुलर, छड्के अनुगमन, दोषी देखिएकालाई तत्काल कारबाही गर्ने थिति बसाले छिटै समाधान हुने समस्या हो यो । समग्र न्यायक्षेत्र महिलामैत्री हुन नसकेको बारेमा विगतदेखि नै चर्चा हुँदै आएको छ । कानुन बनाउने व्यवस्थापिकामा ३३ प्रतिशत महिला सहभागिता कार्यान्वयन भइरहँदा कानुन कार्यान्वयन गर्ने न्यायपालिकामा भने महिलाको उपस्थिति झिनो देखिन्छ । अहिले अदालतहरूमा न्यायाधीशको संख्या हेर्दा सर्वोच्चमा १५ प्रतिशत, उच्च अदालतहरूमा लगभग १४ प्रतिशत र जिल्ला अदालतहरूमा करिब ५ प्रतिशत महिला उपस्थिति देखिन्छ । कानुन निर्माणमा जस्तै कानुनको व्याख्याकार्यान्वयन गर्ने तहमा समेत महिलाको उपस्थिति मजबुत नभएकाले फैसलाहरूमा लैंगिक संवेदनशील कानुनहरूको सही व्याख्या हुन नसकी महिला सेवाग्राहीहरू पीडित बनेका प्रशस्तै उदाहरण छन् । महिला न्यायाधीशहरू नियुक्तिका लागि बाध्यात्मक व्यवस्था स्पष्ट गरी नतोकिएकाले त्यसको प्रभाव नियुक्तिमा देखिँदै आएको हो । त्यसैले न्यायक्षेत्रमा महिला सहभागिता बढाउन प्रयास हुनुपर्छ । पीडितले वास्तविक न्याय पाउने र पीडकले दोषउपर दायित्व निर्वाह गर्ने भनेको फैसला कार्यान्वयनपछि नै हो । तर यसमा हुने अत्यधिक ढिलासुस्तीले अदालतबाट फैसला भइसकेको लामो सयमसम्म पीडित न्यायकै पर्खाइमा र दोषीहरू दण्डसजाय र आर्थिक दायित्वबाट उन्मुक्त भइरहेको अवस्था छ । फैसला कार्यान्वयनको समग्र पाटोलाई छिटो टुंग्याउन कार्यपालिकासँग समन्वय गर्नु जरुरी छ । मुद्दा दर्तादेखि फैसला कार्यान्वयनसम्म न्याय प्रशासनसँग जोडिएको हरेक व्यक्तिलाई आचरण र कार्य सम्पादन सम्बन्धी तालिम दिनुपर्छ । कर्मचारीहरूको सीप, दक्षता, क्षमता बढाएर हरेकलाई कामप्रति संवेदनशील र जवाफदेह बनाउने उपाय अवलम्बन गर्नुपर्छ । विगतका तुलनामा अहिले अदालत सम्बन्धी कामकाज, जानकारी र कानुनी सामग्रीहरू धेरै हदसम्म डिजिटाइज्ड हुनु सराहनीय पक्ष हो तर कम कागजको प्रयोग गर्दै कागजविहीन अदालत स्थापनाको घोषित उद्देश्य पूरा गर्न अझ धेरै प्रयास हुनुपर्छ । विगतमा न्यायालय सुधारका लागि विभिन्न प्रतिवेदन पेस भएका छन्, जसको कार्यान्वयन नभएकैले न्यायालय समस्यामुक्त नभएको हो । स्वयं कार्कीकै संयोजकत्वमा गठित समितिले २०७८ मा पेस गरेको पछिल्लो बृहत् प्रतिवेदन पनि कार्यान्वयनको पर्खाइमा छ । यी प्रतिवेदनहरूको कार्यान्वयनमा लय बसाल्ने काम उनको कार्यकालमा हुने अपेक्षा छ ।संविधानले स्वतन्त्र न्यायपालिकाको प्रत्याभूति दिए पनि राज्यका अन्य दुई अंगबाट न्यायपालिकालाई नियन्त्रण गरिँदै आएको छ । देशको न्यायिक सर्वोच्चतामाथि सत्ता हावी हुने यस्ता दृष्टान्त पटकपटक दोहोरिइरहेका छन् । न्यायको सर्वोच्च निकायबाट जघन्य फौजदारी अपराधमा दोषी ठहर भएको व्यक्तिलाई कार्यपालिकाले आममाफी दिने प्रचलनले विधिको शासन र न्यायिक स्वतन्त्रताको धज्जी उडाएको छ । यी र यस्ता हस्तक्षेपविरुद्ध उभिन सक्ने गरी न्यायक्षेत्रको सुदृढीकरण प्रधान न्यायाधीशको प्राथमिकतामा पर्नुपर्छ । यी सबै अवस्था हेर्दा कार्कीको छोटो कार्यकाल निकै चुनौतीपूर्ण देखिन्छ । तर न्यायपालिका प्रमुखले उचित प्रणाली र नयाँ मानक स्थापित गरेर थोरै कार्यकालमा न्याय क्षेत्रलाई निरन्तर चलायमान र प्रणालीबद्ध बनाएका उदाहरणहरू धेरै देशमा पाइन्छन् । त्यस्तै दृष्टान्त रच्ने काम कार्कीबाट हुने अपेक्षा नेपालको न्यायक्षेत्रले राखेको छ । दृढ अठोट लिएर न्यायपालिका सुधारमा दीर्घकालीन प्रणाली बसाल्ने सुरुआत गर्न सके प्रधान न्यायाधीश कार्कीको छोटो चुनौतीपूर्ण कार्यकाल सुनौलो अवसरमा परिणत हुन नसक्ने होइन । थपलिया अधिवक्ता हुन् ।"
सार्क विश्वविद्यालयका ४ प्राध्यापक निलम्बित,"नयाँदिल्ली (कास) भारतको नयाँदिल्लीस्थित साउथ एसियन युनिभर्सिटीले विद्यार्थीको आन्दोलनलाई सघाएको आरोपमा चार प्राध्यापकलाई निलम्बन गरेको छ । गतवर्ष नोभेम्बरमा मासिक छात्रवृत्ति रकम बढाउनुपर्ने माग गर्दै विद्यार्थीले आन्दोलन गरेका थिए । आन्दोलनको अगुवाइ गरेको भन्दै त्यही बेला ६ जना विद्यार्थीलाई निलम्बित गरिएको थियो । उक्त विश्वविद्यालय दक्षिण एसियाली क्षेत्रीय संगठन (सार्क) अन्तर्गत सञ्चालित छ । सार्कका परियोजनामध्ये विश्वविद्यालय मात्रै सञ्चालनमा छ । तर, सार्कमा उत्पन्न समस्याहरूको असर विश्वविद्यालयमा पर्न थालेको धेरै भइसकेको छ । शिक्षक र विद्यार्थीमाथि गरिएको कारबाहीले सार्क विश्वविद्यालय विवादमा तानिएको हो । अर्थशास्त्र विभागका स्नेहाशीष भट्टाचार्य, कानुन विभागका श्रीनिवास बुर्रा, सामाजिक विज्ञान विभागका इरफानुल्लाह फारुकी र रविकुमारलाई गत साता निलम्बन गरिए पनि कारण भनिएको छैन । निलम्बनअघि उनीहरूलाई ४५ पानामा २ सय ४० वटा प्रश्न रहेको स्पष्टीकरण सोधिएको थियो ।विश्वविद्यालय स्रोतका अनुसार एउटा छानबिन समितिले चारै प्राध्यापकलाई दुई घण्टाभित्र त्यसको जवाफ दिन भनेको थियो । तर, उनीहरूले समयको माग गरेका थिए । आवश्यक प्रक्रियासमेत पूरा नगरी जुन १६ मा चारै जना प्राध्यापकलाई निलम्बन पत्र दिइएको हो । उनीहरू भारतीय प्राध्यापक हुन् । विश्वविद्यालयमा सार्क सदस्य राष्ट्रका शिक्षक र विद्यार्थी छन् । नेपालबाट पनि बर्सेनि विभिन्न संकायमा ५० भन्दा बढी विद्यार्थी यहाँ भर्ना हुन्छन् । विश्वविद्यालय प्रशासनको आकस्मिक कदमले शिक्षक र विद्यार्थीमा डर बढाएको एक नेपाली विद्यार्थीले कान्तिपुरसँग भने । प्रशासनको उक्त कदमलाई कसैले मन पराएको छैन, तर कोही बोल्न सक्ने स्थितिमा पनि छैनन्, उनले सुनाए, यस्ता घटनाहरूले कमजोर हुँदै गएको सार्क विश्वविद्यालयलाई थप धक्का पुर्याउने निश्चित छ ।शिक्षकमाथि गरिएको कारबाहीलाई पूर्वाग्रही मानिएको छ । कतिपय प्राध्यापक संघसंगठनले यसको विरोध गरेका छन् । गत नोभेम्बरमा विद्यार्थीहरूले महिना दिनसम्म छात्रवृत्ति रकम बढाउन धर्ना तथा प्रदर्शन गरेका थिए । शिक्षकमाथि विद्यार्थीलाई उक्साएर आन्दोलन गराएको आरोप छ । विश्वविद्यालयले स्नातकोत्तर तहका विद्यार्थीलाई ४, ५ र ७ हजार भारुका दरले फरकफरक मासिक रूपमा छात्रवृत्ति प्रदान गर्दै आएको छ । गरिब विद्यार्थीले पाउने छात्रवृत्ति रकमलाई ५ हजारबाट घटाएर ४ हजार बनाइएपछि विरोध चर्किएको थियो । विद्यार्थीले सबैलाई एक समान मासिक ७ हजार भारु दिनुपर्ने माग अघि सारेका थिए । सार्क गतिशील हुन नसक्दा विश्वविद्यालय संकटमा पर्दै गएको छ । सार्कको बैठक नबसेका कारण युनिभर्सिटी सञ्चालन गर्ने मुख्य संरचना गभर्निङ बडी को बैठक पनि बस्न सकेको छैन । लामो समयदेखि त्यसको अध्यक्ष नेपाल हो । युनिभर्सिटी गभर्निङ बडी को अध्यक्ष नेपालको विश्वविद्यालय अनुदान आयोगका प्रमुख छन् । तर, शिक्षक वा विद्यार्थीहरूलाई गरिएको निलम्बन प्रक्रियामा गभर्निङ बडी को अध्यक्षलाई जानकारीसमेत नदिइएको स्रोतले उल्लेख गरेको छ । भारतपाकिस्तानबीचको मतभेदका कारण सन् २०१४ पछि सार्कको बैठक नै भएको छैन । निमित्त सभापति, निमित्त उपसभापति र निमित्त रजिस्ट्रारकै भरमा विश्वविद्यालय सञ्चालित छ । यसअघि नयाँदिल्लीको चाणक्यपुरीमा रहेको विश्वविद्यालय केही महिनाअघि मैदनागढीस्थित आफ्नै भवनमा सरेको छ । यसको सबै पुँजीगत खर्च भारतले उठाएको छ । सञ्चालन खर्चमा ५० प्रतिशत भारत र नपुग ५० प्रतिशतमा बाँकी ७ देशले बजेट दिनुपर्ने व्यवस्था छ । नेपालले ३५ प्रतिशत खर्च व्यहोर्छ । तर, सबै देशबाट रकम केही वर्षयता नआएकाले विश्वविद्यालय सञ्चालनमा कठिनाइ छ ।"
किसानलाई भन्दा व्यापारीलाई 'गुलियो,ब्रान्डिङ गरिँदैपछिल्लो समय परम्परागत आँप खेतीलाई व्यावसायिक रूपमा प्रवर्द्धन गर्ने अभ्यास सुरु भएको छ । आँपको मुख्य संकलन केन्द्र रहेको लहानमा गाउँगाउँमा किसानले उत्पादन गरेको आँपलाई लहान नगरपालिकाले लहानको आँप भनेर ब्रान्डिङ गरी ग्रेडिङ र प्याकेजिङ गरी बजार पठाउन सुरु गरेको छ । गत बिहीबार मेयर महेश चौधरीले आँप पठाउने कार्यक्रमको उद्घाटन गरे । यस पटक ब्रान्डिङ गरी ग्रेडिङ र प्याकेजिङ गरेर ९० हजार किलो आँप बजारमा पठाउने तयारी गरेको नगरपालिकाका कृषि शाखा प्रमुख प्रकाश साहले सुनाए । ९ किलो तौलका १२ हजार प्याकेट पठाउने तयारीका लागि नगरपालिकाले सरस्वती कृषि फार्मसँग साझेदारी गरेको छ । नगरपालिकाले आँप बिक्रीका लागि लहान र काठमाडौंमा लहानको आँपको स्टल स्थापना गरेको छ । विषादी प्रयोग गरेको आँप बिक्री वितरण गर्न नपाउने गरी नीति अपनाउनसमेत सुरु गरिएको कृषि शाखा प्रमुख साहले जनाए । स्थानीय तहको सक्रियताले उपभोक्ताले स्वस्थकर आँप पाउने उनको भनाइ छ ।
स्वदेशी आँप दुई महिना बजारमा,"काठमाडौं (कास) कालीमाटी फलफूल तथा तरकारी बजार विकास समितिको तथ्यांक मान्ने हो भने मंगलबार होलसेलमा प्रतिकिलो ७६ रुपैयाँमा मालदह र ८६ रुपैयाँमा दशहरी आँप किनबेच भइरहेको छ । खुद्रा बजारमा यिनै आँप उपभोक्ताले प्रतिकिलो ७० देखि १०० रुपैयाँसम्ममा पाइरहेका छन् । यो मूल्य हालसम्मकै सस्तो रहेको फलफूल व्यवसायी दाबी गर्छन् । गत वर्ष होलसेल मूल्य नै प्रतिकिलो एक सय रुपैयाँ रहँदा यस वर्ष होलसेलमा प्रतिकिलो ५० देखि ७५ रुपैयाँमा किनबेच भइरहेको नेपाल फलफूल थोक व्यवसायी संघका अध्यक्ष अमर बानियाँले बताए । खुद्रामा ७० देखि १०० सम्म बेचिरहेका छन्, उनले भने, अर्थतन्त्रमा संकट आएको र एकै पटक धेरै उत्पादन बजारमा आउँदा पनि सस्तो बनेको हो ।स्वदेशी आँपको कारोबार दिनकै ५० लाखदेखि १ करोड रुपैयाँसम्म भइरहेको बानियाँको भनाइ छ । किसानले आँपको फूल फुल्ने बेला नै बगान बेचिसक्छन्, उनले भने, हाम्रोमा उनीहरूले नै आँप ल्याउने हुन् । केही किसानले पनि ल्याउने गरेका छन् । स्वदेशी आँप डेढदेखि दुई महिनासम्म मात्र बजारमा रहने गरेको उनले जनाए । त्यसअघि र पछि भारतीय आँपले बजार लिने गरेको व्यवसायी बताउँछन् । मनैदेखि आँप किनेर खाऊँ भन्ने उपभोक्ता भेटिएका छैनन्, त्यसमाथि केही चिकित्सकले विषादी भएको आँप नखान सुझाएका छन्, उनले भने, त्यसकारण पनि आँपका खरिदकर्ता घटेका हुन् । आर्थिक वर्ष ०७७७८ को कृृषि मन्त्रालयको तथ्यांकअनुसार मुलुकमा सबैभन्दा बढी आँप सप्तरीमा उत्पादन हुन्छ । यहाँ ०७७७८ मा ९ हजार ३ सय २३ हेक्टर क्षेत्रमा आँप लगाइएकामा १ लाख १४ हजार ८ सय ९८ टन उत्पादन भएको थियो । नेपालरभर ५१ हजार ६ सय ८१ हेक्टर जग्गामा आँप लगाउने गरिएको छ । आर्थिक वर्ष ०७७७८ मा ४ लाख ६६ हजार २ सय ६६ टन आँप उत्पादन भएको मन्त्रालयको तथ्यांक छ । ०७८७९ र ०७९८० को तथ्यांक भने सरकारी निकायले तयार गरिसकेको छैन । आर्थिक वर्ष ०७६७७ मा भने देशभर ४ लाख ५३ हजार ४१६ टन आँप फलेको थियो । भन्सार विभागमा आँप र अम्बालाई एउटै कोडमा राखेर आयात गर्ने व्यवस्था छ । तर मुलुकमा यी दुई उत्पादनमा आँप नै बढी भित्रिने गरेको सरोकारवाला बताउँछन् ।"
"स्वदेशमा सिस्नोको व्यापार, विदेशमा कोसेली","(काठमाडौं)खेतबारी, खोलानाला तथा जंगलमा सहजै पाइने सिस्नो विदेश निर्यात हुन थालेको छ । ससाना व्यवसायीले सिस्नोलाई धूलोपिठोका रूपमा कोसेली बनाएर निर्यात गर्न थालेका हुन् । व्यावसायिक रूपमा भने सिस्नो निर्यात गर्न सकिएको छैन । देशका विभिन्न पालिकाले समेत सिस्नोलाई संरक्षण र व्यावसायिक बनाउन सहयोग गर्न थालेका छन् । तरकारीका रूपमा प्रयोग हुँदै आएको सिस्नोको बजारीकरणमा बागलुङको जैमिनी नगरपालिकाले सघाएको छ । नगरपालिकाले सिस्नोको धूलो बनाउने आधारभूत तालिम र मेसिनसमेत सहयोग गरेपछि त्यहाँका महिला उद्यमीले काम सुरु गरेका छन् । चालु वर्ष मात्रै दुई हजार किलो सिस्नो पाउडर तयार गर्दासमेत माग धान्नै मुस्किल भएको गाजादह सिस्नो पाउडर उत्पादन समितिकी अध्यक्ष तारादेवी पुनले जनाइन् । छुँदा पोल्ने हुँदा खेतबारी र घरको छेउछाउ उम्रेको सिस्नोलाई पहिले आगो लगाउँथे, उनले भनिन्, अहिले त्यही सिस्नोलाई जगेर्ना गर्न थालिएको छ । यसले रोजगारी पनि बढाएको छ । आफैं उम्रिएका सिस्नोले नपुग्ने हुँदा अब बाँझो जग्गामा सिस्नो लगाउने योजना रहेको उनले सुनाइन् । अहिले देशविदेशबाट सिस्नोको धूलोको माग बढ्दै गएको उनको भनाइ छ । चितवन, काठमाडौं, पोखरादेखि हङकङ, लन्डनलगायत देशमा पनि सिस्नो पुगिसकेको उनले जानकारी दिइन् । खेर गइरहेको सिस्नोले स्थानीय महिलालाई स्वरोजगारसमेत बनाएको छ । सिस्नोले स्वास्थ्यलाई समेत प्रत्यक्ष फाइदा पुग्ने हुँदा माग बढ्दै गएको छ । प्रतिकिलो ६ सय ५० देखि २ हजार रुपैयाँसम्म सिस्नोको धूलो बिक्री भइरहेको उनले सुनाइन् ।यसरी हेर्दा गाउँघरमा आफैं उम्रने सिस्नोले विदेशी मुद्रा आर्जन गर्न थालेको छ । विदेश जानेले सिस्नोको धूलो प्रतिकिलो २ हजार रुपैयाँसम्ममा किन्न थालेको व्यवसायी बताउँछन् । निर्यातको आधिकारिक तथ्यांक नभए पनि यसको माग युरोपलगायत देशबाट समेत आउन थालेको व्यवसायीले जनाए । यसपालि २० देखि २५ किलो सिस्नोको धूलो विदेश पठाइएको गाजादह सिस्नो पाउडर उत्पादन समितिका अध्यक्ष पुनको भनाइ छ । लगानीबिना उत्पादन गर्न सकिने प्राकृतिक उत्पादन हो, सिस्नो । जंगल, पहाड खेतबारी जताततै भेटिने सिस्नोको पातमा काँडा हुन्छ । सुदूरपश्चिमतिर वैशाख १ (विशु पर्व) का दिन एकअर्कालाई लगाउने संस्कृति छ । अब यसको उपयोगिता सांस्कृतिक मात्र नभई औषधीय उत्पादनका रूपमा बढ्न थालेको व्यवसायी बताउँछन् । सिस्नो प्रायः सुप, चिया र औषधिका रूपमा प्रयोग गरिने उनीहरूको भनाइ छ । मुख्यतः पहाडी र हिमाली भेगमा पाइने सिस्नो गाईबस्तुलाई औषधि र तरकारीका लागि पनि प्रयोग गरिँदै आएको छ । चिम्टीको सहायताबाट टिपेर ल्याइएको सिस्नोको मुन्टोलाई ग्रेडिङमा छुट्याई पानी ट्यांकीमा करिब १५ मिनेटसम्म राखिन्छ । त्यसपछि सोलार ड्रायर वा प्राकृतिक रूपमा सुकाइने व्यवसायी बताउँछन् । सुकेपछि स्टिल मेसिनले धुलाइन्छ । त्यसपछि प्याकेजिङ गरी बजार पठाउने गरिएको व्यवसायीले जनाए । भदौअसोजदेखि माघफागुनसम्म सिस्नोको उत्पादन बढी हुने गर्छ ।"
२१० नेपालीलाई मलेसियाबाट फर्कन दबाब,"(काठमाडौं)मलेसियाको जोहोरबारुस्थित क्वाङ ली इन्डस्ट्रिज कम्पनीले दुई सय १० नेपाली श्रमिकलाई फर्कन दबाब दिएको छ । चर्चित अन्तर्राष्ट्रिय सिमानो ब्रान्डका साइकल उत्पादन गर्ने कम्पनीले राजीनामा दिएर स्वदेश फर्कन दबाब दिइरहेको हो । कम्पनी व्यवस्थापनले लामो समय बेतलबी बिदामा बस्न वा कम्पनी छाडेर जान स्वैच्छिक राजीनामाका लागि दबाब दिएको पीडितहरूको भनाइ छ । नेपाली कामदारलाई काठमाडौंस्थित वर्ल्डवेज म्यानपावर (इन्क) कम्पनीले पठाएको थियो । कम्पनीमा नेपाली, बंगाली र म्यानमारका ५ सय श्रमिक कार्यरत छन् । सुनसरीका देवानन्द प्रतापका अनुसार कम्पनीमा पुराना नेपाली १०२० जना मात्रै छन् । कोही ६ महिनाअघि त कोही दुई महिनाअघि मात्रै पुगेका हुन् । कम्पनी व्यवस्थापनले जुन २१ देखि जबर्जस्ती राजीनामा गर्न लगाइरहेको छ । हामी स्वच्छोले नेपाल फर्कन चाहेको हो भन्न लगाएर भिडियो खिच्ने काम भइरहेको छ, उनले भने, हामीलाई कि बेतलबी बिदामा बस कि कम्पनी छाडेर (फिनिस) जाऊ भनिरहेको छ । लाखौं रकम तिरेर आएकाले ऋण नतिरी रित्तो हात स्वदेश फर्कन नसकिने पीडित श्रमिकहरूको भनाइ छ । मलेसिया आउँदा तीन लाख २५ हजार एजेन्टलाई बुझाएँ । आएदेखि कहिल्यै पनि महिनाको २६ दिन काम लगाएको छैन । कसैलाई महिनाभरको तलब दिएको छैन, देवानन्दले भने, यता आउँदाको ऋणको मासिक २४ प्रतिशत ब्याज बुझाइरहेको छु । अब कुन मुख लिएर घर जानु ? सप्तरीका रामकुमार महतोले आफूहरूलाई काम भएको दिन मात्रै बोलाउने गरी राख्न अनुरोध गर्दा पनि कम्पनीले नसुनेको बताए । कम्पनीले निःशुल्क रूपमा बस्न र खाना दिन सकिँदैन, तिमीहरूले काम छाड्नैपर्छ भनेर दबाब दिइरहेको छ, उनले भने, घर गएर के गर्नु, उता केही कामै छैन । कम्पनीले अहिले पनि दैनिक खानाबापत १३ रिंगेट र बसाइबापत मासिक ५० रिंगेट कटौती गरिरहेको छ । दुई कोठा र शौचालय भएको एउटा फ्याल्टमा १२ जनालाई राखिएको छ । उनीहरूका लागि पकाएर खाने किचन छैन । श्रमिकलाई निकाल्ने बहानामा ससानो गल्तीमा पनि कारबाही गर्न थालेको रामकुमारले बताए । एउटा सानो कमजोरी भेटिए दुई साताको तलब काटिदिन्छ, उनले भने, साधारण बिरामी भए पनि आफैंले तिर्नुपर्छ । काममा लगाउने लुगा र जुत्ता पनि आफैंले किन्नुपर्छ ।आफूहरूले ठूलो रकम खर्चेर आएकाले कम्पनीले फिर्ता पठाउने भए त्यसको शोधभर्ना गर्नुपर्ने अडानमा श्रमिक छन् । हामी सित्तैमा आएको होइन । घरबाट हिँडेदेखि स्वास्थ्य जाँच गर्न, अभिमुखीकरण, भिसाटिकट र कमिसनसम्मको पैसा तिरेको छ, सप्तरीका मोहनकुमार महतोले भने, त्यो सबै पैसा फिर्ता गरे हामीलाई आपत्ति छैन । तर, रोजगारदाता कम्पनीले फर्कनका लागि हवाई टिकट मात्रै दिन सकिने बताएको छ । कम्पनीमा काम भएका बेला फेरि बोलाउन सकिने कम्पनी व्यवस्थापनको तर्क छ ।नेपाली दूतावासले श्रमिकलाई जबर्जस्ती फिर्ता नपठाउन कम्पनीको व्यवस्थापन र मलेसियाको श्रम विभागसमक्ष आग्रह गरेको छ । मलेसियाका लागि श्रम काउन्सिलर भोलानाथ गुरागाईंले जोहोरबारुस्थित श्रम विभागका अधिकारीलाई यसरी श्रमिक पठाउने कार्य रोक्न आग्रह गरेका छन् । क्वालालम्पुरबाट जोहोरबारु झन्डै तीन सय किलोमिटर टाढा पर्छ । श्रम विभागले ती श्रमिकको अवस्थाबारे अध्ययन गर्न दुई अधिकृतलाई जिम्मेवारी दिएको छ । वर्ल्डवेज म्यानपावरका अध्यक्ष दुर्गाबहादुर घिमिरे कम्पनीले काममा नराख्ने भए अर्को कम्पनीका लागि काम गर्न दिनुपर्ने बताउँछन् । कम्पनीले दुई वर्षका लागि भनेर लगेको हो । त्यसका लागि सबै कानुनी प्रक्रिया पूरा गरिएको छ, उनले भने, काम छैन भनेर उनीहरूलाई जबर्जस्ती नेपाल पठाउन मिल्दैन । पठाउने नै हो भने दुई वर्षको एकमुष्ट तलब दिएर पठाउनुपर्छ कि अर्को कम्पनीमा काम गर्न रिलिज दिनुपर्छ ।"
सिचुवानलाई उपाधि,"पोखरा (कास) दक्षिण एसियामै पहिलोपल्ट पोखराको फेवातालमा आयोजना भएको ड्रागन बोट रेस को उपाधि चीनको सिचुवान ड्रागन बोट टिमले जितेको छ । सिचुवानले ५ सय र २ सय मिटरतर्फ दुवै उपाधि जितेको हो । उक्त दुवै दूरीमा नेपाल एसोसिएसन अफ र्याफ्टिङ एजेन्सिज (नारा) को टोली उपविजेता भएको छ । दुवै दूरीमा चीनको युनान तेस्रो भयो । सिचुवानले ५ सय मिटरको दूरी २ मिनेट २० सेकेन्डमा पूरा गर्यो । उक्त दूरीमा नारा जम्मा ३ सेकेन्डले पछि पर्दा उपविजेतामा चित्त बुझाउनुपर्यो । चीनकै युनान ड्रागन बोट टिमले २ मिनेट २९ सेकेन्डमा निर्धारित दूरी पार गरेर तेस्रो भयो । नेपाल र्याफ्टिङ तथा क्यानोइङ संघको टोलीले २ मिनेट ३१ सेकेन्डमा पूरा गरेर चौथो स्थान हासिल गर्यो । दुई सय मिटरको दूरी सिचुवानले ५३ सेकेन्ड, नाराले ५६ सेकेन्ड, युनानले ५७ सेकेन्ड र नेपाल र्याफ्टिङ तथा क्यानोइङ संघले १ मिनेट १ सेकेन्डमा पूरा गरे । बोट रेसमा उपाधि विजेता सिचुवानले ५ लाख ५० हजार५ लाख ५० हजार गरी ११ लाख रुपैयाँ प्राप्त गर्यो । उपविजेता नाराले ३ लाख ५० हजार३ लाख ५० हजार गरी ७ लाख रुपैयाँ पायो । तेस्रो हुने युनानले २२ लाख गरी ४ लाख रुपैयाँ पुरस्कारस्वरूप प्राप्त गर्यो । बोट रेसमा चीनका ४ र नेपालका ४ गरी ८ टिम सहभागी थिए । सहभागी आठवटै टिमले ११ लाख रुपैयाँ प्राप्त गरे ।"
भूतप्रभावी करका व्यवस्था अन्तर्राष्ट्रिय मान्यता र कानुनी सिद्धान्तविपरीत,"काठमाडौं (कास) आर्थिक विधेयकमार्फत सरकारले ल्याएका कतिपय करका व्यवस्था अन्तर्राष्ट्रिय मान्यता र कानुनी व्यवस्थाविपरीत भएको दाबी निजी क्षेत्रको छ । खासगरी फर्दर पब्लिक अफरिङ (एफपीओ), मर्जर तथा प्राप्ति प्रक्रियामा भएको बार्गेन पर्चेज गेन (लाभ), सेयर र घरजग्गाको नियमित व्यावसायिक कारोबारलगायतमा सरकारले लगाएको कर भूतप्रभावी, आयकर ऐनविपरीत, राष्ट्रिय तथा अन्तर्राष्ट्रिय मान्यताविपरीत र एकतर्फी ढंगले आएको उनीहरूको आरोप छ । कान्तिपुर दैनिकले शनिबार आयोजना गरेको संसद्मा बजेट बहसको औचित्य विषयक राउन्ड टेबलमा उनीहरूले यस्तो बताएका हुन् ।उल्लिखित करका व्यवस्थाले नेपालको संविधानले सुनिश्चित गरेको मौलिक हकको हनन हुन जाने भएकाले त्यसलाई तत्काल संशोधन गर्नुपर्ने बैंक तथा वित्तीय संस्था परिसंघका अध्यक्ष पवन गोल्यानले बताए । सरकारले एकातिर कृषि उत्पादन बढाउने भनेको, अर्कोतिर किसानको आयमा कर लगाएर उनीहरूलाई निरुत्साहित गरेको उनले बताए । एफपीओ, गाभ्नेगाभिने र प्राप्ति प्रक्रियामा हुने लाभ (बार्गेन पर्चेज गेन) लगायतमा लगाएको करले करिब ५७ लाख सेयर लगानीकर्ता मर्कामा पर्ने निश्चित छ, उनले भने, सरकारलाई बैंक तथा वित्तीय संस्थाका ठूला सेयरधनीलाई निचोरेर कर उठाउँछु भन्ने लागेको होला तर यसको असर तल्लो वर्गसम्मका सेयरधनीलाई पर्छ ।एफपीओबाट प्राप्त हुने प्रिमियम तथा मर्जर र प्राप्तिबाट सिर्जना हुने बार्गेन पर्चेज गेनलाई कुनै पनि कानुनी धरातलमा सम्बन्धित संस्थाको आम्दानी मानी कर लगाउने व्यवस्था आयकरसम्बन्धी नेपालको कानुनले गरेको व्यवस्थाविपरीत रहेको उनको आरोप छ । करका व्यवस्था हेर्दा सरकारले फेरि मुलुकलाई आयातमुखी नै बनाउन खोजेको देखिन्छ, उनले थपे, कर बढायो भने धेरै राजस्व उठ्छ भन्नेमै सरकारको ध्यान केन्द्रित भएको छ । यस्ता करका दरहरू संशोधन नगरिए देश उँभो लाग्न नसक्ने भएकाले निकट भविष्यमै अर्थतन्त्र ठूलो खाडलमा फस्ने उनको दाबी छ । भूतप्रभावी कर लगाएर सरकारले गलत प्रवृत्तिको थालनी गरेको ग्लोबल आईएमई बैंकका प्रमुख कार्यकारी अधिकृत रत्नराज बज्राचार्यले बताए । करका दरहरू हेर्दा निजी क्षेत्र कुनै पनि हिसाबले थप लगानी गर्न सक्ने अवस्थामा छैन, उनले भने, एफपीओ, बार्गेन पर्चेज गेनलगायतमा लगाएको करको न नीतिगत आधार छ न त औचित्य नै पुष्टि हुन्छ । सरकारले भूतप्रभावी कर लगाएकाले कहिलेदेखि र कहिलेसम्म कर तिर्ने हो भन्ने अन्योल रहेको उनले बताए । कहिलेदेखिको कारोबारमा कर लाग्ने हो र कहिलेसम्म तिर्ने हो, आय कर ऐनको कुन दफाका आधारमा कर लगाइएको हो, तिरेन भने कुन नीतिका आधारमा जरिवाना हुन्छ ? उनले भने । कानुनी धरातलबिना र राष्ट्रियअन्तर्राष्ट्रिय अभ्यासविपरीत करको दायित्व थोपर्ने हो भने यसले बैंकिङ, बिमा, पुँजी बजारलगायतका सबै क्षेत्र र अर्थतन्त्रमा अकल्पनीय क्षति पुग्ने मात्र नभई अर्थतन्त्र नै धराशायी हुन सक्ने उनले बताए । सरकारको यस्तो कदमले मुलुकको कुल गार्हस्थ्य उत्पादन (जीडीपी) मा ८० प्रतिशतभन्दा बढी र कुल रोजगारी सिर्जनामा ८५ प्रतिशतभन्दा बढी योगदान गर्ने निजी क्षेत्रको कानुनी राज्यप्रति विश्वास टुट्ने र यसले मुलुकबाट पुँजी पलायन हुने, औद्योगिक गतिविधिको विस्तार नहुने, रोजगारी सिर्जना नहुने दाबी उनको छ ।बजेटमार्फत सरकारले ल्याएका करका व्यवस्थाले निजी क्षेत्र निरुत्साहित भएको नेपाल उद्योग वाणिज्य महासंघकी पूर्वअध्यक्ष भवानी राणाले बताइन् । कृषिमा, पर्यटनमा, एफपीओ, बार्गेन पर्चेज गेनलगायतमा कर लगाएर सरकारले के गर्न खोजेको हो ? उनले भनिन्, कृषि करले कृषि उत्पादन, विलासिताका वस्तुमा लगाइएको करले पर्यटन क्षेत्र तथा एफपीओ र बार्गेन पर्चेज गेनमा लगाइएको करले पुँजी बजारमा संकुचन आउँछ । यस्ता करका व्यवस्थाले ल्याएका समस्या अदालतबाट भन्दा संसद्बाट समाधान गर्नुपर्ने उनको भनाइ थियो ।"
रोकियो लिग चरणमै,"पाकिस्तानको लगातार हारदिनको पहिलो खेलमा आमन्त्रित टिमका रूपमा खेलिरहेको कुवेतले पाकिस्तानलाई सजिलै ४० ले हरायो । कुवेतको यो दोस्रो जित हो भने पाकिस्तानको लगातार दोस्रो हार । गत वर्ष अन्तर्राष्ट्रिय फुटबल महासंघ (फिफा) ले पाकिस्तानमाथिको प्रतिबन्ध फुकुवा गरेयता राष्ट्रिय टिम जितविहीन छ । टोली लगातार सातौं खेलमा पराजित भएको छ । कुवेतको जितमा मोहम्मद अल फनेजीले दुई गोल गरे । उनले १७ औं र पहिलो हाफको इन्ज्युरी समयमा गोल गरे । अल फनेजीले १० औं मिनेटमा कुवेतका लागि पहिलो गोल गरे । यस्तै अल रसहेदीले ६९ औं मिनेटमा चौथो गोल गरे । पूरा खेल अवधिमा पाकिस्तानले कुनै गतिलो आक्रमण पनि बुन्न सकेन । कुवेती प्रशिक्षक रुइ बेन्टोले टिमको प्रदर्शनमा खुसी व्यक्त गरेर आफ्नो टिमले अझ राम्रो गर्न सक्ने बताए । उनले भने, हामीले अझ स्वाभाविक लयमा खेलिरहेका छौं र यो क्रम जारी राख्नेछौं । पाकिस्तानी टिमका सहायक प्रशिक्षक टोरबेन फिलिप्सले आफ्नो टिम नयाँ रहेको र यसले लय समात्न समय लाग्ने बताए । उनले भने, हाम्रा लगभग सबै खेलाडी नयाँ छन् । त्यसैले सही तालमेल मिलिरहेको छैन । यो टिमले एक आपसमा धेरै खेल खेल्न पाएको छैन । यस प्रकारको स्थितिमा टिमले राम्रो प्रदर्शनका लागि संघर्ष गर्ने गर्छ । नेपाली टिमकिरण लिम्बू (कप्तान), अनन्त तामाङ, लाकेन लिम्बू, एरिक विष्ट (नवीन लामा६८), विमल घर्तीमगर (दीपक सिंह ठकुरी७२), आयुष घलान, अञ्जन विष्ट (आभाष लामिछाने४५), देवेन्द्र तामाङ, सनिश श्रेष्ठ (सीमान्त थापा६८), मनीष डाँगी र रोहित चन्द ।"
विश्वकप दौडबाट नेपाल बाहिर,"(काठमाडौं)नेदरल्यान्ड्ससँग एकतर्फी खेलमा पराजय भोगेपछि नेपालको विश्वकप क्रिकेट पुग्ने झिनो सम्भावना पनि टुंगिएको छ । जिम्बावेमा भइरहेको आईसीसी विश्वकप छनोट क्रिकेटमा शनिबार नेदरल्यान्ड्सले नेपाललाई ७ विकेटले हरायो । बलरमैत्री विकेटमा नेदरल्यान्ड्सले टस जितेपछि ब्याटिङ निम्तो पाएको नेपाल शर्ट बलसामु निरीह बनेपछि ४४३ ओभरमा १ सय ६७ रनमै अलआउट भयो । हरारेस्थित ताकसिंगा स्पोटर््स क्लबमा म्याक्स ओडाउडले ९० रन बनाएपछि नेदरल्यान्ड्सले २८ ओभरभित्रै लक्ष्य पूरा गर्यो । समूह चरणका सबै चार खेल खेलेको नेपालको यो तेस्रो हार हो । यसअघि नेपालले जिम्बावे र वेस्ट इन्डिजसँगको खेलमा पराजय भोगेको थियो । नेपालले अमेरिकालाई मात्र पराजित गर्न सक्यो । समूह ए बाट जिम्बावे, वेस्ट इन्डिज र नेदरल्यान्ड्स सुपर सिक्समा पुगेका छन् । जिम्बावेले पहिलो तीन खेल नै जितेको छ भने वेस्ट इन्डिज र नेदरल्यान्ड्सले ३ मध्ये २ खेलमा जित हात पारेका छन् । अमेरिका सुरुका तीन खेल हारेर सुपर लिगको दौडबाट बाहिरिइसकेको छ ।समूह ए को अर्को खेलमा जिम्बावेले शनिबारै वेस्ट इन्डिजलाई ३५ रनले पराजित गरि महत्त्वपूर्ण विजय हात पार्यो । जिम्बावेलाई २ सय ६८ रनमा अलआउट गरेपछि आएको वेस्ट इन्डिज ४४४ ओभरमा २ सय ३३ रनमै अलआउट भयो । यसले जिम्बावेको विश्वकप प्रवेश गर्ने सम्भावना बलियो बनाएको छ । समूह चरणमा नेदरल्यान्ड्स र वेस्ट इन्डिजलाई पराजित गरेकाले सुपर सिक्समा जिम्बावेको ४ अंक हुनेछ । नेदरल्यान्ड्स र वेस्ट इन्डिजबीच सोमबार हुने खेलको विजेताले सुपर सिक्समा २ अंक लिएर जानेछ । नेदरल्यान्ड्सका तीब्र बलरहरूको शर्ट बल रणनीतिमा नेपाली ब्याटिङ माथ खाएको थियो । शर्ट बलमा अल्मलिएका कुशल भुर्तेल, दीपेन्द्रसिंह ऐरी, गुलशन झा र करण केसीले विकेटकिपरलाई क्याच दिन पुगेका थिए । कप्तान रोहित पौडेलले पनि शर्ट बलमा पुल गर्दा जमेको विकेट गुमाउन पुगे । नेपालको सुरुआत राम्रो थिएन । लोगन भान विकको बलमा एज लागेर आसिफ शेख शून्यमा बोल्ड हुन पुगे । छैटौं ओभरमा कुशलले प्रहार गरेको चौका नेपाली इनिङ्सको पहिलो थियो । विक्रमजित सिंहले कुशललाई आउट गर्दै नेदरल्यान्ड्सलाई महत्त्वपूर्ण सफलता दिलाए । कुशलले ४२ बल खेलेर २ चौकासहित २७ रन बनाए । कुशल र भीम सार्कीले दोस्रो विकेटमा ३९ रन जोडे, जुन नेपाली इनिङ्सको सबैभन्दा ठूलो साझेदारी थियो । भीमले ५६ बल खेल्दै १ चौकासहित २२ रन बनाए ।आरिफ शेख ६, कुशल मल्ल १२ रनमा आउट भएपछि नेपाल २६ औं ओभरमा ९१५ को स्थितिमा पुग्यो । रोहितले सर्वाधिक ३३ रन बनाए । उनले ५५ बल खेलेर ३ चौका र १ छक्का प्रहार गरे । दीपेन्द्र १४, गुलशन १५ रनमा आउट भए । सन्दीप लामिछानेले ३३ बल खेल्दै ४ चौकासहित २७ रन बनाए । करण १ रनमा आउट भए । भान विकले आफ्नो खेलजीवनकै उत्कृष्ट प्रदर्शन गर्दै ४ विकेट लिए । उनले त्यसका लागि ९३ ओभरमा १ मेडन राख्दै २४ रन खर्चे । विक्रमजित र बास डे लिडले २२ तथा क्लेटन फ्लोयड र आर्यन दत्तले ११ विकेट लिए ।ब्याटिङमा सुरुको ४ ओभर बल हेर्दै बसेका डाउड र विक्रमजितले पछि आक्रामक खेलेका थिए । यी दुईले १३ ओभर खेल्दै पहिलो विकेटमा ८६ रन जोडे । विक्रमजित (३०) र वेस्ली बारेसी (३) लाई सन्दीप लामिछानेले आफ्नो लगातार ओभरमा आउट गरे । प्लेयर अफ द म्याच डाउडले ७५ बल खेल्दै ८ चौका र ४ छक्कासहित ९० रन बनाए । नेदरल्यान्ड्सलाई विजयनिम्ति १० रन चाहिएको अवस्थामा डाउडलाई गुलशनले बोल्ड गरे । लिडले ३९ बलमा ६ चौका प्रहार गर्दै ४१ रन बनाए ।नेपालले अब समूह बी बाट बाहिरिएको टोलीसँग प्लेअफ खेल्नेछ । अमेरिकाले सोमबार जिम्बावेसँग समूह चरणको अन्तिम खेल खेल्नेछ र त्यसपछि प्लेअफमा खेल्नेछ ।"
खडक वारियर्स फाइनलमा,"(राजविराज)सप्तरी प्रिमियर लिगअन्तर्गत शनिबार कञ्चनरुप राइनोज र बजाज खडक वारियर्स विजयी भएका छन् । लगातार चौथो खेलमा जितेपछि वारियर्सले एक खेलअगावै फाइनल स्थान पक्का गर्यो । पहिलो खेलमा राइनोजले राजविराज द किङलाई ९ विकेटले पराजित गरी फाइनल पुग्ने आशा जीवितै राख्यो । राजविराजले दिएको ८६ रनको लक्ष्य राइनोजले ६३ ओभरमै पूरा गर्यो । नारायण जोशीले आक्रामक खेल्दै १८ बलमा १ चौका र ७ छक्का मदतमा ५० रन बनाए । दिलीप नाथले अविजित २४ र राकेश कामतले १४ रन जोडे । उनीहरूले दोस्रो विकेटमा ७५ रनको साझेदारी गरे । यसअघि टस हारेकोको राजविराज द किङले निर्धारित ११ ओभरमा ८ विकेट गुमाई ८५ रन बनायो । वर्षाका कारण ओभर घटाएर खेलाइएको थियो । ओपनर सन्तोष कार्कीले ३०, प्रतीक श्रेष्ठले १८ र अभिषेक कार्कीले अविजित १५ रन बनाए । प्लेयर अफ द म्याच राइनोजका तीव्र गतिका बलर राशिद खानले ४ विकेट लिए । उनले ३ ओभरमा १० रनमात्र खर्चे । सुमित श्रेष्ठले २ र चित्र विष्टले १ विकेट लिए । वारियर्सले रुपनी राइडर्सलाई ६७ रनले हरायो । १ सय ७४ रनको लक्ष्य पाएको रुपनी १६३ ओभरमा १ सय ६ रनमै अलआउट भयो । अरनिको यादवले ४० रन बनाए । वारियर्सका अनिल यादव र कप्तान विवेक यादवले समान ३ तथा दिनेश अधिकारी र विशाल सुस्लिङले २२ विकेट लिए । यसअघि टस हारेको वारियर्सले ७ विकेट क्षतिमा १ सय ७३ रन बनायो । प्लेयर अफ द म्याच विशाल सुस्लिङले ६६ रन बनाए । उनले ३१ बलमा ३ चौका र ७ छक्का प्रहार गरे । नीरज यादवले ४१ र सन्दीप रजालीले ३० रन बनाए । पाँचौं विकेटमा विशाल र नीरजले १ सय ९ रनको साझेदारी गरे । रुपनीका जितेन्द्र मुखियाले २ तथा फिर्दोष अन्सारी, अनिल शाह, अरनिको यादव र अशोक मेहताले ११ विकेट लिए । वारियर्सको ८ अंक भएको छ । रुपनी सबै ५ खेल खेल्दा ३ जित र २ हार बेहोर्दै दोस्रो स्थानमा छ । शीर्ष दुईमा रहँदै फाइनल पुग्न रुपनीले अन्य टिमको नतिजामा भर पर्नुपर्नेछ । ४ खेलमा दोस्रो जित दर्ता गरेको राइनोज ४ अंकसहित तेस्रो स्थानमा उक्लेको छ । अन्तिम तथा पाँचौं खेलमा हारसँगै डिफेन्डिङ च्याम्पियन राजविराज प्रतियोगिताबाट बाहिरिएको छ । बलान बिहुल सुपर किंग्स र छिन्नमस्ता लायन्स ११ खेल खेल्न बाँकी हुँदा समान ४ अंकसहित चौथो र पाँचौं स्थानमा छन् । सप्तरी क्रिकेट संघद्वारा आयोजित प्रतियोगितामा आइतबार लिगका अन्तिम दुई खेल हुनेछ । पहिलो खेलमा बिहुल र छिन्नमस्ता तथा दोस्रो खेलमा राइनोज र वारियर्सबीच प्रतिस्पर्धा हुनेछ ।"
इलामलाई मुख्यमन्त्री कप,"ओखलढुंगा (कास) इलामले कोशी प्रदेशस्तरीय मुख्यमन्त्री कप फुटबलको उपाधि जितेको छ । ओखलढुंगामा शनिबार सम्पन्न फाइनलमा इलामले संखुवासभालाई ३० ले हरायो । इलामबाट विशाल तामाङ, युवराज राई र विनोद धमलाले क्रमशः ५९, ७९ र ८४ औ मिनेटमा गोल गरे । इलामले शिल्डसहित दुई लाख रुपैयाँ जित्यो । उपविजेता संखुवासभाले एक लाख रुपैयाँ पुरस्कार पायो ।म्यान अफ द म्याच इलामका पिकेश लोक्तामले भए । गोलरक्षकमा इलामका मौसम मगर, डिफेन्डरमा इलामका आयुष तिमिल्सिना, स्ट्राइकरमा संखुवासभाका मन्दीप राई, सर्वाधिक गोलकर्तामा ओखलढुंगाका सञ्जय गुरुङ र म्यान अफ द सिरिजमा इलामका विशाल तामाङ पुरस्कृत भए । उत्कृष्ट प्रशिक्षक इलामका छिरिङ पासाङ भए । प्रशिक्षकले १० हजार र बाँकी विधागतका उत्कृष्टले जनही ५ हजार ५ सय रुपैयाँ पाए । प्रदेश खेलकुद विकास बोर्डको आयोजनामा भएको प्रतियोगिता कोशीका १४ जिल्लामध्ये ताप्लेजुङको सहभागिता रहेन ।"
विजय र समीक्षा विजयी,"काठमाडौं (कास) विजय लिम्बू र समीक्षा राईले छैटौं राष्ट्रिय स्केटबोर्ड प्रतियोगिताको उपाधि जितेका छन् । शनिबार फ्रिस्टायल बेस्ट रन स्पर्धाको पुरुषतर्फ विजय र महिलातर्फ समीक्षा विजेता भए । नेपाल स्केटिङ तथा स्केट बोर्डिङ संघद्वारा आयोजित स्पर्धामा वसन्त राई र गजेन्द्र बर्देवा तथा महिलामा स्वाति श्रेष्ठ र अर्लिन लामा दोस्रो र तेस्रो स्थानमा रहे । दुवैमा शीर्ष तीन स्थानका विजेताले क्रमशः २०, १५ र १० हजार रुपैयाँ पुरस्कार प्राप्त गरे ।"
