शीर्षक,विवरण
"समिट अपार्टमेन्टलाई साढे ५ लाख जरिवाना, विस्थापितलाई बेवास्ता","प्राधिकरणकी आयुक्त जानुका ढकालले भने अपार्टमेन्ट बनाउने पक्षले प्लानिङ परमिट नलिएरै काम थालेकाले त्यसको जरिवाना तिराइएको बताइन् । भनिन्, समिटको केसमा हामीले हेर्ने भनेको प्लानिङ परमिट हो, परमिट माग्न आउनुभएको थियो, मापदण्ड नपुगेकाले निर्माण नथाल्नु भन्दाभन्दै थाल्नुभयो, त्यसैको जरिवाना तिराइएको हो । अपार्टमेन्ट निर्माणका लागि माटो परीक्षण भवन विभागले, नक्साको विषय महानगरले, ईआईए वन तथा वातावरणले हेर्ने भएकाले प्राधिरणले आफ्नो काम मात्र गरेको उनको भनाइ छ । सहरी विकास मन्त्रालयको वैशाख ३ को निर्णयबाट सहरी विकास तथा भवन निर्माण विभागका भवन महाशाखा उपमहानिर्देशक मचाकाजी महर्जनको नेतृत्वमा १३ सदस्यीय अध्ययन समिति पनि बनेको थियो । समितिले वैशाख ५ मा स्थलगत अनुगमनसमेत गरी वैशाख ७ मा छलफल गरी प्रतिवेदन तयार पार्यो । विभागको प्रतिवेदनमा अपार्टमेन्ट बनाउँदा सम्बन्धित निकायबाट स्वीकृति नलिएको ठहर गर्दै प्रतिवेदनमा भनिएको छ, नक्सा डिजाइन जाँच र स्वीकृति नगराई निर्माण गरिएको भेटिएको छ । त्यस्तै यो अपार्टमेन्ट बन्दा वरिपरि कति क्षेत्र प्रभावित हुन्छ भन्ने यकिन गर्न आवश्यक परीक्षण पनि भएको देखिएन । त्यस्तै, निर्माण सुपरभिजनमा दक्ष प्राविधिक जनशक्ति प्रयोग नभएको, चरणबद्ध उत्खननको योजना तर्जुमा नगरी छोटो समयमा अत्यधिक कम्पन हुने गरी धेरै यन्त्र उपकरण प्रयोग गरिएको र नरम कमजोर माटो र पानी भएको जोखिमपूर्ण स्थितिका बारेमा छिमेकीले गुनासो गर्दा पनि बेलैमा संवेदनशीलता नदेखाएको उल्लेख छ । प्रतिवेदनका आधारमा विभागले वैशाख ८ मा अपार्टमेन्टलाई पत्र लेख्दै निर्माणस्थल सतहभन्दा गहिरो बनाइँदा छिमेकी आवास क्षेत्रका संरचनामा चिरा पर्दै गएको भन्दै जोखिम न्यूनीकरण गर्न तीनबुँदे निर्देशन दिएको थियो । अपार्टमेन्ट बनाउन जग खनिएको खाल्डोको किनारको पर्खाल वरिपरि कम्तीमा १० मिटर क्षेत्र कायम गर्नु, जमिनमा कम्पन नहुने गरी रोडासहितको माटो भर्नु, निर्माण स्थलभित्र बाहिरी पानी पस्न नदिन निकासको व्यवस्था गर्नु र घर संरचना भासिएको क्षेत्रमा पानी नजाने गरी रोडासहितको माटोले पुरेर उचित ड्रेनेज बनाउनु निर्देशनमा उल्लेख छ । क्षति बढ्न नदिन निर्देशन पालना गर्नॅपर्ने, पालना भएनभएको बारे सरोकारवालाले अनुगमन गर्नॅपर्ने गरी समितिले सुझाव दिएको थियो । तर, विभागको निर्देशन पालना नभएको र नियामक निकायले त्यसको अनुगमन नगरेको पीडितहरूको भनाइ छ । उनीहरूले प्रतिवेदनको सारांश मात्रै पाएका हेर्नर् पाएका छन् । विभागमा गएर विस्तृत प्रतिवेदन माग्दा हेर्नसमेत नदिइएको पीडितहरूको भनाइ छ । सहरी विकास तथा भवन निर्माण विभागका प्रवक्ता प्रदीप परियारले भने निर्देशन पालना भए नभएको अब सोधखोज गर्ने बताए । विभागले आफ्नो कर्तव्य पूरा गर्छ । प्रतिवेदन त वेबसाइटमा समेत राखिनुपर्ने हो, उनले भने । समिट समूहका प्रशासन प्रमुख राजेन्द्रकुमार थापाले आफूहरूले निर्देशनबमोजिम काम गरेको उल्लेख गर्दै जग खनेको बीचभागमा भने पुर्न बाँकी रहेको स्विकारे । यसमा इन्जिनियरले हेरिरहनुभएको छ जबकि विभागले यो खाडल पुर्न र भित्र पानी जम्मा नहुने व्यवस्था गर्न निर्देशन दिएको थियो । नक्सापासबिना अपार्टमेन्ट निर्माण थालेको विषयमा ललितपुर महानगरपालिकाले पनि ५ लाख जरिवाना तिराएको छ । नक्सापासबिनै अपार्टमेन्ट निर्माण थालेको भएर पाँच लाख जरिवाना गराएका छौं, प्लानिङ परमिट र ईआईएपछि मात्रै उनीहरूले नक्सापास पाउँछन्, महानगरपालिकाको पूर्वाधार विकास महाशाखाका वरिष्ठ इन्जिनियर श्रीकुमार महर्जन भन्छन्, तत्काल राहत, क्षतिपूर्तिका लागि स्थापना गरिएको एक करोडको कोषबाट बेहोर्ने गरी राहत, क्षतिपूर्ति लेनदेन भइरहेको छ, लेनदेनको कागजात हामीले मागेका छौं, थप क्षति नहोस् भनेर सुरक्षाका काम भइरहेको छ । समिट समूहका प्रशासन प्रमुख थापाले पीडितहरूलाई भाडामा बस्ने र यसअघि घरको भाडाबापत आम्दानी गरिरहेको क्षतिपूर्ति दिलाउने व्यवस्था गरिएको बताए । स्थायी बसोबासका विषयमा प्राविधिक टोलीबाट क्षति मूल्यांकन गर्न ढिला भएको हो । पछिल्लो पटक वैशाख १९ मा पनि ताकेता गरेका छौं, उनले भने, मूल्यांकन आइसकेपछि स्थायी समाधान प्रक्रिया अघि बढिहाल्छ । वातावरणीय प्रभाव मूल्यांकन, नक्सापास, सम्भावित क्षतिको अनुमान र माटो परीक्षणसमेत नगरी बहुतले भवन निर्माण सुरु गरेको निर्माण पक्षले आफूहरूको मर्कामा खेलबाड गरेको प्रभावित रञ्जनध्वज विष्टले बताए । समिट अपार्टमेन्ट निर्माण सुरु भएपछि बढेको कोलाहाल सहन गाह्रो भएपछि कुपन्डोल हाइट निवासी बिष्टको परिवार घर छाडेर भाडामा बस्न धोबीघाट सरेको थियो । अपार्टमेन्ट बनिसकेपछि घर फर्किने उनीहरूको मनस्थिति थियो । तर, डेरामा बस्न थालेको चौथो महिनामा घर भासियो । निर्माणाधीन अपार्टमेन्टका कारण चैत २५ गते राति साढे २ बजे छिमेकी घर भासिएका थिए, कतिपय घर चर्किएका थिए । स्थानीयले भागेर ज्यान जोगाए, घर भने अहिले पनि भासिँदै गएको बिष्टको भनाइ छ । दिउँसो चरक्क घाम लाग्छ, एकैछिनमा ठूलो पानी पर्छ, बर्खाको सिजन छ, घरहरू झन्झन् भासिन थालेका छन्, ढल्किन थालेका छन्, उनले भने ।"
बजेट संशोधन गर्न सत्तापक्षकै दबाब,"संसद्मा गएपछि बजेटमा संशोधन हुन सक्दैन भन्ने मान्यता, अवधारणालाई अब परिवर्तन गरेर बजेटमाथि पनि छलफल गरेर, संसद्ले आफ्नो भूमिका निर्धारण गर्नुपर्छ, उनले भने । सरकारले जेठ १५ मा संसद्मा पेस गर्ने बजेटमा करको दर हेरफेर र बजेटको रकम तलमाथि त के कमा र पूर्णविराम समेत परिवर्तन गर्नु हुँदैन भन्ने मान्यता छ । तर, बजेटसम्बन्धी विधेयकहरूमा दैनिक आठ घण्टासम्म छलफल हुने गरेको छ । सत्तारूढ दल एकीकृत समाजवादी, जसपा र जनमतले बजेट संशोधन नभए विपक्षमा मतदान गर्ने चेतावनी दिइसकेका छन् । एकीकृत समाजवादीका उपाध्यक्ष राजेन्द्रप्रसाद पाण्डेले बजेट विनियोजनका विषयमा आफूले राखेको प्रश्नको जवाफ प्रधानमन्त्री र अर्थमन्त्रीले नदिएसम्म पारित हुन नदिने बताए । यो प्रश्नको उत्तर अर्थमन्त्री र प्रधानमन्त्रीले दिएनन् भने बजेट पास गर्न दिँदैनौं, उनले भने । प्रधानमन्त्रीले आफ्नो क्षेत्रमा ५५ करोड लैजाँदा छिमेकी जिल्ला धादिङले बजेट नपाएको भन्दै पाण्डेले बजेट पास गर्न सांसदहरूको सहयोग चाहिने कुरा नबिर्सिन चेतावनी दिए । माओवादी सांसद देवेन्द्र पौडेलले पनि बजेट र मन्त्रालयगत विनियोजनमाथि सांसदहरूले छलफलका क्रममा उठाएका विषय सम्बन्धित मन्त्रालयहरूले सुन्नुपर्ने र सम्बोधन गर्नुपर्ने बताए । १ सय ६५ निर्वाचन क्षेत्रमध्ये कहाँकहाँ र कसका क्षेत्रमा बजेट परेपरेनन् भनेर उठेका तर्कहरूलाई सम्बन्धित मन्त्रालयले सुन्नुपर्छ, उनले भने ।राष्ट्रिय जनमोर्चाका अध्यक्ष एवं सांसद चित्रबहादुर केसीले बजेटमा भेदभाव गरिएको भन्दै पास हुन नसक्ने बताएका छन् । बजेटमाथिको अहिलेको छलफल जनता भुल्याउने काम मात्रै हो, उनले भने, जनतालाई झुक्याएर सत्तामा रहनुको नाटक मञ्चन दलहरूले गरिरहेका छन् । मन्त्रालयगत वार्षिक कार्यक्रम र बजेटमाथि छलफल सकिएपछि आइतबारदेखि सम्बन्धित मन्त्रीले जवाफ दिन सुरु भएको छ । आइतबार गृह, वन तथा वातावरण, महिला, बालबालिका तथा ज्येष्ठ नागरिक, युवा तथा खेलकुद, सहरी विकास, उद्योग, वाणिज्य तथा आपूर्ति, भौतिक पूर्वाधार तथा यातायात र सञ्चार तथा सूचना प्रविधिमन्त्रीले जवाफ दिए । बुधबारसम्म विनियोजन विधेयकबारे मन्त्रीले जवाफ दिने, खर्च कटौतीको प्रस्ताव निणायार्थ पेस गर्ने र पारित गर्ने तयारी संसद् सचिवालयको छ । विनियोजन विधेयक पारित गरेपछि आर्थिक विधेयक र राष्ट्र ऋण उठाउने विधेयकमाथि सैद्धान्तिक छलफल सुरु हुनेछ । यी दुवै विधेयक असार १७ सम्म पारित गरेर राष्ट्रिय सभामा पठाउने योजना सचिवालयको छ । बजेटसम्बन्धी विधेयक केही लागू भइसक्यो, केही साउनबाट लागू हुनेछ, सचिवालय स्रोतले भन्यो, अब संशोधन हुने सम्भावना देख्दिनँ ।भौतिक पूर्वाधार तथा यातायातमन्त्री प्रकाश ज्वालाले आफ्नो गृहजिल्लामा धेरै बजेट गएको भन्ने सांसदको आरोपमा सत्यता नरहेको जिकिर गरे । वैकल्पिक सहायक राजमार्ग विकास कार्यक्रमका लागि राष्ट्रिय योजना आयोगले डेढ अर्बको सिलिङ तोकेको थियो भने भौतिक मन्त्रालयले २ अर्बको प्रस्ताव पठाएको थियो । अर्थमन्त्री प्रकाशशरण महतले यही कार्यक्रममा आगामी आर्थिक वर्षका लागि ५ अर्ब १७ करोड ५० लाख रुपैयाँ विनियोजन गरेका हुन् ।यो कार्यक्रमको २१ प्रतिशत अर्थात् १ अर्ब १० करोड बजेट डडेलधुराका लागि छुट्याइएको छ । वैकल्पिक सहायक राजमार्ग कार्यक्रमको १७ प्रतिशत अर्थात् ६६ करोड ५० लाख अर्थमन्त्री प्रकाशशरण महतको गृहजिल्ला नुवाकोटमा छुट्याइएको छ । चालु आर्थिक वर्षमा नुवाकोटमा ७ करोड ५० लाख रुपैयाँ बजेट थियो । प्रधानमन्त्री पुष्पकमल दाहालको निर्वाचन क्षेत्र रहेको गोरखामा चालु आर्थिक वर्षमा यो कार्यक्रमका लागि १५ करोड ५० लाख बजेट रहेकामा आगामी वर्षका लागि तीन गुणा बढाएर ५४ करोड १० लाख छुट्याइएको छ । त्यस्तै, भौतिक पूर्वाधार तथा यातायातमन्त्री ज्वालाको गृहजिल्ला सल्यानका लागि मात्र ३० करोड अर्थात् ६ प्रतिशत बजेट गएको छ । वैकल्पिक सहायक राजमार्ग विकास कार्यक्रमका लागि प्रधानमन्त्री, अर्थमन्त्री, भौतिकमन्त्री र पूर्वप्रधानमन्त्री देउवाको जिल्लामा मात्र ५० प्रतिशतभन्दा बढी अर्थात् २ अर्ब ६१ करोड ६० लाख विनियोजन भएको छ । रास्वपाका प्रमुख सचेतक सन्तोष परियारले सांसदहरूले उठाएका विषयको सम्बोधन हुनुपर्ने बताएका छन् । हामी देश र जनताको मुद्दा उठाइरहने तर सरकारले वास्ता नगर्ने हो भने टुलुटुलु हेरेर बस्दैनौं, उनले भने । एमाले सांसद विष्णु पौडेलले सरकारले ल्याएको विधेयक पारित गर्न योग्य नै नभएको बताए । मुलुक आर्थिक रूपमा नै बर्बादी हुन्छ, त्यसैले यसलाई संशोधन गरेर पनि पारित गर्न हुँदैन, जसरी पनि फेल गर्नुपर्ने हुन्छ, उनले भने । माओवादी सांसद माधव सापकोटाले सत्ता गठबन्धनमा सहमति बनेपछि संसद्बाट बजेट पास हुने दाबी गरे ।"
जलहरी नापजाँच,"अख्तियारका एक अधिकारीका अनुसार यस प्रकरणमा कोषका पदाधिकारी तथा कर्मचारीको भूमिका शंकास्पद देखिए पनि उनीहरूलाई संरक्षण गर्ने राजनीतिक शक्तिकेन्द्र ले अनुसन्धान प्रभावित पार्न दबाब दिइरहेको छ । अनुसन्धानको निष्पक्षतामा जनस्तरबाट पनि प्रश्न उठिरहेको छ । अनुसन्धान प्रक्रिया लामो समय अड्किँदा अनियमिततामा संलग्नले उन्मुक्ति पाउने आशंका बढेको छ । अनुसन्धानमा संलग्न अधिकारी भने तथ्य र प्रमाणले पुष्टि गरे जोसुकै भए पनि कसुरबाट उम्किन नपाउने दाबी गर्छन् ।तत्कालीन प्रधानमन्त्री केपी शर्मा ओलीले ०७७ माघ १२ मा पत्नी राधिका शाक्य र सहयोगीका साथ पशुपतिनाथ मन्दिर पुगेर संकल्प पूजा गर्नुका साथै करिब १ अर्ब रुपैयाँ लागतमा जलहरी राखिने घोषणा गरेका थिए । चाँदीको जलहरी चुहिने भएको भन्दै सुनको बनाउन पहिलेदेखि नै कोषका पदाधिकारीले जोडबल गरेका थिए । सुनको जलहरी राख्न ओलीले सरकारका तर्फबाट ३० करोड दिने घोषणा गरेका थिए । कोषले सरकारबाट प्राप्त हुने रकममा ५० करोड ११ हजार थपेर करिब ८० करोड लागतमा १ सय ८ केजीको जलहरी राख्ने निर्णय गरेको थियो । त्यसपछि राष्ट्र बैंकबाट १ सय ३ केजी ७ सय ७३ ग्राम सुन खरिद गरिएको थियो । कोषका तत्कालीन सदस्य सचिव प्रदीप ढकालले जलहरी निर्माणका लागि कोषाध्यक्ष मिलन थापाको संयोजकत्वमा समिति गठन गरेका थिए । समिति सदस्यमा पनि आफू निकटलाई राखिएको थियो । त्यसको एक महिनाभित्रै जलहरी निर्माण गरेर फागुन १२ मा तत्कालीन राष्ट्रपति विद्यादेवी भण्डारीमार्फत उद्घाटन गरिएको थियो । तर १ सय ८ केजीको जलहरी राख्ने भनिएकामा करिब ११ केजी कम उल्लेख गरियो । जलहरी राख्ने अघिल्लो दिन उठाइएको मुचुल्काबाट पनि त्यसको पुष्टि हुन्छ । पशुपतिनाथको जलहरी बनाउँदा ११ केजी सुन गायब पारिएको र त्यसमा कोषकै पदाधिकारी संलग्न रहेको समाचार कान्तिपुरले ०७८ भदौ २२ मा प्रकाशन गरेको थियो । महालेखा परीक्षकको कार्यालयलाई कोषले उपलब्ध गराएको विवरणमा भने खरिद भएको सुनसहित २ केजी ८ सय ९० ग्राम तामा, १ केजी २ सय ४९ ग्राम चाँदी, १२७५ ग्राम जिंकसहित १ सय ७ केजी ९ सय २४७५ ग्राम गरेर १ सय ७ केजी ९ सय २४७५ ग्रामको जलहरी बनाइएको उल्लेख छ । कोषले महालेखालाई मुचुल्काबाहेक १० केजी ९ सय ७६ ग्रामको सुनको रिङ बनाएर जलहरीमा राखेको विवरण दिएको थियो ।तोकिएको परिमाणभन्दा कम उल्लेख गरेर तयार पारिएको मुचुल्का नै शंकास्पद भेटिएपछि जलहरी निर्माण प्रक्रियाबाट बाहिर राखिएका कोषका केही सदस्यले आफ्नै कार्यालयसँग यसबारे हिसाब माग्दा दिइएन । त्यसपछि यो विषय अख्तियार पुगेको थियो । जलहरी नै केही दिनमै चुँडिएपछि अनियमितता ढाकछोप गर्ने प्रयास भएको थियो । कोषले महालेखालाई बुझाएको विवरणमा कालीगढलाई उपलब्ध गराइएको ज्याला उल्लेख नगरी एकमुष्ट हिसाब देखाइएको छ । कोषकै पदाधिकारीको मिलेमतोमा बिनाप्रतिस्पर्धा पाटनका उपेन्द्र बाराही (शिल्पकार) लाई जलहरी बनाउने जिम्मा दिइएको थियो । त्यसका लागि ज्याला मात्रै ५५ लाख रुपैयाँ भुक्तानी गरिएको अख्तियारमा परेको उजुरीमा उल्लेख छ । सुनको जलहरी बनाउन तामाका कालिगडलाई संलग्न गराइएको पनि खुल्यो । जलहरी निर्माणको ज्याला नै अस्वाभाविक रहेको जानकारहरू बताउँछन् । जलहरी निर्माण हुँदाका सदस्य सचिव ढकाल चारवर्षे कार्यकाल पूरा गरेर ०७८ साउन ३१ मा बाहिरिए । भदौ १२ मा कोषाध्यक्ष थापाको पनि कार्यकाल सकियो । त्यसअघि असार २९ मै ओली प्रधानमन्त्रीबाट बाहिरिए । कांग्रेस सभापति शेरबहादुर देउवाको नेतृत्वमा सरकार बन्यो । देउवाले नै करिब दुई महिना संस्कृति, पर्यटन तथा नागरिक उड्डयनमन्त्रीको कार्यभार सम्हालेका थिए । त्यही अवधिमा कोषाध्यक्षबाट अवकाश पाएको ६ दिनपछि नै भदौ १८ मा थापा सदस्य सचिव नियुक्त भए । ओलीका पालामा कोषाध्यक्ष नियुक्त थापा देउवाका पालामा एक तह बढुवा भएका हुन् । जलहरी प्रकरणको अनुसन्धानका लागि अख्तियारले थापालाई सदस्य सचिव नियुक्त हुनु अघिल्लो दिन भदौ १७ मा बयानमा बोलाएको थियो । तर उनी अख्तियारको निर्देशन अटेर गरेर बसेका थिए । सदस्य सचिवमा नियुिक्त पाएको तीन दिनपछि थापाले अख्तियार गएर करिब ५ घण्टा बयान दिएका दिए । थापाले बयान दिएको २ वर्ष पुग्नै लागेको छ । अख्तियारले यस प्रक्रियामा संलग्न सबैसँग बयान लिइसकेको छ । पशुपतिका मूल पुजारी गणेश भट्ट र सहायक पुजारी राम भट्टले पनि बयान दिइसकेका छन् । तर अख्तियारले अनुसन्धान अझै टुंग्याएको छैन । जलहरी निर्माणका क्रममा २४ क्यारेटको सुन पगालेर २२ क्यारेटको बनाउन त्यसमा ३ प्रतिशत तामा र १ प्रतिशत चाँदी राखिएको कोषको अभिलेख छ । सुन, चाँदी र तामासहितको मिसावटमा २२ क्यारेटको १ सय ८ केजी तौल भएको जलहरी राख्ने कोषको निर्णय भए पनि मुचुल्कामा त्यसलाई उल्लेख गरिएको छैन । मुचुल्कामा भने जलहरी बनाएको सुनको परिमाण ९६ केजी ८ सय २२ ग्राम रहेको जनाइएको छ । सुन तोकिएको परिमाणमा नराखेको विषय बाहिरिएपछि कोषका पदाधिकारीले जलहरी बनाएर बाँकी रहेको सुनको रिङ ज्योतिर्लिङ्गमा राखिएको जिकिर गरेका थिए तर मुचुल्कामा त्यो उल्लेख छैन । जलहरी राख्नुअघिका मुचुल्कासहितका सबै कागजात अख्तियारको नियन्त्रणमा छ । महालेखाले ५९ औं प्रतिवेदनमा पनि जलहरी बनाउँदा सुनको परिमाण कति भनेर यकिन हुन नसकेको भन्दै प्रश्न उठाएको छ । राष्ट्र बैंकबाट सुन ल्याउनेदेखि पगाल्ने र तौलनेसम्मका काम पारदर्शी रूपमा भएको थिएन । राष्ट्र बैंकबाट सुन ल्याउन, सुन राखिएको स्थानको सुरक्षा दिन र जलहरी बनाउँदा कालिगढसम्म पुर्याउन नेपाली सेनाले सुरक्षा दिएको थियो । ०७८ भदौ २७ मा कान्तिपुरमा प्रकाशित जलहरीको मुचुल्का नै शंकास्पद शीर्षकको समाचारमा सेनाका तत्कालीन प्रवक्ता सहायक रथी सन्तोष बल्लभ पौडेलले सुन पगाल्ने र जलहरीको आकार बनाउनेसम्मका भित्री काममा आफूहरूको उपस्थिति नरहेको बताएका थिए । त्यसबेला पौडेलले भनेका थिए, सुनको जलप केकसरी बनाइयो, आकार र तौल कति थियो, केकसरी नापजाँच गरियो भन्ने विषयमा सेनाको उपस्थिति नरहेकाले थप जानकारी छैन । हाम्रो भूमिका भनेको राष्ट्र बैंकबाट सुन ल्याउँदा, भण्डारण गरिँदा, कालिगडसम्म पुर्याउँदा र जलहरी बनाएपछि कोषले भनेको ठाउँसम्म ल्याउँदा सुरक्षा प्रबन्ध मिलाउने क्रममा मात्रै हो । राष्ट्रिय सभाको राष्ट्रिय सरोकार तथा समन्वय समितिले जलहरीकै विषयमा बुझ्न सदस्य सचिव थापालाई जेठ ३० मा डाकेको थियो । थापाले जलहरी निर्माण गर्दा आफूले हिनामिना नगरेको जिकिर दोहोर्याएका थिए । त्यसअघि बजेटमाथिको छलफलमा माओवादी सांसद लेखनाथ दाहालले जलहरीमा पित्तल राखिएको बताएपछि एमालेले जेठ १२ मा प्रतिनिधिसभा बैठक अवरुद्ध गरेको थियो । विरोधपछि सभामुख देवराज घिमिरेले जलहरीबारे सांसद दाहालले दिएको अभिव्यक्ति अभिलेखबाट हटाएका थिए । त्यसपछि जलहरीको मुद्दा टुंग्याउन अख्तियारले तदारुकता देखाएको हो । तर जलहरी प्रकरणका आरोपित कारबाहीको दायरामा आउलान् कि उन्मुक्ति दिइएला भन्ने विषय अनुसन्धान टुंगोमा पुगेपछि मात्रै खुल्नेछ ।"
सुशान्तको सारंगी,"काठमाडौं (कास) गायक सुशान्त केसीले आफ्नै शब्द र स्वरमा नयाँ गीत सारंगी सार्वजनिक गरेका छन् । गीत सुशान्तको आफ्नै युट्युब च्यानलबाट सार्वजनिक गरिएको हो । गीतले आइतबार साँझसम्म ७ लाख ५० हजारभन्दा बढी भ्युज पाइसकेको छ । शनिबार साँझ सार्वजनिक गीत युट्युबको ट्रेन्डिङमा म्युजिकतर्फ दुई नम्बरमा आएको छ । योसँगै समीक्षा अधिकारीको स्वरको आफ्ना आफ्ना दुःख ट्रेन्डिङमा तेस्रोमा ओर्लेको छ । पहिलो स्थानमा दुई साताअघि सार्वजनिक ओशिष थापाको भिखारी छ । गौरवकुमार तामाङको निर्देशनमा तयार गीतको भिडियो निकै रोमान्टिक छ । अनुप सापकोटा र आना शर्माको कन्सेप्टमा तयार भिडियोमा सुशान्तलाई आनाले साथ दिएकी छन् । होटल याक एन्ड यती, हिमालयन जाभालगायत स्थानमा खिचिएको भिडियोको सहनिर्देशन प्रशान्त थापाले गरेका हुन् । शशांक थापा र कुशल जोशीले खिचेको फिल्मको सम्पादन अनुप सापकोटा र गौरवकुमार तामाङले गरेका हुन् ।"
बक्सर मोहम्मद अलीद्वारा संन्यास,सन् १९७९ मा आजकै दिन (जुन २६) मा बक्सर मोहम्मद अलीले व्यावसायिक बक्सिङ खेलबाट संन्यास लिएका थिए । उनी तीन पटकका विश्व हेभिवेट (ठूलो तौल समूह) च्याम्पियन हुन् । सन् १९४२ को जनवरी १७ मा अमेरिकाको केन्टकी राज्यमा जन्मिएका अलीको खास नाम क्यासियस मार्सेलस क्ले थियो । उनले १९५४ मा पहिलो पटक प्रतिस्पर्धात्मक बक्सिङ खेलेका थिए । त्यसको ६ वर्षपछि पोल्यान्डका प्रतिद्वन्द्वीलाई हराएर उनी पहिलो पटक ओलम्पिक च्याम्पियन बनेका थिए । अमेरिका फर्केपछि उनको भव्य स्वागत गरिएको भए पनि एक रेस्टुरेन्टमा बस्नका लागि टेबल नदिइएपछि उनी जातीय भेदभावविरुद्ध लागेका थिए । जातीय भेदभावको समयमा पृथकतावादी समूहमा आबद्ध भएपछि उनलाई विभाजनकारीको आरोप लागेको थियो । उनी मुसलमानका लागि छुट्टै राष्ट्र (नेसन अफ इस्लाम) को माग गर्ने समूहसँग आबद्ध भएका थिए । तर नागरिक हकको खुलेर समर्थन गरेपछि भने उनी विश्वभर लाखौं मानिसका प्रिय बनेका थिए ।१९६४ मा विश्व हेभिवेट च्याम्पियन बनेका उनले त्यसअघि नै आफ्नो नाम मोहम्मद अली राखिसकेका थिए । क्यासियस क्ले दासको नाम भन्दै उनले उक्त नाम प्रयोग गर्ने मानिसप्रति आक्रोश व्यक्त गर्ने गर्थे । बक्सिङ रिङमा रहँदा उनी प्रतिद्वन्द्वीलाई जिस्क्याउने तथा उनीहरूको वरिपरि नाच्ने गर्थे । त्यसका साथै खेलका दर्शकलाई कविता सुनाएर मनोरञ्जन गराउँथे ।दुई दशक लामो व्यावसायिक जीवनमा अली ५६ वटा म्याचमा विजयी र ५ वटामा पराजित भएका थिए । अलीको ७४ वर्षको उमेरमा सन् २०१६ को जुन ३ मा मृत्यु भएको थियो ।
मन जित्दै नेपाली फेसन ब्रान्ड,"(काठमाडौं)डकुमेन्ट्री फिल्म निर्माणमा रमाइरहेकी रेवती गुरुङलाई करिब सात वर्षअघि फिनल्यान्ड जाने मौका जुर्यो । एकमहिने कोर्सका लागि फिनल्यान्ड पुगेकी उनले त्यहाँ बाल मृत्युदर कम गर्ने सरकारी प्रयासबारे थाहा पाइन् । फिनल्यान्डमा बच्चा जन्मिसकेपछि सरकारले फिनिस बेबीबक्स वितरण गर्छ । बक्समा भर्खर जन्मेकादेखि दुई वर्षसम्मका बच्चालाई हुने कपडा र आवश्यक सामग्री राखिन्छ । नेपालमा पनि सरकारले त्यस्तै केही गरे गजब हुन्थ्यो भन्ने लाग्यो । सरकारी तवरबाट नभए पनि व्यावसायिक रूपमा आफैंले सुरु गर्नुपर्छ भन्ने लाग्यो । तर आफ्नो आर्थिक अवस्थाका कारण तत्काल सम्भव थिएन । फिनल्यान्डबाट फर्केपछि रेवती डकुमेन्ट्री निर्माणमै जुटिन् । तर पहिलेभन्दा फरक, त्यसपछिका डकुमेन्ट्री उनले ह्यान्डिक्राफ्टसँग सम्बन्धित बनाइन् । यसै क्रममा आन्तरिक उत्पादन र त्यसको व्यवसायबारे थप बुझ्ने मौका पनि मिल्यो । सन् २०१८ देखि भने नेपाली भर्जनको बेबीबक्स बनाउने तयारीमा जुटिन् उनी । त्यतिबेला आफूसँग रहेको दुई लाख रुपैयाँबाट विभिन्न ठाउँबाट सुतीको कपडा ल्याएर फिनल्यान्डको बक्समा भएजस्तै सामान तयार पार्न थालिन् । फिनल्यान्डको बक्सजस्तै नेपाली भर्जन कोक्रोमा तयार भयो । नेपालमा बच्चा कोक्रोमा सुत्छन्, त्यसैले यसको नाम कोक्रोमा राखिएको हो, रेवतीले भनिन् । तर दुःखको कुरा आफूसँग भएको रकम खर्चेर तयार गरेको न बिक्री भयो न त्यसमा लगानी थप्न सक्ने अवस्था । कन्सेप्टमै काम गर्दा बनाइएको कपडासमेत बिक्री गर्न गाह्रो भयो । एक दिन कोक्रोमा बोकेर बेच्न हिँडेकी उनी बिक्री नभएपछि बौद्धको एक रेस्टुरेन्टमा कफी खाएर सुस्ताइरहेकी थिइन् । कोक्रोमा देखेर एक अमेरिकी महिलाले जिज्ञासा राखिन् ।रेवतीको कन्सेप्टबाट प्रभावित ती अमेरिकी महिलाले १५ हजार डलर ऋण दिने आश्वासन दिँदै काम गर्न सुझाइन् । तर उनलाई भने विश्वास लागेकै थिएन । तर केही महिनापछि ती महिलाले पहिलो चरणका लागि ५ हजार डलर दिइन् । उक्त रकम हात लागेपछि दुई जना कर्मचारी राखेर उनले काम सुरु गरिन् । त्यसपछि भने उनलाई ती अमेरिकी महिलासँग थप रकम लिनै परेन । बिस्तारै कोक्रोमा बिक्री हुन थाल्यो, अनि कामले गति लियो । कोक्रोमा मा भर्खर जन्मेका शिशुदेखि १३ वर्षसम्मका बच्चाका लागि हुने कपडा पाइन्छन् । तर फिनल्यान्डको बेबीबक्स जस्तै भने छैन, कोक्रोमा । खासमा यो अहिले क्लोदिङ ब्रान्ड बनेको छ । कोक्रोमा मा अहिले ३५ कर्मचारी छन् । त्यसमध्ये २ जनाबाहेक सबै महिला । नेपालको हकमा महिलालाई आर्थिक रूपमा सबल बनाउनुपर्ने भएकाले महिला कर्मचारीलाई प्राथमिकता दिएको उनको भनाइ छ । रेवतीले हाल अप्रत्यक्ष रूपमा कारागारमा रहेका कैदीबन्दीलाई पनि रोजगार दिएकी छन् । कारण, बच्चाका लागि प्रयोग गरिने सुतीको कपडा उनले सुन्धारा कारागारबाट खरिद गर्छिन् । फ्याक्ट्री भने काठमाडौंको अत्तरखेलमा छ । कोक्रोमा का सामग्री बौद्ध र सानेपामा रहेका स्टोरबाट खरिद गर्न पाइन्छ । अन्य पसलमा पनि माग भएअनुसार दिने गरिएको गुरुङले बताइन् । कोक्रोमाले दौरासुरुवाल, टिसर्टसुरुवाल, टोपी, पन्जा, मोजा, तोरीको सिरानीलगायतका सामग्री बनाउने गर्छ । रेवतीजस्तै आफ्नै बलबुताले स्थापित भएको ब्रान्ड हो, दामी छ । केही राम्रो देखिने बितिक्कै मुखबाट फ्याट्ट निस्किने वाक्य हो यो । तर अहिले यो ज्याकेटको ब्रान्ड बनेको छ । ज्याकेट जसरी लगाउन र ब्याग जसरी बोक्न पनि मिल्ने दामी छ लाई स्थापित गरेका हुन् तीन युवाले । उनीहरू हुन्, धादिङका सुवास अधिकारी, मनोज अधिकारी र शुभम कार्की । ०७८ चैतमा नमुना र कपडा तय गरिसकेका थिए । ०७९ वैशाखमा भने दामी छ अपारल प्राइभेट लिमिटेड दर्ता गरेर औपचारिक रूपमा सञ्चालनमा ल्याएका हुन् उनीहरूले । त्यसअघि नै कपडाको व्यापारमा संलग्न भए पनि उनीहरूले आफ्नै डिजाइनमा समान तयार पारेर बजारमा ल्याएको भने यो पहिलो पटक हो । मनोज, शुभमलगायतको समूहले २०७४ मै ट्रेडमान्डु सञ्चालन गर्थे । त्यतिबेला उनीहरूले विभिन्न पसलबाट सामान लिएर फोटो सामाजिक सञ्जालमा राख्थे र ट्रेडमान्डुबाट बिक्री गर्थे । तर त्यो क्रम धेरै चल्न सकेन । अनुभव र मेन्टरको अभावका कारण उनीहरूले ०७५ तिरै ट्रेडमान्डु बन्द गरे । त्यसपछि शुभम विदेशतर्फ लागे भने मनोज एक ट्राभल कम्पनीमा मार्केटिङ म्यानेजर भई काम गर्न थाले । यसरी नै दुई वर्ष बित्यो । ०७७ पुसमा आफ्नै देशमा केही गर्नुपर्ने सोचेर शुभम नेपाल फर्के । मनोज ०७८ मा दुर्घटनामा परेपछि घरमै आराम गरिरहेका थिए । यसबीच, उनीहरू आफ्नै लागानीमा केही काम गर्ने छलफलमा जुटे । ज्याकेट बनाएर बेच्ने शुभम कुरामा मनोज पनि आकर्षित भए । ०७८ फागुनमा शुभम, सुवास र मनोज मिलेर पुरानो ज्याकेटको मिश्रणबाट पहिलो प्रोटोटाइप बनाए । त्यसमा सबैको कुरा मिलेपछि उनीहरूले नाम जुराए, दामी छ । उनीहरू तीन जना नातेदार पनि हुन् । सुवास र मनोज सहोदर दाजुभाइ हुन् भने शुभम उनीहरूका मामाका छोरा । १४ लाख रुपैयाँमा सुरु भएको दामी छ ज्याकेटको डिजाइनर शुभम हुन् । दामी छ का रेनकोट, ज्याकेट र ब्लांकेट हुडी वेबसाइट, फेसबुक, इन्स्टाग्रामबाट अर्डर गर्न सकिन्छ । सामाखुसी टाउन प्लानिङमा रहेको कार्यालयबाट सोझै खरिद गर्न पनि सकिने शुभम बताउँछन् । सामाखुसी रानीबारीमा रहेको गार्मेन्टमा १५ जना कामदार छन् । इनोभेटिभ डिजाइनका कारण सोचभन्दा राम्रौ भइरहेको छ । तर पछिल्लो समय कतिपयले ज्याकेटको डिजाइन कपी गरेर बजारमा कमसल सामान ल्याउन थालेकाले उनीहरूमा चिन्ता भने थपिएको छ ।"
रोशीमा डम्फु संग्रहालय,"(काभ्रे)तामाङ जातिको विवाह, व्रतबन्ध, मृत्यु संस्कारलगायतमा प्रयोग हुने सांस्कृतिक बाजा हो, डम्फु । यही बाजासँगै तामाङ कला संस्कृतिको जर्गेना गर्ने उद्देश्यले काभ्रेको रोशी गाउँपालिकामा डम्फु जीवन्त संग्रहालय निर्माण थालेको छ । रोशीलाई सांस्कृतिक पहिचानका रूपमा स्थापित गर्न रोशी११ कालढुंगामा संग्रहालय निर्माण गर्न भइरहेको गाउँपालिकाका अध्यक्ष दिनेश लामाले बताए । तामाङ समुदायको बाहुल्य भएकाले कला र संस्कृतिको संरक्षणका लागि संग्रहालय निर्माण गर्न लागिएको हो, उनले भने । त्यस्तै पर्यटकलाई आकर्षक गराई पर्यटन प्रवर्द्धन गर्नु पनि अर्को उद्देश्य रहेको उनले बताए । तामाङ जातिको सांस्कृतिक बाजा भएकाले संग्रहालयको नामकरण यसैबाट गरिएको लामाले बताए । संग्रहालयमा तामाङ समुदायको भेषभूषा, बाजा तथा सांस्कृतिक महत्त्व बोकेका सामग्रीहरू राखिनेछन् । संग्रहालयले सांस्कृतिक पर्यटन विकासमा टेवा पुर्याउने लक्ष्य राखिएको अध्यक्ष लामाको भनाइ छ । संग्रहालय आन्तरिक तथा बाह्य पर्यटकका लागि तामाङ समुदायको संस्कृतिबारे अध्ययन गर्ने स्थल बन्ने दाबी गरिएको छ । गाउँपालिकाका अनुसार संग्रहालयलाई बहुउपयोगी बनाउने गरी निर्माण कार्य अगाडि बढाइएको छ । कालढुंगाको एक सय रोपनीभन्दा बढी सार्वजनिक जग्गामा संग्रहालय निर्माण गरिँदै छ । बीपी राजमार्ग भएर यात्रा गर्नेका लागि लामो दूरीको यात्रापश्चात् आराम गरेर बस्ने उपयुक्त ठाउँ कालढुंगा हो । त्यसका साथै उक्त क्षेत्रमा प्रयोग नभएको सार्वजनिक जग्गा रहेकाले पनि संग्रहालय निर्माणको परिकल्पना गरिएअनुसार काम भइरहेको वडा अध्यक्ष लालकुमार पाख्रिनले बताए । संरचना बनेपछि पर्यटकको चहलपहल हुने उनको विश्वास छ । गाउँपालिकाका प्रमुख प्रशासकीय अधिकृत रामबहादुर लामाका अनुसार पालिकाको सक्रियतामा डीपीआर (विस्तृत परियोजना प्रतिवेदन) तयार गरी राष्ट्रिय योजना आयोगको आर्थिक सहयोगमा करिब १० करोड लागतमा संग्रहालय बनिरहेको हो । उनका अनुसार संग्रहालय निर्माण तीन चरणमा भइरहेको छ । पहिलो चरणमा डम्फुको फाउन्डेसन, दोस्रो चरणमा डम्फुको संरचनाको आकृतिको काम सकिएको र अहिले तेस्रो चरणको काम भइरहेको छ, उनले भने, तेस्रो चरणमा संग्रहालयको भवन संरचना, पूर्वाधार, पर्खाल लगाउने, बगैंचासहितको पार्क बनाउने, पिकनिक स्पट, पार्किङ संरचनालगायत काम हुनेछन् । संग्रहालयको आधारभूत संरचनाका लागि यसै आर्थिक वर्षमा नेपाल सरकारको विशेष अनुदानबाट ३ करोड रुपैयाँ बजेट विनियोजन भएको प्रमुख प्रशासकीय अधिकृत तामाङले बताए । उनका अनुसार, संग्रहालय निर्माणको पहिलो र दोस्रो चरणमा दुई करोड रुपैयाँ खर्च भएको छ । दुई वर्षभित्र निर्माण कार्य सम्पन्न गर्ने लक्ष्य राखिएको छ, उनले भने, निर्माण सम्पन्न भएसँगै प्रयोगमा ल्याइनेछ ।"
केन्द्रले अनुदान कटौती गर्दा महानगरको बजेटमा चाप,"लिला श्रेष्ठ (काठमाडौं) प्रशान्त माली (ललितपुर), विनोद भण्डारी (विराटनगर), शंकर आचार्य (पर्सा), रमेशकुमार पौडेल (चितवन), दीपक परियार (पोखरा)"
विपद् व्यवस्थापनमा गयल नहोस् सरकार,"नेपालको भूगोल र भूगर्भ नै प्राकृतिक विपत्का दृष्टिले संवेदनशील छ । त्यसमाथि, बिनाअध्ययन भइरहेको ध्वंसात्मक निर्माणले जोखिम बढाइरहेका छन् । विश्वसनीय वातावरणीय अध्ययन नगरी बनाइएका पूर्वाधारका लागि चुरे पर्वत कटानदेखि नदीजन्य पदार्थको दोहनको गति जति तीव्र छ, हाम्रो विपत् पनि त्यति नै निकट छ । यसले अहिले नै जनधनको क्षति बढिरहेको छ । बर्खा लागेदेखि नै जोखिम क्षेत्रका बासिन्दा सधैं त्रासमा हुन्छन् । यो नियमित नियतिसित जुध्न सरकारी व्यवस्थापन भने सधैं निम्छरो देखिन्छ । न पूर्वतयारी गतिलो हुन्छ, न प्रतिकार्य नै । प्रभावितहरूको दीर्घकालीन व्यवस्थापनमा त सरकार गायब नै हुने गरेको छ । राज्यका दृष्टिमा विपत्ति व्यवस्थापन भनेकै उद्धार र राहत वितरण मात्रै जस्तो देखिन्छ । हेलिकोप्टर चढेर प्रभावितहरूलाई सहानुभूति देखाउनुलाई उपलब्धि मान्ने मनोविज्ञानबाट नेताहरू माथि उठ्न सकेका छैनन् । सरकार विपद्लगत्तै पीडितहरूलाई बिर्सन्छ । सुर्खेतका बाढीपीडित परिवारको अझसम्म पनि पुनर्वास नहुनु यसकै उदाहरण हो । २०७१ साउन २९ मा वर्षासँगै भेरी, बबईलगायतका नदीमा आएको बाढीले बराह तालका २५ जनाको मृत्यु भयो भने ४ सय घरधुरी विस्थापित भए । तीमध्ये २ सय परिवार अझै गिरिघाटस्थित बाढीपीडित शिविरमा अस्थायी बसोबास गरिरहेका छन् । घरबास गुमाएपछि अस्थायी बसोबास गर्न बाध्य पीडितहरूलाई सुरक्षित आवास तथा जीविकोपार्जनमा कुनै पनि तहको सरकारले चासो दिएका छैनन् । नदीले उठीबास लगाएकाहरू अहिले गिरिघाट खोला र कासेगड खोलाको डिलैमा आड लागेका छन् । बर्खा लागेसँगै यो बस्तीमा पनि कुन बेला अर्को विपत्ति थपिने हो, टुंगो छैन । यस्तै उदाहरण अन्यत्र पनि छन् ।यसपालि पनि, मनसुन सुरु भएयता देशभर विभिन्न स्थानमा बाढी, पहिरो, भारी वर्षा र चट्याङजस्ता घटना बढेका छन् । गृह मन्त्रालयका अनुसार एक सातायता मात्रै यस्ता झन्डै २ सय घटना भइसकेका छन्, जसमा कम्तीमा २२ जनाले ज्यान गुमाएका छन् । ३३ जना घाइते र ७ जना हराइरहेका छन् । दुई दर्जनभन्दा बढी पूर्वाधारमा क्षति पुगेको छ जबकि मनसुन अझै तीन महिना बाँकी छ । यसपालिको मनसुनमा देशैभर कम पानी पर्ने प्रक्षेपण भए पनि कतिपय ठाउँमा खडेरी पर्ने र कतिपय ठाउँमा आरीघोप्टे वर्षाले जोखिम बढाउने सम्भावना उत्तिकै छ । त्यसैले, सम्भावित क्षति न्यूनीकरण गरी उद्धार, राहत र पुनःस्थापनाका लागि सरकारको तयारी अहिले नै दुरुस्त हुनुपर्छ । मनुसन पूर्वतयारी तथा प्रतिकार्य राष्ट्रिय कार्ययोजना२०८० अनुसार यसपालि झन्डै ३ लाख घरधुरी र करिब साढे १२ लाख नागरिक मनसुनी जोखिमबाट प्रभावित हुने आकलन छ । सबैभन्दा बढी जोखिम मधेश र कोशी प्रदेशमा छ, जहाँ क्रमशः ४ लाख र ३ लाख नागरिक प्रभावित हुने अनुमान छ । पूर्वतयारीस्वरूप पूर्वसूचना तथा पूर्वकार्यका लागि देशका ३४ स्थानमा स्मार्ट साइरन जडान गरिएका छन् । प्रभावकारी प्रतिकार्यका लागि सबै सुरक्षा निकायअन्तर्गतका खोज तथा उद्धार जनशक्ति तैनाथीको अवस्थामा छन् । संघ, प्रदेश र जिल्ला विपद् व्यवस्थापन कोषमा ६ अर्ब रुपैयाँभन्दा बढी मौज्दात छ । तर, विगतका अनुभवलाई हेर्ने हो भने व्यवस्थापन चुस्त छ भन्ने सरकारको दाबीमा आश्वस्त हुने अवस्था छैन । विपद्सम्बन्धी ऐननियमअनुसार गठित समितिले मात्रै आआफ्ना भूमिका निर्वाह राम्ररी गर्ने हो भने पनि प्रतिकार्य प्रभावकारी हुन सक्छ । तर, नीतिगत प्रबन्ध एवं कागजी कामहरू भए पनि न परिणाम दिने गरी तयारी भएको पाइन्छ, न सम्बन्धित संयन्त्रहरू स्रोतसाधनले सम्पन्न नै छन् । नियमअनुसार पालिका प्रमुखको अध्यक्षतामा स्थानीय विपद् व्यवस्थापन समितिहरू क्रियाशील छन् । स्थानीय सरकारलाई आफ्नो क्षेत्रका जोखिमबारे बढी जानकारी हुने भएकाले यस्ता समितिको कार्यक्षमता जति बढी हुन्छ, आपत्सित जुध्न त्यति नै सहज हुन्छ । परन्तु, अपवादबाहेक न सम्बन्धित जनशक्तिलाई यथोचित तालिमप्रशिक्षण दिइएको छ, न समुदायलाई नै । आवश्यक उपकरणसामग्री पनि पर्याप्त छैनन् । यसमा सुधार गरेर विपद्बाट हुने क्षति घटाउन सम्पूर्ण राज्य संयन्त्रहरू दत्तचित्त रहनुपर्छ । उदेकलाग्दो त, सम्भावित विपद्बाट बच्न सरकारले गर्नैपर्ने काम पनि गरेको छैन । २०७२ सालको भूकम्पबाट अति प्रभावितमध्ये पाँच जिल्लाका डेढ लाख घर पहिरोको उच्च जोखिममा रहेकाले सुरक्षित स्थानमा सार्नुपर्ने सुझाव विशेषज्ञहरूले दिए पनि त्यसबारे अहिलेसम्म खासै काम नहुनुले सरकारी कमजोरी उजागर गर्छ । खासमा राज्य संयन्त्रले विगतका विपद्बाट पाठ सिकेका छैनन् । विपत्तिलाई पनि सामान्य परिघटना ठानेर भुलिदिने प्रवृत्ति घातक छ । क्षति न्यूनीकरणका लागि दिगो विकासका सूत्र नअपनाउनु, डोजरे विकास नरोकिनु, प्रकृतिको जथाभावी दोहन रोक्न नसक्नु र समग्र विपद् व्यवस्थापन पक्ष कमजोर रहनु सरकारले नसिकेका दृष्टान्त हुन् । विपद्का बेला अहम् भूमिका सूचना प्रणालीको हुन्छ । बाढीको सम्भावना भएका क्षेत्र पहिचान गरी स्थानीयवासीलाई मोबाइलमा सन्देश पठाउँदा मात्र पनि जनधनको क्षति घटाउन सकिन्छ । यस्तो प्रणालीलाई व्यापक र व्यवस्थित बनाउनुपर्छ । किनकि जल तथा मौसम विज्ञान विभागले नदीमा पानीको बहाव र बाढीको पूर्वानुमान गरे पनि स्थानीयस्तरमा प्रभावकारी सूचना प्रचारप्रसार भएको पाइँदैन । यो पक्षमा सुधार आवश्यक छ । यसका निम्ति तीनै तहका सरकार, विभिन्न अन्तरसरकारी मन्त्रालय तथा निकायबीच उचित समन्वय हुनुपर्छ । बर्सेनि ठूलो जनधनको क्षति हुने र लाखौं नागरिक प्रभावित बन्ने विपद्प्रति अब पनि तदर्थवादी शैलीबाट मात्रै चल्ने छुट सरकारलाई छैन । नागरिकलाई सम्भावित जोखिमबाट जोगाउनेदेखि प्रभावितहरूको दीर्घकालीन व्यवस्थापन गर्नेसम्मका काममा सरकारले आफ्नो उपस्थिति देखाउनैपर्छ ।"
नतिजामुखी मोर्चा कहिले ?,"चार दल मिलेर समाजवादी मोर्चा घोषणा गरेपिछि राजनीतिक वृत्तमा मात्र होइन सर्वसाधारणबीच पनि खुलदुली मच्चिएको छ । माओवादी केन्द्रको अगुवाइमा एकीकृत समाजवादी, उपेन्द्र यादव अध्यक्ष रहेको जनता समाजवादी पार्टी र नेत्रविक्रम चन्द नेतृत्वको नेपाल कम्युनिस्ट पार्टी मिलेर नयाँ मोर्चा गठन भएको छ । भन्ने नै हो भने संवैधानिक प्रावधानबमोजिम नेपालका सबैजसो राजनीतिक दल समाजवादी सिद्धान्तबाट विमुख देखिँदैनन् । लोकतान्त्रिक समाजवादी सिद्धान्त उतिबेलै बीपीले अघि सारेका थिए । यसलाई व्यवहारमा उतार्न नसके पनि संसद्मा सबभन्दा ठूलो कांग्रेससहित सरकारमा संलग्न दलहरूले समाजवादको सुगारटाइ भने छाडेका छैनन् । नवगठित मोर्चाको शाब्दिक अर्थ सैन्य प्रतिरक्षा या भिडन्तको चाँजोपाँजो मिलाउने थलो हो । अहिले बनेको राजनीतिक मोर्चा विपक्षी दलमै रहेर पनि बलियो प्रतिस्पर्धीका रूपमा प्रस्तुत हुन खोजेको देखिन्छ । अर्को शब्दमा सिद्धान्त नमिलेका दलहरूले अस्तित्व जोगाउन बेमौसमी बाजा बजाएको पनि भन्न सकिन्छ । समाजवादी शासन व्यवस्थालाई प्राथमिकता दिंदै आएका पूर्वप्रधानमन्त्री बाबुराम भट्टराईले उपेन्द्र यादवसँग छुट्टिएपछि नेपाल समाजवादी पार्टी स्थापना गरे । तर पनि उनलाई नयाँ मोर्चामा स्थान नदिइनुलाई नेतृत्वबीच क्रोध र शत्रुत्वको ज्वाला दन्किरहेको बुझ्न सकिन्छ । भविष्यमा त्यसको जोखिम नरहला भन्न सकिन्न । यस्तो रबैया देखाएर प्रत्यक्षतर्फ निर्वाचित ८८ र ७८ सांसद रहेका कांग्रेस र एमालेलाई मोर्चामा सामेल ५४ सांसदले टक्कर दिन सक्लान् ? यथार्थमा नयाँ समाजवादी मोर्चामाथि नेपाली कांग्रेसले धेरै नबोले पनि एमाले लगायत अन्य दल र एकथरी विज्ञहरूले मोर्चाको आलोचना गरिरहेका छन् । हुन पनि लोकतान्त्रिक, वैज्ञानिक, साम्यवादी, बहुदलीय लगायत रंगीविरंगी समाजवादी सिद्धान्त बोकेर कुर्लने नेतृत्वदेखि जनता वाक्क भइसकेका छन् । नयाँ मोर्चामा सम्मिलित नेताहरूले दशकौंदेखि देश र जनताका लागि केही नगरेको यथार्थ कसैले भुलेका छैनन् । नारा र मोर्चाभन्दा उपलब्धिमूलक काम नगरेमा नेतृत्वदेखि जनता अझै टाढिने निश्चित छ । भुवनेश्वर शर्मा, चन्द्रागिरि२, काठमाडौं"
नयाँ स्रोत विज्ञ होइन प्रधानाध्यापकलाई नेतृत्व देऊ,"सरकारले विद्यालयको शिक्षण सिकाइ अवस्थाको अनुगमन र सुपरिवेक्षणका लागि एक स्थानीय तहमा कम्तीमा एक स्रोत विज्ञ हुने निर्देशिका जारी गरेको छ । उक्त निर्देशिका अनुसार १० वर्ष अनुभव भएका स्थायी शिक्षक तथा शिक्षा क्षेत्रका कर्मचारीलाई विज्ञको रूपमा परिभाषित गरिएको छ । निर्देशिका अनुसार अव उक्त विज्ञको पदमा दुई समूहका व्यक्ति मात्र उपयुक्त हुने देखिएको छ । एउटा अवकाशप्राप्त शिक्षक तथा शिक्षाका कर्मचारी र अर्को अवकाश नभएका तर १० वर्षभन्दा बढी काम गरेर जागिर छोडेकाहरू । यो निर्देशिकाले अपेक्षा गरेको अनुभवी तथा दक्ष प्राविधिकबाट शिक्षकको सहयोगी हुने अपेक्षा त गरिएको छ तर व्यावहारिक रूपमा यो मोडेल निम्न तीन कारणले उपयुक्त देखिन्न । १ विज्ञको परिभाषा शिक्षक र शिक्षाका कर्मचारीमा मात्र सीमित राखिएको छ । १० वर्षभन्दा बढी विद्यालय शिक्षा, शिक्षण सिकाइ, पाठ्यक्रम कार्यान्वयनजस्ता क्षेत्रमा अनुभव लिएका, उच्च शिक्षा प्राप्त गरेका, आईसीटीमा दक्ष तथा नेतृत्व भूमिका निर्वाह गरेका लगायतका व्यक्तिहरूलाई छनोट प्रक्रियामा सहभागी हुन नदिनु सिन्डिकेट लागू गर्न खोजेको प्रस्ट हुन्छ । त्यसैले विज्ञ छनोटमै गलत मनसाय राखेको देखिन्छ । २ निर्देशिकाले विद्यालयमा निरन्तर भ्रमण गरी शिक्षक तथा विद्यालयलाई नियमित सहयोग गर्नुपर्ने अपेक्षा गरेको छ । तर यो निर्देशिकाले अपेक्षा गरेको व्यक्ति अनुभवी भए पनि व्यावहारिक रूपमा विद्यालय नियमित भम्रण नगर्ने सम्भावना बढी छ । विगतको अनुभवले उनीहरूले सहयोगीभन्दा पनि शिक्षा शाखाको सल्लाहकार मात्र हुने खतरा बढी छ । ३ विद्यालय तथा सिकाइ सुधारका लागि एक दिन बाहिरको मान्छेले सहजीकरण गरेर मात्र सुधार नहुने विगतका स्रोत व्यक्ति र विद्यालय निरीक्षक मोडेलले देखाइसकेको छ । शिक्षकको पेसागत सहयोग विद्यालयस्तरमा नै हुनुपर्छ । निर्देशिकाले उल्लेख गरेको मोडेल विगतकै पुनरावृत्ति भएकाले प्रभावकारी रूपमा लागू नहुन सक्छ । अब के गर्ने ? शिक्षकलाई सहयोग विद्यालयस्तरबाट नै हुनुपर्छ । त्यसका लागि सम्बन्धित विद्यालयको प्रधानाध्यापकलाई व्यवस्थापकीय कार्यबाट अलग गर्नुपर्छ । एक छुट्टै पद सृजना गरेर वा अहिलेका प्रअको अवस्थाको सर्वेक्षण गरेर वा क्लस्टर बनाएर शैक्षिक कार्यको नेतृत्वदायी भूमिका निर्वाह गर्न सक्ने हैसियतको जिम्मेवारी दिनुपर्छ । त्यसपछि बाह्य निकायहरूजस्तै हालको शिक्षा एकाइले अनुगमन, सुपरिवेक्षण, प्रअको क्षमता विकास तथा शिक्षकको पेसागत विकासका कार्यक्रमहरू कार्यान्वयन गरी नियमित समीक्षा गर्नु उपयुक्त हुन्छ । योगेन्द्र चापागाईं, धनकुटा"
सुनुवाइ एकतर्फी भएन र ?,"न्याय प्रशासनमा सबै अदालत र न्यायाधीशहरूका लागि एउटा गाइड लाइन हुन्छ । न्यायाधीशहरूले कानुनको आधारभूत सिद्धान्त पनि पढेका हुन्छन् । हजारौ मध्य एउटा सिद्धान्त हो, कुनै पनि आदेश वा फैसला गर्दा अर्कोपक्षको कुरा सुन्ने । यो कानुनी मात्र होइन प्राकृतिक न्यायको सिद्धान्त पनि हो । हेयर द अदर साइडको सिद्धान्त पालन नभएमा फैसला वा आदेश विवादित हुन्छ । विवादित मात्र होइन माथिल्लो अदालतले त्यस्तो आदेश वा फैसला बदर पनि गर्न सक्छ । यसैले जुनसुकै आदेश वा फैसला गर्दा दुवै पक्षको कुरा सुन्नैपर्छ । तर भारतीय चलचित्र आदिपुरुषको मुद्दामा अल्पकालीन आदेश गर्दा उच्च अदालत पाटनले त्रुटि गरेको छ । आदिपुरुष प्रदर्शनमा रोक लगाउने काठमाडौं माहानगरपालिकाको कुरै नसुनी एकपक्षीय रूपमा आदेश जारी गरेको छ । सबै अदालतको अभ्यासमा विपक्षीलाई तत्काल झिकाएर कुरा सुनेर मात्र आदेश जारी गर्ने चलन छ । यो चलनलाई उच्च अदालत पाटनका न्यायमूर्तिले किन पालन गरेनन् ? उनले जानीजानी एकतर्फी आदेश जारी गरेका हुन् या अञ्जानमा ? अदालत र आदेश गर्ने न्यायाधीशले सार्वजानिक रूपमा प्रस्ट गर्नुपर्छ । आदेशले यो त्रुटि त भयो नै अर्को प्रश्न के खडा भएको छ भने १ जना न्यायाधीशको हातमा मुलुकको राष्ट्रियताका सवालहरू जोडिनु ठीक होइन ।मानौं कुनै बेला आदेश गर्ने एक जना न्यायाधीशको विवेक नपुग्न सक्छ । यस्तो अवस्थामा कसैको एकल निर्णयका कारण राष्ट्रियता वा सांस्कृतिक पक्षमा आँच पुगेमा त्यसले परिणाम कस्तो होला ? नेपालीले सीतालाई भारतीय चेली भन्न सक्ने अवस्था त पक्कै होइन । कुनै दिन नेपाली चलचित्र लेखकले भगवान् रामलाई नेपालको धर्तीमा जन्मेको नेपाली छोरोको रूपमा प्रस्तुत गर्दा भारतले कस्तो प्रतिक्रिया देला ? तसर्थ राष्ट्रियता र सांस्कृतिक संवेदनशीलतालाई कसैले पनि हल्का रूपमा लिनु हुन्न । यस्तो नआओस् भन्नाका लागि कुनै एक जनाको एकल निर्णय होइन दुई वा त्योभन्दा बढी न्यायाधीशको विवेकमा आदेश हुने कानुनी व्यवस्था गर्नुपर्छ । गोपाल देवकोटा, गोकर्णेश्वर८, काठमाडौं"
हुनेखानेहरू नै छोड्दै छन् देश,"चिन्ता कसको हो ?यी सबै गतिविधि, प्रवृत्ति र परिणामबारे राज्यसञ्चालकहरू एवं यहाँका नियामक, प्राज्ञिक एवम् नागरिक समाज र मिडिया कोही पनि बिलकुल जानकर छैनन् त ? छन् भने उनीहरूले यो मात्रामा भइरहेको मनाव र पुँजी पलायनलाई स्वाभाविक मानेकै कारण राज्यले बनाउने नीति र कानुनहरूमा यसलाई नियमन वा निरुत्साहित गर्ने व्यवस्था हुन नसकेको हो ? कि मुलुक सञ्चालनको ठेकेदारी गर्ने शासकीय वृत्त र त्यसको वरिपरि घुमेर आफ्नो दुनो सोझ्याउन खप्पिस सुकिला दलालहरूबीचको स्वार्थसाझेदारीले सबै कुरामा पर्दा लाएको हो ? यी प्रश्नका उत्तरहरू सहज छैनन् । अबका पाँच, दस वा पन्ध्र वर्षमा मुलुकको मुहार कस्तो होला भन्ने सवालसँग ती उत्तरहरू सीधै जोडिएर आउँछन् ।निश्चय नै, बिनापरिश्रम थप आकर्षक जीवनयापनको विकल्प सहजै उपलब्ध होउन्जेल कसैलाई पनि बाँधेर राख्न सकिँदैन । मुलुकलाई नै आकर्षक विकल्प बनाउने प्रयास राज्यसत्ताले गर्नुपर्छ । यस दिशामा किन काम भइरहेको छैन ? सिङ्गो मुलुककै बारेमा यति धेरै नकारात्मक भाष्य कसले सृजना गरिरहेको छ र राज्यले त्यसलाई चिर्ने प्रयास किन गरेको छैन ?धेरै अमूर्त शास्त्रार्थ नगर्ने हो भने पनि प्रत्येक वर्ष शिक्षाका नाममा बाहिरिने करिब ३ अर्ब अमेरिकी डलर, स्वास्थ्यमा २ अर्ब डलर र अवैध पुँजी पलायन अनुमानित ३ अर्ब डलर मात्रै मुलुकभित्र अड्याउने नीति बनाउन राज्यलाई केहीले रोक्नु नपर्ने हो । तर, त्यस्तो प्रतिबद्धताको झल्को राज्यले बनाउने आर्थिक, मौद्रिक, विकास र अन्य नीतिमा अनुभूति गर्न पाइएको छैन । सामाजिक संगठनहरू, दबाब समूह र नयाँ ढंगको राजनीति गर्न तम्सेकाहरू कसैबाट पनि यी अनौपचारिक कोटिमा राखिएका समस्यालाई औपचारिक तवरले मुखरित गर्ने आवश्यकता ठानेका छैनन् । कम्तीमा यी समस्याहरूको वास्तविक आयाम कति फराकिलो र गहिरो छ भन्ने तथ्य उजागर गर्नसम्म त राज्यले तत्काल चासो दिनु आवश्यक छ ।"
किन बनेन नयाँ नेपाल ?,"सरकार र जनतामा नैतिकता भएन भने राज्य असफल हुन्छ । यी दुईमा पनि राज्यको प्रतिनिधिका रूपमा काम गर्ने सरकारमा रहनेहरूको चरित्रमा राज्यको सफलता वा असफलता बढी निर्भर हुन्छ । विश्वको इतिहासबाट बुझ्न सकिन्छ, कसरी सक्षम सरकारले राष्ट्रलाई प्रगतिपथमा लैजान सक्यो । मन्डेलाले दक्षिण अफ्रिका, ली क्वान युले सिंगापुर, महाथिरले मलेसियाको कायापलट गरेका उदाहरणहरू छन् । संयुक्त राज्य अमेरिकामा अब्राहम लिंकनले देशलाई गृहयुद्धबाट जोगाएर शक्तिशाली राष्ट्रमा रूपान्तरण गर्न सफल भए । नवीन सोच भएका नेताहरूले राष्ट्रलाई आफ्नो विचारअनुरूप डोर्याउन सक्छन् भन्ने उदाहरण गान्धी, चर्चिल, केनेडी र देङ स्याओ पेङले दिएका छन् । हङकङमा मुर्रे म्याक्लेहोस गभर्नर भएपछि भ्रष्टाचार नियन्त्रण गर्नेदेखि चामत्कारिक विकास गर्न सफल भएका थिए ।शासकहरू भ्रष्ट र तानाशाह भए भने राष्ट्र कसरी कमजोर र असफल हुन्छ भन्ने उदाहरण डारों एसमोग्लु र जेम्स ए रबिन्सनको ह्वाई नेसन्स फेल भन्ने किताबमा रोचक ढंगमा दिइएको छ । कंगो बेल्जियन उपनिवेशबाट मुक्त भएपछि जोसेफ मोबुतुले क्लेप्टोक्रेट शासकका रूपमा देशलाई नै कंगाल बनाएका थिए । उनले आफ्नो जन्मस्थानमा दरबार बनाए र युरोपमा भव्य महलहरूसहित अकूत सम्पत्ति जोडेका थिए । अर्को अफ्रिकी देश इथिओपियामा सैनिक कू द्वारा सन् १९७४ मा सत्ता हत्याएपछि मेन्गेत्सुले सम्राट्को जस्तो जीवनशैली बिताउन थाले । त्यहाँका एक पूर्वमन्त्री आत्मकथामा लेख्छन्, क्रान्तिको सुरुमा पहिलेका विलासिताका सबै कुरा त्याग्ने भनियो । कार नचड्ने, सुट नलगाउने, नेक टाई लगाउनुलाई अपराध मानिने कुरा गरियो । तर सन् १९७८ मा आइपुग्दा सबै परिवर्तन हुन थाले । युरोपका डिजाइनर र टेलरका कपडा सरकारी कर्मचारीहरूको युनिफर्म बन्न थाले । सबै राम्रा चीज हामीसँग हुन थाले भव्य घर, आधुनिक कार, महँगा ह्वीस्की आदि । जिम्बावेमा मुगाबेको तानाशाहीले गर्दा देशमा गरिबीले पराकाष्ठा नाघ्न गयो । मुगाबेको सन्की शासन यस्तोसम्म कस्तोसम्म हुने गर्थ्यो भने, सन् २००० मा त्यहाँको सरकारी बैंक जिम्बैंक ले खातावालाहरू सहभागी गराएर लटरी खोल्ने कार्यक्रम ल्याएको थियो । चिठ्ठा तान्दा महामहिम रबर्ट मुगाबे भन्ने नाम आयो । सियरा लियोनमा साइका स्टेभेन्सको निरंकुश शासनमा कर्मचारीहरूलाइ तलब दिइएन, टेलिभिजन प्रसारण रोकियो, रेडियो टावर ढलेको भन्दै प्रसारण बन्द गरियो । ली क्वान युले चर्चित किताब फ्रम थर्ड वर्ल्ड टु फस्ट वर्ल्ड मा आफ्ना समकालीन केही तानाशाहको उल्लेख गरेका छन् । इन्डोनेसियामा पूरै अर्थतन्त्र तानाशाह सुहार्तोका छोराछोरीको कब्जामा थियो । छोरा टोमीको कार व्यवसायमा एकाधिकार, छोरी तुतुतको जलविद्युत् क्षेत्रमा एकाधिकार र बैंकिङ लाइसेन्समा अन्य छोराको हालीमुहालीबारे उनले लेखेका छन् । सुहार्तोले भन्सार उठाउने कामसमेत स्विस कम्पनीलाई ठेक्कामा दिएर भ्रष्टाचार गरेको आरोप लागेको थियो । फिलिपिन्सका तानाशाह मार्कोसको भ्रष्ट शासनका कारण ठूलो अमेरिकी सहयोग हुँदा पनि देश गरिब हुँदै गएको थियो । उनकी पत्नी इमेल्डा मार्कोसको अति विलासी जीवन निकै चर्चित भएको थियो । पारागुएका निरंकुश शासक स्ट्रोस्नरले राज्यका उच्च अधिकारीहरूलाई नै लागूऔषधको अवैध व्यापार गर्न लगाउँथे । यस्ता निरंकुश र क्लेप्टोक्रेट शासकहरू तत्तत् देशलाई बरबाद पारेको कलंक बोकेर गए ।प्लेटोले आफ्नो प्रसिद्ध किताब रिपब्लिक मा उल्लेख गरेको हरेक चीजसँगै कमजोरी र दुर्गुण पनि गाँसिएको हुन्छ र यसले मात्र त्यो चीजलाई नष्ट गर्न सक्छÙ आँखाको दृष्टि अन्धोपनले, मकैलाई ढुसीले, काठलाई धमिराले र फलामलाई खियाले नष्ट गर्न सक्छ भन्ने भनाइ राजनीतिक प्रणालीमा सत्य साबित भइरहेको छ । परिवर्तनका लागि जनताको तीव्र चाहनाले क्रान्तिको आँधीबेहरीलाई निम्त्याउँछ र यसले पुरातन शासन सत्तालाई बढारिदिन्छ । तर, छोटो समयमै जनताका सपना र आशामाथि क्रान्तिको अगुवाइ गर्नेहरूबाट ट्यांक चलाइन्छ । केही भाग्यमानी देशहरूबाहेक सबैजसो नयां लोकतन्त्र भनिने देशहरूले यस्तै नियति भोग्नुपरेको छ । क्रान्तिको आदर्श मानिने फ्रेन्च क्रान्तिलाई नेतृत्व गर्ने ज्याकोबिन नेताहरूको उत्ताउलोपन र निरंकुश सोचाइले गणतन्त्र असफल भएको थियो । उनीहरूको आतंकले गर्दा दुई पटक राजतन्त्र फर्कियो । क्रान्तिकारी नेता हेबर्टले गिर्जाघरहरू भत्काएर बुद्धिको उपासना भन्ने धर्म चलाए । रोब्सपियरले उनको हत्या गरेर सर्वशक्तिमानको पूजा भन्ने धर्म चलाए । उनलाई पनि जिलोटिनमा चढाएर मारियो । अहिलेको निरंकुशतन्त्र बन्दुक र तोपबाट होइन, कानुनी व्यवस्थाबाटै आउँछ भनिन्छ । लोकतान्त्रिक विधिबाट निर्वाचित हुनेहरू नै सर्वसत्तावादी भएका उदाहरण धेरै छन् । इन्दिरा गान्धी, मार्कोस, सुहार्तो, मुगाबे यसका उदाहरण हुन् । पेरुका फुजिमोरीलाई पपुलिस्ट डिक्टेटर भनिन्छ । त्यसैले प्लेटोले सही नेता, राम्रो संरक्षण र राम्रो व्यवस्था असल राज्यका लागि अपरिहार्य हुन्छ भनेका थिए ।नेपालमा निरंकुश तन्त्रविरुद्ध नेपाली जनताले बलिदानीपूर्ण लामो संघर्ष गरेका हुन् । एकपछि अर्को आवरणको तानाशाहीबाट आजित नेपालीहरूको दोस्रो जनआन्दोलनको आँधीबेहरीले दुई सय चालीस वर्ष शासन गरेको राजतन्त्रकै अन्त गरिदियो । तर जनताको उत्सर्गले ल्याएको परिवर्तनलाई कुशल व्यवस्थापन गर्न नसक्दा जनतामा व्यापक असन्तुष्टि बढ्दै गयो । आन्दोलनको नेतृत्व गर्न सफल देखिएका नेताहरू सुशासन दिन सफल भएनन् नै, शासन क्षमतामा समेत साह्रै कमजोर देखिए । त्यसैले ह्वाई नेसन्स फेल मा नेपाललाई अफगानिस्तान, हैटीजस्तै राजनीतिक केन्द्रीयता नभएको देश जसले कानुन र व्यवस्था लागू गर्ने र सम्पत्तिको हकको संरक्षण गर्न सकेको छैन भनेर उल्लेख गरिएको छ । पञ्चायत व्यवस्था निरंकुशताका कारण पतन भयो, बहुदलीय व्यवस्था भ्रष्टाचार र शक्तिका एकभन्दा बढी केन्द्रहरूबीचको द्वन्द्वले गयो । अहिलेको संघीय लोकतान्त्रिक गणतन्त्र अव्यवस्था, अराजकता, अनैतिकता र भ्रष्टाचारले कमजोर भइरहेको छ । राजनीतिक प्रणालीका रूपमा लोकतान्त्रिक गणतन्त्र अहिलेसम्म आविष्कार भएका राजनीतिक प्रणालीहरूमध्ये उत्कृष्ट मानिन्छ । अब्राहम लिंकनले भनेजस्तै यो राष्ट्रपतिको कुर्सी न सिंहको परिवारलाई हो न त चीलको जातलाई । यस्तो गणतान्त्रिक व्यवस्था अवलम्बन गरेको पनि १५ वर्ष व्यतीत भइसकेको छ । तर, यति उत्कृष्ट व्यवस्थाले पनि वास्तविक रूपमा सार्वभौम जनताको स्वाभिमान उठाउन र उनीहरूको सर्वतोमुखी विकासमा योगदान पुर्याउन त सकेन नै, राष्ट्रियताको प्रवर्धन र सुशासनमा समेत देखिने गरी केही गर्न सकेन ।समाज र राज्यलाई उच्च नैतिक संगठनका रूपमा लिइन्छ । यसमा रहने व्यक्तिहरूलाई राजनीतिशास्त्र र नीतिशास्त्र दुवैले नैतिक प्रतिनिधिका रूपमा परिकल्पना गरेको छन् । नेपालको दुर्भाग्य नै के हो भने, राज्यका संगठनहरूका अगुवाहरू नै भ्रष्ट आचरण, लोभलालच, आत्मकेन्द्रित मनोवृत्ति, आडम्बरबाट ग्रस्त हुँदै गएका छन् । देशमा आमूल परिवर्तन ल्याउन ठूलो त्याग र समर्पण गर्न सक्ने नेताहरूमा सत्तामा पुग्नासाथ देखिँदै गएको अनैतिक आचरण र विलासितापूर्ण जीवनशैलीप्रतिको आसक्तिले जनताको आशामाथि निराशा मात्र थपिदिएको छ । यसबाट लामो संघर्षबाट प्राप्त भएको लोकतान्त्रिक गणतन्त्र नै कमजोर हुन थालेको छ । संस्था, सिद्धान्त र प्रक्रियाबाटै व्यवस्था (रिजिम) बन्ने हो । सिद्धान्तहीन राजनीति र कमजोर लोकतान्त्रिक संस्थाहरूले गर्दा व्यवस्थामाथि नै आक्रमण सुरु भएको देखिँदै छ । कुनै पनि राजनीतिक प्रणालीलाई संवर्द्धन, संरक्षण र रक्षा गर्ने भनेको यसका लागि शपथ लिएर सरकारमा पुग्नेहरूले नै हो । यिनीहरूले नै धमिरा भएर यो व्यवस्थालाई खोक्रो बनाउँदै छन् जुन अक्षम्य अपराध हो । संविधानका निर्माताहरू संविधान तोड्दै छन्, कानुनका निर्माताहरू कानुनको उल्लंघन गर्दै छन्, अपराध रोक्ने र देशमा शान्ति सुव्यवस्था दिने कामको नेतृत्व गर्ने मन्त्री र सचिवहरू नै जघन्य अपराधमा थुनिएका छन् । अपराध नियन्त्रण र अनुसन्धान गर्ने, जनताको जीउधनको सुरक्षा गर्ने सुरक्षा निकायका अधिकारीहरू नै हत्या र बलात्कारमा दोषी देखिन्छन्Ù पीडितलाई न्याय दिने न्यायमूर्तिहरू नै महिला हिंसामा जेल जान्छन् भने यो देशमा कसबाट न्याय र सुरक्षा पाउने ? पूर्वमन्त्रीहरू र बहालवाला सांसदहरू ज्यानमुद्दाको आरोपमा कोही थुनामा र कोही फरार छन् । कर्मचारीतन्त्र त बदनाम छँदै छ, काम पन्छाउने म्यानाना कल्चर, भ्रष्टाचार, दम्भबाट यो संस्था जनताको नजरबाट गिर्दै छ । संस्थाभित्रका केही असल कर्मचारीहरूको बोलीले साउती गर्नसम्म सकेको छैन जबकि भ्रष्टहरूको आवाज माथिसम्म बुलन्द भइरहेको छ । यी सबै स्थितिले देश रुग्ण हुँदै गएको र क्रमशः असफल राष्ट्र हुने हो कि भन्ने डर छ । महाभारतमा यक्षप्रश्नको सन्दर्भ रोचक छ । यक्ष युधिष्ठिरलाई प्रश्न गर्छन्, राष्ट्रको मृत्यु कहिले हुन्छ ? यसको उत्तरमा युधिष्ठिर भन्छन्, अराजकता । ठीक त्यस्तै अवस्थातिर नेपाल जाँदै छ । यसको चिन्ता कसले लिने ? सबै दलका प्रमुख नेताहरू र सरकार प्रमुखको जिम्मेवारी लिएका वर्तमान र पूर्वहरूप्रति पनि भ्रष्टाचार अनियमितताको शंकामा औंला उठेका छन् । उनीहरूले आफू निर्दोष भएको प्रमाणित गर्नुपर्दैन ? देशको खतरा बाहिरबाट आउँदैन भन्दै पूर्वअमेरिकी राष्ट्रपति अब्राहम लिंकनले भनेका थिए, यदि विध्वंस नै हाम्रो भाग्यमा छ भने त्यसको लेखक र इतिश्री गर्ने हामी नै हुनेछौं । हाम्रा शासकहरू देशभक्त रहुन्जेल नेपाललाई कमजोर बनाउने खेल बाहिरबाट मञ्चन हुन सक्दैन, यो त हाम्रै शासकहरूका कारण सम्भव हुन्छ । राष्ट्रलाई अपमान गर्ने, हेप्ने र हाम्रो राष्ट्रियतामाथि धावा बोल्दा शासकहरूले कडा प्रतिवाद गर्न सक्नुपर्छ । अहिलेको अखण्ड भारतको प्रकरणमा बंगलादेशले कूटनीतिक नोट पठाउँदा हाम्राले किन नसकेको ? हो, कूटनीतिमा उत्ताउलो काम गर्न मिल्दैन होला, तर त्यो प्रकरणमा कूटनीतिक रूपमा प्रतिवाद गर्न सक्नुपर्थ्यो । आकारमा ठूलो र सानो हुँदैमा राष्ट्रियता सानो हुन सक्दैन । हाम्रै अर्को छिमेकी चीनले सगरमाथामाथि दाबी गर्दा र नेपालको भूमिभित्र गोली चलाएर मानिस मार्दा तत्कालीन प्रधानमन्त्री विश्वेश्वरप्रसाद कोइरालाले कडा प्रतिवाद गरेर समस्या समाधान गरेका थिए । यसबाट अहिलेकाहरूले सिक्नुपर्थ्यो । कोही पनि आइभोरी टावरबाट आउँदैन, सबैमा समाजको प्रतिविम्ब देखिने गर्छ । समाज नैतिक नभई कुनै पनि वर्ग नैतिक हुन सक्दैन । हो, अगुवा भएको नाताले समाजलाई नैतिक बनाउने दायित्व भने नेताहरूको हो । हाम्रो समाजमा त सार्वजनिक पदमा बस्नेहरू मात्र होइन, अरूको पनि नैतिकता देखिएको छैन । सबभन्दा अनुशासित भनिने खेलाडीहरू नै म्याच फिक्सिङ मा परेकै हुन् । समाजका विसंगतिविरूद्ध बोल्ने कलाकारहरू नै फाटकाबाजीजस्तो अवैध काम र यौन अपराधमा पक्राउ परेका देखिन्छन् । नेपाली नागरिकहरू केही दशकअघिसम्म इमानदार मानिन्थे र केही देश जान भिसासमेत लिनुपर्दैनथ्यो । अहिले नेपाली पासपोर्ट देख्नासाथ विदेशी अध्यागमनले शंकाको घेरामा राख्ने गरेको छ । नयां पुस्ताका रूपमा सरकारी पदहरूमा पुगेका शताब्दी पुस्ता र जुमर हरूबाट परिवर्तनको आशा गरिएकामा उनीहरू झन् आत्मकेन्द्रित र भ्रष्ट देखिएका छन् । नियुक्ति लिएको केहीपछि नै करोडौंको भ्रष्टाचारमा जेल गएका केसहरूलाई यसको उदाहरणका रूपमा लिन सकिन्छ । कुनै पनि पेसा र व्यवसाय नैतिक आचरणमा रहन सकेको छैन ।हन्टिङ्टनले लोकतान्त्रिक व्यवस्थाको स्थायित्वका लागि मुख्य दुई कुरा आवश्यक हुने भनेका छन् राजनीतिक नेताहरूमा समाजले सामना गरिरहेका समस्याहरूलाई राजनीतिक लाभ नहेरी मिलेर समाधान गर्ने क्षमता र जनतामा सरकार र राजनीतिक व्यवस्था छुट्याउने क्षमता । नयाँ नेपाल निर्माण गर्न भनेर आन्दोलनमा सँगै होमिने विभिन्न दलका नेताहरूले नितान्त पद र सत्ताको खेलमा लागेका छन् र देशको दुर्दशाको दोषचाहिँ एकअर्कामा पन्छाउने गरेका छन् । सरकारमा रहनेहरूको असफलतालाई लोकतान्त्रिक गणतन्त्रको कमजोरीका रूपमा व्याख्या गर्ने नेपाली बुद्धिजीवीहरूको विवेकले पनि समस्यालाई अझ जटिल बनाउँदै छ । कथित बुद्धिजीवीहरू, नक्कली बुद्धिजीवी (स्युडो इन्टेलेक्च्युअल) हरू सरकार र अन्य जनप्रतिनिधिलाई उत्तरदायी बनाउन कलम चलाउनुपर्नेमा आफ्ना कुण्ठा पोखेर नकारात्मक सोचाइ बढाउनमा तल्लीन छन् । फ्रान्समा क्रान्तिअघि भोल्टेयर, मन्टेस्क्यु र रुसोले बौद्धिक जागरण चलाएका थिए । नेपालमा पनि कवि, लेखक र बुद्धिजीवीहरूले हरेक क्रान्तिमा ऊर्जा थपेका थिए । परिवर्तन पश्चात्को सुशासनका लागि उनीहरूको कलम खासै चलेको देखिँदैन । सरकारलाई नियन्त्रण र सन्तुलनमा राख्ने, उसलाई स्वनियन्त्रित र संयमित बनाउन संविधानले व्यवस्था गरेका संवैधानिक अंग र निकायहरू प्रभावकारी हुन नसकेकाले जनविश्वास गुमाउँदै छन् । धेरै आशा गरेका युवाहरू देशमा अवसर नेदेखेर पलायन भइरहेका छन् । देश वृद्ध र बालकहरूको, सरकार रोगी र बूढाहरूको, अर्थतन्त्र दलाल र दुई नम्बर कारोबार गर्नेको भएपछि नयां नेपाल कसरी बन्छ ?मार्टिन लुथर किङको यो भनाइ निकै मार्मिक लाग्छ, राष्ट्र बिरामी छ, सबैतिर अन्धकार छ, तर मलाई थाहा छ कि अँध्यारो भएपछि मात्र तिमीले तारा देख्न सक्छौ । नेपालजस्तो सुन्दर देशको भविष्य अन्धकार छैन र यसको उन्नतिका लागि चिन्ता गर्ने साँच्चै राष्ट्रवादीहरूको संख्या बढ्दै छ । पुराना दल र नेताहरूको कार्यशैली र अनैतिक आचरणबाट वाक्क भएर यिनीहरूको विकल्प खोज्न थालेको यसअघिको निर्वाचनले संकेत गरेको छ । पुराना दलहरूभित्र पनि फरक र रूपान्तरणकारी सोचाइ भएकाहरूको दबाब बढ्दै गएको देखिन्छ । यसका कारण जनतामा झिनो आशाको अंकुरण भएको छ । केही स्थानीय तहका देखिने कामले गरे हुँदो रहेछ भन्ने सन्देश दिएको छ । यसलाई प्रतिस्पर्धात्मक बनाउन सकिएमा अर्को निर्वाचनमा धेरै सकारात्मक परिवर्तन हुनेमा आशा गर्न सकिन्छ । युवा जनप्रतिनिधिहरूका लागि यो अवधि निकै चुनौतीपूर्ण हुनेछ । हामी फरक हौं र हामी सक्छौं भन्ने देखाउन नसकेमा यो पुस्ता पनि उस्तै हो भन्ने जनतामा पर्नेछ । यसबाट नयाँ पुस्ता नै असफल हुने डर छ । पुराना दलहरूलाई आफ्ना कमजोरीहरूको आत्मालोचना गरेर सुध्रिने अवसर छ । दलभित्रका कुहिएका, गन्हाएकाहरूलाई पाखा लगाएर सिद्धान्तनिष्ठ, स्वच्छ छविकाहरूलाई अवसर दिएमा विश्वासको पुनः आर्जन हुन सक्छ ।अब देश बनाउन नेताहरूदेखि सार्वजनिक पदमा रहेकाहरूसम्म सबैले आत्मालोचना गरेर नयाँ शैलीमा काम गर्नपर्छ । सरकार र अन्य सार्वजनिक संस्थाहरू प्रणालीमा चल्ने वातावरण बनेमा मात्र पनि केही सकारात्मक परिवर्तन देखिन सक्छ । सरकारमा रहने प्रधानमन्त्री र मन्त्रीहरूले नीति निर्माण र कर्मचारीहरूको मूल्यांकनमा सीमित हुनुपर्छ । नीतिको निष्पक्ष कार्यान्वयन गर्न कर्मचारीहरूलाई जिम्मा दिनुपर्छ । नेताहरूले राज गर्ने हो प्रशासनले शासन भन्ने मान्यता नै बनेको छ । कर्मचारीहरूले गल्ती गरेमा वा कार्यसम्पादन राम्रो नभएमा कारबाही गर्ने अधिकार राजनीतिक नेतृत्वलाई हुन्छ नै । सुरक्षाकर्मीहरूलाई होमगार्ड जस्तो र कर्मचारी हरूलाई नोकरजस्तो व्यवहार गर्दा सबै बिग्रिँदै गएको देखिन्छ । उत्तरदायित्वको परीक्षण गर्ने निकायहरू र नियन्त्रणसन्तुलन कायम गर्न संविधान बमोजिम स्थापित भएका निकायहरूलाई आफ्नो संवैधानिक भूमिका निर्वाह गर्न साँच्चै स्वायत्तता भएको देखिनुपर्दछ । प्रशासकहरू र नेताहरूमा जनताभन्दा माथि को सोचको अन्त नभएसम्म जनताको स्वामित्व सार्वजनिक निकायहरूमा हुन सक्दैन । सरकारी निकायहरूमा वास्तविक सेवाग्राही नागरिकहरूको प्रतिनिधित्व हुने गरी कुनै पनि नामको संस्था बनाएर ती निकायहरूको प्रक्रियामा संलग्न गराउन सके कर्मचारीहरू जनताप्रति उत्तरदायी हुँदै जान्छन् । अन्य देशहरूका जुरी र सहउत्पादन तथा सहनिर्माण का अवधारणाबाट यसमा सिक्न सकिन्छ । सांसदहरू विधि निर्माण र सरकारलाई उत्तरदायी बनाउनमा सीमित हुनुपर्यो । स्थानीय तहका पदाधिकारीहरू ठेकेदार हुन छाड्नुपर्यो । र, सबभन्दा ठूलो कुरो जनता सचेत हुनपर्यो र यसका लागि जनजागरण अभियान नै चलाउनुपर्छ । ग्रिक दाशनिक सुकरातले भनेजस्तै हरेक कुरा त्यसको विपर्यायबाट आउँछ । खराबबाट राम्रो, निराशाबाट आशा, अविकासबाट विकास अवश्य आउँछ ।"
विश्व आर्थिक संकटबीच देखिएको चीनको सबलता,"कोभिड महामारीयता शक्तिराष्ट्रहरूबीच आर्थिक विरासतका लागि प्रतिस्पर्धा चलिरहेको छ । विशेषतः पुँजीवादी अर्थनीति र समाजवादी अर्थनीतिबीच प्रतिस्पर्धाले तीव्रता लिएको छ । समाजवादी नीति अनुसरण गरेका देशहरूले पनि तीव्र आर्थिक विकास गरेका उदाहरणले विश्वको ध्यान तानेको छ । यान्त्रिक र तदर्थवादी नीतिभन्दा मौलिक नीतिको निर्माण र कार्यान्वयनमा चासो देखिएको छ । जनवादी गणतन्त्र चीनको वाणिज्य मन्त्रालयको आयोजनामा भर्खरै सम्पन्न २१ दिने सेमिनारमा पंक्तिकारलाई पनि नेपालका तर्फबाट भाग लिने अवसर मिलेको थियो । त्यस क्रममा, अर्थतन्त्रका दृष्टिले अमेरिकापछिको दोस्रो ठूलो देश चीनको विकास र आर्थिक सम्पन्नताका आधारहरूबारे केही जान्नबुझ्न पाइएको थियो । चीनलाई नजिकबाट नियाल्दा, नेता, कर्मचारी र आम नागरिकको दृढता, अनुशासन र मिहिनेतले गर्दा नै उत्तरी छिमेकी ४० वर्षको अवधिमा देशको कुल गार्हस्थ्य उत्पादन (जीडीपी) चार गुणाले बढाउन सफल भएको बुझ्न सकिन्छ । चीनको सन् २०१४ पछिको आर्थिक क्रान्तिको प्रमुख आधार कृषि र उद्योग हो । सानाभन्दा साना स्रोतको अधिकतम उपयोग गर्नु, सार्वजनिक सम्पत्ति सरकारको स्वामित्वमा राख्नु, जनशक्ति र प्रविधिलाई राष्ट्रिय पुँजी निर्माणमा परिचालन गर्नु चीनको मौलिक मोडल हो ।अर्थतन्त्रको वैश्विक प्रतिस्पर्धामा अग्रता लिइरहेको चिनियाँ मोडल सारा विश्वका लागि उदाहरण बनिरहेको छ । समाजवादी अर्थनीतिको मौलिक मोडल अपनाएको चीनले सामाजिकराजनीतिक हिसाबमा समाजवादको उन्नत अभ्यासको बाटो पहिल्याएको छ । राष्ट्रिय पुँजीको निर्माण, अन्तर्राष्ट्रिय आर्थिक सम्बन्ध र व्यापार रणनीतिमा पुँजीवादी अर्थप्रणालीलाई पछाडि पार्दै चीन चिनियाँ विशेषतासहितको समाजवाद निर्माणको बाटामा छ । चिनियाँ विशेषताको मौलिक समाजवादी नीति र कार्यक्रमकै कारण, आज पूरै विश्व आर्थिक मन्दीमा परेका बेला पनि चीनले संसारलाई आर्थिक संकटसँग जुध्न सिकाइरहेको छ । चीनले कोभिड१९ का कारण थलिएको अर्थतन्त्रलाई जुरुक्कै उठाएको छ । चिनियाँ अर्थतन्त्र चालु आर्थिक वर्षको पहिलो त्रैमासिकमा ४ दशमलव ५ प्रतिशले वृद्धि भइरहेको तथ्यांक छ । विश्व आर्थिक सूचकहरूले थुप्रै देश निरन्तर घाटामा गएको देखाइरहेका बेला चीनले भने जीडीपीमा ४ दशमलव ५ प्रतिशतको आर्थिक वृद्धि गर्नु पश्चिमा देशहरूका लागि चुनौतीको विषय बनेको छ । बेलायती अर्थविद्हरू र पश्चिमा आर्थिक विश्लेषकहरूले चीनले ४ प्रतिशतभन्दा माथि आर्थिक वृद्धिदर हासिल नगर्ने बताइरहँदा चीनको यो प्रगतिले युरोपअमेरिकासहित पुँजीवादी विश्वलाई झस्काएको छ । रुसयुक्रेन युद्धसहित अन्य भूराजनीतिक द्वन्द्वका कारण विश्वमा नयाँ संकट उत्पन्न हुन सक्ने सम्भावनाबीच चीन वैकल्पिक उपायहरूको अवलम्बनको तयारीमा समेत छ । विश्वको आर्थिक वृद्धिदर ३ प्रतिशतबाट घटेर १ दशमलव ९ प्रतिशतमा सीमित हुने पूर्वानुमानहरू भइरहेका बेला चीनलाई विद्यमान विकास र आर्थिक प्रक्षेपणहरूले बलियो देखाएका छन् । कोभिडका कारण तीन वर्षको कडा लकडाउन र महामारीविरुद्धको लडाइँपछि चीनले अर्थतन्त्र उकास्दै लगेको छ । औद्योगिक उत्पादनमा उल्लेख्य वृद्धि भएको छ । यसले के देखाउँछ भने, चीनमा लगानी गरिरहेका राष्ट्रिय पुँजीपति, चिनियाँ राष्ट्रिय पुँजी र बहुराष्ट्रिय पुँजीले चिनियाँ नीतिलाई विश्वास गरेका छन् । अमेरिका र युरोपका बैंक तथा वित्तीय संस्थाहरू एकपछि अर्को धराशायी बनिरहेका छन् । अस्तित्व जोगाउन मर्ज मा गइरहेका छन् । राष्ट्रिय उद्योगहरू धमाधम बन्द भइरहेका छन् । कर्मचारीहरूमा कटौतीको मार बढिरहेको छ । बेरोजगारहरू बढिरहेका छन् । आर्थिक असुरक्षाका कारण मानवीय संकट बढ्दै गइरहेको छ । यता चीनले भने राष्ट्रिय बजेट, रोजगारी सृजना, विकासशील र अल्पविकसित एवम् विकासोन्मुख देशहरूलाई राहतका कार्यक्रम र अन्तर्राष्ट्रिय व्यापारिक सञ्जाल निर्माणका आधार बनिरहेका परियोजनाहरूलाई झन् विस्तार गर्दै लगेको छ । अन्तर्राष्ट्रिय मुद्रा कोषले सन् २०२३ मा चीनको जीडीपीमा ५ दशमलव २ प्रतिशतको वृद्धि हुने र २०२४ मा ५ दशमलव १ प्रतिशतमा कायम रहने अनुमान गरेको छ । यी चिनियाँ सूचकहरूबाट विश्वले संकटपछिको आर्थिक विकास, राजस्व निर्माण, मानव स्रोत परिचालन र नीतिगत स्थिरताको पाठ सिक्न सक्छ । कोभिडपछि रोजगारी अभाव लगायतका समस्या बढ्दै गएपछि आर्थिक स्थिरता एवम् वृद्धिका लागि चिनियाँ राज्य परिषद्ले ३३ उपाय लागू गरेको थियो । चीनले स्वच्छ ऊर्जामा आधारित सवारीसाधनको बिक्रीलाई उत्पादनमूलक उद्योगका रूपमा प्राथमिकता दिएरै २६८६ मिलियन युआनको सवारी निर्यात गरेको छ । सवारीसाधन उत्पादन र बिक्रीको हिसाबले चीन झन्डै डेढ दशकदेखि विश्वमा पहिलो नम्बरमा रहँदै आएको छ । चीनले सीप सिकाइ र हस्तान्तरणलाई विकासको महत्त्वपूर्ण आधारका रूपमा लिएको छ । चिनियाँ प्रविधि सिक्न संसारभरबाट आउनेहरूलाई स्वागत गर्ने गरेको छ । चिनियाँ प्रविधि, चिनियाँ समाज, संस्कृति र चिनियाँ अर्थनीतिको मौलिक ज्ञान हस्तान्तरणको कार्यक्रमलाई तीव्रता दिएको छ । एसियालाई ज्ञानकेन्द्रका रूपमा विकास गर्ने नीतिस्वरूप चीनले अनुसन्धानमा ठूलो बजेट खर्च गरेको छ । चीनले पछिल्लो आर्थिक संकटमा समेत विदेशी मुद्राको सञ्चिति ह्वात्तै बढाएको छ । यी सबै तथ्यका कारण चीन अनुसन्धान तथा ज्ञानको उत्पादन र हस्तान्तरण, सेवा र प्रविधिको निर्माण र वितरणदेखि वस्तु उत्पादन र बिक्रीवितरणसम्ममा सबैभन्दा अब्बल मुलुकका रूपमा स्थापित भएको छ । चीनले आत्मनिर्भर अर्थतन्त्रको विकासका लागि नागरिकहरूलाई व्यक्तिगत आयमा व्यापक कर छुट दिएको छ । नागरिकहरूलाई आधारभूत अधिकारहरू पूर्ण रूपमा निःशुल्क उपलब्ध गराएको छ । यसले नागरिकहरूमा राज्यप्रतिको भरोसा बढाएको छ र राष्ट्रिय संकल्पप्राप्तिको हरेक मिसनमा चिनियाँले नेतृत्वलाई पूरापूर साथ दिने गरेका छन् । चीनले भाडामा प्रयोग भएको व्यापारिक जग्गा, भवन, सवारीसाधन तथा औद्योगिक प्रतिष्ठानहरूबाट भने विभिन्न प्रकारका दुई दर्जनभन्दा बढी कर संकलन गर्छ । वैज्ञानिक कर प्रणालीमार्फत चीनले उद्योगव्यवसायबाट संकलन गर्ने र नागरिकलाई छुट दिने नीति लिएको छ । उत्कृष्ट करदाताको ग्रेडिङ गरी राज्यलाई कर तिर्ने नागरिक वा कम्पनीलाई राज्यका अन्य सुविधामा विशेष व्यवस्था गर्ने प्रणाली भएकाले नागरिकले राज्यलाई रहरले कर तिरिरहेका छन् । चीन २००१ डिसेम्बरमा मात्रै विश्व व्यापार संगठनमा सदस्य भएको हो र दुई दशकयता संसारको पहिलो अर्थतन्त्र भएको मुलुक बन्नै लागेको छ । यो अवधिमा लामो समय त चीनले सुषुप्त रूपमा आन्तरिक तयारी गर्दै आएको थियो । चीनले आफ्नो विश्वव्यापी बजार विस्तार गर्न र आर्थिक महाशक्ति बन्नका लागि सबैभन्दा महत्त्वपूर्ण योजनाका रूपमा बेल्ट एन्ड रोड इनिसियटिभ (बीआरआई) लाई लिएको छ । एसिया, अफ्रिका र युरोपमा पूर्वाधार विकास रणनीतिमार्फत आर्थिक सञ्जाल विस्तार गरिरहेको छ । आन्तरिक सबलतापछिको आर्थिकसामाजिक प्रभाव विस्तारको यो गतिलो रणनीति बनिरहेको छ । सन् २०१३ मा सुरु गरिएको यो महत्त्वाकांक्षी परियोजनाका माध्यमले चीनले १३० भन्दा बढी देशबीच साझेदार सञ्जाल बनाइसकेको छ । आर्थिक, सामाजिक तथा राजनीतिक सम्बन्ध सुधार गर्ने महत्त्वपूर्ण अस्त्रका रूपमा अगाडि सारिएको बीआरआई चीनका लागि गौरवको विषय बनेको छ । चीनबाट सिक्नुपर्ने पाठ हो राष्ट्रिय संकल्प पूरा गर्न र अर्थतन्त्रलाई आत्मनिर्भर बनाउन सिङ्गो देश एकताबद्ध र प्रतिबद्ध हुनुपर्छ । देशको गरिमा, गौरव अनि राष्ट्रिय स्वाभिमानलाई ख्याल गर्नुपर्छ । अन्तरदेशीय सम्बन्धहरूमा एकरूपता हुनुपर्छ ।चीनले बाहिरबाट ल्याएका विचार र प्रविधिलाई आफूअनुकूल बनाई आफ्नै नयाँ ढाँचा निर्माण गरेको छ । चीनले प्रविधिको उच्चतम प्रयोग गरेर सक्दो प्रतिफल लिने गर्छ । सन् १९७८ पछि चीनले अनुभवबाट सिक्ने अवधारणा विकास गर्यो । गल्तीबाट सिक्नु र सिकेको पाठलाई अनुसरण गर्नु चीनको मूल सिद्धान्त हो । संकटबाट देशलाई कसरी उकास्ने र स्रोतको कसरी अधिकतम उपयोग गर्ने भन्ने कुरा सीमित पुँजी तर अन्य स्रोत प्रशस्त भएको नेपालले चिनियाँ मोडलबाट सिक्न सक्छ ।ढुंगाना धादिङको गजुरी गाउँपालिकाकी पूर्वउपाध्यक्ष हुन् ।"
एडुफेयरमा सवा लाख सहभागी,"काठमाडौं (कास) उत्कृष्ट शिक्षा नेपालमै नारा दिएर आयोजित कान्तिपुर हिसान बृहत् शैक्षिक मेला (एडुफेयर) आइतबार सकिएको छ । अन्तिम दिन ५० हजार विद्यार्थीअभिभावकले मेला अवलोकन गरेको आयोजकले जनाएको छ ।काठमाडौंको भृकुटीमण्डपस्थित प्रदर्शनी हलमा भएको चारदिने मेलामा १ लाख २५ हजार जना सहभागी भएको संयोजक टंकराज आचार्यले जानकारी दिए । कक्षा ११ र १२ को नतिजापछि स्नातक तहमा भर्ना हुने विद्यार्थीलाई लक्षित गरी एडुफेयर सञ्चालन गरिएको हो । गत जेठ ३२ गते बिहीबार सभामुख देवराज घिमिरेले मेलाको उद्घाटन गरेका थिए तर त्यही दिन काठमाडौं महानगर प्रहरीले हस्तक्षेप गरेपछि मेला रोकिएको थियो । महानगरले मेला रोक्नुको कुनै कारण नदिएपछि आयोजक उच्च अदालत पाटन गएका थिए । अदालतले मेला नरोक्न अन्तरिम आदेश दिएपछि असार ८ बाट पुनः सञ्चालन गरिएको थियो । महानगरले मेलामा अवैध तरिकाबाट रोक लगाएर प्रभावित पार्न खोजे पनि विद्यार्थी अभिभावकको उत्साहजनक सहभागिता रहेको हिसान वरिष्ठ उपाध्यक्ष युवराज शर्माले जनाए । पहिलो दिन बिनासूचना मेला रोकिएपछि विद्यार्थीअभिभावक फर्कनुपरेको थियो ।मेलामा पहिलो पटक काठमाडौं विश्वविद्यालयसमेत स्टलसहित सहभागी थियो । उच्च शिक्षालय तथा माध्यमिक विद्यालय संघ नेपाल (हिसान) र कान्तिपुर पब्लिकेशन्स्ले संयुक्त रूपमा आठौं मेलाको आयोजना गरेका हुन् । जहाँ ७५ भन्दा बढी शिक्षालयहरूको स्टल थियो । नेपालमै सञ्चालित शिक्षालयहरूले दिने गुणस्तरीय तथा उत्कृष्ट शिक्षाका बारेमा सत्यतथ्य र यथार्थ जानकारी गराउन एडुफेयर आयोजना गरिएको हो । मेलामा एक हजारभन्दा बढी विद्यार्थीका लागि पूर्ण तथा आंशिक छात्रवृत्तिको जानकारीसमेत दिइएको थियो । अवलोकनमा सहभागी विद्यार्थीअभिभावकले शैक्षिक सूचना प्राप्त गर्न मेला फलदायी रहेको बताए । स्टलबाट विज्ञ, शिक्षक, शिक्षण संस्था सञ्चालक, विद्यार्थीले अभिभावक र विद्यार्थीलाई काउन्सिलिङ गरेका थिए । काठमाडौं विश्वविद्यालयका उपकुलपति भोला थापाले स्वदेशी शिक्षण संस्थाको प्रचारप्रसारका लागि यस्ता खाले मेलाको आवश्यकता रहेको बताए ।विद्यार्थी, अभिभावक तथा सरोकारवालालाई शिक्षण संस्था, विषय, पठनपाठन पद्धति छनोट, भर्ना मापदण्डलगायत विषयमा जानकारी दिइएको थियो । मेलामा विद्यालय तहदेखि विभिन्न विश्वविद्यालयका सम्बन्धन र प्राविधिक तथा व्यावसायिक शिक्षा दिने शिक्षण संस्थाका बारेमा जानकारी दिइएको थियो । सीटीईभीटी, त्रिभुवन, पोखरा, पूर्वाञ्चललगायत विश्वविद्यालयबाट सम्बन्ध पाएका कलेजहरूको सहभागी थिए । कक्षा १११२ पठनपाठन गराउने काठमाडौंका नाम चलेका शिक्षण संस्थाको पनि उपस्थिति रहेको थियो । मेलामा माई सेकेन्ड टिचर मुख्य प्रायोजक रहेको थियो ।"
प्रदेशहरूको 'अर्थ विविध बजेटमा पहुँचवालाको मनमौजी,"महालेखाको निर्देशन बेवास्तामहालेखा परीक्षकको कार्यालयले गत आर्थिक वर्षमा सातै प्रदेशमा अर्थ विविध शीर्षकको बजेट वित्तीय अनुशासन र बजेटको सिद्धान्तविपरीत खर्च भएको भन्दै उक्त कार्य नियन्त्रण गर्न औंल्याएको छ । गत चैत ३० मा सार्वजनिक महालेखाको पाँचौं वार्षिक प्रतिवेदनमा सातै प्रदेशले विनियोजन गर्ने गरेको अर्थ विविध शीर्षकको बजेट अनियमितता हुने गरेको उल्लेख छ ।कोशीमा अर्थ विविध शीर्षकमा ३ अर्ब ७२ करोड ५७ हजार विनियोजन भएकामा विभिन्न बजेट उपशीर्षकबाट ४० लाख थप गरी ३ अर्ब ७२ करोड ४० लाख ५७ हजार कायम गरेको र सो बजेटबाट विभिन्न मन्त्रालय तथा मातहत कार्यालयका लागि ३ अर्ब ७२ करोड ३५ लाख ४८ हजार रकमान्तर गरेको उल्लेख छ । मधेशमा ६ अर्ब १९ करोड २० लाख १४ हजार विनियोजन भएकामा ४ अर्ब ६३ करोड ८१ लाख १७ हजार रकमान्तरबाट विभिन्न निकाय तथा स्थानीय तहलाई थपिएको छ । अर्थ विविधबाट रकमान्तर गरी रकम थप गर्ने परिपाटी बजेट सिद्धान्तअनुरूप मान्न सकिँदैन । यस्तो स्थितिमा बजेटउपर प्रदेशसभालाई जानकारी नहुने तथा नियन्त्रण कमजोर हुने अनुगमन गर्न कठिनाइ हुने, पारदर्शिता नहुने हुँदा यसमा सुधार गर्नुपर्छ, महालेखाको पाँचौं प्रतिवेदनमा भनिएको छ ।वाग्मतीमा अर्थ विविधमा १ अर्ब बजेट विनियोजन भएकामा विभिन्न बजेट उपशीर्षकबाट १ अर्ब ६० करोड ४० लाख ९२ हजार रकमान्तर गरी २ अर्ब ३१ करोड ३५ लाख ३२ हजार कायम भएको थियो । अर्थ विविध शीर्षकमा अबन्डामा बजेट व्यवस्था गरी तदर्थ महालेखापरीक्षकको निर्णयका आधारमा खर्च गर्दा बजेटमा संसदीय निगरानी नभई वित्तीय अनुशासन कायम हुने नदेखिएको प्रतिवेदनमा भनिएको छ । गण्डकीले गत आर्थिक वर्षमा ८५ करोड १ लाख ६८ हजार विभिन्न कार्यक्रम तथा आयोजनामा बजेटमा उल्लेख नगरी खर्च गरेको महालेखाले जनाएको छ । सोही आर्थिक वर्षमा मुख्यमन्त्री तथा मन्त्रिपरिषद्को कार्यालयका साथै विभिन्न मन्त्रालयमा ८६ करोड ५६ लाख रुपैयाँ अबन्डामा बजेट राखेर पटकपटक बाँडफाँट गरी खर्च गरेको र उक्त कार्य बजेट सिद्धान्तविपरीत देखिएकाले नियन्त्रण गर्नुपर्ने प्रतिवेदनमा भनिएको छ । लुम्बिनीले अर्थ विविधमा २ अर्ब २ करोड ९१ लाख विनियोजन गरेकामा अर्थ तथा सहकारी मन्त्रालयले विभिन्न मन्त्रालयमा १ अर्ब ५ करोड ३९ लाख ८९ हजार रकमान्तर गरेको थियो । यस्तो कार्यक्रम बजेट सिद्धान्तविपरीत देखिन्छ, आर्थिक वर्षको सुरुमै योजनागत बजेट बाँडफाँट गरी कार्यक्रम कार्यान्वयन गर्नुपर्छ, महालेखाले भनेको छ ।कर्णालीले अर्थ विविधमा १ अर्ब बजेट विनियोजन गरेकामा रकमान्तर गरी विभिन्न मन्त्रालयमा ८३ करोड ८८ लाख ६८ हजार निकासा गरेको छ । आर्थिक मामिला तथा योजना मन्त्रालयले असारमा मात्र २८ करोड ४ लाख ५८ हजार रुपैयाँ निकासा गरेको थियो । असार १७ पछि मात्र २ करोड ३१ लाख रुपैयाँ निकासा गरेको महालेखाको प्रतिवेदनमा उल्लेख छ । अर्थ विविधमा अबन्डा बजेट राखी खर्च गर्ने परिपाटीमा नियन्त्रण गर्नुपर्छ, प्रतिवेदनले भनेको छ । सुदूरपश्चिम प्रदेश सरकारले अर्थ विविधमा १ अर्ब ५६ करोड ९१ लाख बजेट विनियोजन गरे पनि मन्त्रालयमै बजेट राखी खर्च गरेको छैन, जनसलाई महालेखाले औचित्यपूर्ण नदेखिएको उल्लेख गरेको छ ।साथमा देवनारायण साह (विराटनगर), सन्तोष सिंह (जनकपुर), प्रतीक्षा काफ्ले (पोखरा), घनश्याम गौतम (बुटवल), तृप्ति शाही (सुर्खेत) र अर्जुन शाह (धनगढी)"
नेपाल उद्योग परिसंघ अध्यक्षमा राजेशकुमार अग्रवाल,"काठमाडौं (कास) नेपाल उद्योग परिसंघको अध्यक्षमा राजेशकुमार अग्रवाल चुनिएका छन् । परिसंघको २०औं वार्षिक साधारणसभाले यसअघि वरिष्ठ उपाध्यक्ष रहेका अग्रवाललाई परिसंघको विधानअनुरूप स्वतः अध्यक्षमा चुनिएका हुन् । अग्रवाल डेढ दशकदेखि परिसंघको राष्ट्रिय परिषद् सदस्य, उद्योग समिति सभापति, राजस्व समिति सभापति, रोजगारदाता परिषद् संयोजक हुँदै परिसंघको वरिष्ठ उपाध्यक्ष बनेका हुन् । काठमाडौंमा जन्मिएका अग्रवाल सन् १९९२ देखि उद्योग क्षेत्रमा आबद्ध छन् । आरएमसी ग्रुपका कार्यकारी निर्देशकसमेत रहेका अग्रवाल सिमेन्ट, स्टिल, खाद्यलगायत क्षेत्रमा छन् । परिसंघका निवर्तमान अध्यक्ष विष्णुकुमार अग्रवालले नवनिर्वाचित अध्यक्ष राजेशकुमार अग्रवाललाई शपथ ग्रहण गराउँदै पदभार हस्तान्तरण गरे ।पदभार ग्रहण गर्दै अध्यक्ष अग्रवालले परिसंघले विगतदेखि हासिल गर्दै आएका उपलब्धिलाई संस्थागत गर्दै थप नयाँ उचाइमा पुर्याउन सक्रिय रूपमा लाग्ने प्रतिबद्धता व्यक्त गरे । सरकारका छिट्छिटो परिवर्तन हुने नीति नियम, चर्को ब्याजदर, समग्र मागमा आएको कमी, उत्पादनमा कमी, घट्दो मनोबल तथा नयाँ लगानीका योजना स्थगनलगायत निजी क्षेत्रले भोगिरहेको समस्या समाधानका लागि प्रभावकारी रूपमा प्रस्तुत हुने उनको भनाइ छ । परिसंघको वार्षिक साधारणसभाबाट शनिबार उपाध्यक्षमा निर्वाण चौधरी, वीरेन्द्रराज पाण्डे, राजबहादुर शाह, हेमराज ढकाल, रोहित गुप्ता, अमित मोर र भीम घिमिरे चुनिए । परिसंघको स्थायी आमन्त्रित सदस्यमा सन्दीप शारडा, गोकुल भण्डारी र छाया शर्मा मनोनीत भए । परिसंघको राष्ट्रिय परिषद् सदस्यमा सञ्जय गोल्छा, राजबहादुर शाह, विदूषी राणा, अजितविक्रम शाह, हेमराज ढकाल, आशिष अग्रवाल जजोडिया, मनीष खेम्का, द्विराज शर्मा (शिवाकोटी), ध्रुवप्रसाद रिजाल, वर्षा श्रेष्ठ, हितेश गोल्छा, आशिष गर्ग, सपना सापकोटा, वीरेन्द्रराज पाण्डे, लक्ष्मीप्रसाद सुवेदी, गोकुल भण्डारी, सन्दीप शारडा, मोहित केडिया, अमित मोर, अमितकुमार बेगानी, चन्द्र टण्डन, रोहित गुप्ता, निर्वाण चौधरी, वरुणकुमार तोदी, राहुलकुमार अग्रवाल, शरदकुमार टिवडेवाला, विक्रम सिंघानिया, मिलनबाबु मल्ल, दीपक अग्रवाल, विशाल अग्रवाल, सौरभ दुगड, विकास दुगड, दिलीप अग्रवाल, गोपालकुमार अग्रवाल र आदित्य संघई निर्वाचित भए । अध्यक्ष राजेशकुमार अग्रवालले उपाध्यक्ष एवं राष्ट्रिय परिषद् सदस्यलाई शनिबारै शपथ ग्रहण गराए ।"
'कित्ताकाट खुलाउने निर्णयबाट सरकार पन्छियो,"काठमाडौं (कास) कित्ताकाट खुलाउने निर्णय कार्यान्वयन नगरी अर्थतन्त्रलाई चलायमान बनाउनुपर्ने दायित्वबाट सरकार पन्छिन खोजेको नेपाल जग्गा तथा आवास विकास महासंघले जनाएको छ । सरकारको आफ्नै निर्णय दुई महिना बित्दासम्म कार्यान्वयन नभएको महांसघका अध्यक्ष भेषराज लोहनीले बताए । घरजग्गा क्षेत्रको कारोबारलाई सरलीकरण गर्दै अर्थतन्त्रलाई चलायमान बनाउनुपर्नेमा सरकार पन्छिइरहेको उनको भनाइ छ । आगामी आर्थिक वर्ष ०८०८१ को बजेट वक्तव्यमा घरजग्गा कारोबारलाई विस्तार गर्न कित्ताकाट फुकुवा गर्ने सरकारको नीति स्पष्ट भएको बताउँदासमेत कानुनी प्रक्रिया अझ टुंगो लाग्न नसकेको उनले बताए । यस्तो अवस्थाले सरकार र राज्य संयन्त्रप्रतिको विश्वास कम हुँदै गएको महासंघले जनाएको छ । प्रधानमन्त्रीसहित मन्त्रिपरिषद्ले गरेको निर्णयसमेत यसरी अलपत्र पारिन्छ भने अरू विषयमा के आशा राख्ने ? उनले भने । मन्त्रिपरिषद्ले गत वैशाख ५ मा कित्ताकाट खुलाउने निर्णय गरेको थियो । लगत्तै गत वैशाख १२ मा मन्त्रिपरिषद्को आर्थिक तथा प्रशासन समितिमा पठाउने निर्णय गरेको थियो । समितिले थप अध्ययन र संशोधन गर्न भूमि व्यवस्था, सहकारी तथा गरिबी निवारण मन्त्रालयमा पठाएको छ । मन्त्रालयले थप संशोधन गरी सहमतिका लागि सहरी विकास मन्त्रालयमा पठाएको जनाएको छ । यसअघि पनि भूउपयोग ऐन र यसलाई कार्यान्वयन गर्न भूउपयोग नियमावली जारी गरी जग्गा वर्गीकरण गरिसकेपछि मात्र सोहीबमोजिम कित्ताकाट गर्नुपर्नेमा सरकारले ०७४ साउन २६ मा कित्ताकाट रोकेको थियो । ०७६ सालमा भूउपयोग ऐन र ०७९ मा भूउपयोग नियमावली जारी भएपछि सरकारले जग्गा वर्गीकरणका लागि ६ महिनाको समयसीमा तोकेको थियो ।"
नेपाली टिमलाई चाहिएको 'मुभ अन,"अब पालो, ॅमुभ अन कोएउटा अर्को प्रश्न पनि छ, नेपाली टिमसँग जोडिएको । यो टिम अनुभवी हो कि, नयाँ युवा खेलाडीले भरिएको ? यसको उत्तर पनि अमूर्त खालकै हुन सक्छ । टिममा यस्ता पनि खेलाडी छन्, जसले नेपालका लागि पहिलोपल्ट खेलेको पनि डेढ दशक भइसकेको छ । अब नेपाली टिमको खास खास स्थानमा परिवर्तन चाहिन्छ । यसमा सबैभन्दा पहिले आउने नाम हो, कप्तान तथा गोलरक्षक किरण लिम्बूको । एउटा तथ्य सबैभन्दा पहिले निश्चित के छ भने उनी नेपाली फुटबलका लेजेन्ड हुन्, उनको योगदान अपार छ, बयान गरेर साध्य नहुने खालको छ ।दक्षिण एसियाकै एक अब्बल गोलरक्षक हुन्, उनी । तर पछिल्लो समय उनको प्रदर्शन सन्तोषजनक रहेको छैन । कुवेत र भारतविरुद्धको हारका खास खास गोल उनकै कमजोरीका कारण सम्भव भए । फिलिपिन्सविरुद्धको हारमा पनि नेपालले खाएको एक मात्र गोलमा उनको कमजोरी देखिन्छ । कम्तीमा पाकिस्तानविरुद्धको खेलमा त उनलाई विश्राम दिनु राम्रो हुनेछ । उनको स्थानमा नयाँ विकल्पका रूपमा दीप कार्कीलाई खेलाउँदा राम्रो हुनेछ । अब त्यस्तो समय आइसकेको छ, जहाँ नेपाली फुटबलले अबको राष्ट्रिय टिमका गोलरक्षक को हुनेछन्, त्यसबारे सोच्नुपर्नेछ ।किरण मात्र होइन, विशाल श्रेष्ठ पनि आफ्नो खेल जीवनको उत्तरार्धमा छन् । नेपाली टिमले विशाललाई पर्याप्त मौका नदिएर अन्याय त पक्कै गरेको थियो, तर उनको यो उमेरमा आएर तेस्रो विकल्पका गोलरक्षकका रूपमा राख्नु गलत हो । उनको स्थानमा नयाँ गोलरक्षकलाई बेंगलुरु लिएर जानुपर्ने थियो । नेपाली फुटबलले नयाँ पुस्ताका गोलरक्षकलाई ढंगले विकसित हुने अवसर नै दिएको छैन । अनौपचारिक कुराकानीमै सही, किरणले एकपल्ट भनेका थिए, मपछि नेपाली फुटबलमा गोलरक्षकको समस्या हुन सक्छ । अब पालो आएको छ, यो समस्यालाई समाधान गर्न पाकिस्तानविरुद्धको खेलमा पहिलो कदम चाल्ने ।"
एसियाडका लागि नेपाली रग्बी टोलीको घोषणा,"काठमाडौं (कास) नेपालले चीनको हाङझावमा हुने १९ औं एसियाली खेलकुदका लागि आइतबार रग्बीको पुरुष टोली घोषणा गरेको छ । त्रिपुरेश्वरस्थित दशरथ रंगशालामा आइतबारै भएको छनोट प्रतियोगिताबाट अन्तिम १२ खेलाडी छनोट गरिएको नेपाल रग्बी संघका महासचिव गोविन्द घिमिरेले जनाए ।छनोट भएका खेलाडीमा नवीन महर्जन, विराट श्रेष्ठ, पुजन फेवाली, यदु अधिकारी, निरोज कार्की, सविन महत, झुकेन्द्र राई, विक्रम पुरी, विशाल बडू, विवेश बासु, सुमन चौलागाईं र श्रीराम श्रेष्ठ छन् । वैकल्पिक खेलाडीमा विक्रम भारती, विकास राना मगर र सुजन कुमाल छन् । एसियाडमा नेपालले रग्बीमा पहिलो पटक सहभागिता जनाउन लागेको हो । एसियाड असोज ६ गतेदेखि सुरु हुँदै छ ।"
किबन राईको इंग्लिस फुटबलमा व्यावसायिक सम्झौता,"(काठमाडौं)नेपाली मूलका फुटबलर किबन राईले इंग्लिस फुटबल लिग (ईएफएल) मा चौथो श्रेणीको क्लब न्युपोर्ट काउन्टी एएफसीसँग आइतबार व्यावसायिक सम्झौता गरेका छन् ।१८ वर्षीय अट्याकिङ मिडफिल्डरले सम्झौतापत्रमा हस्ताक्षर गरेको तस्बिरसहित न्युपोर्ट काउन्टीले आफ्नो वेबसाइटमा लेखेको छ, न्युपोर्ट काउन्टीले स्ट्राइकर किबन राईलाई लिग टु को नयाँ अभियानअघि पहिलो व्यावसायिक सम्झौता दिएको छ । उनी अट्याकिङ मिडफिल्डर र स्ट्राइकर दुवै भूमिकामा खेल्ने गर्छन् । ब्रेकोन कोरिन्थियन्सबाट ग्रासरुट फुटबल सुरु गरेका उनलाई न्युपोर्ट काउन्टीले सन् २०२१ मा छात्रवृत्ति दिएर एकेडेमीमा भित्र्याएको थियो ।नेपालबाट बेलायत पुगेका दम्पतीबाट वेल्सस्थित ब्रेकोनमा जन्मिएको बताइएका किबनलाई उल्लेख गर्दै पहिलो व्यावसायिक सम्झौतापछि क्लबको पोर्टलमा लेखिएको छ, म निकै खुसी छु । मेरा लागि यो निकै सानो छँदादेखिको सपना हो । मलाई पूर्णकालीन (फुटबलर) मन पर्छ र यसमा योग्य भएको छु । यस अवसर पाउनुले चकित बनाएको छ । यो नभएको म खुसी हुन सक्थिनँ थिएँ ।उनले गत सिजन नै मुर लेनमा साल्फोर्ड सिटीविरुद्ध ३१ ले हारेको लिग टुको अवे खेलमा सब्स्टिच्युटका रूपमा मैदानमा प्रवेश गर्दै न्युपोर्ट काउन्टीको सिनियर टिममा डेब्यु (५ मार्च २०२३) गरेका थिए । गत सिजन चार खेल खेलेपछि उनी व्यवस्थापक ग्राहम कोलिनलाई आकर्षित गर्दै व्यावसायिक करिअरका लागि योग्य भएका हुन् । २४ क्लबले प्रतिस्पर्धा गरेको चौथो श्रेणीको लिग १५ औं स्थानमा टुंग्याएको न्युपोर्ट काउन्टीको ७ हजार ८ सय दर्शक अटाउने प्यारापिटसहितको घरेलु मैदान रोड्नी परेड न्युपोर्टमा रहेको छ । ईएफएलको सबैभन्दा माथिल्लो प्रतियोगिता प्रिमियर लिग हो । त्यसपछि च्याम्पियनसिप (दोस्रो श्रेणी) पर्दछ । अनि लिग वान (तेस्रो श्रेणी) पछि लिग टु (चौथो श्रेणी) आउँछ । लिग टुको नयाँ सिजन अगस्टमा सुरु हुँदै छ, जुन होम एन्ड अवे का आधारमा नौ महिना चल्नेछ ।किबनले एकेडेमीमा हाम्रो नजरलाई आकर्षित गरेका थिए, न्युपोर्ट काउन्टीको वेबसाइटमा व्यवस्थापक ग्राहमले भनेका छन्, उनले केही महिना फर्स्ट टिम (सिनियर टिम) सँग प्रशिक्षण गरेका थिए र उनले आफ्नो खेलमा धेरै विकास गरेका थिए । उनलाई गत सिजनको अन्तिम खेलमा पहिलो रोजाइमै खेलाउन पाएकामा खुसी छु । उनीसँग प्रिसिजनमा ठूला खेलहरू छन्् र त्यसमा हामी उनलाई खटाउनेछौं । त्यसको मतलव उनलाई लोनमा पठाउनुपर्ने वा फर्स्ट टिममा बढी अवसर दिनुपर्ने हुन्छ । किनभने उनलाई फर्स्ट टिमको अनुभव आवश्यक छ ।किबन ईएफएल क्लबसँग व्यावसायिक सम्झौता गर्ने नेपाली मूलका पहिलो पुरुष खेलाडी हुन् भने समग्रमा दोस्रो फुटबलर । यसअघि महिला फुटबलर अस्मिता आले डिसेम्बर २०१९ मा वुमेन्स च्याम्पियनसिप (इंग्ल्यान्डको महिला फुटबल लिगमा दोस्रो डिभिजन) क्लब एस्टनभिल्लामा अनुबन्धित भएकी थिइन् । बेलायती लाहुरेकी २२ वर्षीया छोरी अस्मिता शीर्ष श्रेणीको वुमेन्स सुपर लिग २०२०२०२१ खेलेपछि सुपर लिगकै अर्को क्लब टोटेनहम हर्टस्पर गएकी थिइन् र त्यसयता यी डिफेन्डर लन्डन क्लबमै खेलिरहेकी छन् ।"
