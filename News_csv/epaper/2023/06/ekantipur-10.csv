शीर्षक,विवरण
दाहाल र भट्टराईविरुद्ध मुद्दा चलाउन आदेश,"(काठमाडौं)१० वर्षे सशस्त्र संघर्षमा बालबालिका प्रयोग गरेको आरोपमा प्रधानमन्त्री पुष्पकमल दाहाल र पूर्वप्रधानमन्त्री बाबुराम भट्टराई विरुद्ध मुद्दा दर्ता गर्न सर्वोच्च अदालतले आदेश दिएको छ । यसअघि यो मुद्दा सर्वोच्च प्रशासनले दरपीठ गरिदिएको थियो । तत्कालीन द्वन्द्वमा माओवादीका तर्फबाट सामेल गराइएका व्यक्तिहरूले आफूहरू बालबालिका रहँदै अन्तर्राष्ट्रिय मानवअधिकार कानुनविपरीत सैन्य गतिविधिमा लगाइएको भन्दै मुद्दा लिएर दर्ता गर्न खोजेका थिए । तर, यो संक्रमणकालीन न्यायको विषय भएकाले नियमित अदालतमा प्रवेश गर्न नसक्ने भन्दै सर्वोच्चका रजिस्ट्रार नारायण पन्थीले गत जेठ १६ गते दरपीठ (दर्ता नगर्ने निर्णय) आदेश गरेका थिए । दरपीठको निर्णयविरुद्ध निवेदकहरूले सिधै इजलासमा निवेदन दायर गरेका थिए । त्यसमाथि सुनुवाइ गर्दै शुक्रबार न्यायाधीश आनन्दमोहन भट्टराईले रिट दर्ता हुने आदेश दिएका हुन् । रिट निवेदकहरूका तर्फबाट वरिष्ठ अधिवक्ताहरू सुरेन्द्र भण्डारी, रमेश बडाल, विष्णुप्रसाद भट्टराई तथा अधिवक्ताहरू ओम अर्याल, स्वागत नेपाललगायत २१ कानुन व्यवसायीले बहस गरेका थिए । प्रस्तुत मुद्दा नियमित अदालतकै क्षेत्राधिकारभित्र पर्ने भएकाले दरपीठविरुद्धको आदेश बदर हुनुपर्ने जिकिर उनीहरूको थियो । संक्रमणकालीन न्यायको संयन्त्रले अहिलेसम्म काम गर्न नसकेको, सर्वोच्चको आदेश आएको ९ वर्ष बितिसक्दा पनि ऐन संशोधन हुन नसकेको र सत्य निरूपण तथा मेलमिलाप आयोग र बेपत्ता पारिएका व्यक्तिको छानबिन आयोग पनि एक वर्षदेखि पदाधिकारीविहीन भएकाले न्याय पाउने निवेदकहरूको नैसर्गिक हकलाई कुनै पनि बहानामा अस्वीकार गर्न नमिल्ने उनीहरूको तर्क थियो । द्वन्द्वमा बालसैनिक प्रयोग गरिएको विषयमा माफी तथा मेलमिलाप गराउने गरी सत्य निरूपण तथा मेलमिलाप आयोगले हेर्न नसक्ने भएकाले पनि सर्वोच्चमा रिट दायर हुन जरुरी रहेको अधिवक्ताहरूको जिकिर थियो । त्यसलाई स्वीकार गर्दै न्यायाधीश भट्टराईले रिट दार्ता गर्ने आदेश गरेका हुन् । आदेशमा भनिएको छ, यस अदालतका रजिस्ट्रारबाट मिति २०८०।२।१६ मा भएको आदेश बदर गरिदिएको छ । रिट निवेदन दर्ता गरी नियमअनुसार गर्नुहोला । महान्यायाधिवक्ता दीनमणि पोखरेलले भने यो मुद्दाको ठूलो तुक नभएको टिप्पणी गरे । नेपालमा बालसेनाको कुनै कसुर भएको प्रमाणित छैन, त्यसैले यो मुद्दामा कुनै तुक भएजस्तो मलाई लाग्दैन, उनले भने ।"
एनसेलको करसम्बन्धी मुद्दामा नेपाल सरकारको जित,"(काठमाडौं)८० प्रतिशत सेयर बिक्रीको पुँजीगत लाभकर निर्धारणको विषयमा एनसेलको माउ कम्पनी आजियटा ग्रुपले अन्तर्राष्ट्रिय मध्यस्थकर्तासमक्ष दायर गरेको मुद्दा नेपाल सरकारले जितेको छ ।करिब ४ वर्षदेखि अन्तर्राष्ट्रिय लगानी विवाद समाधान निकायमा नेपाल सरकारविरुद्ध एनसेलले दाबी गरेका मूलभूत मुद्दा खारेज भई नेपालले मुद्दा जित्न सफल भएको हो । आजियटा ग्रुपले २०७६ वैशाखमा विश्व बैंकको लगानीमा स्थापित अन्तर्राष्ट्रिय लगानीसम्बन्धी विवाद समाधान गर्ने निकाय इन्टरनेसनल सेन्टर फर दि सेटलमेन्ट अफ इन्भेस्टमेन्ट डिस्प्युट (आईसीएसआईडी) मा मुद्दा दायर गरेको थियो । आजियटाले नेपालमा द्विपक्षीय लगानी सम्झौताविरुद्ध काम भएको, राज्यले न्याय नदिएको, कर लगाएको र त्यसको न्याय निरूपण गर्दै करिब ५० करोड अमेरिकी डलर बराबरको क्षतिपूर्ति दाबी गरेको थियो ।यसमा नेपाल सरकारको पक्षमा फैसला आएको कानुन मन्त्रालयको अन्तर्राष्ट्रिय कानुन तथा सन्धि सम्झौता महाशाखा प्रमुख तथा सहसचिव फणीन्द्र गौतमले बताए । फैसलाको बृहत् विवरण विश्लेषण गर्न बाँकी छ तर हाम्रा कानुन व्यवसायीबाट आएको जानकारीअनुसार नेपालले मुद्दा जितेको छ, उनले कान्तिपुरसँग भने, मुख्य त द्विपक्षीय लगानी सम्झौताविरुद्ध भयो, हामीलाई न्याय दिइएन भन्ने एउटा राज्यलाई लगाउने सबैभन्दा ठूलो आरोप लगाइएको थियो । मूलभूत रूपमा यी आरोप खारेज भएका छन् । तर क्षतिपूर्तिस्वरूप केही रकम भने नेपालले व्यहोर्नुपर्ने फैसला भएको छ । कति अंक तिर्नुपर्छ अहिल्यै भन्न सकिन्न तर सानोतिनो खर्च नेपाल सरकारले व्यहोर्नुपर्ने भएको छ, उनले भने, तर यो एकदमै सामान्य कुरा हो । नेपाललाई आजियटाले लगाएको गम्भीर आरोप खारेज भएको छ । विदेशी लगानीका लागि नेपालमा अवरोध छ, लगानी गर्ने वातावरण छैन, जथाभावी कर लगाइदिन्छन्, अब विदेशी लगानी नै आउँदैन भन्ने भाष्यबाट देशले मुक्ति पाएको छ ।अर्कोतर्फ ५० करोड अमेरिकी डलर (हालको विनिमय दरअनुसार करिब ६६ अर्ब रुपैयाँ) नेपालले फिर्तासमेत गर्नुपर्ने छैन । एनसेलको ८० प्रतिशत सेयर बिक्रीमा सरकारले निर्धारण गरी असुल गरेको उक्त रकमबराबरको कर फिर्ता गर्नुपर्ने आजियटाको माग अन्तर्राष्ट्रिय मध्यस्थकर्तासमक्ष गरेको थियो । जुन रकम फिर्ता नहुने गरी फैसला आएको गौतमले बताए ।आजियटाले २०७६ वैशाखमा आईसीएसआईडीमा लाभकर विवादको मध्यस्थता गरिदिन मुद्दा दायर गरे पनि तत्कालीन अवस्थामा सरकारले प्रक्रियामा भाग नलिने जवाफ पठाएको थियो । आईसीएसआईडी आफैंले २०७६ कात्तिकमा नेपालका तर्फबाट वकालत गर्ने आर्बिट्रेटर नियुक्त गरी सुनुवाइ प्रक्रिया बढाएको थियो । त्यसपछि नेपाल सरकार उक्त मुद्दामा प्रतिरक्षा गर्ने भन्दै पाँच ल फर्म नियुक्त गरेको थियो । यो विवादमा नेपालले प्रतिरक्षा गर्न स्वदेशी तथा विदेशी गरी पाँच ल फर्म नियुक्त हो । बेलायतस्थित नेपाली मूलका कानुन व्यवसायी सूर्यप्रसाद सुवेदीको थ्री स्टोन, अमेरिकाको वासिङ्टनस्थित ल फर्म फोले हग, नेपाली मूलका कानुन व्यवसायी खगेन्द्र क्षत्रीको अमेरिकास्थित क्षत्री एन्ड एसोसिएट्स, नेपालस्थित लम फर्म प्रुडेन्ट लिगल सर्भिस र अभिनवा ल चेम्बर नियुक्त भएका थिए । यसका अलावा नेपालले संविधानविद् विपिन अधिकारी र पूर्वअर्थ सचिव विद्याधर मल्लिकलाई विज्ञका रूपमा नियुक्त गरेको थियो ।कानुन मन्त्रालय, पाँच ल फर्म र दुई विज्ञहरूले गरेको प्रतिरक्षाले नेपालको पक्षमा फैसला आएको हो । नेपालमा भएको कर विवादमा यहाँको कम्पनीले अन्तर्राष्ट्रिय निकाय गुहारेको यो पहिलो पटक हो । एनसेलको स्वामित्व बिक्रीबापत करिब ४० अर्ब रुपैयाँ लाभकर तिर्नॅपर्ने गरी ठूला करदाता कार्यालयले मूल्यांकन गरेको र त्यसविरुद्ध सर्वोच्च अदालतमा मुद्दा दायर भएकोमा नेपाल सरकारकै पक्षमा फैसला आएपछि एनसेलले अन्तर्राष्ट्रिय निकाय गुहारेको हो । नेपाल र बेलायतबीच २०४९ फागुन १९ मा भएको द्विपक्षीय लगानी प्रवर्द्धन तथा संरक्षण सम्झौताअनुसार अन्तर्राष्ट्रिय निकायमा मुद्दा दायर गरिएको थियो ।एनसेलको मातृ कम्पनी मलेसियाको आजियटाले आफ्नो सहायक कम्पनी आजियटा इन्भेस्टमेन्ट यूके बेलायतमा दर्ता भएको र सोही कम्पनीले ब्रिटिस भर्जिन आइल्यान्डमा दर्ता रहेको रेनोल्ड होल्डिङ्सको सेयर किनेकाले यो नेपाल र बेलायतबीचको लगानी विवाद भएको तर्क गरेको थियो । नेपालमा सञ्चालित एनसेलको ८० प्रतिशत स्वामित्व रेनोल्ड होल्डिङ्सको छ । कर छली गर्न ट्याक्स हेभन मुलुक ब्रिटिस भर्जिन आइल्यान्डमा सेल कम्पनी खडा गरी त्यसको स्वामित्व बिक्री गर्दा नेपालको कम्पनी रजिस्ट्रारको कार्यालयलार्ई केही जानकारी दिइएको छैन । यसकारण करसम्बन्धी विवाद उक्त अन्तर्राष्ट्रिय मध्यस्थकर्ताका विषयमा नपर्ने भन्दै सरकारले कानुन व्यवसायीमार्फत प्रतिवाद गरेको हो ।यो आजका लागि मात्रै हैन नेपालमा आगामी वर्षमा हुने ठूला विवादका लागि समेत एउटा दूरगामी महत्त्व बोकेको फैसला हो, मन्त्रालयका सहसचिव गौतमले भने । किनभने नेपाल सरकारले पहिलो पटक यस प्रकृतिको मुद्दाको प्रतिवाद गरेको हो । मुद्दा सुनुवाइ भएको आईसीएसआईडी १९६६ मा स्थापना भएको हो । विश्व बैंकको लगानीमा स्थापित यो निकायको नेपाल पनि सदस्य राष्ट्र हो । एनसेलमा ८० प्रतिशत स्वामित्व भएको रेनोल्ड होल्डिङ्सलाई नर्वेली कम्पनी टेलियासोनेराबाट आजियटाले २०७२ चैत २९ मा किनेपछि लाभकर विवाद सुरु भई उक्त निकायमा पुगेको हो । टेलियासोनेराले नेपालमा भएको स्वामित्व बिक्री गर्दा लाभकर नतिरेको, कर निर्धारण भएको र अदालतमा शृंखलाबद्ध मुद्दा दायर भएसँगै विवाद सुरु भएको थियो । पूर्वसचिव द्वारिकानाथ ढुंगेलसहितले एनसेललाई विपक्षी बनाएर सर्वोच्चमा दायर गरेको मुद्दामा सुनुवाइ गर्दै अदालतले टेलिया नेपाल छाडिसकेको अवस्थामा तिर्नॅपर्ने पुँजीगत लाभकरको दायित्व आजियटा र एनसेलको जिम्मेवारी भएको फैसला सुनाएको थियो । सर्वोच्चको फैसलाअनुसार ठूला करदाता कार्यालयले एनसेलमाथि कर निर्धारण गरेको हो । ठूला करदाता कार्यालयले एनसेलको ८० प्रतिशत सेयर १ खर्ब ४४ अर्ब ७८ करोड रुपैयाँमा बिक्री भएको र यो बिक्री गर्दा १ खर्ब ४३ अर्ब ६५ करोड ३७ लाख ६ हजार रुपैयाँ लाभ भएको निष्कर्ष निकालेको थियो । लाभ भएको रकममा २५ प्रतिशत अर्थात् ३५ अर्ब ९१ करोड ३४ लाख २६ हजार ५ सय रुपैयाँ कर निर्धारण गर्यो । समयमै कर नबुझाएका कारण निर्धारण भएको कर अंकमा थप ५० प्रतिशत अर्थात् १८ अर्ब ३३ करोड ७ लाख ३६ हजार ७ सय २३ रुपैयाँ जरिवाना लगाइदियो । यसका अतिरिक्त ८ अर्ब ३९ करोड ८ लाख १२ हजार ३ सय ४२ रुपैयाँ ब्याज पनि लगाइदियो । कर, जरिवाना र ब्याजसहित एनसेललाई साढे ६२ अर्ब कर बुझाउनुपर्ने भयो । यसमध्ये उसले पहिल्यै साढे २३ अर्ब रुपैयाँ बुझाइसकेको थियो तर ३९ अर्ब रुपैयाँ बढी भएको भन्दै एनसेल फेरि सर्वोच्च पुग्यो । सर्वोच्चले करिब १८ अर्ब रुपैयाँ कम कर निर्धारण गर्नुपर्ने गरी फैसला सुनायो । त्यसपछि करिब २२ अर्ब कर बुझायो । तर उसले यो प्रक्रियाहरूको विरुद्धमा अन्तर्राष्ट्रिय निकायमा पुनः मुद्दा दायर गरेको थियो । एनसेलको ८० प्रतिशत सेयर बिक्री भएको करिब सात वर्षपछि राष्ट्रिय र अन्तर्राष्ट्रिय दुवै निकायबाट विवादसम्बन्धी मुद्दा पनि पूण रूपमा किनारा लागेको छ ।"
जनमतलाई सरकारमा फर्काउन गृहकार्य,"काठमाडौं (कास) प्रधानमन्त्री पुष्पकमल दाहालले ६ सिट भएको जनमत पार्टीलाई सरकारमा ल्याउन गृहकार्य थालेका छन् । संसद्मा प्रस्तुत बजेट पारित भएलगत्तै जनमतलाई भनेअनुसार मन्त्रालय दिएर सरकारमा फर्काउने दाहालको तयारी छ ।मधेश प्रदेशमा जसपा नेतृत्वको सरकारसँग माओवादी र जनमतको खटपट परिरहेका बेला दाहालले जनमतलाई संघीय सरकारमा ल्याउन खोजेका हुन् । पुसमा अब्दुल खानलाई खानेपानीमन्त्री बनाएर सरकारमा सहभागी जनमत अर्को पटक मन्त्रिपरिषद् विस्तारमा उद्योग मन्त्रालय नपाएपछि बाहिरिएको थियो । हाल माओवादीले पाएका मन्त्रालयबाट कुनै एक वा कांग्रेसले पाएको मन्त्रालय साटफेर गरी जनमतलाई दिने तयारी छ । सूचना प्रविधि तथा सञ्चारमन्त्री रेखा शर्माले सकेसम्म सबै दललाई सरकारमा सहभागी गराउने प्रधानमन्त्रीको नीति भएको उल्लेख गर्दै जनमतलाई मन्त्रालय छुट्याइने बताइन् । सकेसम्म राष्ट्रिय सरकार बनाउने प्रधानमन्त्रीज्यूको नीति हो, सरकारको प्रवक्तासमेत रहेकी उनले भनिन् ।दाहालसँग केही दिनअघि भएको कुराकानीमा दाहालले पर्यटन मन्त्रालय दिन सक्ने बताएको जनमत स्रोतले जनाएको छ । जनमतले माग गरेको उद्योग मन्त्रालय कांग्रेसको भागमा परेकाले माओवादीले जनमतलाई संस्कृति, पर्यटन तथा नागरिक उड्डयन र संघीय मामिला तथा सामान्य प्रशासन मन्त्रालयमध्ये एक दिन सक्ने सम्भावना छ । पर्यटनमा सुदन किराती र संघीय मामिलामा अमनलाल मोदी मन्त्री छन् । आफ्नो भारत भ्रमणका विषयमा असन्तुष्टि जनाएको भन्दै किरातीसँग प्रधानमन्त्री दाहाल चिढिएका छन् । जनमत अध्यक्ष सीके राउतले सरकारमा जाने बाटो खुलै रहेको बताए । हामीले पाउने मन्त्रालय र अरू राजनीतिक मुद्दाको टुंगो लागेपछि सरकारमा जान सक्छौं, हाल बजेटबारे छलफल चलिरहेकाले यो पारित भएपछि कुरा हुन्छ होला, उनले भने । प्रवक्ता चन्दन सिंहले प्रधानमन्त्रीबाट एक मन्त्री र एक राज्यमन्त्री दिने संकेत पाएको बताए । प्रधानमन्त्रीको व्यस्तताका कारण कुन मन्त्रालय भन्ने टुंगो लागेको छैन, उनले भने ।मधेश प्रदेशमा जसपा र जनमतबीच तीव्र राजनीतिक प्रतिस्पर्धा चलिरहेका बेला यी दुई दललाई सरकारमा सहभागी गराउँदा आफूलाई समर्थन बलियो हुने दाहालको बुझाइ छ । मधेशमा प्रभाव भएका दुई दलबाट सरकारलाई समर्थन भएपछि प्रदेश सरकारमा माओवादीका लागि उपयुक्त स्थिति सिर्जना हुने उनको बुझाइ छ । मधेशमा माओवादीबाट सुनीता यादव उद्योग वाणिज्यमन्त्री र रहवर अन्सारी राज्यमन्त्री छन् तर थप एक मन्त्रालय नपाएको भन्दै माओवादीले सरकारबाट बाहिरिने निर्णय गरेको छ । मुख्यमन्त्री सरोजकुमार यादवसँग असन्तुष्ट माओवादी बिहीबार सरकारको नीति तथा कार्यक्रम प्रस्तुत हुँदा अनुपस्थित भएको थियो । मुख्यमन्त्रीसँग रहेको सूचना, सञ्चार तथा कानुन मन्त्रालयमा माओवादी संसदीय दलका नेता भरत साहको दाबी छ ।माओवादी उपमहासचिव मात्रिका यादवले संघमा माओवादी र जसपाबीच गठबन्धन भए पनि मधेश सरकारका मुख्यमन्त्री सरोजकुमार यादवमा गठबन्धन चरित्र नदेखिएको टिप्पणी गरे । मुख्यमन्त्रीले पेलेर जान खोजेपछि कसरी हुन्छ ? उनले भने, मधेशमा आलोपालो सरकारको नेतृत्व गर्दा सबै कुरा स्पष्ट हुन्छ ।मधेश सरकारमा जनमतका वसन्तकुमार कुसवाह विनाविभागीय र महेन्द्रप्रसाद यादव शिक्षा तथा समाज कल्याण मन्त्री छन् । मुख्यमन्त्री यादवको कार्यशैलीप्रति जनमत असन्तुष्ट छ । मधेशलाई राजनीतिको मुख्य केन्द्र बनाएको जनमतलाई साथ लिएर माओवादीले मुख्यमन्त्रीलाई दबाब दिन चाहेको देखिन्छ । प्रधानमन्त्री दाहालले जनमतलाई सरकारमा सहभागी गराउँदा जसपा असन्तुष्ट भयो भने मधेसमा जसपाबिनै सरकार बनाउन सकिने माओवादी नेताहरू बताउँछन् । त्यस्तो अवस्थामा कांग्रेस, माओवादी, जनमत, लोसपा र एकीकृत समाजवादीको गठबन्धन बन्ने छ । कांग्रेस २२, जनमत १३, लोसपा ९, माओवादी ८, एकीकृत समाजवादी ७ र स्वतन्त्र ६ सिट छ । एमालेको २३ सिट भए पनि संघीय सरकारको गठबन्धनका कारण उसलाई सरकार बनाउन कठिन छ । हाल सरकारको नेतृत्व गरेको जसपाको १६ सिट छ । जसपा अध्यक्ष उपेन्द्र यादब कुनै पनि हालतमा मधेश सरकार जोगाइराख्न चाहन्छन् । माओवादी, जनमत, लोसपा, एकीकृत समाजवादी र स्वतन्त्रको गठबन्धन बने त्यसले जसपामाथि ठूलो दवाव हुनेछ । त्यसैले प्रधानमन्त्री दाहालले मधेश सरकारलाई समेत केन्द्रमा राखी जनमतलाई सरकारमा ल्याउने तयारी गरेका हुन् ।"
असहायका 'इनी आमा',"झापाको शनिश्चरे६ मा विसं २०२७ सालमा जन्मेकी इन्दिरा रानामगर समाजसेवा समर्पित थिइन् । सन् २०१७ मा बीबीसीको १०० प्रेरणादायी महिलामा सूचीमा नेपालकी राना पनि परेकी हुन् । उनी बन्दी सहायता नेपालको संस्थापक अध्यक्ष पनि हुन् । समाजसेवामा आफ्नो पहिचान बनाएकी उनलाई राष्ट्रिय स्वतन्त्र पार्टीको समानुपातिक सांसद बनायो । निर्वाचित भएपछि उनलाई सांसदसँगै उपसभामुखको जिम्मेवारी आयो । उक्त पदमा निर्वाचित भएपछि उनलाई राजनीति र समाजसेवामा समय सन्तुलन मिलाउन गाह्रो परेको छ । उपसभामुखको जिम्मेवारी सम्हालेपछि अपवादबाहेक बैठक पनि व्यवस्थित रूपमै चलाएकी छन् । बजेटमाथिको बहसमा अर्थमन्त्री नै अनुपस्थित भएपछि सदन बैठक गर्न नहुने भन्दै रास्वपाले संसद् अवरोध गर्दा भने १५ मिनेट स्थगित गर्ने घोषणा गरेर पनि बैठकलाई निरन्तरता दिएकी थिइन् । बैठक चलाउँदा उपसभामुखमा कमान्डिङ क्षमता रहेको सांसदहरू पनि बताउँछन् । विशेष समय होस् वा कुनै विषयमा रोस्टममा बोल्दासमेत निर्धारित समयभन्दा बढी लिन खोजेमा उनले माइकको लाइन नै काटिदिन्छिन् । त्यसैले सभामुखको भूमिकामा रहँदा समय सकियो माननीयज्यू भनेपछि सांसदहरूले बोल्न छाड्ने गर्छन् । सभामुखले बैठक सञ्चालन गर्दा सरकारका मन्त्रीहरू बस्ने लाइनको छेउमा बसिरहेकी हुन्छिन् । उनको छेउको कुर्सीमा मन्त्री आएमा कहिलेकाहीं कुरा गरेको देखिन्छ । उनको छेउमा कानुन, न्याय तथा संसदीय मामिलामन्त्री धनराज गुरुङ बस्छन् । बैठक जति लामो समय चले पनि बैठक कक्षमा बस्दा न मोबाइल चलाउँछिन्, न त वरपर गफ नै गर्छिन् । संसदीय नियमलाई पालना गरिरहेकी हुन्छिन् । जब उनी डेरामा फर्कन्छिन् फरक भूमिका र जिम्मेवारी हुन्छ । घर आएपछि नानीबाबु सम्हाल्न थाल्छु । संसद् र उपसभामुखको जिम्मेवारी त बिर्सन्छु, उनले भनिन्, संसदीय अभ्यास सिक्नका लागि पुस्तक पढ्नुपर्ने हुन्छ । नानीबाबु सुताएपछि अबेरसम्म पढ्ने गरेकी छु ।उपसभामुख भएपछि आश्रमका बालबालिकालाई उनले त्यति समय दिन सकेकी छैनन् । संस्थाको जिम्मेवारी इन्दिराले छोरी सिवानीलाई सुम्पिएकी छन् । आफूसँगै ११ जना बस्छन् । जसमा ३ जना बालक र ८ जना बालिका छन् । अभिभावक जेलमा भएका र बेवारिसे बालबालिकाको रेखदेख गर्ने बन्दी सहायता नेपाल (पीए नेपाल) को १० वटा बालगृहमा १ सय ८३ जनाले आश्रय पाएका छन् । यसमा बालिका सय जना छन् भने बालक ८३ जना छन् । काठमाडौंको साँखुमा सबैभन्दा बढी ८१ जना छन् । जेलमा रहेका बन्दी छुटेपछि पीए नेपालमा बसेका छोराछोरी लिन आउने भएकाले थपघट भइरहने संस्थाकी अध्यक्ष सिवानीले बताइन् । उनीहरूको लालनपालन र पढाउनका लागि स्वदेशी र विदेशी दाता रहेको उनले बताइन् । झापाको खुदुनाबारीमा खेती गरिएको छ । चामल र दाल आफ्नै उत्पादनले पुग्ने उनले बताइन् ।"
हिमाली भेगमै बढ्यो गर्मी,"(सोलुखुम्बु), (काठमाडौं)देशभर तापक्रम बढिरहेका बेला विश्वको सर्वोच्च शिखर सगरमाथाको प्रवेशद्वार नाम्चे बजारमा पनि गर्मीले जनजीवन कष्टकर हुन थालेको छ । प्रायः चिसो भइरहने नाम्चे बजारमा एक सातादेखि असह्य गर्मी महसुस गरिएको छ । १२ वर्ष अगाडि एक पटक यस्तै गर्मी भएको थियो, एक स्थानीयले भने । एक सातादेखि यहाँ टन्टलापुर घाम लागिरहेको छ । दैनिक तापक्रम १२ डिग्री सेल्सियससम्म पुगेको छ । बिहान ८ बजेदेखि साँझ ५ सम्म चर्को घाम लाग्छ, हिमाली भेगका स्थानीयका लागि यो धेरै गर्मी हो, स्थानीय व्यवसायी लामाकाजी शेर्पाले भने । यसअघिका वर्षमा यो समय यहाँको औसत तापक्रम ४ देखि ५ डिग्री सेल्सियससम्म हुने गर्थ्यो । गर्मीले गर्दा स्थानीय दिउँसो घरबाट बाहिर निस्कन सक्ने अवस्था नरहेको स्थानीय छिमिकाल्देन शेर्पा बताउँछन् ।समुद्र सतहबाट ३४ सय मिटर उचाइमा रहेको नाम्चेमा समेत गर्मी बढ्दा कृषि कर्ममा समेत असर गरेको छ । अहिले आलु गोड्ने सिजन हो, घरबाट खेतबारीसम्म जानै कठिन छ, शेर्पाले भने । उच्च हिमाली भेगमा समेत तापक्रम उच्च हुँदा विदेशी पर्यटकले पनि असहज महसुस गरिरहेका छन् । आरोहणको सिजन लगभग सकिए पनि अहिले दैनिक १५२० जना विदेशी पर्यटक नाम्चे पुग्ने गरेका छन् । यता नाम्चेमा तत्काल वर्षाको सम्भावना नरहेको जल तथा मौसम पूर्वानुमान महाशाखाले जनाएको छ । हल्का वर्षाको संकेत देखिए पनि तापक्रम घट्ने गरी पानी पर्ने सम्भावना नदेखिएको मौसमविद् बिनु महर्जनले कान्तिपुरलाई बताइन् । नाम्चेमा छिटपुट वर्षाको सम्भावना त देखिन्छ, तर यसले तापक्रम गिरावटमा योगदान गर्ने देखिँदैन, उनले भनिन् ।त्यसैगरी, सोलुखुम्बुकै स्याङबोचेमा पछिल्ला तीन दिनयता तापक्रम निरन्तर उकालो लागिरहेको छ । मंगलबार १४१ डिग्री सेल्सियस मापन गरिएको तापक्रम शुक्रबार १५२ डिग्री पुगेको छ । लुक्ला उपत्यकाको अधिकतम तापक्रम भने शुक्रबार २३६ डिग्री सेल्सियस पुगेको छ । यहाँ बिहीबार २४२ डिग्रीसम्म अधिकतम तापक्रम रेकर्ड भएको थियो । उता, मुस्ताङको जोमसोममा पनि पछिल्लो चार दिनयता तापक्रममा लगातार वृद्धि भइरहेको छ । मंगलबार १९२ डिग्री अधिकतम तापक्रम रहेको जोमसोममा बुधबार बढेर २२४, बिहीबार २२७ हुँदै शुक्रबार २३८ डिग्री सेल्सियससम्म अधिकतम तापक्रम पुगेको छ ।पोखरामा २३ वर्षयताकै गर्मीपोखरा पोखरामा पनि २३ वर्षयताकै गर्मी रेकर्ड भएको छ । शुक्रबार पोखरा अन्तर्राष्ट्रिय विमानस्थलमा ३५९ डिग्री सेल्सियस मापन गरिएको जल तथा मौसम विज्ञान कार्यालय पोखराले जनाएको छ । झन्डै २३ वर्षपछि पोखराको तापक्रम यति धेरै पुगेको हो, मौसम विज्ञान कार्यालय प्रमुख मीनकुमार अर्यालका अनुसार सन् १९९९ अप्रिल २८ मा हालसम्मकै बढी ३७४ डिग्री सेल्सियस तापक्रम मापन भएको थियो । बिहीबार तापक्रम ३५७ पुगेको थियो । अर्यालका अनुसार झन्डै एक सातादेखि पानी नपरेको पोखरामा आगामी बुधबार, बिहीबार बदली भई वर्षा हुने सम्भावना देखिन्छ । मनसुन सक्रिय नभए पनि स्थानीय वायुको प्रभावले वर्षा हुन पनि सक्ने उनले बताए । अत्यधिक गर्मीका कारण बजारमा सर्वसाधारणको चहलपहल घटेको छ । देशभर नवलपरासीको नवलपुरमा शुक्रबार सर्वाधिक तापक्रम ४४ डिग्री सेल्सियस मापन भएको छ । सर्लाहीको सिमरामा शुक्रबार ४१४ तथा कपिलवस्तुको तौलिहवामा ४२४ डिग्रीसम्म पुगेको छ । स्थानीय वायु र पश्चिमी वायुको आंशिक प्रभाव बिस्तारै देखिन थालेपछि देशका केही ठाउँमा छिटपुट पानी पर्न सक्ने भए पनि आइतबारसम्म तापक्रम अझै बढ्न सक्ने जल तथा मौसम विज्ञान कार्यालयले जनाएको छ ।"
लुम्बिनीले ल्यायो महत्त्वाकांक्षी नीति कार्यक्रम,"(रूपन्देही)लुम्बिनी प्रदेश सरकारले २ वर्षमा २ लाख जनालाई रोजगारी दिने महत्त्वाकांक्षी योजना अघि सारेको छ । संघ, प्रदेश र स्थानीय सरकारसँगको समन्वयमा निजी क्षेत्र, सहकारी र विकास साझेदारसँगको सहकार्यमा यो योजना पूरा गर्ने लुम्बिनी सरकारले शुक्रबार सार्वजनिक गरेको नीति कार्यक्रममा उल्लेख छ । त्यसका लागि प्रदेशका ९ सय ८३ वटै वडामा सामाजिक परिचालन गरिनेछ । त्यस्तो सामाजिक परिचालन राजनीतिक संयन्त्र निर्माण गरेर गर्ने पनि सरकारको दाबी छ ।प्रदेश प्रमुख अमिक शेरचनले सार्वजनिक गरेको नीति तथा कार्यक्रमअनुसार सरकारले कृषि, उद्योग र पर्यटनका माध्यमबाट नयाँ रोजगारी सिर्जना गर्न प्रवर्द्धन गर्ने, प्रदेशमा उद्यमशीलताको अग्र र पृष्ठ सम्बन्ध कायम गरी सबै प्रकृतिका विकास प्रयासलाई रोजगारीसँग आबद्ध गर्ने रणनीति लिनेछ । न्यून आय वृद्धि गर्न स्थानीय, जिल्ला, प्रदेश हुँदै राष्ट्रिय र अन्तर्राष्ट्रियस्तरको सम्भावनाअनुरूप श्रम बजारमा पहुँच विस्तार गर्ने व्यवस्था मिलाई उपलब्ध अवसरका आधारमा कृषि तथा उद्योग क्षेत्रमा रोजगारी वृद्धि गर्ने र रोजगारीको चक्रीय पद्धति विकास गर्ने लक्ष्य सरकारले लिएको छ । रोजगारदाता र रोजगार खोजकर्ताबीच सम्पर्क सूत्रका रूपमा एकीकृत रोजगार पोर्टल विकास गरी सबै प्रकारका रोजगारीका अवसरको खोजी र उपलब्धता यसै प्रणालीमार्फत गर्ने सरकारले उल्लेख गरेको छ ।श्रम बजारको अध्ययन गरी उद्यमशीलताको विकास, रोजगार अवसरको पहिचान तथा प्रवर्द्धन, सोहीअनुसार दक्ष जनशक्तिको विकास एवं परिचालन, अनौपचारिक क्षेत्रको रोजगारीलाई औपचारिक क्षेत्रमा परिवर्तन गर्ने लक्ष्य पनि सरकारले लिएको छ । स्थानीय तहलाई परिचालन गरेर सरकारले बेरोजगारको तथ्यांक पनि संकलन गर्नेछ । रोजगारीको संयन्त्र विकास गर्ने पनि सरकारको लक्ष्य छ । सरकारका प्रवक्ता एवं आन्तरिक मामिला, कानुन तथा सहकारीमन्त्री सन्तोष पाण्डेयले सरकार बेरोजगारी अन्त्य र सीपमूलक क्षेत्रको विकास गरी रोजगारी सिर्जना गर्ने लक्ष्यका साथ अघि बढेको छ । सरकारको पहिलो ध्येय रोजगारी सिर्जना गर्नेमा छ, उनले भने, त्यसका लागि कृषि, उद्योग, पर्यटन र सीप विकासलाई सरकारले पहिलो प्राथमिकतामा राखेको छ । कृषिमा खाद्यान्नको दिगो उत्पादन, आपूर्ति, सञ्चय र प्रभावकारी वितरणमार्फत खाद्यान्नमा आत्मनिर्भर प्रदेश निर्माण गर्ने सरकारको प्रयास छ । त्यसका लागि सरकारले कृषि प्रणालीको प्रवर्द्धन, यान्त्रिकीकरण, आधुनिकीकरण, व्यवसायीकरण र बजारीकरणमार्फत उत्पादन र उत्पादकत्व वृद्धि गर्ने लक्ष्य छ । प्रदेशका रैथाने बाली तथा स्थानीय पशुपन्छीको उत्पादनमा जोड दिँदै अचार, गुन्द्रुक, मस्यौरा, केचअप, भाँगो, टिमुरको छोप, खुवा, पेडा, छुर्पी, महुवा र कोदोको परिकारलगायतका वस्तु उत्पादन गर्न साना प्रशोधन उद्योग स्थापना गर्ने उद्देश्य सरकारको छ । बर्दियामा बेसार प्रशोधन उद्योग खुल्नेछ । साना प्रशोधन उद्योगबाट रोजगारी वृद्धि हुने सरकारको विश्वास छ । परम्परागत सीपको आधारमा महुवा, अनदी, टिमुर आदिको पेय पदार्थ र मदिरा उत्पादनमा आधुनिक प्रविधिको प्रयोग गरी ब्रान्डिङ गर्न कानुनी व्यवस्था मिलाउने पनि सरकारले जनाएको छ ।त्यस्तै प्रदेश सरकारले प्रदेश गौरवको आयोजना पाल्पाको रामपुरदेखि रोल्पाको जिनाबाङलगायत २० वटा अन्य प्रदेशस्तरका राजमार्ग निर्माण एवं स्तरोन्नति कार्यलाई पनि प्राथमिकतामा राखेको छ । सरकारले उज्यालो प्रदेश: लुम्बिनी प्रदेश अवधारणाअनुसार विद्युत् नपुगेका स्थानमा वैकल्पिक ऊर्जाको प्रयोग, लघु तथा साना जलविद्युत्, हरित ऊर्जा, वायु ऊर्जालाई प्रवर्द्धन गर्ने नीति लिएको छ । विद्युतीय सवारीसाधनको प्रयोग र चार्जिङ स्टेसन १२ वटै जिल्ला सदरमुकाम, राजमार्ग र व्यापारिक केन्द्रमा निर्माण गर्न निजी क्षेत्रलाई प्रोत्साहन गर्ने पनि सरकारको नीति छ । पहाडी जिल्लाको बढ्दो बसाइँसराइ रोक्न एक जिल्ला: एक नमुना बस्ती नारा पनि सरकारले अघि सारेको छ । वनको आम्दानीलाई जनस्तरमा जोडेर आर्थिक विकास गर्ने उद्देश्यले सरकारले सम्वर्द्धन प्रणालीमा आधारित वन व्यवस्थापन कार्यक्रम सबै जिल्लामा विस्तार गरी ३२ लाख घनफिट काठ तथा ९ हजार ६ सय चट्टा दाउरा उत्पादन गर्ने लक्ष्य लिएको छ । वनजन्य उद्योगको विकास: बेरोजगारी समस्याको निकास भन्ने नारा पनि सरकारले अघि सारेको छ । शिक्षा क्षेत्रको विकासका लागि शिक्षा रणनीति योजना तर्जुमा गरी प्रदेशभर सिकाउने, टिकाउने र श्रम बजारमा बिकाउने अभियानसहित प्राविधिक तथा व्यावसायिक शिक्षामा रूपान्तरण गर्दै शिक्षाको सबलीकरण गर्ने सरकारको नीति छ । स्वास्थ्यको विकासका लागि मेरो स्वास्थ्य: मेरो जीवन भन्ने अभियान चल्ने छ । त्यस्तै मातृ मृत्युदर कम गर्न पूर्ण सुरक्षित मातृत्व सेवायुक्त स्थानीय तह, जिल्ला तथा प्रदेश अभियानका लागि विशेष कार्यक्रम सञ्चालन गर्ने लक्ष्य सरकारले लिएको छ । राप्ती प्रादेशिक अस्पताललाई २ सय शय्यामा विस्तार गर्ने, ५० शय्याका अस्पतालमा गुरुयोजनाअनुसारका पूर्वाधार र विशेषज्ञ सेवा विस्तार हुनेछन् । मुटुको भल्भ प्रत्यारोपण, मिर्गौला प्रत्यारोपण र क्यान्सर रोगको उपचारमा प्रतिव्यक्ति २ लाख रुपैयाँ दिने सरकारको निर्णयलाई निरन्तरता दिएको छ । सरकारले आगामी दशकलाई लुम्बिनी भ्रमण दशकका रूपमा मनाउन सबै सरोकारवालासँग सहकार्य गर्नेछ । लुम्बिनीमा पर्यटकको बसाइ लम्ब्याउन र संख्या वृद्धि गर्न होटलका बेड विस्तारमा समन्वय गर्नेछ । गौतम बुद्धको जन्मस्थल लुम्बिनीको माटो र पानी प्रयोग गरी कोसेली उत्पादन र बजारीकरणमा सहयोग गर्ने पनि सरकारले उल्लेख गरेको छ । सरकारले लुम्बिनी प्रदेशमा सुशील कोइराला स्मृति लोकतान्त्रिक अध्ययन प्रतिष्ठान स्थापना गर्ने भएको छ । प्रदेशको समग्र विकासका लागि सरकारी, निजी क्षेत्र, सहकारी, शैक्षिक क्षेत्रसहित गैरसरकारी संस्थालगायतका विकास साझेदारसँग समन्वय र सहकार्य गर्ने नीति पनि कार्यक्रममा उल्लेख छ । नीति कार्यक्रम निराशाजनक: प्रतिपक्षसरकारले अघि सारेको आगामी वर्षको नीति कार्यक्रम उत्साहप्रद नभई निराशाजनक भएको प्रमुख प्रतिपक्ष एमालेले आरोप लगाएको छ । प्रदेशसभाका संसदीय दलका उपनेता एवं पूर्वमन्त्री चेतनारायण आचार्यले नीति कार्यक्रममा ठोस रूपमा यही गर्ने भन्ने कुनै कार्यक्रम नभएको बताए । यो नीति कार्यक्रमअनुसार नै बजेट आयो भने प्रदेशमा उत्साह होइन, निराशा बढाउनेछ, उनले भने, नयाँपन केही देखिएन, पुराना र महत्त्वपूर्ण योजनाको पनि निरन्तरता छैन । यही अवस्थाकै नीति कार्यक्रमअनुसार बजेट आउँदा प्रदेशकै पहिचान गुम्न सक्ने उनले बताए ।"
शरणार्थी प्रकरणका अभियुक्त उम्किन सक्दैनन्,"काठमाडौं (कास) उपप्रधान एवं गृहमन्त्री नारायणकाजी श्रेष्ठले बलियो प्रमाणअभियोजनसहित मुद्दा परेकाले नक्कली शरणार्थी प्रकरणका अभियुक्तहरू अदालतबाट समेत उम्किन नसक्ने बताएका छन् । राजनीतिक उपलब्धिलाई जोगाएर भ्रष्टाचार नियन्त्रण तथा आर्थिक, सामाजिक रूपान्तरणका लागि नागरिक आन्दोलनले सडकमै उपस्थित भएर खबरदारी गर्नुपर्नेमा उनले जोड दिए ।नक्कली शरणार्थी प्रकरणलाई यत्तिकै सामसुम पार्न खोजिएको त होइन भन्ने लिखित प्रश्न र आशंकासहित शुक्रबार गृह मन्त्रालय पुगेका सञ्जीव उप्रेती, केशव सिग्देल, घिमिरे युवराज, शिशिर उप्रेती, रक्षा बम, प्रेम चलाउने, पवन थापालगायत नागरिक आन्दोलनका प्रतिनिधिसँग गृहमन्त्री श्रेष्ठले सुशासन र जनसेवाका लागि आफू लडिरहने प्रतिबद्धता जनाए । कतिले सधैं गृहमन्त्री होलास् र ? थुनिएकाहरू निस्किँदा तेरो के होला ? भन्ने गरेका छन्, उनले भने, ठोस तथ्यप्रमाणबिना अभियोगीले बयानमा पोलेकाहरूसम्म पुग्दा मुद्दा कमजोर बन्ने सम्भावनाप्रति सरकार सजग छ ।उक्त प्रकरणबारे भएको प्रहरी अनुसन्धान दौरान देखापरेका अनियमितताबारे प्रहरी, गृह मन्त्रालय र सरकारको जवाफदेही खोज्न तथा अदालती प्रक्रिया सुरु भइसकेकाले अनुसन्धान थप प्रभावकारी बनाउन आम नागरिकहरूका तर्फबाट माग गरिएका बृहत् नागरिक आन्दोलनका प्रतिनिधिले बताए ।"
'प्रविधिमा महिला पहुँच बढाउनुपर्छ',"(काठमाडौं)सीप र क्षमतासँगै प्रविधिमा पनि महिलाको पहुँच बढाउनुपर्नेमा अधिकारकर्मीहरूले जोड दिएका छन् । हेफर इन्टरनेसनलले शुक्रबार काठमाडौंमा आयोजना गरेको महिला सशक्तीकरणसामाजिक रूपान्तरण अन्तर्क्रियात्मक कार्यक्रममा सहभागीले नेतृत्व तहमा नपुगेसम्म महिला सशक्तीकरण नहुने धारणा राखे ।परम्परागत सीप मात्र होइन, प्रविधिमैत्री बनाउनुपर्ने बेला भएको छ, राष्ट्रिय मानवअधिकार आयोगकी सदस्य लिली थापाले भनिन्, सानोतिनो इलममा मात्र नअल्मलिकन प्रविधिसँग जोडेर कसरी धेरै आम्दानी गर्ने भन्नेमा जोड दिनुपर्छ । मानवअधिकारका लागि महिला, एकल महिला समूह (डब्लूएचआर) की संस्थापक अध्यक्षसमेत रहेकी थापाले महिला सशक्तीकरणका लागि नेतृत्वमा पुग्न जरुरी रहेको बताइन् । महिलाले चलाएका साना तथा मझौला उद्योगले देशको कुल गार्हस्थ्य उत्पादनमा ठूलो प्रभाव पारे पनि उनीहरूको योगदानको कदर हुन नसकेको थापाको भनाइ छ । दक्षिण एसियामा लैंगिक समानताको व्यवस्थामा धेरै कानुन जारी गर्ने देश नेपाल नै हो । तर अनौपचारिक क्षेत्रमा महिलाका योगदानबारे बुझ्न सकिएको छैन, उनले भनिन्, सरकारलाई जवाफदेही बनाउनुपर्छ । वडाले कति पैसा लैंगिक समानतामा छुट्याएको छ भनेर सोध्न सक्नुपर्छ ।पूर्वसांसद डिला संग्रौलाले महिला सशक्तीकरण नहुँदासम्म राष्ट्रको सर्वांगीण विकास नहुने बताइन् । महिलाहरू परनिर्भर छन्, आफ्नो खुट्टामा उभिन सकेका छैनन् । अनौपचारिक क्षेत्रमा गरेको कामको मूल्यांकन छैन । महिला सशक्तीकरण नारामा मात्र हो त ? महिलालाई सीप, आय, उद्यमशीलता, नेतृत्वसँग जोड्नुपर्छ, उनले भनिन् । राजनीतिमा पनि महिलाको उपस्थिति कमजोर रहेको उनको भनाइ छ । निर्णायक उपस्थिति राजनीतिमा पनि छैन । प्रमुख पद सबैमा पुरुष नै छन् । राज्यका हरेक क्षेत्रमा महिला प्रतिनिधित्व एकतिहाइ हुनुपर्यो, संग्रौलाले भनिन् ।सञ्चारिका समूहकी अध्यक्ष विमला तुम्खेवाले नेपाली पत्रकारितामा ०१ प्रतिशत महिला पत्रकार मात्र नेतृत्व तहमा पुग्न सकेको बताउँदै भनिन्, महिलाहरू केही नेतृत्वमा पनि पुगेका छन् तर व्यावहारिक पक्षमा हेर्दा निर्णायक तहमा छैनन् । उनका अनुसार ४ महिनायता ४ जना महिला पत्रकारले आफ्नै सहकर्मी पुरुषबाट हिंसा खेपेको भन्दै उजुरी गरेका छन् । अरूको हकअधिकारको कुरा गर्ने ठाउँमा नै हिंसा भइरहेको छ । परिवर्तन शिक्षाले मात्र होइन, संस्कार र सोचले पनि फरक पार्छ, उनले भनिन्, महिला सफलताका कथा मिडियाले अझ प्राथमिकतामा राखेर सम्प्रेषण गर्नुपर्छ । जमर्को संस्थाकी कार्यकारी प्रबन्धक कृतिका लाकोल कागज रिसाइकलको पारिवारिक उद्यमलाई अघि बढाइरहेकी छन् । उनले महिला सशक्त हुन घरबाट नै प्रयासको सुरुआत हुनुपर्ने बताइन् । कुनै पनि उद्योग दर्ताका लागि निकै झन्झट हुने भएकाले त्यसमा सरकारले सहज बनाउनुपर्ने उनको माग छ । त्यस्तै, हेफर इन्टरनेसनलकी एसिया प्रोग्राम डाइरेक्टर निना जोशीले आफ्नो संस्थाले कृषि तथा पशुपालनमा रहेर काम गर्दै आए पनि आर्थिक तथा महिला सशक्तीकरणका लागि जोड दिइरहेको बताइन् । महिला र आर्थिक सशक्तीकरण सँगसँगै जान्छ भनेर त्यहीअनुसारको प्रोजेक्ट डिजाइन गरिएको छ । हामी ४ लाख महिलामाझ पुगिसकेका छौं । १७ हजारभन्दा बढी समूह र करिब ३ सय सहकारी संस्थामा आबद्ध भएर काम गरिरहेका छौं, उनले भनिन् । महिला उद्यमीलाई पाइला पाइलामा चुनौती खेप्नुपर्ने अवस्था रहेको उनको भनाइ छ । एक त तालिम वा बैठकमा पनि सहभागी हुन गाह्रो छ, अर्को घरबाट निस्किएर आफ्नो सामानको डिल गर्न अप्ठ्यारो हुन्छ, उनले भनिन्, सामान बजारसम्म पुर्याउन उनीहरूलाई कठिन भइरहेको हुन्छ । महिलाहरू पछाडि पर्नुको कारण पितृसत्तात्मक सोच रहेको उनको भनाइ छ । पितृसत्तात्मक परिवेशमा उनीहरू बलिया छन्, उनले भनिन्, पितृसत्तात्मक सोच परिवर्तन गर्न पुरुषहरूलाई पनि साथ लिएर जानुपर्ने हुन्छ ।"
४७ वर्ष पुरानो हुलाक बचत बैंक खारेज हुने,"(काठमाडौं)सरकारले हुलाक बचत बैंक खारेज गर्ने भएको छ । आगामी आर्थिक वर्षको बजेट वक्तव्यमा अर्थमन्त्री प्रकाशशरण महतले हुलाक बचत बैंक खारेज गर्ने र त्यसमा रहेका बचत खातालाई सरकारी स्वामित्वका वाणिज्य बैंकमा स्थानान्तरण गर्ने निर्णय गरेका हुन् । सञ्चालन भएको झन्डै पाँच दशक भए पनि पछिल्ला वर्षहरूमा बचतको काम प्रभावकारी हुन नसकेको, रकम हिनामिनाको गुनासो बढ्न थालेको र अन्य बैंक तथा वित्तीय संस्थाले उत्कृष्ट सेवा दिइरहेकाले हुलाक बचत बैंक खारेज गर्ने योजना बनाइएको अर्थ मन्त्रालय स्रोतले बताएको छ । विगतमा बचतका लागि अरू बैंक, सहकारी, वित्तीय संस्था नभएको अवस्थामा हुलाक बचत बैंकको महत्त्व धेरै भए पनि अहिले कम हुँदै गएको छ । अरू बैंकिङ काम पनि नगर्ने र ब्याजदर बचतमा प्रदान गर्ने ब्याजदर पनि सरकारले अनुदान दिनुपर्ने भएकाले अब यो बैंकको औचित्य नरहेको आवाज उठ्दै आएको थियो । यसअनुसार सरकारले उक्त बैंक खारेजी गर्ने घोषणा गरेको हो । हाल सञ्चालनमा रहेका हुलाक बचत बैंकका खातालाई क वर्गका सरकारी बैंकमा स्थानान्तरण गरी हुलाक बचत बैंक खारेज गरिनेछ, अर्थमन्त्री महतले बजेट वक्तव्यमा उल्लेख गरेका छन्, हुलाक सेवालाई पुनःसंरचना गरी एक स्थानीय तह एक हुलाकको अवधारणा कार्यान्वयन गरिनेछ । अतिरिक्त हुलाकलाई खारेजी गरी कार्यरत कर्मचारीलाई सुविधासहित अवकाश दिइनेछ ।गत फागुनसम्म हुलाक बचत बैंकका ६८ वटा कार्यालय सञ्चालनमा छन् । सोही अवधिसम्म यो बैंकको सम्पत्ति तथा दायित्व ४ करोड ३६ लाख ७७ हजार रुपैयाँ र कुल बचत खाता २ हजार ६ सय ६८ वटा छन् । यी बचत खातालाई खातालाई क वर्गका सरकारी बैंकमा स्थानान्तरण गरिने घोषणा बजेटमा छ । हाल राष्ट्रिय वाणिज्य बैंकमा सरकारको पूर्ण स्वामित्व र नेपाल बैंक एवं कृषि विकास बैंकमा आंशिक स्वामित्व छ । हुलाक ऐन, ०१९ का आधारमा आर्थिक वर्ष ०३३३४ मा हुलाक बचत बैंकको अभ्यास सुरु भएको हो । हुलाक ऐन तथा हुलाक बचत बैंक नियमावलीमा हुलाक बचत बैंकसम्बन्धी छुट्टै परिभाषा गरिएको नभए तापनि हुलाक कार्यालयबाट सञ्चालित भएकैले यसलाई हुलाक बचत बैंक भनिएको हो । पहिलो चरणमा ४ जिल्ला, दोस्रो चरणमा ६ जिल्ला र तेस्रो चरणमा गोश्वारा हुलाक कार्यालयबाट हुलाक बचत बैंक सेवा विस्तार गरिएको थियो । यसअनुसार आर्थिक वर्ष ०५०५१ सम्ममा ७० जिल्ला हुलाक कार्यालय, ४ वटा क्षेत्रीय हुलाक निर्देशनालय, १ गोश्वारा हुलाक कार्यालय र ४२ इलाका हुलाक कार्यालयसमेत गरी १ सय १७ वटा हुलाक कार्यालयमा विस्तारित भएको थियो ।विगतमा निजी क्षेत्रका बैंक तथा वित्तीय संस्था स्थापना नभएका बेला छरिएर रहेका ससानो पुँजी एकीकृत गरी देश विकासमा टेवा पुर्याउने उद्देश्यसाथ हुलाक बचत बैंक सञ्चालन गरिएको हो । न्यून आय भएका वर्गका जनतामा समेत केही रकम बचत गर्ने बानीको विकास गराउने उद्देश्यले यस बैंकको स्थापना गरिएको हो । बैंकमा बचत खाताको मात्र कारोबार हुन्छ । बचतकर्तालाई दिनुपर्ने ब्याज सरकारले बेहोर्ने व्यवस्था मिलाइएको छ । नेपाल सरकारको निसाना छाप प्रयोग गर्ने नेपालको यो एक मात्र बैंक हो ।हुलाक बचत बैंकको सञ्चालनका लागि खटिने जनशक्ति सम्बन्धित हुलाक कार्यालयको दरबन्दीमा कार्यरत कर्मचारी नै हुन् । यसले छुट्टै र स्वायत्त रूपमा कार्य नगरी हुलाककै अर्को सेवाका रूपमा कार्य गर्दै आएको छ । बचत बैंक सञ्चालनमा सहजता ल्याउने र कारोबारको समन्वय गर्ने कार्य केन्द्रमा केन्द्रीय धनादेश कार्यालयले गर्दछ । हुलाक सेवा विभागको आर्थिक सेवा तथा टिकट शाखाले यस बैंकसम्बन्धी कार्य हेर्ने गर्दछ । बचत बैंकसम्बन्धी नीतिगत निर्णय सूचना तथा सञ्चार मन्त्रालयका सचिवको अध्यक्षतामा रहेको हुलाक बचत बैंक सल्लाहकार समितिको सिफारिसमा सूचना तथा सञ्चार मन्त्रालयका सचिवबाट हुँदै आएको छ ।हुलाक बचत बैंकको सुरुवात सन् १८६१ देखि बेलायतबाट भएको मानिन्छ । हाल विश्वका ७० भन्दा बढी मुलुकका हुलाक प्रशासनले हुलाक बचत बैंक सेवा सञ्चालन गर्दै आएका छन् । जापानको हुलाक बचत बैंकलाई नमुना हुलाक बचत बैंकका रूपमा लिइन्छ, जसले त्यहाँको समग्र बैंकिङ प्रणालीमा १२ प्रतिशतभन्दा बढी योगदान गर्दै आएको छ । भारतमा हुलाक बचत बैंकलाई गरिबहरूको बैंकका रूपमा प्रचार गरिएको छ ।"
अर्थतन्त्रको बाह्य समस्या टर्यो,"मूल्यवृद्धि ७४१ प्रतिशत मूल्यवृद्धि (मुद्रास्फीति) पोहोरको तुलनामा खुम्चिएको छ । वैशाखमा वार्षिक बिन्दुगत उपभोक्ता मुद्रास्फीति ७४१ प्रतिशत छ । गत वर्षको सोही महिनामा यस्तो मुद्रास्फीति ७८७ प्रतिशत थियो । जेठमा भने मूल्यवृद्धि बढ्ने राष्ट्र बैंकको अनुमान छ । बजेटमार्फत कतिपय वस्तुको कर बढेको छ, यसले गर्दा जेठ र असारमा मूल्यवृद्धि केही बढ्न सक्छ, श्रेष्ठले भने । तरकारी र फलफूलमा भ्याट लगाइनु, खाने तेलमा कच्चा पदार्थको भन्सार बढ्नुलगायत बजेटका व्यवस्थाले आगामी महिनामा मूल्यवृद्धिमा चाप पर्ने अनुमान छ । वैशाखमा खाद्य तथा पेय पदार्थ समूहको मूल्यवृद्धि ५५४ प्रतिशत हुँदा गैरखाद्य तथा सेवा समूहको ८८९ प्रतिशत छ । मूल्यवृद्धि काठमाडौं उपत्यकामा अन्यत्रभन्दा बढी पाइएको छ । काठमाडौं उपत्यकामा ७६८ प्रतिशत, तराईमा ७१५, पहाडमा ७५७ प्रतिशत र हिमालमा ७१२ प्रतिशत मुद्रास्फीति रहेको राष्ट्र बैंकले जनाएको छ ।ब्याजका दर पोहोरभन्दा बढीअर्थतन्त्रका बाह्य सूचक ठीक अवस्थामा पुगे पनि औसत ब्याजका दर भने पोहोरभन्दा बढी देखिन्छ । यद्यपि गत माघदेखि नै निक्षेपको ब्याजदर घट्दो क्रममा रहेकाले आगामी महिनामा क्रमिक रूपमा ब्याजका दर घट्ने श्रेष्ठ बताउँछन् । ०७९ वैशाखमा ९१ दिने ट्रेजरी बिलको भारित औसत ब्याजदर ८३० प्रतिशत रहेकामा गत वैशाखमा ९६६ प्रतिशत छ । वाणिज्य बैंकहरूको अन्तरबैंक ब्याजदर ६९९ प्रतिशत रहेकामा अहिले ७०१ छ । वाणिज्य बैंकहरूको औसत आधार दर २०७९ वैशाखमा ९३० प्रतिशत रहेकामा गत वैशाखमा १०२७ प्रतिशत छ । निक्षेपको भारित औसत ब्याजदर ७२५ रहेकामा हाल ८०८ र कर्जाको भारित औसत ब्याजदर ११४२ प्रतिशत रहेकामा अहिले १२६५ प्रतिशत छ ।"
'पुँजीगत खर्च गर्न नसक्नु मुख्य चुनौती',"काठमाडौं (कास) अर्थमन्त्री प्रकाशशरण महतले प्रभावकारी रूपमा पुँजीगत खर्च गर्न नसक्नु सरकारका लागि प्रमुख चुनौती रहेको बताएका छन् । राष्ट्रियसभामा आगामी आर्थिक वर्षको बजेटका विषय संसद्मा उठेका प्रश्नको जवाफ दिँदै शुक्रबार अर्थमन्त्री महतले पुँजीगत खर्च बढाइने दाबी गरे । पुँजीगत खर्च गर्न मात्रै नभएर कार्यान्वयनमा समेत समस्या रहेको उनको भनाइ छ । प्रभावकारी रूपमा पुँजीगत खर्च हुन नसक्नु भनेको आयोजनाको साइट क्लियरेन्स नहुनु, वनको समस्या समाधान नहुनु र मुआब्जाको समस्या समाधान हुन नसक्नु हो, उनले भने । सरकारले यस्ता समस्यालाई दृष्टिगत गरी पुँजीगत खर्चको प्रभावकारिता नबढ्ने हो भने जतिसुकै ठूला योजना राखे पनि समाधान नहुने उनले जनाए । विश्व बैंकले दिएको अनुदानसमेत खर्च नभएको भन्दै उनले असन्तुष्टि व्यक्त गरे । सरकारले साधारण र चालु खर्चमा स्थानीय तहमा जाने रकमसमेत जोडेर पुँजीगत खर्च ४७१ अर्ब बराबर रहेको अर्थमन्त्री महतको भनाइ छ ।"
प्रभु लाइफ इन्स्योरेन्सको १०३१ प्रतिशत लाभांश,"काठमाडौं (कास) प्रभु लाइफ इन्स्योरेन्सको शुक्रबार बसेको पाँचौं वार्षिक साधारणसभाले यसअघि घोषित लाभांश पारित गरेको छ । सभाले सेयरधनीलाई ९८ प्रतिशत बोनस सेयर र त्यसको कर प्रयोजनार्थ ०५१ प्रतिशत नगद लाभांश गरी १०३१ प्रतिशत लाभांश पारित गरेको हो । सुभाष अमात्यको अध्यक्षतामा सम्पन्न सभाले संस्थापक समूहका सेयरधनीका तर्फबाट चार सञ्चालन पनि चुनेको छ । शिक्षा भट्टचन, मिजास भट्टचन, श्यामकृष्ण श्रेष्ठ र सुुसन शेरचनलाई सञ्चालक समिति सदस्यमा निर्विरोध चुनिएको हो । कम्पनीमा शंकर गौतम र दीपक पाण्डेय सर्वसाधारण सेयरधनीका तर्फबाट चौथो वार्षिक साधारणसभाबाटै सञ्चालकमा छन् । साधारणसभाले प्रभु लाइफ इन्स्योरेन्स र महालक्ष्मी लाइफ इन्स्योरेन्सबीच १ बराबर १ सेयर अनुपातमा हुने मर्जर प्रस्तावलाई स्वीकृति दिएको छ । मर्जरपछि बन्ने कम्पनीको नाम प्रभु महालक्ष्मी लाइफ इन्स्योरेन्स लिमिटेड हुनेछ ।"
काठमाडौं बाल स्वास्थ्य प्रतिष्ठानलाई कुमारी बैंकको २५ लाख,"काठमाडौं (कास) कुमारी बैंकले काठमाडौं इन्स्टिच्युट अफ चाइल्ड हेल्थ (किओच) लाई संस्थागत सामाजिक उत्तरदायित्वअन्तर्गत २५ लाख रुपैयाँ प्रदान गर्ने भएको छ । नेपालमा बालबालिकाको गुणस्तरीय जीवनका लागि किफायती, पहुँचयोग्य र सबैका लागि उपलब्ध बहुविशिष्टीकृत स्वास्थ्य सेवा प्रदान गर्ने लक्ष्यस्वरूप किओचले बूढानीलकण्ठ नगरपालिका७ मा बाल अस्पताल निर्माण गरिरहेको छ । उक्त अस्पताल निर्माणका लागि कुमारी बैंकले उक्त सहयोग प्रदान गर्ने भएको हो । कुमारी बैंकका प्रमुख कार्यकारी अधिकृत रमेशराज अर्याल तथा किओचका संस्थापक अध्यक्ष डा भगवान् कोइरालाले उक्त रकम सहयोगसम्बन्धी सम्झौतापत्रमा हस्ताक्षर गरे । २२ वर्षदेखि बैंकिङ सेवा दिँदै आएको कुमारी बैंकका देशभर ३०२ शाखा, ४८ एक्सटेन्सन काउन्टर, २९६ एटीएम सञ्चालनमा छन् ।"
"जोगियो फ्रेन्ड्स, रेलिगेसनमा खुमलटार","(काठमाडौं)फ्रेन्ड्स क्लबले जसरी आफ्नो ए डिभिजनको हैसियत शुक्रबार बचायो, त्यसलाई पछिसम्म पनि ग्रेट स्केप का रूपमा सम्झिने छ । सहिद स्मारक ए डिभिजन लिग ०७९८० को १२ चरणसम्म रेलिगेसन क्षेत्रमा रहेर पनि फ्रेन्ड्स अन्ततः जोगिएको हो । खासमा फ्रेन्ड्स टिम र प्रदर्शनको आधारमा रेलिगेसनका लागि प्रत्याशी नै हुनु नपर्ने हो । तर, फ्रेन्ड्सको एकमात्र समस्या डिफेन्समै थियो । फ्रेन्ड्स गोल खाने टिममात्र होइन, उत्तिकै गोल गर्ने टिम पनि हो । दशरथ रंगशालामा शुक्रबारको खेलमा विभागीय टोली एपीएफमाथि ४० को मीठो जित निकालेपछि फ्रेन्ड्सले अर्को वर्ष पनि ए डिभिजन नै खेल्ने निश्चित गरेको हो । फ्रेन्ड्सले लिगका २६ चरणमा क्लिन सिट राखेको यो पाँचौं खेलमात्रै हो । हारले एपीएफमाथि संकट छाएको छ । जितले फ्रेन्ड्सको ३० अंक भएको छ । टोली अब कम्तीमा पुछारका दुई स्थानमा रहने छैन । एपीएफसँग पनि ३० अंक नै छ । हेड टु हेड का आधारमा फ्रेन्ड्स एपीएफभन्दा माथि नै रहनेछ । एपीएफको भाग्य भने अब जावलाखेल र थ्री स्टारबीचको शनिबार हुने खेलमा निर्भर हुनेछ । फ्रेन्ड्सका लागि टोरिच जेब्रिनले १५ औं मिनेटमा फ्रिकिकबाट सानदार गोल गरे । खेलले ३१ औं मिनेट छुँदा विकास थापाले दोस्रो गोल थपे । रफिक इमानुले ७२ औं मिनेटमा तेस्रो गोल गरे । खेलको ८२ औं मिनेटमा सम्भव चौथो गोल भने सब्स्टिच्युट खेलाडी अख्रोरबेक उकटामोभको नाममा रह्यो । टिमलाई रेलिगेसनबाट कसरी बचाउने हो, त्यो मलाई थाहा छ । मैले यसअघि पनि भनेको थिएँ फ्रेन्ड्स रेलिगेसनबाट बच्छ भनेर । आज हामीले त्यसलाई प्रमाणित गरेर देखायौं, फ्रेन्ड्सका स्पोर्टिङ निर्देशक मृगेन्द्र मिश्रले भने । एपीएफका लागि यो हार भने असह्य रह्यो । मुख्य प्रशिक्षक रत्नकाजी महर्जन पनि निराश रहे । आजको खेल निकै महत्त्वपूर्ण थियो । तर, जेब्रिनको गोल खेलको निर्णायक मोड रह्यो । हाम्रो सम्भावना अब गणितीय मात्र हो, हामी कमजोर स्थितिमा छौं । हाम्रो भाग्य अब थ्रीस्टारमा निर्भर हुनेछ । हामीलाई रेलिगेसनबाट बच्न एकै अंकमात्र चाहिएको थियो, त्यो पनि प्राप्त गर्न सकेनौं, उनले भने । एपीएफका पछिल्ला ४ खेलको नतिजा निकै खराब रहे । यी चार खेलमा एपीएफले एकै अंकमात्र बटुल्न सक्यो । निकै भलाद्मी पाराका प्रशिक्षकले थपे, हामीले लिगमा राम्रो सुरुआत त गर्यौं, तर त्यसपछि हाम्रो प्रदर्शन समान रूपमा एकै खालको रहेन । उतारचढावपूर्ण रह्यो । एपीएफका लागि फुटबलको अर्थ धेरै छ । रेलिगेसन मलाई मात्र होइन, कसैलाई पनि राम्रो हुन्न । मैले सम्भवतः आफूलाई दिएको जिम्मेवारी राम्रोसँग निभाउन सकिनँ । म एपीएफका खेलाडी, समर्थकदेखि विभागसँग समेत माफी माग्न चाहन्छु ।शनिबार लिगका अन्तिम तीन खेल हुनेछ । त्यसमध्ये सुरुमा संकटा र एनआरटी तथा मछिन्द्र र मनाङ मर्स्याङदीबीच प्रतिस्पर्धा हुनेछ । लिगकै अन्तिम खेल भने जावलाखेल र थ्रीस्टारबीच छ । यही खेलको नतिजाले रेलिगेसनमा पर्ने दोस्रो टिमको निर्णय गर्नेछ । शुक्रबारका नतिजापछि थ्रीस्टार २९ अंकमा १३औं स्थानमा झरेको छ । टोलीका लागि रेलिगेसनबाट जोगिने एकमात्र नतिजा जित रहेको छ । हेड टु हेड मा थ्रीस्टार विभागीय एपीएफभन्दा पछाडि छ । डेब्यु सिजनमै रेलिगेसनएउटा क्लब खराब व्यवस्थापनबाट गुज्रिएपछि कतिसम्म पतनको सिकार हुन्छ भन्ने एक अर्को उदाहरण तयार पारेको छ खुमलटार एफसीले । सातदोबाटोमा भएको खेलमा टोलीलाई चर्च ब्वाइजले २० ले पराजित गर्यो । जहाँ सफल व्यवस्थापनका कारण चर्च ब्वाइज डेब्यु सिजनमै लिग उपाधि जित्न सफल रह्यो, त्यहीं खुमलटार भने डेब्यु सिजनमै रेलिगेसनमा परेको छ । खुलमटार २७ अंकमै सीमित रहेर अन्तिम स्थानमा रहनेछ । चर्च ब्वाइजले भने ऐतिहासिक उपाधि जितेको सिजन ४८ अंक बनाएको छ । टोलीका लागि सुशील शाहले १३ औं मिनेटमा गोल गरेपछि पहिलो हाफमै इन्ज्युरी समयको तेस्रो मिनेटमा जोसेफ बेम्पाहले दोस्रो गोल थपे । बी डिभिजनमा झर्नेक्रममा खुमलटारले उपद्रो गर्न भने छाडेन र फुटबललाई बिजोक जात्रामा परिणत गरेको थियो । खेल सुरु हुनुअगाडि बिहानै क्लबको विज्ञप्ति आएको थियो, खुमलटारले चर्च ब्वाइजसँगको खेल बहिष्कार गर्नेछ । क्लबको तर्क थियो, जावलाखेल र थ्रीस्टारबीचको खेल समान समयमै हुनुपर्छ, रेलिगेसनको समीकरणमा रहेका अन्य टिमको खेलसँगै । एउटा तथ्य के निश्चित थियो भने अखिल नेपाल फुटबल संघ (एन्फा) ले रेलिगेसन समीकरणमा रहेका खेललाई एकै समय गराउनुपर्थ्यो, तर त्यसमा नराम्रोसँग चुक्यो । पूरा लिगमै एन्फाले एकपछि अर्को व्यवस्थापकीय त्रुटिहरू गरे । खेल बहिष्कार त्यसको उत्तर थिएन । तर आफ्नो प्रेस विज्ञप्तिलाई हाँसोको विषय बनाउँदै खुमलटार मैदानमा भने उत्रियो । तर, यो विवाद र तनावको खेलभन्दा केही पनि रहेन । पहिलो हाफको अन्त्यतिर खुमलटारका पदाधिकारी झगडामा उत्रिए । विशेषतः व्यवस्थापक अञ्जन राणा क्षेत्रीले रेफ्री प्रज्ज्वल क्षेत्रीमाथि हात हाल्ने प्रयास गरे । विवाद बढेपछि व्यवस्थापकसँगै मनीष थापा, बुद्धिबहादुर गुरुङ र हरिबोल राउतलाई रातो कार्ड देखाइएको थियो । यसै खेलमा खेल ३० मिनेट बिथोलिएको थियो । तनावपछि रेफ्री क्षेत्रीले असुरक्षित अवस्थामा खेल अगाडि बढाउन अनिच्छुक देखिए, तर अन्ततः खेलमा पूर्णविराम भने लाग्यो । पुलिस तेस्रो स्थानमालामो समय रेलिगेसन क्षेत्रमा रहेर तनावबाट गुज्रेको पुलिसले भने अद्वितीय प्रदर्शन गर्दै यसपल्टको लिग तेस्रो स्थानमा टुंग्याएको छ । पुलिसले लिगको दोस्रो भागमा तय गरेको यात्रा च्याम्पियन टिमको जस्तो थियो । टिमको प्रदर्शनलाई चामत्कारिकभन्दा केही फरक पर्ने छैन । यो जितपछि पुलिसको ४१ अंक भएको छ । यो लिग च्याम्पियन भएको चर्च ब्वाइजसँग ७ अंकको दूरीमात्रै हो । लिगको पहिलो १३ खेल सकिँदा पुलिस १२ अंकमै सीमित थियो । टोलीले त्यसपछिका १३ खेलमा भने ९ जित निकाल्यो । यसबीच २९ अंक बटुल्न सफल रह्यो । पुलिस पछिल्ला ७ खेलमा अपराजित छ । यी सात चरणको खेलमा टोलीले अविश्वसनीय रूपमा बढीमा उपलब्ध २१ मध्ये १९ अंक प्राप्त गरेको छ । पुलिसले च्यासलमा भएको आफ्नो अन्तिम खेलमा सातदोबाटोलाई १० ले हरायो । यसमा अहमद हिजाईले २१ औं मिनेटमा निर्णायक गोल गरे । सातदोबाटो ३५ अंकमै रह्यो । आर्मीको सान्त्वना जितलिग उपाधिका लागि प्रबल दावेदार मानिएको त्रिभुवन आर्मी क्लबले समग्रमा राम्रो प्रदर्शन गर्न सकेन । दशरथ रंगशालामा शुक्रबार आफ्नो अन्तिम खेलमा आर्मीले हिमालयन शेर्पालाई १० ले हरायो । यो टोलीका लागि सान्त्वना गोलभन्दा बढी केही रहेन । आर्मीका सुदील श्रेष्ठले छैटौं मिनेटमा गरे । यो जितपछि आर्मीको ३४ अंक भएको छ । पछिल्ला ६ खेलमा आर्मीको यो पहिलो जितमात्रै हो । हिमालयन भने ३१ अंकमा रह्यो ।"
बास्केटबल टोली माल्दिभ्स जाने,"काठमाडौं (कास) नेपाली राष्ट्रिय पुरुष बास्केटबल टोलीले माल्दिभ्समा फाइभ नेसन्स पुरुष बास्केटबल च्याम्पियनसिप खेल्ने भएको छ । जुन १४ देखि जुन २२ सम्म हुने प्रतियोगितामा नेपालले सहभागिता जनाउने शुक्रबार आयोजित पत्रकार सम्मेलनमा नेपाल बास्केटबल संघका कार्यबाहक अध्यक्ष भीमसिंह गुरुङले जानकारी गराए । प्रतियोगितामा नेपालसहित माल्दिभ्स, बंगलादेश, भुटान र पाकिस्तानको सहभागिता रहने बास्केटबल संघका महासचिव नरेन्द्र थापाले जनाएका छन् ।खेलाडीमा सदीश प्रधान, विनोद महर्जन, विजय बुर्जा, निकेश रखाल मगर, मविन्द्र भण्डारी, अजय कुश्वाहा, दिवेश्वर शाह, आयुश सिंह, निश्चल महर्जन, मनीष केसी, असिम श्रेष्ठ र श्रेयशबहादुर शाह छन् । प्रशिक्षकमा विपिन कपाली र नृपेश श्रेष्ठ तथा व्यवस्थापक सुशील गुरुङ छन् । टोली सोमबार माल्दिभ्स जानेछ । टोलीलाई आवश्यक पोसाक लिनिङले प्रायोजन गरेको छ ।"
स्केटिङको नेतृत्वमा खनाल,"काठमाडौं (कास) नेपाल स्केटिङ एन्ड स्केटबोर्डिङ संघको चुनावी साधारणसभाले अच्युत खनाललाई अध्यक्षमा निरन्तरता दिएको छ । शुक्रबार चयन १३ सदस्यीय केन्द्रीय कार्यसमिति उपाध्यक्षमा सीमान्त उदास, जागृत पहाडी र अमिरकुमार श्रेष्ठ, महासचिवमा सत्य थापा, सचिवमा दिनेश बजगाईं, सहसचिवमा डिक्रकुमार घिमिरे र कोषध्यक्षमा रत्नकुमारी राई रहेका छन् । सदस्यमा राजकुमार घिमिरे, सिजम सिन्जाली, सन्दीप नेपाली, दीपेश आचार्य र माइकल बस्नेत चुनिए ।नवनिर्वाचित पदाधिकारीलाई राखेपका खेलकुद विकास विभागका प्रमुख एवं प्रमुख निर्वाचन अधिकृत मीनकुमार शर्माले पद तथा गोपनीयताको शपथ गराए ।"
अग्रिम र साहसको अग्रता,काठमाडौं (कास) अन्नपूर्ण राष्ट्रियव्यापी विद्यालयस्तरीय चेस प्रतियोगिता शुक्रबार सुरु भएको छ । पहिलो दिन छात्रको यू९ मा सूर्योदय माविका अग्रिम सैंजु र माछापुच्छ्र्रे माविका साहस श्रेष्ठ समान ४ अंकसहित शीर्षस्थानमा छन् । पुष्पसदनका लियोन महर्जन र हार्दिक पन्तको ३ अंक छ । छात्रा यू९ मा आयोजक अन्नपूर्णकी ओजस्वी श्रेष्ठ ३ अंकसहित शीर्षस्थानमा छिन् । प्रतियोगिताको १८ औं संस्करणमा ५० विद्यालयका २ सय ९० खेलाडीको सहभागिता छ । समूह चरणमा उत्कृष्ट प्रदर्शन गर्नेलाई नेपालको प्रतिनिधित्व गर्दै एसियाली चेसमा सहभागिता गराइने छ ।
एमेच्योर सुवासले जिते प्रिमियर गल्फ,"(काठमाडौं)नेपाल नम्बर एक एमेच्योर सुवास तामाङले सूर्य नेपाल प्रिमियर गल्फ च्याम्पियनसिपको उपाधि जितेका छन् । सूर्य नेपाल गल्फ टुरअन्तर्गत आठौं तथा अन्तिम प्रतियोगिताको अन्तिम दिन शुक्रबार सुवासले ७ अन्डर ६५ को उत्कृष्ट स्कोर गरे ।१३ औं सागमा नेपाललाई २ स्वर्ण दिलाएका सुवास समग्रमा २१ अन्डर २ सय ६७ सहित शीर्षस्थानमा रहे । उनले अर्का एमेच्योर गल्फर सद्भाव आचार्यलाई चार स्ट्रोकले पछाडि पारे । सूर्य नेपाल टुरमा लगातार तेस्रो उपाधि एमेच्योर खेलाडीले जितेका हुन् । सुवासले सिजनको दोस्रो र करियरको पाँचौं व्यावसायिक उपाधि जिते । उनले व्यावसायिक र एमेच्योर दुवैतर्फको ट्रफी आफ्नो नाममा लेखाउँदै सिजन अन्त्य गरे । राष्ट्रिय टिमका युवा गल्फर सद्भाव १ अन्डर ७१ सहित समग्रमा १७ अन्डर २७१ को स्कोरसहित दोस्रो स्थानमा रहे । उनी एमेच्योरतर्फ पनि दोस्रो भए ।अन्तिम १८ होलको खेल बाँकी छँदा सद्भावभन्दा सुवास दुई स्ट्रोकले पछि थिए । सुवास र तेस्रो दिनका लिडर सद्भावले फ्रन्टनाइन समान ३ अन्डर ३३ मा सके । दुवैले तेस्रो, सातौं र नवौं होलमा बर्डी प्रहार गरे । अन्तिम ९ होलको खेल बाँकी छँदा सद्भावसँग दुई स्ट्रोकको अग्रता कायमै थियो तर ब्याकनाइनमा सद्भावले खेल बिगारे १६ औं होलमा बर्डी प्रहार गरे पनि १०, १३ र १४ औं होलमा एकएक शट खेर फाले । यता सुवासले भने १० देखि १३ औं होलसम्म लगातार तीन बर्डी प्रहार गरे । १४ औं होलमा एक शट खेर फाले पनि ५ पारको १५औं होलमा इगलको सफलता पाएपछि उनले ब्याकनाइन ४ अन्डर ३२ मा पूरा गरेर सहजै उपाधि आफ्नो नाममा लेखाए । धरानका नीरज तामाङ ४ अन्डर ६८ को स्कोर निकालेर समग्रमा १२ अन्डर २ सय ७६ सहित तेस्रो भए । व्यावसायिकतर्फ पहिलो भएका नीरजले २ लाख ७० हजार रुपैयाँ पुरस्कार पाए । डिफेन्डिङ च्याम्पियन शुक्रबहादुर राईले ४ अन्डर ६८ मा खेल सक्दा समग्रमा ११ अन्डर २ सय ७७ सहित चौथो स्थान ओगटे । उनले १ लाख ७० हजार प्राप्त गरे । यो पुरस्कार राशिमा शुक्रले नम्बर एक खेलाडीको स्थान जोगाएका छन् । यो सिजन उनले कुल ६ लाख ३४ हजार रुपैयाँसहित सर्वाधिक पुरस्कार हात गरे ।भुवन नगरकोटीले समग्रमा ५ अन्डर २ सय ८३ स्कोर गरे । अन्तिम दिनको खेल इभन पार ७२ मा सक्दै भुवन पाँचौं भए व्यावसायिकतर्फ उनले तेस्रो भएर १ लाख २० हजार प्राप्त गरे । २ ओभर ७४ स्कोर गर्दै समग्रमा ३ अन्डर २ सय ८५ सहित दिनेश प्रजापति छैटौं र व्यावसायिकतर्फ चौथो भएका उनले एक लाख पाए ।समग्रमा १ अन्डर २ सय ८७ सहित तोरणविक्रम शाही सातौं भए । उनले इभन पार ७२ मा खेल सके । पाँचौं हुँदै उनले ८६ हजार हात पारे । ३ ओभर ७५ सहित समग्रमा १ ओभर २ सय ८९ को स्कोरमा शिवराम पौडेल आठौं भए । उनले ७९ हजार पाए । २ ओभर २ सय ९० स्कोरसहित सातौं भएका जयराम श्रेष्ठले ७३ हजार प्राप्त गरे । पूर्णप्रसाद शर्मा र राजेन्द्र थापामगर संयुक्त आठौं स्थानमा रहे । उनीहरूले समग्रमा ३ ओभर २ सय ९१ स्कोर गरे । उनीहरूले जनही ६५ हजार पाए ।विजेता खेलाडीलाई सूर्य नेपाल प्रालिका प्रबन्ध निर्देशक रवि के रायभरम, एनपीजीएका अध्यक्ष रवीन्द्रमान श्रेष्ठ र नेपाल गल्फ संघका अध्यक्ष टासी घलेले पुरस्कृत गरे । शनिबार प्रोएम हुनेछ ।"
सिटीको यात्रामा इन्टर बाधक बन्ला ?,"इस्तानबुल (एएफपी) इन्टर मिलानसँग शनिबार इस्तानबुलमा युरोपियन च्याम्पियन्स लिगको फाइनल सामना गर्दा पेप ग्वार्डिओलाको म्यानचेस्टर सिटी उपाधि दाबेदार हुनेछ । प्रिमियर लिग जितिसकेको सिटी उच्च मनोबलमा छ । टोली क्लब इतिहासमै पहिलो पटक युरोपेली क्लब फुटबलको सबैभन्दा ठूलो उपाधि जित्न चाहन्छ । यससँगै एकै सिजन तीन उपाधि जित्ने दाउमा छ । सन् २००८ मा अबुधाबी युनाइटेड ग्रुपले स्वामित्व किनेयता सिटी पहिलो युरोपेली सफलताका लागि उत्प्रेरित छ । सिटी पछिल्लो समय इंग्लिस फुटबलमा सबैभन्दा ठूलो शक्ति बनेको छ । टोलीले पछिल्ला १२ सिजनमा सातपल्ट लिग उपाधि जितेको छ । सिटीले पछिल्लो सातामात्रै एफए कप जितेको थियो । डेलोटका अनुसार सिटी विश्व फुटबलमा सबैभन्दा बढी कमाउने क्लब बनेको छ । गत सिजन सिटीको आय ७८ करोड ८० लाख डलर छ । यद्यपि सिटीको यो सफलतामा प्रश्न उठाउने पनि धेरै छन् । सन् २००९ देखि २०१८ बीच सिटीले आर्थिक आचारसंहिताको उल्लंघन गरेको आरोप छ । यता युरोपमा पनि सिटीलाई सन् २०२० मा दुई वर्षको प्रतिबन्ध लगाइएको थियो, तर कोर्ट अफ आर्बिटेसन फर स्पोर्टस (कास)ले यसलाई उल्टाएको थियो । अब यही सिटीले सर एलेक्स फर्गुसनको नेतृत्वमा सन् १९९९ मा म्यानचेस्टर युनाइटेडले हात पारेको एकै सिजनका तीन उपाधिको ऐतिहासिक उपलब्धिको बराबरी गर्न सक्ने छ । यसका लागि सिटीले अटाटुर्क ओलम्पिक स्टेडियममा हुने खेलमा इन्टर मिलानलाई पन्छाउनुपर्नेछ । सन् २०२१ मा सिटी फाइनल पुगे पनि पराजित थियो । गत सिजन सेमिफाइनलमा रियल म्याड्रिडको हातबाट रोकिएको थियो । तर, यसपल्टको कथा बेग्लै छ । किनभने इर्लिङ हालान्ड आएयता ग्वार्डिओलाको टिम स्तरको आधारमा अब्बल दर्जाको साबित भएको छ । बोरुसिया डर्टमन्डबाट सिटीमा आएयता नर्वेली खेलाडीले ५२ गोल गरिसकेका छन् । उनले सिटीका लागि खेलेका पछिल्ला २७ खेलमा एकैपल्ट मात्र हार सामना गरेको छ । यो हार ब्रेन्टफोर्डसँग प्रिमियर लिगको अन्तिम खेलमा थियो । जबकि सिटीले त्यसअगाडि नै प्रिमियर लिग उपाधि जित्ने निश्चित भइसकेको थियो । यो सिजन सिटीले युरोपमा कुनै खेल गुमाएको छैन । यसक्रममा नकआउट चरणमा बलिया प्रतिद्वन्द्वी आरबी लाइप्जिग, बायर्न म्युनिक र रियलको चुनौती समाप्त पारेको छ । त्यसैले इटालीको सिरी ए को तेस्रो स्थानको इन्टर सिटीका लागि ठूलो चुनौती नहुन सक्छ । तर, केभिन डी ब्रुएना भन्छन्, हामीले फाइनल त जितिसकेका छैनौं । मैले सिटीमा खेल्न थालेको ८ वर्ष भयो, यो समय निकै सुखद रहेको छ । सुरुमा आउँदा मैले सिटीका लागि यति धेरै सफलता प्राप्त गर्नेछु भनेर सोचेको पनि थिइनँ । तर, हामीले अहिलेसम्म पनि च्याम्पियन लिग जितेका छैनौं । विश्वास गरौं, यो शनिबार पूरा हुनेछ ।ग्वार्डिओला आफैं भने व्यक्तिगत रूपमा तेस्रो च्याम्पियन्स लिग जित्ने अभियानमा हुनेछन् । इन्टरको आफ्नै फाइनल यात्रा पनि अद्वितीय छ । इन्टर लिग चरणमा बार्सिलोनासम्मिलित समूह पारेको थियो । टोलीले नकआउट चरणमा पोर्टो, बेन्फिका र छिमेकी एसी मिलानलाई पन्छाएको हो । यो बाटोमा सिटी जत्तिको विपक्षी टिमको सामना नगरे पनि इन्टरको उपाधि जित्ने धोको भने छ । यसै सिजन इन्टरले कोपा इटालिया जितेको थियो ।"
चीनदेखि रुससम्म घुमेको 'आवारा',"ती दिनहरूमा त्यसबखतको सबभन्दा चर्चित जोडी थियो नर्गिस र राज कपूरको । नर्गिस त्यस बेलाका केटीहरूकी आदर्श नायिका थिइन् । नर्गिसको फेसन, उनीहरूको पनि फेसन बन्यो । रुस जाँदा राज कपूरसँग नर्गिस पनि साथै थिइन् । त्यसबखतका पत्रपत्रिकाअनुसार, रुसमा कतिले उनलाई पतिपत्नी नै ठानेका थिए । नर्गिसको विवाहका दिन, राज कपूर नर्गिससँगको फिल्मको आफ्नै एउटा गीत, छोड गए बालम, मुझे हाय अकेला छोड गए सुनेर बसेका थिए रे ! कैयौं वर्षअघि जद्दन बाईलाई भेट्न गएका थिए राज कपूर । ढोका एउटी किशोरीले खोलिन् । उनी सम्भवतः किचनमा पकौडा बनाउन बेसन मुछिरहेकी थिइन् । उनको कपालका केस्राहरू निधारसम्म झुलिरहेका थिए । आफ्नो केश सम्याउन उनले दाहिने हात निधारमा लगिन् । उनको निधारमा बेसन लाग्यो । ती नर्गिस थिइन् । जद्दन बाई नर्गिसकी आमा थिइन्, जोसँग भेट्न राज कपूर गएका थिए । त्यही थियो राज कपूर र नर्गिसको प्रथम भेट, जुन पछि एक ऐतिहासिक भेट प्रमाणित भयो । राज कपूरले त्यो भेट र नर्गिसलाई कहिल्यै बिर्सन सकेनन् । कालान्तरमा अर्थात् सन् १९७२ मा बबी बनाउँदा, ऋषि कपूर र डिम्पलको प्रथम भेटलाई राज कपूरले आफ्नो नर्गिससँगको प्रथम भेटका रूपमा पुनर्सिर्जन गर्न चाहे । किशोरी डिम्पल, त्यसै गरी बेसनसहित ऋषि कपूरका लागि दैलो उघार्छिन् । यो यी दुवै कलाकारको नायकनायिकाका रूपमा पहिलो फिल्म थियो । नायकनायिकाको प्रथम भेटलाई राज कपूरले हुबहु त्यसैगरी फिल्मांकित गरे, जसरी उनको नर्गिससँग अंकित भयो, त्यो उनको नर्गिसको सम्झनाको एक ठूलो आधार बन्यो । नर्गिसको बिहे भयो, सन्तान भयो, तर राज कपूरले नर्गिससँगको प्रथम भेट बिर्सन सक्दै सकेनन् । त्यही हृदयमा अंकित दृश्यलाई उनले जस्ताको तस्तै बबी मा उतारे । त्यो एक दृश्यमा राज कपूरले यति परिश्रम गरे कि ठीक आफ्नो सम्झना अनुरूप सट नखिचिउन्जेल उनले कट गर्दै गए । सारा क्रू अचम्ममा ! डिम्पल अचम्भित, ऋषि कपूरसेमत अचम्भित ! यो कस्तो जुनून हो राज कपूरको, जसले एक सजिलो दृश्यलाई यति मेहनतिलो बनाइरहेका छन् ? डिम्पल बेसन मुछेको हातले ढोका खोल्छिन्, बेसनकै हातले कपाल सम्याउँछिन् । निधार र केशमा त्यसैगरी बेसन लाग्छ, जसरी नर्गिसको लागेको थियो । डिम्पल हतारमै भन्छिन् बाबा, मेरा तेल जल रहा है ।राज कपूर भन्छन् कट । वन मोर सट । डिम्पल भित्र जान्छिन्, कपाल पखाल्छिन् र फेरि बेसनको हात लिएर आउँछिन् । गर्दागर्दा, डिम्पलले त्यस दिन २७ पटक कपाल पखालेकी थिइन्, किनभने त्यो एक सट २७ औं पटकमा ओके भएको थियो । र, राज कपूर खुसी भएका थिए । उनले डिम्पललाई अंकमाल गरे । डिम्पल खुसी, राज कपूरको चाहना अनुसार सट दिन सकिन् उनले । क्यामेराम्यान, सारा युनिट खुसी अब राज साहब अघि बढ्छन् । बबी को निर्माणमा अनेक कठिनाइ भए । ऋषि कपूर र डिम्पलको सम्बन्धका कुरा, कुनै अन्य बेला लेखौंला । एउटा कुरा जरुरी छ । त्यसबखत राजेश खन्ना (भारतका प्रथम घोषित सुपरस्टार) र डिम्पलको विवाहको घोषणा भयो । यो सन् ७२ कै कुरा थियो । बबी का सारा फिल्मयूनिटले यसलाई एक अचानकको झट्का माने । तैपनि विवाह भइसकेको थियो । बबी को अन्तिम, क्लाइमेक्स दृश्य खिचिनु थियो । पाठकहरूले बबी हेर्नुभएको भए, देख्नुभएको छ । अन्त्यमा ऋषि र डिम्पल उचाइबाट नदीमा हाम फाल्छन् । त्यो त डबल बाट गराइयो । तर, राज कपूरले यथार्थ लागोस् भनेर दुवै हाम फाल्ने एक साढे दुई फिटको ढिस्को बनाए, जहाँबाट ऋषि र डिम्पलले हाम फाल्नु थियो । दुवैलाई यो कुरा बताइयो । दुवै राजीझैं देखिए । तर, ठीक हाम फाल्ने बेलामा डिम्पलले अचानक भनिन् म हाम फाल्दिनँ ।त्यस्ती आज्ञाकारी डिम्पलले नाइँ भन्दा सबैलाई अचम्म लाग्ने नै भयो । भनियो केवल अढाई फिट छ बेटी, भेरी सेफ ।तैपनि डिम्पलले भनिन् मै नहीं कुदुंगी ।क्युँ ?एक छिन डिम्पल चुप लागिन् । त्यसपछि मसिनो स्वरमा टाउको निहुराउँदै भनिन् आई एम प्रेग्नेन्ट ।जे होस् बबी ले इतिहास बनायो । बबी सैलुन, बबी ड्रेसेज, बबी क्याफे, बबी टेलर्स, बबी पानभण्डार केके हो केके, यहाँसम्म कि बबी मोटरसाइकल पनि, त्यही मोटरसाइकल, जसमा ऋषि र डिम्पल भागेका थिए । त्यो अर्कै कम्पनीको बाइक थियो, स्पेसल रूपमा बबी फिल्मका लागि बनाइएको थियो, त्यसैलाई बबी बाइक भन्थे । राज कपूरले फिल्म असफलता पनि देखे । तर, उनको सफलता धेरै ठूलो छ, लामो छ । फिल्मप्रति उनको समर्पण महान थियो, स्मरणीय ।फिल्ममा राज कपूरको प्राथमिकता थियो मनोरञ्जन, केवल मनोरञ्जन । त्यही मनोरञ्जनको सन्देश दिनुपर्छ भन्थे उनी । त्यसैले उनका फिल्मले रोमान्स साथै सामाजिकताको सन्देश दिन्छ, कालजयी संगीतका साथ । त्यसैले उनलाई विदेशमा पनि लोकप्रिय बनायो । नेहरूको समाजवादको प्रभाव थियो त्यसबखत भारतमा । नेहरू युग भन्थे । राज कपूरका फिल्ममा त्यो समाजवाद देख्न सकिन्छ । राज कपूर प्रख्यात अभिनेता हुँदै ख्वाजा अहमद अब्बासले आवारा को कथा र स्क्रिप्ट लेखेका थिए । पहिले महबुब खानलाई सुनाए, तिनले तुरुन्त निर्णय दिएनन् । राज कपूरलाई सुनाउँदा उनले तत्काल बनाउने फैसला गरे । उनी चाहन्थे, पृथ्वीराज (पिता) पनि त्यसमा खेलून । ख्वाजाले पृथ्वीराजलाई सुनाए । उनले भने पृथ्वीराज नायकको बाबुको रोल गर्दैन ।अब्बासले भने होइन, आवारा मा राज कपूर नायकको छोरोको रोल गर्दै छ ।परिणाम के भयो भने आवारा फिल्ममा राज कपूरका तीन पुस्ता अर्थात् राज कपूर, उनका पिता पृथ्वीराज कपूर, उनका पनि पिता वशेशरनाथ कपूरले काम गरेका छन् । सम्भवतः हिन्दी फिल्ममा यस्तो पहिलो पटक भएको थियो । आवारा को परिणाम माथि उल्लेख भइसकेको छ । आवारा मा नर्गिसले स्विमिङसुट लगाएर नुहाउनु थियो । नर्गिसले सार्वजनिक रूपमा त्यसो गर्न मानिनन् । राज कपूरले स्टुडियोकै हातामा एउटा खाल्डो खनाएर त्यसलाई स्वाभाविक रूप दिँदै सेट बनाए । आवारा मा नर्गिसले त्यही सेटको पोखरीमा स्विमिङ सुट लगाएर नुहाएकी छन् । श्री ४२० को एउटा गीत प्यार हुआ इकरार हुआ को सुटिङ थियो सडकमा, झमझम पानी परेको दृश्य । त्यसमा राज कपूरका चारै छोराछोरी प्लास्टिकको रेनकोट लगाएर एउटा पासिङ सट दिन्छन्, जसमा रणधीर र ऋषि पनि छन् । यसरी उनले आफ्ना सारा सन्तानलाई खेलाएर उनीहरूको भविष्यको कलाकारिताको संकेत दिए । त्यो गीत आजको पुस्तासम्म पनि लोकप्रिय छ र रोमान्सको एक अब्बल नमुनागीत बनेको छ । पाठकहरूलाई यो सुन्दा आश्चर्य लाग्ला, जसरी मलाई लागेको थियो, गीतमा त्यो सडक, पुल, झमझम पानी, सबै सेट बनाएर फिल्माइएको हो, जुन साँच्चिकै लाग्छ । नर्गिसको पुत्र सञ्जयदत्त जन्मिँदा बेस्सरी उपहार र खेलौना लिएर राज कपूर नर्गिसलाई बधाई दिन जाँदै थिए । बारीमा एउटा साथी भेट भयो । भन्यो, यो उचित हुन्न । राज कपूरले उदास मन लिएर कार घुमाए । राज कपूरलाई अक्सर फिल्ममा नग्नताप्रदर्शन को आरोप लगाइएको छ । त्यसमा उनले एक ठाउँमा लेखेका छन्, केटाकेटीमा म र मेरी आमा सँगै नुहाउँथ्यौं । त्यसको प्रभावले नग्नता मलाई पवित्र नग्नता लाग्छ । उनले वक्षप्रदर्शन गराएकोमा पनि कोहीकोही आलोचना गर्छन् । धेरै पहिले एक पत्रिकामा उनले भनेका थिए किशोरावस्थामा एक दिन कुनै घरमा जाँदा एक युवतीले निद्रालु आँखाले ढोका खोल्दा झ्वास्झ्वास्ती तिनको वक्षमा उनको ध्यान गयो । त्यसको प्रभाव फिल्म बनाउँदा पनि रह्यो, मनोवैज्ञानिक रूपमा । राज कपूरले आफ्ना कलाकारसँग काम लिन जानेका थिए । संगम बनाउँदा वैजयन्ती माला दक्षिणमा सुटिङ गर्दै थिइन् । उनलाई नायिका लिएको कुरो त थाहा थियो, तर उनको जवाफ आइपुगेको थिएन । समय बित्नै लागेपछि एक दिन राज कपूरले तार पठाए वैजयन्ती मालालाई, अलिक फरक पारामा बोल राधा, बोल, संगम होगा कि नहीँ ?संगम मा नायिकाको नाउँ राधा हो । भोलिपल्टै राधाको छोटो तार आयो होगा, होगा, होगा ।यही संगम फिल्मको शीर्षगीत बन्यो बोल राधा बोल संगम होगा कि नहीं !गीतको अन्त्यमा राधा तारमा लेखेकै बोल्छे होगा, होगा, होगा ।संगम मा उनी आफ्नो मित्र दिलीपकुमारलाई लिन चाहन्थे तर, दिलीपले खेलेनन् । त्यो रोल पछि राजेन्द्र कुमारले गरे । डायमन्ड जुबली हिट साबित भयो संगम ।राज कपूरको सबैभन्दा महत्त्वाकांक्षी फिल्म थियो मेरा नाम जोकर । त्यसको असफलताले राज कपूरलाई आर्थिक क्षति मात्रै पुर्याएन, मनोवैज्ञानिक रूपमा पनि उनी आहत भए । तर, राज कपूरको मृत्युपछि जोकर ले धेरै सफलता पायो, प्रदर्शनहरूमा । उनका सन्तानलाई आर्थिक लाभ पनि भयो, जुन राज कपूरले भने देख्न पाएनन् । तर, जोकर को एउटा भनाइ शो मस्ट गो अन लाई आज पनि मान्छे राज कपूरकै भनाइ मान्छन् ।जोकर बारे प्रख्यात लेखक कमलेश्वरले लेखेका थिए, फिल्मको प्रथम भागले सत्यजित रेलाई समेत पछि पारेको छ । दोस्रो भागमा उनी कैयौं ठूला निर्देशकभन्दा अघि छन् । तेस्रोमा उनी आफैंदेखि भागेका छन् । अर्थात् तेस्रो भाग कमजोर छ भनेका हुन् । जे होस् राज कपूरलाई भारतको प्रथम शोम्यान उपाधि दिइएको छ । फिल्ममाथिको उनको समर्पण, म्याडनेस माथि सबै जानकारहरू चर्चा गर्छन् । भनिन्छ राज कपूरले धेरै नयाँ कुरा दिएका छन्, हिन्दी फिल्मजगत्लाई । उदाहरण लिऊँ, आवारा फिल्मको स्वप्नदृश्य । त्यो देखेपछि गुरुदत्तजस्ता निर्देशकले, प्यासा मा त्यसैबाट प्रभावित भएर एउटा स्वप्नदृश्य फिल्माए । त्योभन्दा बढी स्वर्ग हिन्दी फिल्मलाई राज कपूरले नै दिए भनिन्छ । आवारा को स्वप्नदृश्यअघि धार्मिक फिल्महरूमा जुन स्वर्ग देखाइन्थ्यो, त्यो कपासको बादलको खात ठाउँठाउँमा राखेर निर्मित गरिन्थ्यो । आवारा को स्वर्गदृश्य पछि हिन्दी सिनेमामा स्वर्गको स्वरूप बदलियो । यस्ता अरू देन पनि छन् राज कपूरले हिन्दी सिनेमालाई दिएका, सबै त म लेख्न भ्याउँदिनँ पनि, जान्दिनँ पनि । अन्तिममा महत्त्वपूर्ण विषय । कुनै बखत चीन र रुसका सम्बन्धमा केही अल्झो आयो । चीन छिमेकी हुनाले चीनसमर्थक नेपालमा धेरै थिए । केही रुस समर्थक पनि थिए । दुवै पक्षको नेपालमा आलोचना चल्थ्यो । सन् ६० तिर सबथोक बदलियो । त्यसताका पनि एउटा कुरा बदलिएन राज कपूरप्रति दुवै पक्षको धारणा । राज कपूरको जीवनका केही व्यक्तिगत पक्ष सम्झौं । उनको वास्तविक नाउँ हो रणवीर कपूर । पछि ऋषि कपूरले यही नाउँ आफ्ना छोरालाई दिए, जो आजका नायक रणवीर कपूर हुन् । पृथ्वीराजअघि, उनीहरूको मध्य नाउँ नाथ थियो । पृथ्वीको पिताको नाउँ वशेशरनाथ कपूर थियो । पृथ्वीले नाथ हटाएर पृथ्वीराज राखे । राज कपूरले रणवीर पनि हटाएर राज कपूर राखे । तर, एउटा कुरा कतिलाई थाहा छ कुन्नि ? सुरुमा ज्योतिषीले मिलाएर राखेको नाउँ अर्कै थियो । त्यस हिसाबले राज कपूरको पहिलो नाउँ थियो सृष्टिनाथ कपूर । पहिलो नाउँ त रहेन, तर राज कपूरले फिल्ममा एउटा युग सृष्टि गरेकै हुन्, हिन्दी फिल्ममा कोही पनि यसमा दुईमत राख्दैन । त्यसकारण सृष्टिनाथ कपूर लाई फिल्ममा अनेकौं सृष्टि गरेकामा हिन्दी सिनेमाका एक प्रेरक र अमर स्रष्टा मानिएको छ ।"
जीवनको भुमरीमा ओ हेनरी,"ओ हेनरीको कथा द गिफ्ट अफ मेजाई विश्वसाहित्यमा प्रेमको महान् दस्तावेज बन्यो । कथाका यिनै महान् शिल्पीको ११३ औं स्मृति (जुन ५) मा एक आलेख:प्रेमको महानतामोपासाँको द नेकलेस वा द बल अफ फ्याट, चेखबको अ केमलिन वा वार्ड नं सिक्स जस्तै ओ हेनरीको सबैभन्दा प्रख्यात कथा हो, द गिफ्ट अफ मेजाई । कहिलेकाहीँ सामान्य पृष्ठभूमिमै असाधारण कृति जन्मिन्छ । हेनरीका एक जना गरिब साथीको दम्पतीबीच अद्भुत प्रेम थियो । कथाको प्लटबारे घोरिँदै गर्दा तिनै साथी आइपुगे र उनलाई त्यो प्लट फुर्यो । तीन घण्टाभित्रै उनले लेखेको त्यो अद्भुत कथा विश्वसाहित्यमा प्रेमको महान् दस्तावेज बन्न पुग्यो । डेला र जिम दम्पती अत्यन्त गरिब हुन्छन् । भोलिपल्ट क्रिसमस हुन्छ । डेला आफ्नो प्रिय पतिलाई क्रिसमसमा उपहार दिन चाहन्छे । ऊसँग महिनौँदेखि पसलेहरूसँग मोलतोल गरेर एक एक पेनी गरी जोगाएको एक डलर सतासी सेन्ट मात्र छ । गरिबीले सबै भताभुंग भइसकेको हुन्छ । परिवारमा गौरव गर्नलायक दुई कुरा बाँकी हुन्छन्, जिमको पुर्खादेखिको सुनको घडी र डेलाको सुन्दर कपाल । उपाय केही नलागेपछि श्रीमती सोफोनीको कपाल पसलमा गएर डेला आफ्नो अमूल्य कपाल बेच्छे । कपाल दिएबापत बीस डलर लिएर ऊ जिमका लागि उपहार खोज्न दुई घण्टा बजारको फेरो लगाउँछे । बल्ल घडी राख्ने बट्टासमेत भएको दामी बाइन्ड भेटिन्छ । छालाको कमसल बाइन्ड हुनाले जिमलाई किमती भए पनि घडी देखाएर लगाउनै संकोच हुन्थ्यो । उपहार पाएर अब उसले गर्वपूर्वक घडी देखाएर लाउन सक्नेछ । तर, डेलाको कपालविहीन केटौले टाउको देख्दा जिम स्तब्ध हुन्छ । डेला भन्छे, मलाई यसरी नहेर जिम । कपाल नभए पनि आखिर म तिम्रै मायालु हुँ । कपाल त फेरि पलाइहाल्छ, त्यसैले बेचिदिएँ र तिम्रा लागि उपहार ल्याएँ । जवाफमा जिम भन्छ, कपाल नहुँदैमा तिमीप्रति मेरो प्रेम कम हुने होइन डेला । तर, तिम्रो सुन्दर कपालकै लागि मैले यो किमती काइँयोको सेट ल्याएको थिएँ । बिचरी डेला ! अब उपहार दिने पालो उसको थियो । बाइन्ड बाँधिदिन ऊ जिमसँग घडी माग्छे । जिमले पनि डेलाका लागि काइँयोको सेट किन्न आफ्नो पुर्खाको चिनो घडी नै बेचेको रहेछ । प्रेम र समर्पणको चरम चुलीमा पुर्याएर पाठकलाई स्तब्ध पार्दै यसरी कथा सकिन्छ ।सिनेमाको पारखी हो भने तपाईंले प्रसिद्ध भारतीय निर्देशक ऋतुपार्णो घोषको फिल्म रेनकोट अवश्य हेर्नुभएको होला । उनले यसमा मन्नु (अजय देवगण) र निरु (ऐश्वर्या राय) बीचको यस्तै महान् प्रेमकथा रचेका छन् । परिस्थितिले छुट्टिएका यी दुई प्रेमी आफू सम्पन्न भएको झूटो नाटक गर्छन् । तर, दुवैले गोप्य रूपमा एक अर्काको कहालीलाग्दो गरिबीबारे पत्तो पाउँछन् । व्यवसाय गर्न ऋण खोजेर जम्मा गरेको पैसा गोप्य रूपले घरभाडामा तिरिदिएर प्रेमी आफ्नी प्रेमिकालाई घर निकाला हुनबाट बचाउँछ । प्रेमी व्यवसाय सुरु गर्न ऋण खोज्दै हिँडेको थाहा पाएर प्रेमिका बिहेको चिनो स्वरूप बाँकी रहेको एक मात्र गहना प्रेमीको खल्तीमा सुटुक्क राखिदिन्छे । हेनरीको कथा र यस फिल्मका सन्दर्भहरू धेरै फरक छन् । तर, घोषले इमानदारीपूर्वक यही कथाबाट प्रेरित भनेर उनलाई जस दिएका छन् ।हेनरीको त्यतिकै उत्कृष्ट अर्को कथा हो, द रोमान्स अफ अ बिजी ब्रोकर । कथामा उनले पुँजीवादको प्रथम जवानी भोग गरिरहेको अमेरिकी यान्त्रिक जीवनको अत्यन्त सटीक चित्रण गरेका छन् । व्यस्त दलाल हार्भे म्याक्सवेल आफ्नी तरुनी स्टेनोग्राफर लेस्लीसँगै कार्यालय छिर्छ । ऊ चिठीको चाङअगाडि बस्छ र केलाउन थाल्छ । स्टेनोग्राफरको गालामा भने गुलाफी लज्जा पोतिएको हुन्छ । ऊ आफ्नो कोठामा नछिरी हार्भेको कोठाअगाडि उभिन्छे । हार्भे केही थियो कि भनेर सोध्छ । ऊ केही छैन भनेर फर्किन्छे । सचिव पिचरले नयाँ स्टेनोग्राफरका लागि अन्तर्वार्ता दिन कोही आएको जनाउ दिँदा हार्भे लेस्लीले नै सबै काम राम्ररी गरिरहेको भन्दै त्यस युवतीलाई फर्काइदिन्छ । तर, अघिल्लो दिन मात्र उसले पिचरलाई नयाँ स्टेनोग्राफरका लागि भ्याकेन्सी खुलाउन भनेको हुन्छ । यही व्यस्तताबीच पनि लेस्लीको प्रेमिल उपस्थितिमा ऊ मोहित हुन्छ र अन्ततः सोध्छ, लेस्ली, म तिमीलाई असाध्यै प्रेम गर्छु । तिमी मेरी पत्नी बन्न राजी छ्यौ ?आश्चर्यचकित हुँदै लेस्ली भन्छे, तपाईँ त कस्तो हुस्सु ! हिजो बेलुकी ८ बजे चर्चमा हाम्रो बिहे भएको बिर्सनुभो ? चरम चुलीमा पुगेर मात्रै यसरी कथाको सबै रहस्य खुल्छ । त्यसबीच दृश्य चित्रणबाट उनले यसको संकेत भने दिइरहेका हुन्छन् र पाठकलाई अब के हुन्छ भन्ने खुलदुली जगाइराख्छन् । पोर्टरको जेल जर्नल हेनरीको खास नाम थियो विलियम सिड्नी पोर्टर (सन् १८६०१९१०) । बैंकमा काम गर्दा पैसा हिनामिना गरेको आरोपमा सन् १८८९ अप्रिल ५ बाट पाँच वर्षसम्म उनी जेल परे । यही जेल जीवन विश्व साहित्यलाई वरदान साबित भयो । समय कटाउन उनले कथा लेखे र छाप्न पठाए । जेलबाट निस्कँदा उनी विख्यात कथाकार भइसकेका थिए । कसैले कथा लेखनको सूत्र सोध्दा ढुक्कले उनी भन्थे, कथाको अन्त्य सोच्नुस् र लेख्न बस्नुस् । हुन पनि उनका अधिकांश कथामा एउटा दृश्यात्मक वर्णन हुन्छ । कथा अन्त्य हुँदा परिस्थिति ठ्याक्कै उल्टो भइदिन्छ । मानवीय संवेदना, करुणा, प्रेरणा, प्रेम र विडम्बनाका विविध आयामलाई उनी जसरी प्रस्तुत गर्छन्, त्यो अरुका कथामा दुर्लभ छ । कथाका लागि उनको मगज साह्रै मलिलो थियो, जहाँ अनेक तरंगका कथा उम्रन्थे । तर, त्यसलाई कागजमा उतार्न उनी हदै अल्छी थिए । उनको कथा पाउन सम्पादकहरू ओइरो लाग्थे । पहलमान्झैँ चौडा छाती र साँढेको झैँ मोटो गर्धन भएका यी कथाकार लेखनमा जति वाचाल थिए, बोल्नमा त्यतिकै घुसघुसे । प्रस्टीकरण दिइरहन गाह्रो लाग्दा कथा लिन आएका एक जना सम्पादकलाई भने, लेखी सकाएँ । उत्साहित हुँदै सम्पादकले कथा मागे । उनले भने, दिमागमा पो सकाएको, कागजमा त उतार्नै बाँकी छ ! जीवनको भुमरीकथा लेख्नुअघि नै सम्पादकहरूले पैसा दिइसकेका हुन्थे र त्यो पैसा उनी छिनमै उडाइहाल्थे । वाचा गरेर लेखेको कथा नगद लिएर आउने अर्कै सम्पादकलाई थमाउँथे । यसरी सम्पादकहरू आजित हुन्थे । मुद्दा हाल्ने धम्की दिन्थे । मुद्दा, जेल भन्नेबित्तिकै एकपल्ट थुना परिसकेका उनको सातो जान्थ्यो र तनावमा रक्सी खाएर सुतेको सुत्यै गर्थे । तैपनि उनका कथाका लागि सम्पादकहरू धर्ना दिन छाड्दैनथे । अखबारहरूमा उनका कथाको अत्यधिक माग हुन्थ्यो । टुक्का, स्थानीय रंग भरिएको मनोरञ्जक भाषा, मर्मभेदी व्यंग्य र मनोलोकको सयर गर्ने ती कथामा गहिरो मानवीय संवेदना हुन्थ्यो । सन्दर्भ न्युयोर्क र अमेरिकाको कुनै गाउँठाउँको हुन्थ्यो, तर तिनले दिने सन्देश सार्वभौम हुन्थ्यो । कथाका यी महान् शिल्पीलाई आज अमेरिकी मोपासाँ भनिन्छ । उनको कथा ह्वीर्लिगिग अफ लाइफ ले दाम्पत्य जीवनको मार्मिक सन्देश दिन्छ । अमेरिकी किसान दम्पती रेन्सी बिलब्रो र एरियाला पारपाचुके गर्छन् । वर्षौं सँगै बस्दा उनीहरू एक प्रकारको जीवनमा अभ्यस्त भइसकेका थिए । बाहिर निस्केपछि दुवै जना बिलखबन्द पर्छन् । तिमी त गाडा लिएर फर्कन्छौ होला । बिहानको रोटी टिफिन बक्समा छ । कुकुरले नभेटोस् भनेर उसिनेको मासु डेक्चीमा राखिदिएकी छु । तिमी पकाउन अल्छी छौ, त्यही भए पनि खानू है ! अँ, अनि राति घडीलाई दम दिन नबिर्सनू ! एरियाला भन्छे ।तिमी अब एड दाजुकहाँ जाने होला, होइन ? रेन्सी सोध्छ ।म रात पर्नुअघि त्यहाँ पुग्छु होला । मलाई स्वागत गर्न उनीहरू पक्कै तयार हुँदैनन् तर, मेरो जाने ठाउँ अन्त कहाँ छ र ! लौ त, बिदा रेन्सी ! एक्लै परे पनि दुःखी नहुनू ! घरलाई माया गर्नू ! एक्लै हुनुमा मलाई कुनै आपत्ति छैन । बहुलाएर पारपाचुके माग्नेलाई जबर्जस्ती म कसरी रोक्न सक्थेँ र ? मैले होइन, मात लागेका मान्छेले पारपाचुके चाहेका थिए । मैले त घर छाड्ने कुरै गरेको थिइनँ । उनीहरूबीच यस्ता मार्मिक कुराकानी निकै बेर चल्छ । अन्ततः एकअर्काबिना बाँच्नै नसक्ने निष्कर्षमा पुगेपछि पुनर्विवाह गर्ने निर्णयमा पुग्छन् । पारपाचुके गर्न श्रीमान्ले न्यायाशीशलाई पाँच डलर बुझाएको थियो । श्रीमतीलाई क्षतिपूर्ति दिन फेरि पाँच डलर चाहिन्छ । केही उपाय नलागेपछि गरिब रेन्सी डाँकु बनेर पानी परिरहेको निष्पट अन्धकार रातमा न्यायाधीशको खल्तीबाट पाँच डलर जफत गर्छ । भोलिपल्ट न्यायाधीशकै अगाडि ऊ श्रीमतीलाई त्यो नोट दिन्छ । तर, पुनर्विवाहका लागि फेरि पाँच डलर चाहिन्छ । एरियाला न्यायाधीशलाई त्यही नोट दिन्छे जुन अघिल्लो रातको पानीले भिज्दा अझै चिसो हुन्छ । चौबीस घण्टामै पारपाचुके र फेरि विवाह । समान गन्तव्य हुनेहरू कुनै समय छुट्टिए पनि अन्ततः मिल्न बाध्य हुन्छन् भन्ने कथाको सन्देश अत्यन्त मार्मिक छ । द कप एन्ड नेसनल एन्थेम अमेरिकी जीवनको विडम्बना व्यक्त गर्ने बेजोडको व्यंग्यात्मक कथा हो । सोपी नामको आवारा जेलमा गई निःशुल्क गाँस, बास पाउने लोभले अनेक फट्ट्याइँ गर्छ । रेस्टुराँमा मनलागी खाएर पैसा नतिरी हिँड्छ, छाता चोर्छ, झ्याल फोड्छ । प्रहरी उसको बदमासी नदेखेझैँ गर्छ । गिर्जाघरमा बजेको भावपूर्ण संगीतले उसको मनमा हलचल मच्चाउँछ । आफ्ना सारा बदमासी त्यागेर अब ऊ सज्जन बन्ने र मिहिनेतको फल मात्र खाने प्रण गर्छ । त्यसै बेला ऊ पक्राउ पर्छ । अमेरिकी प्रहरीसँग कसैको केही लाग्छ ? भोलिपल्ट मजिस्ट्रेटले उसलाई तीन महिनाको जेल सजाय सुनाउँछ ।हेनरीले जम्माजम्मी दुई सय कथा लेखे । मानवीय संवेदनाले भरिपूर्ण यी कथा अत्यन्त प्रेरणादायी थिए । उनी विश्वव्यापी लोकप्रियता कमाएका ती थोरै लेखकमा पर्छन्, जसलाई नोबेल पुरस्कार दिइएन । त्यसलाई नोबेल पुरस्कारकै दुर्भाग्य मानियो ।"
सत्यसँग साक्षात्कार,"मानव चेतना रहस्यै रहस्यको पुञ्ज हो, जहाँ सूक्ष्मतम समयमा अधिकमत सम्भावना अनुभूत हुन सक्छन् । अनुभूति त जुनसुकै जीवको पनि हुन सक्छ सुखात्मक वा दुःखात्मक, लौकिक वा अलौकिक, प्रत्यक्ष वा परोक्ष । तैपनि मान्छे आफ्नो भोगाइलाई मात्रै संसार ठान्छ । आफ्नै अनुभूतिलाई नै सर्वस्व मान्छ । लोकव्यवहारमा हामी जेलाई अनुभूति भनिरहेका छौं त्यो अनुभूति नभएर अनुभव मात्रै पनि हुन सक्छ । किनभने ती प्रायः पञ्चेन्द्रियका बाह्यवृत्तिको कारोबारमा मात्रै सीमित हुन्छन् । खास अनुभूति तब सुरु हुन्छ जब छैटौं इन्द्रिय जागृत हुन्छ । अनुभवबाट अनुभूतिको तहमा पुग्न अन्तःप्रज्ञा चाहिन्छ जुन सबैमा समान हुँदैन । मन, बुद्धि र विवेकलाई निर्देश गर्ने प्रत्येकको चेतनास्तर अलग हुने भएकैले एउटै घटना पनि प्रत्येकलाई भिन्न लाग्छ । उपनिषद् भन्छ जो दोषरहित, सर्वव्यापी र शाश्वत छ, त्यो कवि हो, मनीषी हो । यस्तो कवि बन्नु त परै, बन्ने प्रयत्न पनि कमैले मात्र गर्छ सक्छन् । तिनै थोरैमध्येकी हुन् रञ्जना निरौला, जसले आफ्ना सवा दर्जन निबन्धको संग्रह अनुभूतिको अवतरण मा आत्मानुभूतिमार्फत् सत्यसँग साक्षात्कारको प्रयत्न गरेकी छन् । उनी भन्छिन्, मलाई लाग्छ, हामी प्रसून हुन्छौं र सुन्दरता छरिन्छ धर्तीमा । हामी सर्जक बन्छौं र नयाँ विश्व कोरिन्छ, विश्वमा । हामी सिर्जना गर्छौं र सृष्टि चल्छ, नियममा । हामी पोखिन्छौं र हरियो बन्छिन् धर्ती । हामी फुल्छौं र पूर्णता मिल्छ सौन्दर्यमा । निबन्धका प्रवर्तक मोन्तेन आत्मपरक निबन्धकार थिए जो अनुभूतिलाई अहंभावबाट अदूषित राख्थे । उनी निबन्धमा बिनाआडम्बर सहज र साधारण तरिकाले रूपायित हुन चाहन्थे । नेपाली साहित्यमा प्रखर कवि लक्ष्मीप्रसाद देबकोटा नै निबन्धका पनि अग्रणी हुन् जो मोन्तेनकै शैली र सिलसिलामा जोडिन आइपुगे । उनको बुझाइमा निबन्ध रौंचिरा दर्शन, पाण्डित्य प्रदर्शनको ठ्यासफू, चस्मादार अध्यापकको व्याख्यान वा वेदान्तवमन होइन बरु मनको जालीले जगत्मा लहडी माछा मार्ने कला हो । हृदयको अन्तरकुन्तरबाट स्वफूर्त जागृत हुने भावना, कल्पना, सौन्दर्य, हर्ष, विषाद, विस्मय, प्रेम, करुणा, असन्तोष विद्रोह र रहस्य आदिको कलात्मक प्रस्फुरण हो । रञ्जनाका निबन्ध पनि यस्तै निजात्मक अभिव्यञ्जना हुन्, जहाँ उनले आफूलाई समयले दिएका उपहार र घाउ दुवैलाई सम्झने र सम्हाल्ने प्रयत्न गरेकी छन् । देवकोटा निबन्धलाई एउटा धूर्त बदमास ठिटोसँग तुलना गर्छन् जो सडकमा हिँड्दा कहिले ढुंगा हान्छ । कतै कतै आनन्दले फुलेर हेर्छ, तर घोरिँदैन । रञ्जना पारिजातलाई सम्झने क्रममा जीवनलाई उसरी नै अराजकतासँग तुलना गर्छिन् प्रेम, संगति र आदर्शका कुराले मात्र आनन्द दिन्छ भन्ने छैन । अराजक र विसंगत हुनुमा जो मजा हुन्छ नि, त्यस्तो रमाइलो अरू कुरामा नपाइन सक्छ । रञ्जनाका निबन्धमा जीवनका विभिन्न घटनापरिवेशले दिएका मनस्तात्विक समग्रताहरूको साझा सजावट छ । तिनमा अनुराग, आर्तनाद, करुणा, स्नेह र वात्सल्यजस्ता कोमल भावनाहरूको सौम्यप्रगल्भता मात्र छैन, दिनदिनै काठका बासकमा निस्प्राण समृद्धिका सपनाहरू फर्किइरहेको मुलुकको विद्रूप चित्र पनि छ । पितृसत्ताप्रति विद्रोह छ । कोभिडमा कैद समयको टुक्रा छ । फेसबुकप्रति अतिमोह छ । काशी यात्राले दिलाएको श्मसान वैराग्य छ । दुखिरहेकालाई अझै चिमोट्ने संस्कार प्रति आक्रोश छ । मानवीय हुनुको पनि प्रमाण खोज्ने परम्पराप्रति विस्तृष्णा छ जुन पुरुषको हकमा लागू हुँदैन । विभेदको धर्मशास्त्रभन्दा भौतिकता नै उत्तम भएको ठहर छ । यी सबैभन्दा पनि महत्त्वपूर्ण रञ्जनाका निबन्धमा समयचेत छ । स्वको अनुभूति छ । र, जीवनदृष्टि छ । प्रत्येक निबन्धमा फरक समयका फरकफरक मनोदशा छन् । हामी प्रायः आफूलाई अरूजस्तो बनाउन खोजेर आफ्नै अस्तित्वहत्या गरिरहेका हुन्छौं । यस्तो प्रवृत्तिबाट साहित्य पनि पृथक् छैन । रञ्जना कम्तीमा त्यो बाटामा छैनन् । शाब्दिक ज्ञान र अनुभुक्त ज्ञानमा अभेद्य अन्तर छ । उनका कुनै निबन्धमा सधैं सम्झिरहूँझैं लाग्ने कुमारी स्वप्न छन् त कुनैमा भर्खरै श्रीमान्को दाहसंस्कार गरेकी पत्नीको अनुभुक्त मनोदशा छ । अनि कुनैमा पितृत्व र मातृत्वको दोहोरो जिम्मेवारी एक्लै पूरा गरिरहेकी आमाको अनुभूति छ । अनुभूति जीवनको अनिवार्य तत्त्व हो । अनुभूति छैन, जीवन छैन । सीमित दायराभित्र हल्लिइरहने फन पार्कको घोडालाई नै जीवन मान्ने हो भने कुरै बेग्लै । होइन भने सत्यसँगको साक्षात्कार भन्नु नै आत्मानुभूति न हो । रञ्जनाले आफूलाई समयले दिएका चोट र चक्माहरूबाट जे सिकिन् त्यसैलाई निबन्धको बान्की दिएकी छन् । कतिपय निबन्धमा उनका आफ्नै कविताहरूको निदिध्यासन पनि छ ।साहित्य स्वान्त सुखाय मात्र नभई पाठकका लागि बौद्धिक खुराक पनि हो भने निबन्धमा भावानुभूतिको उत्कर्ष मात्र होइन, वस्तुनिष्ठ विवरण पनि अपेक्षित हुन्छ । यस दृष्टिले रञ्जनाका केही निबन्धमा सामान्य प्रश्न गर्ने ठाउँ छन् । पारिजातले अमर कृति शिरीषको फूल मा काठमाडौंका सडक र घरपर्खाल छेउछाउका शिरीषका नीलानीला फूलको वर्णन मात्र गरेकी छैनन् उपन्यासको केन्द्रीय कथ्य र सिंगो जीवन दर्शन नै यसैलाई बनाएकी छन् । हरेक वर्ष काठमाडौंलाई नीलिमा पार्दै फुलेर मुस्कुराउने अनि काठमाडौंका घर आँगन र बाटोलाई शोभा दिने फूल आयुर्वेद, पुराण वा संस्कृत साहित्यमा बताइएको र नेपालीले मौलिक रूपमा चिन्दै आएको खास शिरीष होइन, बरु ब्राजिलबाट फैलिएर संसारभर पुगेको ज्याकारान्डा हो भन्ने धेरैलाई पत्तै छैन । सायद रञ्जनालाई पनि ! काठमाडौंमा शिरीष नपाइने होइन, पाइन्छन् । नफुल्ने होइन, फुल्छन् । सेतो, हल्का पहेंलो, हल्का रातो, बैजनी वा फिका नीलो पनि हुन्छन् । जुनै रंगका भए पनि शिरीषका फूल रेसमी धर्से हुन्छन् र यी तिनै फूल होइनन्, जुन पारिजातको उपन्यास हुँदै रञ्जनाको निबन्धसम्म आइपुगेका छन् । यद्यपि, वानस्पतिकव्यतिरेक नखुट्टिएकै कारण न शिरीषको फूल को विशदजीवनदृष्टि कमजोर भएको छ न त शिरीषसँग शब्दसंवाद को भावभूमि नै । त्यस्तै अर्को एक निबन्धमा काश्यां मरणं मुक्तिः हुनुपर्नेमा काश्यां मरणान्नमुक्तिः भनिएकाले उल्टो अर्थ दिइरहेको छ । त्यतै कतै वेदान्तमा विशेष झुकाव भएकाले गंगास्नान प्रथम प्राथमिकतामा पर्यो भनिएको छ, जसको संगति स्वाभाविक लाग्दैन ।सशक्त निबन्ध विविध भावना र विशृंखल विचारहरूको शृंखलाबद्ध अभिव्यक्ति हो, जहाँ मानवीय चेतनाले निसंकोच उच्चतम उडान भरिरहेको हुन्छ । अन्तर्मनका भावतरंगहरूले अभिव्यक्तिका सारा सीमा छिचोलेर अलौकिक नृत्य गरिरहेका हुन्छन् । त्यहाँ शब्दहरूको अर्थ खोजिँदैन, ती स्वतः अनुभूत हुन्छन् । भावहरू केवल व्यक्तिँदैनन्, पाठकको हृदयमा उद्वेलित हुन्छन् । त्यस्तो निबन्ध उच्च काव्यात्मक हुन्छ । निबन्ध पढ्दै छु कि लामो गद्य कविता भनेर पाठक झन्डै झुक्किन्छन् । त्यसैले त भन्ने गरिन्छ गद्यं कवीनां निकषं वदन्ति । यस्तो अपेक्षा हरेक निबन्धकारबाट पूरा नहुन पनि सक्छ । रञ्जनाको लेखनीमा सूर्योदय पूर्वको त्यो लालिमा देख्न सकिन्छ । जुनसुकै युग र परिवेशका भए पनि मान्छे जिल्लिने कारण सधैं उही र उस्तै छन् । कुरुक्षेत्रमा अन्यमनस्क र किंकर्तव्यविमूढ अर्जुन नचाहँदा नचाहँदै युद्धमा होमिनुपर्नाको कारण थाहा नपाएर तीनछक छन् । कलियुगकी काव्यसाधिका रञ्जनाको चेतले दुरुस्तै भनिरहेछ हामी नियतिले बनाएको बाटामा पल्सिँदै पिल्सिँदै मन नलागी नलागी रिसाउँदै, रुँदै हिँड्नुपर्ने, नहिँडी सुख छैन । त्यसो भन्दैमा जीवन चिन्ता गरेर जिउन होइन, सक्दो रम्नरमाउन हो । मृत्यु नै आएछ भने पनि त्यो मान्छेले धर्तीमा पाएका उत्कृष्टमध्येको उपहार हुनेछ, जसले हामीलाई सिसिफजिन्दगीको त्रासदीबाट छुटकारा दिन्छ । रञ्जना भन्छिन् मृत्युसँग डराउनेले जीवनको आनन्द लिन सक्दैन । त्यसो भए मृत्यु नै समाधान हो ? होइन, त्यो अर्थहीनअराजकतामा अल्पविराम मात्रै हो । समाधान त मोक्ष हो, जुन ज्ञानबिना सम्भव छैन । ज्ञानभन्दा पवित्र त यहाँ केही हुनै सक्दैन । तर, जहाँ स्वयं चेतना छैन, अभुनूति छैन, त्यहाँ किताबी वा प्रविधिज्ञानको मात्र अर्थ छैन । आँखै नभएकालाई चस्मा भए के, नभए के ? रञ्जनाको प्रश्नमै उत्तर छ आफूलाई सुन्दर नदेखी त संसार कसरी सुन्दर देखिनु ? यस्तै युगद्रष्टाहरूले जीवनका अव्यवस्था दूर गरून् । जीवहरूको दुःख हरून् । पाखण्डहरूदेखि हामी सबैलाई रक्षा गरून् ।"
मुन्छेको जिन्दगी हाटेयात्रा,"लेखक ओम रिजालको पहिलो उपन्यास हटारु हाट जानेको कथा होइन, हाटजस्तै जीवन भोगेका महिलाको कथा हो । यो संसारै एउटा हाट हो, बजार हो र हामी मानिसचाहिँ हटारु । मान्छेको जीवन हटारुका झैं दुःखहरूले निर्माण भएको छ । मुन्छेको जिन्दगी हाटे यात्राजस्तै हो भनेर कथा सुरु हुन्छ । नारी चरित्रलाई केन्द्रमा राखिएको उपन्यासले लैङ्गिक विभेद चित्रण गर्छ । सानो छोरा आफ्नी आमालाई कथा सुनाउन आग्रह गर्छ । आमा आमाको पनि आमाको कथा सुनाउन सुरु गर्छिन् । किताबमा मौलिक परम्पराले महत्त्वपूर्ण स्थान पाएको छ । भाषाले श्रुति परम्परालाई चित्रण गर्छ । उपन्यास आमाहरू र हजुरआमाहरू बाँचेको समाजवरिपरि नै घुमेको छ । पितृसत्ताले निर्माण गरेको समाजमा नारीविभेदका अनेकौं रूप छन् । पितृसत्ताले कसरी नारीमाथि शासन गरेको थियो ? त्यो शासन आज कुन रुपमा छ ? किताबले त्यो चित्र देखाउँछ । घरव्यवहारमा बोलिने संवादकै शैली हटारु मा प्रयोग गरिएको छ । लोकोक्तिहरू बिम्बका रूपमा यथेष्ट आएका छन् । खस दैलेखी भाषामा नारी अवचेतना, चेतना, अन्याय, इज्जत, जिम्मेवारी र बोध क्षमताको ऐतिहासिक परिवेश किताबमा आएको छ । बीस वर्ष जेठो लोग्नेसँग जबर्जस्त सहवासमा बगेको रगतको दर्दनाक कथाले पाठक दव्रीभूत हुन्छन् । समाजको वास्तविक, तर दर्दनाक कहानीको सँगालो हो हटारु । मान्छेको जीवनमा आरोह छ, अवरोह छ । त्यसैले नायिका भन्छिन्, साइका जति भोज आँसुले भात मिची खाया । सन्तानको लिंग हेरेर दुःखी अनि खुसी हुने समाजको प्रतिविम्ब हटारुमा सूक्ष्म ढंगले लेखिएको छ । लेखकले सामाजिक इतिहासलाई औपन्यासिक भाषामा अनूदित गरेका छन् । दैलेख ब्राह्मण, क्षत्रीहरूको आदिम बसोबासको थलो हो । एकै सभ्यताको वैचारिकीबाट विकसित भएका मानिस पनि भूगोल र अन्य जातिसँगको सान्निध्यले कति फरक संस्कृति अवलम्बन गर्छन् ? किताब पढे थाहा लाग्छ । किताबले खस र आर्य समाजको जन्मदेखि मृत्युसम्मको घटनापरिघटनाको नाममा, संस्कारको नाममा, चाडपर्वमेलापातको नाममा, घरधन्दा र रमाइलोको नाममा महिलामाथि कसरी शोषण भइरहेको छ ? त्यो चित्रण गर्छ । सुर्जामाथि उसको ससुराले गरेको बलात्कार, कालीले माङ्ल्यारीबाट भोग्नुपरेको सामाजिक यौनबन्धनको तनाव र त्यो समाजको बैचैनीको कथा हो किताब । तर, सुर्जाजस्ता पात्र बाँचेकै छन् समाजमा हिम्मत र विद्रोहको आवाज ओकलेर । यहीँ छन् आमाहरू, जो संघर्ष गरेर बाँचेकै छन्, यहीँ छन् कालीहरू, जो बाँच्ने विकल्प नदेखेपछि पासो लगाएर मृत्यु रोजेका छन् । पूर्वीय समाज र पश्चिमेलीमा केके समानता, केके भिन्नता छन् ? उपन्यासले देखाउँछ । पश्चिममा बोलिने भाषामा कस्ताकस्ता शब्द प्रयोग गरिन्छ ? उपन्यासले देखाएको छ । रोगले खाएको परिवारको आँसु, अन्धविश्वासले गुमाउनुपरेको आफन्तको कथाबीच पनि बाँचेका मान्छेहरू छन् किताबमा । न्याय माग्ने ठाउँ नहुँदा, कानुनीराज नहुँदा स्थानीय ठालुले निमुखालाई कसरी चुस्थे ? जारी विवाहको न्यायको समाधान कसरी गरिन्थ्यो ? बहुविवाह कस्तो थियो ? प्रेमका कुरूप अनुहार कस्ता थिए ? श्रीमती किनेर लैजाने पहिलो श्रीमान्, मेलापर्वको अवसरमा छोपेर, अपहरण गरेर अर्काकै श्रीमती लैजाने दोस्रो श्रीमान् र प्रेमलाई पुज्ने, बुझ्ने र सम्बन्ध बनाउने तेस्रो श्रीमान् । यिनै कथाले उपन्यासलाई रोचक बनाएको छ । पुरुष र तिनका प्रवृत्ति देखाउन उपन्यास सफल छ । उपन्यासले हाम्रा आमा, हजुरआमा र हाम्रै कथा भन्छ । ठूला कथाहरूको ठेली होइन यो किताब सुनकेस्रा, काली र सुर्जाहरूको जीवनकथा हो । कथाभित्र प्रत्येक नारीले आफैंलाई भेट्छन् । कथाले आमाहरूको समाज र समय प्र्रस्तुत गर्न खोजेको छ । किताबले नारी सधैं रोएकै कथा मात्रै भन्छ । नारी कमजोर छिन् भन्छ । किताबकै कमजोर पक्ष हो यो । कथा एकै विषयवस्तुमा उसैगरि जेरीजस्तै घुमिरहनुले पनि किताब कमजोर बनेको छ र पाठकलाई लाग्छ यी सिकारु लेखक हुन् । त्यो लम्बेतान घुमाइले कथालाई दिक्कलाग्दो बनाएको छ । समाज परिवर्तनशील हुनुपर्छ भन्ने सवालमा पनि लेखक चुकेका छन् । अबको लेखनले भन्नैपर्छ महिला सक्षम, सवल छन् । कथा पुरानै होस्, तर त्यसले आजको समाजलाई प्रतिनिधित्व गर्नैपर्छ । जिन्दगी हाटजस्तै भए पनि त्यो हाटमा सबैथरिको सामल पाइए त्यही सुन्दर पक्ष हो । त्यो सुन्दरता पस्किन लेखक चुकेकै हुन् । रूनु मात्रै जिन्दगी होइन, आँसुको पर्खाल नाघेर बाहिर निस्कनुपर्छ र लेखकले अबको समाजलाई सशक्त प्रस्तुत गर्न सक्नुपर्छ । पश्चिमका पाठकले किताबको भाषा मज्जैले बुझ्छन्, अन्यतिरका पाठकले भाषा बुझ्न शब्दकोशै पल्टाउनुपर्छ । त्यो झन्झटले पाठक किताबै छाडेर हिँडिदिन सक्छन् । तर, नेपाली साहित्यको अर्ग्यानिक उपन्यास हो हटारु ।"
कमरेड 'गोपीक्याँच' को लीला,"उबेला मान्छेहरू भन्थे यो प्रचण्ड, स्रचण्ड भनेको कोही होइन, त्यै खगेन्द्र संग्रौला भन्ने मास्टर हो । प्रहरी पनि रुमल्लिएको थियो यै हो त खुंखार, खतरनाक जनकारबाही गर्ने बाहुन ? फिस्टोजस्तो ज्यान, देख्दा सुधो बाहुनचरी, यै होला त प्रचण्ड ? यस्ताले व्यवस्थालाई चुनौती दिने ? हा ???उनी मेरो बोलाइलाई साहसिक वक्तृत्व मान्छन् र सोही कारण मेरो प्रशंसा गर्छन् । म उनको बान्की मिलेको, ध्वनि र व्याकरणसम्मत, आरोहअवरोहको उचित ख्याल गर्ने गरेका कारण आकर्षक बनेर कण्ठबाट निस्कने शौष्ठवले पूर्ण लयात्मक गद्यको प्रशंसा गर्छु । उनी मेरो कविताको शक्तिको इज्जत गर्छन्, म उनको मान्छेलाई जुरुक्क उचाल्ने भाषण शैलीको तारिफ गर्छु । म जसलाई तोरीलाउरे भन्छु, उनी त्यसलाई नाथे भन्छन् । मैले बुझेसम्म गोपीक्याँच उनको मौलिक आविष्कार हो, होइन भने त्यस नाथे गोपीक्याँचलाई राष्ट्रिय मान्यता दिलाउने काम निजले नै गरेको ठहर्छ । कसैको कुनै कुरा मनपर्यो भने बैगुनको पाटोमा आँखा चिम्लिदिएर हृदयतलदेखि नै प्रशंसा गर्नु र मन नपरेको व्यक्तिको उछित्तो काढेर लेख्नु उनको धर्म हो ।उनी अथवा निज भन्नाले पाँचथरमा जन्मी, हुर्की विभिन्न ठाउँमा मास्टरी गर्दै जेल पर्दै आएका, हाल चाबहिलनिवासी, कास्केली लाउरे गुरुङ खलकका ज्वाइँ, कुनै बेलाकी वरिष्ठ स्वास्थ्य परिचारिका अर्थात् शिक्षण अस्पताल महाराजगन्जकी मेट्रोन म्याडम जमुना गुरुङका पति, सानो कदकाँठीका, तर मीठो वाक्शैलीका धनी, खरा लेखक ७७ वर्षीय खगेन्द्र संग्रौला भनी बुझ्नुपर्नेछ । अनि २०२५ सालमा रूपरेखा मा कथा छापिएपछि नै चर्चित साहित्यकार, अनुवादक, वामपन्थी खेमाका प्रगतिशील लेखक, नलड भन्दाभन्दै प्रलेसको अध्यक्षमा लडेर नराम्रोसँग हारेका अर्थात् निर्वाचन नफापेका पराजित उम्मेदवार भनी बुझे पनि हुन्छ । कान्तिपुर का कुन्साङ काका र प्रजातन्त्रवादी प्रोफेसर दुर्गाप्रसाद भण्डारीका दुई वामपन्थी रिपु मध्ये एक (अर्काचैं नारायण ढकाल थिए), कहिले मधेशवादीका प्रवक्ता, कहिले पहिचानवादीका गुरु, जे जसो भए पनि सत्ताका स्थायी शत्रु भनी बुझे बेसै होला ! २०३६ सालमा हुनुपर्छ, पद्मोदय हाइस्कुलमा शिक्षक संगठनको महासचिवका हैसियतले उनले गरेको भाषण सुनेर म औधी प्रभावित भएको थिएँ । म भूतपूर्व शिक्षक थिएँ, त्यतिबेला वर्तमान विद्यार्थी थिएँ । हुन त त्रिचन्द्र कलेजको रात्रिकक्षाको विद्यार्थी म, हातमुख जोर्न नक्सालस्थित एउटा विद्यालयमा फेरि शिक्षक भएँ । लेखन, विद्रोही चेत र शिक्षण यी तीन कुरा खगेन्द्र संग्रौला र श्यामलका साझा वृत्ति रहेछन् । र, तिनैले पश्चिम प्रदेशको कर्णालीको उत्ताल छालमा हुर्केको म र पूर्वी प्रदेशको तमोरको चिसो हावा खाँदै हुर्केको खगेन्द्र संग्रौलाबीच मैत्रीभाव जगाइदिने, आत्मीयताको विकास गरिदिने र मत भिन्न भए पनि एकै ठाउँमा उभ्याइदिने गरेका रहेछन् । सानो कदका, खिरिला स्वरका यी माड्साब पान्थरदेखि गाउँवस्ती हल्लाउन भनेर चितवन, तनहुँ हुँदै काठमाडौं आइपुगे । जहाँ गए, त्यहीं पन्चायतविरुद्ध मानिस उठाए । त्यसो गर्नु दण्डनीय थियो । अतः उनी दण्ड भोग्दै असी वर्षको उमेरतिर उक्लिरहेका छन् । कांग्रेसजनले, त्यसमाथि पनि गगन थापाको भनाइमा, काला कांग्रेसजनले घोषित रूपमा खगेन्द्र संग्रौलाबाहेक अरू कुनै वामपक्षको मानिसलाई गुरु स्विकार्दैनन् ।उज्ज्वल प्रसाईंले उनीमाथि लेखेको वागी पुस्तकविमर्शका क्रममा कार्यक्रम सञ्चालक प्रतिनिधिसभाका सदस्य तथा कांग्रेस महामन्त्री गगन थापाले सार्वजनिक रूपमा, सयौंको उपस्थितिमा, निकै ठूलो भोल्युमको एम्प्लिफायरमार्फत प्रज्ञाडबलीबाट घोषणा गरेपछि उनी प्रचण्ड आदिको मात्र नभएर काला कांग्रेसी को समेत महान् गुरु साबित भए । गिरिजाबाबुले आफ्नै राशि र वर्णका इमानदार अनुचर अरू दुई ग अर्थात् गगन थापा र गुरुराज घिमिरेको सातो जाने गरी कारबाहीको डण्डा चलाएपछि थर्कमान भएका ती दुई युवा घाँटी चिस्याउने र जीउ तताउने पदार्थको खोजमा पुतलीसडकको प्रेम सेकुवाको बेन्चीमा आइपुग्दा सान्त्वना दिनेमा पहिलेदेखिका जन्मजात गणतन्त्रवादीहरू उनी र म थिर्यौं । यी नयाँ गणतन्त्रवादी केटाहेर्लाई सर्वशक्तिमान कारबाहीको डण्डा चलाउँदा आफैंले बेबी किङको प्रस्ताव राख्नुपर्ला भन्ने गिरिजाबाबुलाई के थाहा ! (यो भाटे कारबाही ज्ञानेन्द्रकालीन अशोजतन्त्रको समयमा केटाहेर्ले भोगेका थिए र हामीले तिनको अरण्यरोदन सुनेर आँसु पुछिदिने अहं प्रयास गरेका थियौं) । उता संग्रौला महाशयले दरबार हत्याकाण्डपछि द्रवीभूत हुँदै राजा घोषित मृत युवराजलाई भतिज भनेर एक पुस्तिका नै लेखिभ्याए । त्यो पुस्तिका तत्कालीन सभामुख तारानाथ रानाभाटको भ्याटाट्ट्या र माधव नेपालको दाम चढाई जत्तिकै चर्चित भयो । हुन पनि उमेरले राजा वीरेन्द्रभन्दा पुगनपुग जम्मा एक वर्ष कान्छा खगेन्द्र संग्रौलाका भतिज नै त थिए दीपेन्द्र ! (परिस्थितिले गर्दा राजा घोषित कसैलाई भतिज भन्ने छुट निजले पाए) । मलाई भने त्यो पुस्तक ताइँ न तुइँको लाग्यो । अब त हाम्रो भेटका चालीस वर्ष बितिसकेका छन् । न्यानोपनका लागि भने उनले नै मलाई आफ्नै घरमा खान निम्त्याउनुपर्यो । विभिन्न साहित्यिक समारोहमा भेट हुँदा चिसो, लुलो हात मिलाउने र चुइँक्क नबोल्ने उनीसँग मेरो दोहोरो बोलचाल भने धेरै पछि भयो । पारिजात दिदीले पनि उनी र मेरोबीच संवादको ढोका उघार्न सकिनन् । सायद यिनले मलाई क्यै खास हो भन्ने ठानेका थिएनन् । म भने म पनि केही त हुँ ठानिरहन्थें । यसरी अघोषित शीतयुद्धका धेरै वर्ष बितेपछि उनले मलाई गोविन्द वर्तमानमार्फत घरमै खान बोलाए । के खानुहुन्छ ? भनी सोधे । निभा, ढकाल र राजवजस्ता तपाईंका अभिन्न मित्रहरूलाई पनि बोलाउन पाए हुन्थ्यो कविजी भने । घरकै बाहिरपट्टि सडकमा केही बोतल खुकुरी रम झोलामा हालेर हिँडिरहेका भेटिए । आफैंले पकाएर माछा, मासुलगायतका परिकार सानदार ढंगले ख्वाएर विधिवत् ढंगले मित्रताको हात बढाए । पूरै दम्भहीन, सरल, निस्कपट, खुला र हँसमुख देखिए । तदुपरान्त उनको र मेरो दोस्ती बढ्यो । तर, कहिलेकाहीं उनलाई आफ्नै कारणले अनौठो विडम्बना आइलाग्छ । कथाकार राजव अमेरिका गएपछि उनले घोर आपत्ति प्रकट गरेर लेख लेखे । पछि त आफ्नै छोराछोरी अमेरिका भासिएपछि उनले बलात् त्यो प्रसंग बिर्सन खोजे । अहिले संग्रौला दम्पती छोराछोरीसँग कहिले अमेरिका हुन्छन्, कहिले नेपाल ! भावुकताको त्यही परिणामले होला, उनी एमाले वृत्तका लागि भने झ्याउ बूढा र ट्वाँके लेखक हुन् । एमाले वृत्तले के बुझेको छैन भने यसरी लेखेकै कारण उनीमाथि खनिनुभन्दा उनले लेखेको नपढ्ने छुट पाठकलाई हुन्छ । मेरो बुझाइमा उनी राजनीतिक रूपमा अपढ नेपालीका लागि लेखन विधाका झाँक्री हुन् झ्यासम्यासका शमनकर्ता, जो ओली वा उनको एमालेलाई भरपूर गाली गर्न चाहन्छन्, तर सक्तैनन् । तिनले त्यो रोष पिएर बसेका हुन्छन् र सन्निपातको बिरामीझैं झोक्रिएर धतुराउँछन, तिनका लागि खगेन्द्रका राजनीतिक निबन्ध शक्तिशाली बुटी हुन् । खगेन्द्रका बुलेटे कलमबाट गाली छुटेपछि तिनको रोग निको हुन्छ, ती शान्त हुन्छन् । नत्र भने तिनले चियापसल, चौतारो, मेलापात जताततै भद्दा स्वरमा एमालेलाई चकारिरहेका हुने थिए । संग्रौलाले त्यसलाई थोरै शिष्ट बनाइदिएर धेरैलाई सान्त्वना दिएका छन् । यस अर्थमा उनी विरेचन पद्धतिका नाइके लेखक हुन् । उनले बोलेको ध्वनि टंकण गर्ने व्यवस्था मिलाउने हो र यथारूप छाप्ने हो भने कुनै जैरेले भाषा मिलाइराख्ने कष्ट गर्नुपर्दैन भन्ने मेरो ठहर छ । यो कुरो मैले उनलाई भनेको भन्यै छु, तर यिनले त्यही कन्टेन्ट लेखेर बिताइदिन्छन् । एक पटक भनिन्थ्यो, यो प्रचण्ड स्रचण्ड भनेको कोही पनि होइन, त्यै खगेन्द्र संग्रौला भन्ने मास्टर हो । र, प्रहरी रुमल्लिन्थ्यो यै हो त खुंखार, खतरनाक जनकारबाही गर्ने च्याँसे बाहुन ? फिस्टोजस्तो ज्यान, देख्दा सुधो बाहुनचरी, यै होला त प्रचण्ड ? यस्ताले बन्दुक चलाएर मान्छे मर्छ ? यस्ताले व्यवस्थालाई चुनौती दिने ? हँ ??? तर, उनको कलमको टुप्पो शक्तिशाली थियो । कमजोर नैतिकता भएका सत्ताका लागि त उनका शब्दहरू अति तीव्र गतिको अन्तरमहाद्विपीय प्रक्षेप्यास्त्रभन्दा कम थिएन । २०५२ साल फागुन १ गते बाबुराम, प्रचण्डको माओवादीले बन्दुक पड्काएर बहुदलीय व्यवस्थाविरुद्ध सशस्त्र संघर्ष घोषणा गरेको हप्ता दिनभित्रै ६ गते दिनको दुई बजे उनको घरनजिकै अर्थात् चाबहिल गणेशस्थाननिरबाट छापामारहरूका वैचारिक गुरुलाई छापामार शैलीमै पक्रिइयो । मानौं उनैले बन्दुक पड्काएका हुन् । नेपालको सुरक्षा निकायमा गुणस्तरीय सूचनाको कति अभाव छ भन्ने यसैबाट पत्ता लाग्छ । संग्रौलाजस्तो कलमजीवी मास्टरमा कसरी तिनले बाबुराम प्रचण्ड देखे हँ ? वास्तवमा उनको छुच्चो प्रकारको लेखाइले उनलाई दरबारका आँखामा समेत कसिंगर बनाइदिएको थियो । एक प्रकारले संग्रौलाको लेखाइ बन्दुके लेखाइ नै थियो । उनको झोलामा आत्मनिर्भर विकास मञ्चका लागि कम्प्युटर टाइप गरेको सामग्री थियो । त्यो दिन उनी माइतीघरमा प्रगतिशील लेखक संघको कार्यालयतर्फ जाँदै थिए वक्ताका रूपमा । तर, पुर्याइयो सशस्त्र प्रहरीको सुरुङमा । पाँचछ दिनको कुम्भिपाकमय सुरुङवासपछि उनलाई खोज्न र मुक्त गर्न हाम्रो अथक प्रयास सुरु भयो । सबैतिर हारगुहार भयो । यसभन्दा अघिल्लो सरकारमा ओलीजी गृहमन्त्री थिए र उनको गृह चलाइ अद्भुत प्रकारले सफल मानिएको थियो । किनभने सिंगो सुरक्षा निकाय उनको कार्यशैलीबाट प्रभावित थियो भनिन्थ्यो । र, हुन पनि उनको समयमा न गोली चल्यो, न देउवाको गृहमन्त्रित्वमा झैं ओलीले गोलीको आँखा हुँदैन भन्नुपर्यो । यसरी प्रहरीले छद्म भेषमा उनलाई समातेर बेपत्ता पारिदियो । उनलाई पातकी राज ले मारिदिने पो हो कि भन्ने आशंकाले छिर्केमिर्के प्रगतिशील शिविरमा ठूलै भुइँचालो गयो । पछि उनीजस्ता धेरैलाई मारियो । कृष्णसेन इच्छुक नामको उस्तै कायाको माओवादी कार्यकर्ता राज्यका लागि खतरनाक साबित भएर होला, उनलाई मारियो । कुरो जे होस्, संग्रौला कहाँ छन् ? जीवितै अवस्थामा छन् कि अथवा राजाको छातामुनिको देउवातन्त्रको हत्याको सिकार भए ? यो पत्ता लगाउनु थियो । जमुना भाउजुको ओठतालु सुकेको थियो । भाउजूले मलाई रुँदै फोन गरेर भन्नुभो श्यामलजी, आज मेरो क्वै भएन । उहाँ कस्तो अवस्थामा हुनुहुन्छ पत्ता लगाइदिने क्वै छैन । म के गरूँ ।मैले उहाँलाई भनें, हामी छौं । त्यसरी बेपत्ता पार्न त कसरी सक्ला । म बिहानैदेखि लाग्छु भाउजू । भोलिपल्टदेखि संग्रौलाको ह्वेयरअबाउट्स थाहा पाउने प्रयास सुरु भयो । दबाब अभियान थालियो । मानव अधिकारवादी संस्थाहरू जुटे । पश्चिमा मुलुकका कूटनीतिक नियोगहरूको ढोका घच्घच्याइयो । प्रशासनमाथि दबाब पर्न थाल्यो । तैपनि कुरो खुल्दैन । यसअघिका सफल गृहमन्त्री भनी नाम कहलिएका वामनेता, १४ वर्षको जेल जीवन काटेर निस्केका संग्रौलामार्का लिखुरे ज्यानका ओलीकहाँ पुगें म । र भनें तपाईंले पहिले सम्हालेको विभागले देशको एक प्रतिष्ठित लेखकलाई बेपत्ता बनायो भने त्यसको दोषको छिटा तपाईंकहाँ पनि आइपुग्ला कमरेड !ओलीजीले यस घटनालाई गम्भीर रूपमा लिए । उनी सही सलामत छन् भन्ने ओलीजीले नै पत्ता लगाए । आश्वस्त भइयो । तर, मुक्त गर्न भने ओलीजी सक्तैनथे । शासन माओवादीबाट थर्कमान हुन थालेकाले उसले शंकास्पद कसैलाई पनि नछोड्ने नीति लियो । हामीले चरम दबाब सृजना गर्नुपर्ने भयो । कुरो यत्ति हो, उनको सकुशल मुक्तिमा ओलीजीको महत्त्वपूर्ण हात थियो । तिनै ओलीलाई मन नपराएर संग्रौला मट्याङ्ग्रा चलाउँछन् काजु कान्छा । मुतुवा ओली ! मलाई लाग्यो, यो त कृतघ्नताको पराकाष्ठा भयो ! यो कुरा मैले उनी पुरस्कृत हुँदा मञ्चबाटै भनिदिएको थिएँ, यिनी मित्रहन्ता हुन् । मित्रमाथि पनि खनिन्छन् । कतिबेला यिनले आफ्नो ज्यान बचाउनेको ज्यान लिने गरी लेखिदिन सक्छन् । शक किलर हुन् यी । हेर्नुस् त ओलीलाई यिनले लखेटेका ! कुरो रुसी सांस्कृतिक केन्द्रको हो । प्रसंग उनले दुई लाख रुपैयाँको पुरस्कार पाउँदाको हो । त्यो कोजाग्रत पूर्णिमाको दिन थियो । सपरिवार गृहनगर दैलेखमा पुगेको मलाई फोन गरेर उनैले बोलाएका थिए । एक प्रकारले करै गरे । केटाकेटी सबैलाई उतै छाडेर प्लेन समातेर तु आइहाल्न पर्यो । श्यामल हुँदाहुँदै अरू नाथेले मेरो बारेमा बोल्ने ? हुन सक्तैन । लौ कविजी, आइहाल्न पर्यो । कार्यक्रम पूर्णिमाको दिन भएकाले मलाई ठीकै भयो । आउनेबित्तिकै नुहाएर म कमलपोखरीतिर लागें । मञ्चमा अर्का पुरस्कृत थिए मदनमणि माड्साब् । निजबारे कृष्ण धरावासीले बोले । मैले खगेन्द्र संग्रौलाको शब्दशक्ति, विचारशक्ति र सीमाबारे करिब पौने एक घण्टा बोलें । दर्शकदीर्घाबाट ताली आइरह्यो । म बोलिरहें । अर्थात् उनका सीमाबारे मैले बोलिरहँदा सहभागीहरू निकै आनन्द मानिरहेका थिए । कुरो बुझिएन त ? तर, उनी यति मात्र हुन् भन्ठान्नु उनीभन्दा बढी एकांगी हुनु हो, चरम पूर्वाग्रही हुनु हो र एक प्रकारले उनीप्रति बेइमानीसमेत गर्नु हो । उनी असलमा काइदाका मानिस हुन् । लेखनमा भाषाको धार जति बलियो छ, भद्र दारु मिलनमा उनीजति सानदार र रमाइलो अनि विश्वासिलो मित्र अर्को फेला पार्नु दुर्लभ छ । रिप्लेको विलिभ इट अर नट मा भएजस्तो, चमत्कृत तुल्याउने । जादुमयी लयदार भाषामा उनका रोचक गफ र आत्मीयता प्रदर्शन लोभलाग्दै हुन्छन् । आखिर यी रिपु तिनै ओलीलाई लखेट्तै हिँड्छन् । अंग्रेजीको बैतडेली प्रोफेसर दुर्गा भण्डारीले भन्ने गरेको रिपु उही खगेन्द्र संग्रौला नामक अंग्रेजीको पान्थरे मास्टर थियो । कान्तिपुर मा कुन्साङ काका भएर लेख्थ्यो र उधुम कलमबाजमा दर्ता भएको थियो । तीव्र असन्तुष्टिको भारले थिचिएर हावा भरेको भकुन्डोझैं उफ्रेका घोर अराजक व्यक्तिहरू उनका प्रशंसक थिए । झन्डै बाल वयमा रूपरेखा मा छापिएको तमोर नदीको किनारैकिनार भन्ने कथा पढेको मैले ३० सालअघि नै लेखकका रूपमा खगेन्द्र संग्रौलालाई चिनेको हुँ । ३० को मध्यदशकदेखि उनी साप्ताहिक पत्रिकाका नियमित लेखक र शिक्षक आन्दोलनका नेताका रूपमा, समाजवादी साहित्यको अनुवादकका रूपमा र प्रखर वक्ताका रूपमा समेत चर्चित भए । मैले बुझेसम्म कम्प्युटरी सिकेर त्यसैमा लेख्न जानेका पहिलो पुस्ताका लेखक हुन् संग्रौला । उनीसँग बन्दीपुर, नुवाकोट र हेटौंडामा गइयो र बोलियो । हामीले सधैं नै शिष्टतापूर्वक असहमतिहरूको व्यवस्थापन गर्यौं । त्यसैले हाम्राबीच असहमतिहरू छन्, तर उम्कनै नसक्नेगरी खस्ने खालका त्यति ठूला खाडल छैनन् । उनले जति लेखे, नक्कलबिनै लेखे । प्रयोग नामको चक्करमा फसेर लेखकीय दायित्वच्युत भएनन् । कसैलाई मन परे पनि, नपरे पनि उनले चेतनाको पहिलो डाँक (उपन्यास), जूनकीरी (उपन्यास), हाँडीघोप्टेको जितबाजी, फुस्केको लंगौटी टालेको दिमाग, आफ्नै आँखाको लयमा (निबन्धहरू) घोडा, ईश्वर र मेरा बा (जसको पछाडिको पृष्ठमा उनले अनुमति लिएर मेरो कविता दुस्वप्न राखेका छन्) । सम्झनाका कुइनेटाहरू (संस्मरण) ले पनि एक समय राम्रै ताली पायो । हालै साहित्य बजारमा संग्रामबहादुर सार्की (कथासंग्रह) पनि आइपुगेको छ । आफ्नो समयमा ती सबै चर्चामै थिए । यस्तैमा उज्ज्वल प्रसाईंले उनको जीवन खोतलखातल गरी वागी लेखे । मलाई भने उनका निबन्धमा निर्मल लामाबारे लेखेको ३६ पृष्ठ लामो संस्मरण उच्चकोटिको लाग्छ । यसमा उनको लेखकीय इमानदारीलाई राम्रैसँग छाम्न सकिन्छ । अन्यत्र कतै कसैले आफूमाथि प्रहार भएकै कारण लेखकीय बेइमानी देख्छ भने यहाँचाहिँ त्यो छैन । उनले याङ मोको युवाहरूको गीत अनुवाद गरेर देखाइदिए । माओ त्से तुङका कतिपय रचना अंग्रेजी छिचोल्न नसक्ने बोधा नेपाली कम्युनिस्ट नेता, कार्यकर्तालाई पढाउन अनुवाद गरिदिए । यस अर्थमा उनी धेरै वामपन्थीका साहित्यिक र सैद्धान्तिक गुरु पनि हुन् । प्रचण्डका लागि उनी प्लेखानोभ हुन् भने बाबुरामका लागि उनी ट्रट्स्की हुन् । उनले जोन उडको माइक्रोसफ्टदेखि बाहुनडाँडा मात्रै होइन, डा सन्दुक रुइतबारे अस्ट्रेलियाली पत्रकारले लेखेको जीवनी पनि उल्था गरे । थुप्रै काम गरे । अहिले पनि पहिचानवादीको वैचारिक खाँचो टार्न खोटाङ पुगेका छन् । अझै थाकिसकेका छैनन् । तर, संग्रौला उनको अनुमतिबिनै कसैले सङ्ग्रौला गरिदिएकोमा अति दुःखी भए । हुन पनि अरू कसैलाई मन लागे आफ्ना मर्जीले खगिन्द्रसँग रोउँला गर्देला रे ! सहेर बस्ने त ? थरमाथिको थोप्लो कुप्लुक्कै खाइदिएर भाषाका संशोधनवादी (प्रुफरिडरे() पण्डितहरूले उनको सार्है चित्त दुखाएकाले उनी हामीसँगै नेकशुलेमा हिँडे । त्यहाँ तारानाथ शर्मादेखि शरच्चन्द्र वस्तीसम्म ६८ जना नेपाली भाषाका उन्नायक थिए । म थिएँ, खगेन्द्र थिए, जगदीश घिमिरे पनि थिए । बलदेव गाउँलेको हियो र शरच्चद्र वस्तीको मियो थियो त्यो आन्दोलन । कवि श्यामल जन्मेहुर्केको दैलेख भन्ने ठाउँ कस्तो होला ? जान पाए हुन्थ्यो, पाँचथरका खगेन्द्र संग्रौला र वीरगन्जका विमल निभाले धेरैपटक भनेका हुन्थे । यसपटक मेसो मिल्यो । नेपालगन्ज, सुर्खेत हुँदै दैलेख गइयो । अघिल्लो सिटमा यी दुई वरिष्ठ बसेर फिल्म हेर्दै थिए । राजेश हमालको थियो त्यो फिल्म । म तीसको दशकको आरम्भदेखि नै आफू हिँडेको बाटो, बारी, पाखा, जंगल, गाउँबस्ती हेर्दै थिएँ र सुदूर अतीतको स्मृतिदंशले मलाई पिरोलिरहेको थियो । म बोलिरहेको थिइन । अघैयादेखि शम्शेरगन्जसम्मको घना जंगलको बाटो हेर्दै म कुनै बेला डँॅडुवा खोलामा वनभोजमा गएको सम्झदै थिएँ । कतिबेला पो हो, गुराँसे काटेर हामी डुंगेश्वर पुगिसकेछौं । माधव नेपाल चिच्याईचिच्याई बोलिरहेका थिए, एफएमले उनको भाषण घन्काइरहेको थियो । डुंगेश्वरको मोडमा हामीले हाम्रो गाडी रोकेर माधवजीको भाषण सकिएपछि मात्रै दैलेख बजार उक्लने निधो गर्यौं । हामीलाई उनको भाषण कहिल्यै रुचिकर लागेन । यसमा झन् उनी आफ्नाविरुद्ध कालो झन्डा प्रदर्शन गर्नेहरूविरुद्ध कडा बोल्दै थिए । त्यतिन्जेल डुंगेश्वरका असला माछाको सितन हुनु आह्लादकारी लाग्यो हामीलाई । यति लामो संगतमा सम्झने कुरा थुप्रै छन्, तर खगेनदाई मसँगका दुई तीनचार कुरा बारम्बार सम्झिन्छन् । मेरी आमासँगको भेट, राउटेसँगका कुराकानी र नुवाकोट काण्ड । सुर्खेतको बस्तीपुरस्थित घरमा मेरो कान्छो भाइसित हुनुहुन्थ्यो आमा । आमालाई भेट्न हामी तीनै जना बस्तीपुर पुग्दा आमा भित्रपट्टिको कोठामा आराम गरिरहनुभएको थियो । जब मैले आमाका चरणमा मेरो शिर राखें, खगेन्द्र दाइले पनि आफ््नो शिर राखे । आमाले सोध्नुभो, यी नानी को हुन् ? मैले भनेँ, यी मेरा साथी हुन्, धेरै पूर्वका हुन् । विमलजीलाई पनि यसैगरी चिनाएँ । आमासंग केहीछिन बिताएर हामी नेपालगन्जतर्फ लाग्यौं । पछि म जतिपटक आमा भेट्न घर गएँ, आमाले ती नानी कता छन् ? सन्चै छन् ? भनी सोधिरहनुहुन्थ्यो । कस्तो प्रभाव पारेछन् कुन्नि ? उनी स्वयं मेरी आमासँगको बीस वर्षअघिको त्यस भेटको स्मरण गरिरहन्छन् । अस्ति मंगलबार उनी खोटाङमा थिए । फोनमा भन्दै थिए ए श्यामलजी, आमासँग भेटेको आज पनि सम्झँदै छु । आमा बित्नुभएको नौ वर्ष पुगिसकेको छ । त्यतिबेला ८५ वर्ष लाग्नुभएको थियो । आमाको त्यो छवि खगेन्द्र संग्रौलाको दिमागमा एकदमै ताजा रहिरहेको छ । खगेन दाइले आफ्नी आमा बित्दा परम्परागत ढाँचाको किरिया कर्म गरेनन् । मैले अलिकति सुधारसहित किरियाकर्म गरें । यहींनिर उनी र मबीच फरक देखियो । दुवै आफ्नी आमा बित्दा दुःखी भयौं । यहाँनिर हाम्रोबीचमा भावुकतामय साम्य देखियो । उनका चेला प्रचण्ड उनीजस्तो गर्दागर्दै भैंसीपूजन र गेरुवस्त्र धारण गर्नुपर्ने लोकाचारमा फसे । उनका अर्का चेला बाबुराम आफ्ना कार्यकर्तालाई दसैं नमान्ने र अरूका मन्दिरमा मुताउने उपक्रमबाट आमालाई मनकामना तीर्थयात्रा गराउने लोकाचारमै फसे । सायद यिनै हुन् अहिलेको गठबन्धनका मानसपिता । उहिल्यै एमालेलाई भोट दिनुसट्टा यी नरहरि आचार्य र गगन थापालाई भोट माग्दै घरघर हिँडेका थिए र मैले कृष्णगोपाललाई भोट माग्न भाषण गरेकोमा मेरो खिसिट्युरी गरेका थिए । अहिलेको गठबन्धनको प्रेरणास्रोत खोजियो भने एमबी स्कुल कति वाम एकतावादी हो र कति कांग्रेससँग भावनात्मक विलयमा गइसकेको हो भनी पत्तो लाग्छ । अब देख्न बाँकी छ, एमबी स्कुलका कति नेता काशी वा देवघाटवासी हुने तयारीमा जुटेका छन् ! एकपटक हल्ला चल्यो प्रचण्डले खगेन दाइलाई राष्ट्रपति बनाउने प्रस्ताव गरे, तर यिनले नो भने । सिधै अर्थमा इन्कार गरे रे ! मलाई त यिनी राष्ट्रपति भएको हेर्न मन थियो । कतै यिनको तिखो कलम बन्द गर्ने जालसाझी त थिएन त्यस्तो प्रस्ताव ? कुरा रे को हो । हुन पनि सक्छ । जे होस्, यिनी कुनै औपचारिक पदमा ढसमस्स बस्नेखालका ढ्याके व्यक्ति होइनन् । तसर्थ उनी अहिलेसम्म सरकारी पदका लागि कुमारी नै छन् । कम्तीमा एकेडेमीको कुलपति हुन उनलाई गार्हो थिएन । तर, प्रस्तावकहरूसमक्ष अस्वीकृतिसूचक टाउको हल्लाइरहे । अब यस उमेरमा उनको कौमार्य भंग होलाजस्तो छाँट छैन । महोत्सवको वातावरणमा दैलेख बजारमा मसँगै हिँड्दा उनको जम्काभेट भयो राउटे समुदायका युवा युवतीसँग । स्थानीय पत्रकार विष्णु धमलाको घर अघिल्तिर मैले उनको हात राउटेसँग मिलाइदिएँ । राउटेका बहालवाला मुखियासँग वार्ता गराइदिएँ । रूपलावण्यले सम्पन्न राउटे युवतीहरूका लयात्मक बान्कीको सहर हिँडाइ देखाएर भनें, यिनको अक्षत सौन्दर्यको प्रशंसामा केही काम गर्नुपर्दैन त हामीले ? उनी दुइटा कुरामा दंग परे मेरो अक्षत सौन्दर्य जस्तो शब्द चयन र राउटेहरूको रहस्यमयी संक्षिप्त मुस्कान । त्यतिबेलै मैले कान्तिपुर कोसेली का पानामा राउटेको हाँसो, खगेन्द्र संग्रौला र विमल निभाको राउटे अभिरुचिबारे लेखिसकेको छु । मुलुकभरि त्यसताका स्थानीय महोत्सवको रौनक थियो । नुवाकोटे साथीहरूले पनि विदुरमा साहित्य महोत्सव आयोजना गरे र राजधानीबाट माधव घिमिरे, पुष्कर लोहनी, खगेन्द्र संग्रौलादेखि मसम्मका सानाठूला मोटापातला, वरिष्ठ, कनिष्टलाई निम्त्याए । अरू बसमा गए, म भने युवा साथी, नुवाकोटे कवि आरएम् डंगोलको मोटरसाइकलमा यात्रामा निस्कें । कार्यक्रम भव्य थियो भन्नुपर्छ । त्यसमा खगेन दाइ र मैले अलिकति रंग थपिदियौं । उद्घाटन सत्रको मन्तव्यमा सुरुमै मैले प्रमुख अतिथि रहेका माधव घिमिरेलाई सम्बोधन गर्दै कविवर माधव घिमिरे र अरू सबै राष्ट्रकविहरू भनेर सम्बोधन गरें र ज्ञानेन्द्रका रक्तरञ्जित हातले दिएको जर्साहेबको खान्की स्विकारेमा भर्त्सना गरें । उता राष्ट्रकविको उपाधिले विभूषित घिमिरेलाई ज्ञानेन्द्रशाहीको मतियार सम्झेर एक दर्जनभन्दा बढी कालो झन्डा देखाइरहेका युवायुवतीले कागतका चिर्कटाहरूमा लेखेर भित्रपट्टि बसिरहेका खगेन्द्र संग्रौलामार्फत थरीथरीका प्रश्न सोधिरहेका थिए र उनी ती प्रश्न घिमिरेलाई गरिरहेका थिए । हाम्रा विपक्षी प्रश्नहरूको त्यति लामो जवाफको हामीले अपेक्षा गरेका थिएनौं, तर घिमिरेले झन्डै डेढ घण्टा हाम्रा विपक्षमा मञ्चबाट कुर्लेरै बिताए । तर, पछिल्ला भेटहरूमा घिमिरेले कहिल्यै पनि हामीप्रति तिक्तता पोखेको अनुभव भएन । मित्रवर्गले नुवाकोटको त्यस रातलाई मधुमय तुल्याइदिएपछि हामीलाई एक राम्रो अतिथिगृहमा लगियो र एउटा कोठामा तीन जनालाई मिलेर बस्न आग्रह गरियो । सुरुमा म कहिल्यै पनि यसरी साझा कोठामा नबसेको प्राणीलाई हनुमानढोका खोरका सम्झना दिलाउने गरी डर्मिटोरीमा राखियो भन्ने लागेको थियो, तर त्यो काम त वरदान साबित भयो । रात हाँसेरै बित्यो । यता म नेपाली साहित्यका केही अडबाङ्गे पात्रहरूका चर्तिकलाका बखान गर्दै थिएँ, मोहन दुवाल र संग्रौला पेट मिचीमिची हाँसिरहेका थिए । अर्थात् सुमधुर मित्र मिलन, मधुर मधुरसपान र खुला हाँसोले उनलाई सयौं मित्रको प्रिय बनाइदिएको हुनुपर्छ । तर, एकपटक भने विचरा खगेन्द्र बडो निरीह मुद्रामा देखिए । उनका ससुरा बितेपछि अनामनगरको तमुघरमा अन्तिम संस्कार हुँदै थियो । हरि रोका र म पनि सहानुभूति व्यक्त गर्न त्यहाँ पुगेका थियौं । भित्र बाजागाजाको शोकमय ध्वनि गुन्जिरहेको थियो, सायद पच्युहरू ससुराजीलाई ब्रह्मलोक पठाउँदै थिए । आफ्ना बाबाको पार्थिव शरीरनिर चमर पंख लिएर शोकग्रस्त जमुना भाउजू बसिरहेकी थिइन् । खगेन्द्र भने अछुतजस्तो निकै टाढा ढोकामा कुचुक्क बसिरहेका थिए । किन यसो ? भनी सोध्दा त उनी बिजाते परेर नजिक जान र भाउजूसँगै काजकिरिया संस्कारमा सहभागी हुन नपाएका रहेछन् । ससुराजीका अन्य ज्वाइँ भने संस्कारमा व्यस्त थिए । त्यसबेला प्रेमले जोडेको यो साइनोलाई परम्परागत संस्कारले कमजोर तुल्याइरहेको कारुणिक दृश्य देख्न सकिन्थ्यो । आफूले विश्वास गरेका मानिससँग अन्तरंग कुरा गर्न खप्पिस छन् उनी । त्यसैले मैले बन्दीपुरको टुँडीखेल हुँदे तीनधारेतिर ओर्लंदा सोधेको थिएँ, कहाँकहाँ बसेर लभसभ गर्यौ त दाई, खुलस्त भन । उनले भनेका खुलस्त कुरा मैले गोप्य राख्नुपर्छ तसर्थ उनको सास रहेसम्म ती आत्मवृत्तान्त म गोप्य राख्नेछु । उनका झिल्के जीवनशैली र भूमिगत लीलाबारे चुँदीरम्घातिरका मानिसले अभिलेख राखेका कतिपय प्रसंग जिउँदो मानिसले नै गर्ने युवासुलभ क्रियाकलाप हुन् भन्ने ठान्दछु म । नत्र त उनलाई नरुचाउने छात्रा वा गाउँले युवतीहरूको संख्या सायद थिएन । तर, उनी जमे जमुना गुरुङसँग । उनको काया सानो र पातलो छ । ३१ वर्षअघि एक विशेष काममा पाकिस्तान जाँदा भाउजू पनि मसँगै थिइन् । इस्लामावादबाट २० किलोमिटर दक्षिण रावलपिण्डी सहरको मुख्य बजारमा गएर छालाको ज्याकेट किन्ने काममा लाग्दा बल्ल उनको वास्तविक मोटाइ थाहा भयो । उनका लागि ज्याकेट छान्दा भाउजूले भनिन्, श्यामलजी, तपाईं लगाउनोस्, अनि तपाईंलाई धेरै साँघुरो भयो भने दाइलाई मिल्छ ! भाउजूको साइज भने दाइको भन्दा डेडी माथि हुन सक्छ । अनगिन्ती प्रसंग छन्, जसले हाम्रो समयका बहुचर्चित लेखक खगेन्द्र संग्रौलाका विविध रूप, नाना अवतार र खतरनाक सोचको शृंखलाबारे राम्रोसँग प्रकाश पार्न सक्छन् । मन पराउनुस् वा नपराउनुस्, उनी सयौं विद्रोहीका आदरणीय गुरु हुन्, हजारौं विद्यार्थीका रोलमोडल मास्टर हुन्, हजारौंहजार शिक्षकका कुशल नेता हुन् । पढ्नुस् या नपढ्नुस््, उनको धारदार गद्यमा अद्भुत सम्प्रेषण शक्ति छ र उत्पीडित वर्गप्रति गहिरो संवेदनशीलता अनि पछाडि परेकाप्रति सहानुभूति । गाली गर्नोस् वा ताली बजाउनोस्, उनको वाक्कलाको तुलनामा अर्को उत्कृष्ट शैलीको वाक्कलाकार फेला पर्नु दुर्लभ छ । संग्रौला आफैंले प्रसिद्धि दिलाएको गोपीक्याँच लाई आधार बनाएर भन्ने हो भने उनी कोही होइनन् भनी बजारमा गफ गर्न त सकिएला, तर उनको लेखनको रूप, विद्रोही छटा र भव्य वक्तृत्वको मूल्य बुझ्नेले कहिल्यै उनलाई गोपीक्याँच बनाउन सक्तैन ।"
रोल्पाली 'दिदीबहिनी खेती' को सम्झनामा,"उत्तरी रोल्पा जैपामा भुइँ उज्यालो बसेपछि जेईले तीतेपातीको आठदसवटा मुर टिपिन् । नाकमा झुन्डिएको सुनको बुलाकीमा पाती मुर छुवाइन् । त्यसलाई मकैको बीउमा राखिन् । तलमाथि चलाइन् । त्यसैबेला बाबै गनगन पनि चुलियो, गौलेले दुईतीन जुवाली कम्द जोत्न लागिसके । तमरु भर्कल्न घोगाको बीउ चोख्याऊ । जेईले भनिन्, भयो, कति गनगन गरेको । त्यो बीउ जेईले पिरुङ्ङाबाट झिकेर गाँजा रेसाको बोल्लामा खन्याएकी थिइन् । बोल्लाबाट पनि दुईचार किलो ऊनी झोलामा राखिन् । कुरा चालीस दशकको मध्यतिरको हो । मातृभाषा गुमाएका रोल्पाली मगर मकैलाई नै घोगा भन्थे, क्षत्रीले मका । छक्कालै छ भन्दाभन्दै जिलाधुरीमा घाम झुल्क्यो । माल्दाजुले बाट्लेपाटामा कौरे र माले भल्द नारे । चेप्टे घोगा बीउले भरिएको ऊनी झोला बोकाउँदै बाबैले भने, कान्छा, स्कुल जानुअघिसम्म तेरो भाग बीउ रोप्ने । बाबैको कुरालाई जेईले उकेरा लगाइन्, पाइला गन्दै बीउ रोपेस् है, कान्छा । बाक्लो भए छाँट्न धौ हुन्छ, पात्लो भए कोप गर्न ।हेर हेर, साटा हेर, छेउ माले भन्दै माल्दाजु जोत्न तम्से । झोला कुममा भिरेँ । हलोको सियो बाटो हिँड्दै जोतिरहेका माल्दाजुको पछि लागेँ । चारपाँच गेडा दायाँ हातमा लिएँ । बूढीऔँला र चोरऔँलाले बीउ बियालेँ । जेईले भनेअनुसार एकेक पाइलाको फरकमा हलोको स्हेमा बीउ खसालेँ । बीउ खसाल्दा बेलाबेलामा पाती मुर पनि खस्यो । बाट्लेपाटा हाम्रो सवारा कम्द (धेरै मल हालिएको घरछेउको बारी) थियो, जहाँ चेप्टे घोगा रोप्दैथिएँ । बाँकी कम्दमा सेते, प्हेले, काले । खोर्रेडाला भनिने कमसल कम्दमा चाँडै पाक्ने काले घोगा रोपेँ । बाँकी बीउ जेई आफैले रोपिन् । कति बीउ त जोत्नुअघि नै रोपिन्, जो जोत्दाखेरि माटामा पुरियो । ती बीउ कति गेडागुडीका थिए त कति तरकारीका । पिराल (पिँडालु), भट्ट (भटमास), सिमी, कब्ली (फर्सी), बोरी (बोडी), स्यानो करेलाका बीउ थिए । कम्द ढिकतिर जेईले भाङ्ङु (गाँजा), बिथु र माटे रोपिन् । साना दाना भएका तिल, सिलङ्ङे, भाँरे (फापर), चोंटा (मुला), काँक्राका बीउ भने जोतेपछि हुर्रहुर्र छर्दै पैतलाले सोरसार पारिन्, ता कि माटाले त पुरियोस्, तर धेरै गहिरो होइन ।जोत्नुअघि नै कम्दमा समानुपातिक ढंगले छरिनेगरी गोबर र सोत्तर कुहाएको मल छरे । बाट्लेपाटा आधाउधि जोते । बिश्राम गर्नुपर्ने भयो । माल्दाजुले भने, कान्छा, तेर्भउजूलई आँसी माग् । किमुको घाँस खसाल् । हेर्तो, भल्द भोकाए । हँसिया लिएँ । बाट्लेपाटा ढिकमा ठिंग उभिएको किमुको रूख चढेँ । आठदस हाँगा खसालेँ, जुन हाँगामा कति पाकेका त कति काँचा किमु फल थिए । कान्छा, किमु पनि टिप् । पाकेको देखेर मुखै रसायो, जेईले भनिन् । त्यसपछि गाँजा रेसाले बुनेको जाबा लिन भनिन् । जाबा बोकेर फेरि किमुको रूखमा उक्लिएँ । कान्छा, लोट्लास्, ख्याल गरेस्, कम्दमा डल्ला फुटाउँदै झरेको जेईको आवाज कानमा ठोक्किरह्यो । किमु बोटभन्दा आठदस मिटर पर उभिएको ओखरको बोटमा कुक्कु करायो, कुक्कु कुक्कु । जुन ओखर घाट्रा थियो, पर्व आउँदा रोटा झान्ने तेल । घिउ सकिएको बेला तिहुन झान्ने तेल । जाबाभरि किमु लिएर किमु रूखबाट ओर्लिएँ । ओर्लंदा तीतेपातीको झाङतिर हुत्तिएँ । तीतेपातीको तीतो वासना बसायो । जुन झाङबाट नै जेईले बीउ चोख्याउने पाती मुर टिपेकी थिइन् । अलि परबाट तीतेपातीलाई सिस्नो झाङले एकटक हेरिरहेथ्यो । सिस्नो झाङछेवैमा बसेर भुटेको गहुँ, भाङ्ङुको फल र भट्ट मिसाएको खाजा माल्दाजुले मुखमा घान हाले । दुई हप्ता लाग्दा कम्दमा मकै एक बित्ता अग्लो भयो । मकैसँगै तरकारी र गेडागुडी पनि अग्लिए । गोडमेल भयो । जुन गोडमेलको नाउँ थियो, कुटेने ।कुटेने बेलादेखि भाजी, भाँरे तिहुन भएर भान्सामा भित्रिए । त्यसपछि क्रमशः कब्लीको मुर र फल, पिरालको पात, सिमी । मकै दुईतीन हातको भयो । हावाको दिशाअनुसार मकै बोटलाई लम्पसार ढाले । जसलाई ढाल्ने भने । केही दिनपछि सिंगाने जरा जन्माएर मकै बोट त आफै जुरुक्क उठे । कम्द ढिकमा सिपाहीजसरी गाँजा, माटे, बिथु उभिए । कम्द माझ मकैको नल्ठा (डाँठ) समाउँदै सिमी, बोरी, काँक्रा, स्यानो करेला लहरिए । चोँटा, भट्ट, पिराल, भाजी, कब्ली (फर्सी) एकापसमा हेराहेर गर्दै झुले ।बाट्लेपाटामा मकैले धानेबाला फाल्यो । जुँगा हाल्यो । मकैका बोटमा सिमी, बोरी, काँक्रा, स्यानो करेला सिरुरु फुले । लटरम्म फले । जसरी दिदीले बहिनीलाई पिठ्युमा बोकेर हुर्कन्छन् । त्यसरी नै कब्ली, माटे, भाङ्ङु, बेथे फुले । भाँतीभाँतीका बाली एकअर्कालाई सकअसकमा सघाए । यसरी एकअर्काको सहारामा हल्कने हुनाले अंग्रेजीमा मिश्रित बालीलाई नाम दिइएको रहेछ, सिस्टर क्रपिङ अर्थात् दिदीबहिनी खेती । रोल्पाली दिदीबहिनी खेतीले बाट्लेपाटा कम्दको रूप फेरियो । हिउँद (गहुँ वा जौसँगै तोरी, सर्सु, मसुरा, घोराकोसा, कुट्लीकोसा आदि बाली लगाउने) मा पनि त्यसरी झकिझकाए । सुन्दर समावेसी । बहुरङी । गज्जब त के भने, साउने झरीमा तिनका पातमा ओर्लने पानी थोपा भुइँ झर्दा सुनूँसुनूँ सङ्गीतमा गीत गाए ।आकाशे पानीमा निर्भर गाउँको खेती र उत्पादन निर्वाहमुखी थियो । त्यसैले मौसम लरकघरक हुनेबित्तिकै पनि अनिकाल आयो । कहिले अतिवृष्टि भएर त कहिले अनावृष्टि भएर । कम्दमा ठाउँठाउँमा उभिएका तीतेपाती मुसार्दै जेई भन्थिन्, पाती नफाले है । बीउ चोख्याउन चाहिन्छ । खनजोत गर्दा घाउचोट लागे निचोरेर हाल्ने ओक्तो यै हो । कम्दकै तीतेपातीको धूप बनाएर बाबैले असारमा कम्दमै सिमेभूमे पुजे । भदौ १२ गते चोखेढुंगा हाने । तीतेपातीले त जैविक विषादी काम पनि सम्हाल्दो रहेछ । बालीनालीमा लाग्ने सानातिना कीरा पातीले पार लाउँदोरहेछ । तिहुन खान आलु खने । चोँटा खने । चोँटाको सिन्की बनाए । पिराल पात उसिनेर गाभा बनाए, डाँठ उसिनेर पाप्रो । साग मारे (तातो पानीमा उमालेर रायो साग सुकाउनु) । जो हिउँदमासे तिहुन सामा थिए । पूर्वी रोल्पाको जैमाकसला, पोबाङतिर त कम्दमा आलुको बदला कोदो रोपे । उत्तरी रोल्पातिर भाङ्ङु त मकैसँगै रोपे । बाट्लेपाटामा जस्तै एउटै कम्दमा अन्न फल्यो । तरकारी फल्यो । फल्यो, गेडागुडी पनि ।असोज लागेपछि घोगाको जुँगा सुक्न थाल्यो । मकैको नल्थामा लहरिँदै पाकेका सिमी जेईले टिपिन् । बेथु, माटे, तिल, कब्ली, काँक्रा घरमा थकानिन्, जोत्ने बेला पिराल । घरमा लगेको घोगा उधारे । घोगाको भुस फाल्नुलाई घोगा उधार्ने भन्थे । कल्ले र किट्करी अलग गराए । कल्ले भनेको राम्रा दाना भएको घोगा हो । कल्ले घोगा उरुममा राख्नुअघि बाबैले भने, कान्छा, जा तो पाती ले । धूप बाल्न परो । पहिलो डोको घोगा उरुममा राख्नुअघि बाबैले तीतेपातीको धूप बाले, अन्न सह लागोस्, तम् गोस्स्या भेटा, तम् दाइना भए ।रोल्पा, रुकुमका कुनामा सरकारी र गैरसरकारी कृषि पुगेको थिएन । पुगेको भेगमा कृषि कर्मचारीले रासायनिक मल र विषादी हालेर उत्पादन बढाउने बुटी बाँडे । एकल बाली लगाउन लगाए, जो हरित क्रान्ति को सिको थियो । बढ्दो जनसंख्यालाई पुग्ने उत्पादन गर्न प्रविधि, रासायनिक मल, बिकासे बीउ र जहर प्रयोग गर्ने । पञ्चायत व्यवस्थाले कृषि आधुनिकीकरण गर्ने भन्यो । जो जहर, विकासे मल र प्रविधि प्रयोग थियो । रैथाने बीउ होइन, बिकासे बीउ थियो । २०४६ मा आएको बहुदलले पञ्चायतकै गला घाँस्यो । बहुदलकालमै चल्यो, माओवादी जनयुद्ध । मिश्रित बाली प्रणाली अपनाइरहेका आदिवासी मगरबहुल रोल्पा, रुकुम नै माओवादी केन्द्र बने । माओवादी मक्का मानिने रोल्पा थबाङमा अजम्मरी जनकम्युन खुल्यो । छिमेकी जेलबाङमा जलजला कम्युन त रुकुम छिपखोलामा बलिदान र जाजरकोट जुर्कनेपानेमा जुनी कम्युन चले । चार कम्युन थलोमा मात्र होइन, माओवादीले आफ्नो लालगढभित्रको पनि थप लाल मानेको रोल्पा राङ्कोटदेखि रुकुम मैकोटसम्मको भूभाग विशेष जिल्ला बनायो । कम्युन र विशेष जिल्लामा जनवादी खेती लगायो । पञ्चायत, बहुदल, माओवादीको एउटै लय थियो, एकल बाली प्रणाली । खै कसरी हो, थबाङलगायतका भेगमा मिश्रित बाली प्रणाली पूर्ण रूपमा नष्ट हुनबाट धन्न जोगियो । हामी त एक दर्जनजति बाली लगाउँछौँ । थबाङमा आजसम्म विषादी र रासायनिक मल प्रयोग गरेका छैनौं । घरेलु विषादी प्रयोग गर्छौं । साबिक थबाङ गाउँ बिकास समिति हुँदा अर्गानिक खेती गर्ने गाउँ घोषणा गरेका थियौँ । पछिल्लो चरणमा आधुनिकताको नाममा छिमेकतिर पाखापानी, जिनाबाङलगायतका भागमा रासायनिक मल र विषादी प्रयोग गर्न थाले, थबाङका युवा अमिट घर्तीमगर भन्छन् । थबाङसँगै कुम जोडेको भूमे गाउँपालिकाले त रैथाने बालीलाई प्रश्रय दिने नीति नै बनाएको छ । स्थानीय स्कुलका विद्यार्थीशिक्षक, गाउँपालिका तालिम र गोष्ठीमा स्थानीय उत्पादनकै खाजा खान्छन् । खाना खान्छन् । पूर्वजले यस्तो मिश्रित बाली प्रणाली किन अपनाए होलान् हँ ? गाउँघरमा बाली आकाशे पानीको भरमा थिए । कहिले खडेरी त कहिले पानी धेरै पर्ने । कुनै बाली खडेरीले पनि त्यति फरक नपार्ने त कुनै बाली धेरै पानीले पनि फरक नपार्ने । एउटा बाली नहुँदा अर्को बाली त कसो नहोला भनेर मिश्रित बाली अभ्यास गरे कि ?एकअर्काका हात समाएर पो बाली उभिए । त्यसैले पो पूर्वजले मिश्रित बाली अभ्यास गरे कि ? आज अध्ययनले भन्यो कि, जरामा गाँठो भएका सिमी, भट्टले उत्पादन गर्ने नाइट्रोजन अन्य बालीका लागि अत्यावश्यक पोषण हो । माटोको गुणस्तर कायम राख्न पनि सहयोगी हुने हुनाले पनि मिश्रित बाली प्रणाली अपनाए कि ? कुनै बेला भारतमा पनि यस्तो बाली प्र्रणाली चल्तीमा थियो, जुन कुरा सर अलवर्ट हावर्डकृत एन एग्रिकल्चरल टेष्टामेन्ट मा छ, भारतमा एकलबाली प्रणाली थिएन (पृष्ठ १३) । बेलायतले आदिवासीबाट जग्गा खोसेर कपास खेती थालेपछि मात्र अहिलेको भारतमा (अंग्रेजले छोड्नुअघि भारत देश थिएन) एकलबाली प्रणाली सुरु भयो । कपासलगायत कृषिजन्य कच्चा पदार्थ आफ्नो उपनिवेश भारतबाट नै बेलायतले ओसार्यो । भारतमा मात्र होइन, अहिले त नेपालका तराई र पहाडका पनि खेतीयोग्य फाँटबाट पनि मिश्रित बाली प्रणाली बिलायो । सुदूर कुनाका गाउँमा मात्र यो प्रणालीको सिला बचेको छ । बचेका भेगमा पनि रैथाने जातका अन्न, गेडागुडी गायब । आकाशे पानीकै भरमा पनि फल्ने पाखे धान छैन, जसलाई गाउँघरमा राते धान भन्थे । रैथाने झौ र भट्टे धान पनि मासियो । प्हेले, सेते, चेप्टे, कालेजस्ता रैथाने मकै जात अलपिए । रैथाने बाली अलपिएसँगै खोर्रे त बाझिए नै, बाट्लेपाटाजस्ता सवारा कम्दसमेत बाझिए । बाझा नभएका तराई र पहाडका खेतीयोग्य कम्द एकलबाली, रासायनिक मल र विषादीले बिताएका छन् । पर्यावरण र जीवमैत्री मिश्रित बाली प्रणाली पूर्वजले लामो अभ्यासबाट अपनाएथे । त्यसैले त प्रकृतिले पनि मिश्रित खेती प्रणाली सिफारिस गर्यो होला । यो अभ्यास प्रकृतिसँग पनि हातेमालो गर्दै पुस्ता, दर पुस्ता सर्दै आयो । त्यसैले होला, पर्यावरण र नारी अधिकारकर्मी डावन्दना शिवा भन्छिन्, जैविक विविधताले प्रकृति चल्छ । जो मिश्रित बालीले जोगाएको थियो । एकल बालीले रोगव्यवाधी मात्र होइन, बीउ, मल र जहरको कर्जाले भारतमा अढाई लाख किसानले आत्महत्या गरिसकेका छन् । नेपाली किसान मात्रै होइन, नेपालका गाउँ वा सहरका उपभोक्ता आज (स्वदेश वा विदेश जहाँ उत्पादन भए पनि) अन्न, तरकारी र फलफूल होइन, विषादी खाइरहेछौं । व्यावसायिक र आधुनिक नारासाथ पसेको एकल बालीले मानिस, जीवजन्तु, पर्यावरण, माटो जक्खम छन्, जसरी बहुरङी नेपाल जक्खम छ एक रङ, एक लिंग, एक भाषा र एक भेषले । समयमै मिश्रित बालीका गुन र बैगुन केलाएर परिमार्जन गरी व्यावसायिक बनाएको भए, दाता र विदेशी नजरले मात्र उत्पादन र विकासलाई नहेरेको भए, यति भयावह स्थिति आउने थिएन । कारण, कम्युनिटी र इकोसिस्टमको आवश्यकता सम्बोधन गर्न मिश्रित बाली विकास भएको हो, जसले इकोलोजिकल ब्यालेन्स कायम राख्यो (वन्दना शिवा, स्टेइङ अलाइभ, वुमन, इकोलोजी एन्ड डेभलप्मेन्ट, पृष्ठ १०५) ।"
'नामसरा थपिनी' को खोजी,"युट्युबमा फर भ्यालर (१९४५) नामक एक मिनेट २७ सेकेन्डको एउटा श्यामश्वेत भिडियो भेटिन्छ । यो भिडियो ७८ वर्षअघि सन् १९४५ मा ब्रिटिसभारतको नाउसेरा (हाल पाकिस्तान) मा खिचिएको हो । भिडियोको सुरुमा एक बेलायती गोरा अफिसर पाँच गोर्खा (फिप्थ गुर्खा राइफल्स) लाई निगरानी गर्दै अघि बढ्छन् । लगत्तै, एक गोर्खा सिपाही ती गोरा अफिसरसँग हात मिलाउँछन् । गोर्खा सिपाहीको नाम नायक अगनसिं राई हो । दोस्रो विश्वयुद्धका बेला आफ्नो बहादुरीका लागि अगनसिं राईलाई ब्रिटिस सेनाको सबैभन्दा ठूलो पदक द भिक्टोरिया क्रस प्रदान गरिँदै हुन्छ । अगनसिं राईसँगै वीरताका लागि सुबेदार नेत्रबहादुर थापाले पनि भिक्टोरिया क्रस पाउँदै हुन्छन् । तर, लडाइँका क्रममा नेत्रबहादुर थापाले वीरगति प्राप्त गरिसकेकाले सुबेदार थापाको नामको त्यो सम्मानित पदक थाप्न उनको परिवार पुगेको हुन्छ । सुबेदार थापाको घर तनहुँको रघु गाउँ हो । गुगल म्याप्सका अनुसार, रघु गाउँबाट नाउसेरा १६०६ किमि टाढा पर्छ । थापाको निधनमा शोक मनाउँदै गरेको परिवार सायद कतै पैदल र कतै रेल चढेर तनहुँबाट नाउसेरा पुगेको थियो ।जब भिडियोमा सुबेदार थापाको परिवारलाई देखाइन्छ, त्यहाँ एक जना केटी र एक जना महिला सेतोमा कालोबुट्टे धोतीले टाउकोसम्म थोरै मात्र अनुहार देखिने गरी निहुरिएर उभिएका हुन्छन् । उनीहरूका साथमा एउटा गोरा अफिसर पनि छाती फुलाएर उभिएका हुन्छन् । पदक दिने अफिसरले ती केटीको हातमा जतनसाथ पदक राखिदिन्छन् र बिस्तारै पछाडि हट्छन् । ती केटी र महिला झुकेर पदक दिने अफिसरलाई नमस्कार गर्छन् ।लगत्तै भिडियोमा ती केटी पदक लिएर उभिएकी देखिन्छिन् । अड्कल काट्दा उनको उमेर बढीमा १२ वर्ष जतिको छ । उनी जीवितै भए अहिले उनको उमेर ९० वर्ष आसपास हुनुपर्ने हो । पदक लिएर जब उनी क्यामेरामा हेर्छिन्, अनुहार भावहीन देखिन्छ । क्यामेरामा उनी सिधा हेर्छिन् अनि लगत्तै आँखा तल झुकाउँछिन् । यो सबै भइरहँदा ती केटी र ती महिलाका मनमा केकस्ता तर्कना आइरहे होलान् ? आफ्नो गाउँ सायदै त्यसअघि छाडेका उनीहरूलाई १६०६ किमि टाढा नाउसेरा पुग्दा र सेनाहरूको ठूलो परेड देख्दा कत्तिको डर लाग्यो होला ? नाउसेरा पुग्दासम्मको उनको रेलयात्रा कस्तो भयो होला ? कोइलाबाट चल्ने रेलले ठूलो आवाजमा सिटी लगाउँदा उनीहरू कति आत्तिए होलान् ? भिडियोका उद्घोषकले भनेजस्तो भिक्टोरिया क्रस हातमा समाउँदा उनलाई गर्व महसुस भयो होला वा सुबेदार थापा युद्धमा मरेकामा ब्रिटिस सेनासँग रिस उठ्यो होला ? वा यी कुरा सोच्न सक्ने अवस्था नै थिएन होला ?भिडियोका उद्घोषक ती केटी सुबेदार थापाकी श्रीमती (उद्घोषणमा अंग्रेजीमा बिथ्रोड भनिएको छ, जसको अर्थ हुनेवाला श्रीमती हो) रहेको मात्र भन्छन् । उनको नाम भन्दैनन् । ती अर्की महिलाबारे झनै केही भन्दैनन् । सायद उनी सुबेदार थापाकी आमा थिइन् ।यो भिडियो मैले भेटेपछि सुबेदार थापाकी श्रीमती लाई इन्टरनेटमा खोजें । कतै नामसरा थपिनी त कतै नैनसरा मगर्नी उल्लेख भएकी उनलाई धेरै ठाउँमा सुबेदार थापाकी श्रीमती भनी उल्लेख थियो । अनि नामसराको इतिहास यत्तिमै सकिन्छ । नाउसेराबाट तनहुँ फर्केपछि उनलाई के भयो ? उनको पुनः विवाह भयोभएन ? ब्रिटिसभारत सरकारले उनलाई के कस्तो आर्थिक वा अन्य सहायता गर्यो ? यसबारे कतै केही लेखेको पाइएन । पोखराको ब्रिगेड अफ गुर्खाजको कार्यालय र भारतीय गोर्खाको पेन्सन अफिसले समेत उनीबारे केही थाहा नभएको र सुबेदार थापाको पेन्सन कसैले नलिएको बताए । नामसरा यसै इतिहासको एउटा महत्त्वपूर्ण घटनाको साक्षी बनेर सुटुक्क हराइन् । सुबेदार थापाले पाएको भिक्टोरिया क्रस भने अहिले पाँच गोर्खाको मुख्यालय भारतको सिलोङमा संगृहीत छ । मैले सुबेदार थापाका आफन्तसँग कुरा गर्दा नामसराबारे कुनै ठोस प्रमाण नभेटेकाले यहाँ सुबेदार थापा र नामसराको चर्चालाई यत्तिमै रोकेर अगाडि बढ्छु । नामसराले सुबेदार थापालाई गुमाएजस्तै थुप्रै नेपाली महिलाले विभिन्न कालखण्डमा युद्धमा श्रीमान् गुमाएका छन् । ब्रिटिसभारतीय सेनामा आबद्ध थुप्रै नेपाली पहिलो र दोस्रो विश्वयुद्ध, मलेसिया र बोर्नियो अनि फकल्यान्डको युद्ध, इराक र अफगानिस्तानमा हालै भएका द्वन्द्वमा संलग्न मात्र भएनन्, बहादुरी प्रस्तुत गर्दागर्दै थुप्रैले ज्यान गुमाए, अंगभंग भए । तर, कथा दुःखका मात्र छैनन्, थुप्रै कथा सुखद पनि छन् ।यसरी बेलायती गोर्खा सेना, भारतीय गोर्खा सेना, सिंगापुर पुलिसलगायत विदेशी सेनामा भर्ना हुने पुरानो चलन हो, जुन अहिलेसम्म पनि चलिआएकै छ । यसरी विदेशी सेनामा भर्ती हुने ठूलो संख्या गण्डकी प्रदेशबाट छ । नेपालमा रघुजस्ता थुप्रै गाउँ छन्, जहाँबाट ठूलो संख्यामा युवा भर्ती हुन जान्थे वा गल्लावाला आएर केटाहरूलाई लिएर भारत पस्थे । गण्डकीका साथै लुम्बिनी र कोशीका धेरै मानिस हाल बेलायतमा बसोबासको अधिकार प्राप्त गरी उतै बस्दै आएका पनि छन् । गोर्खालीहरूको युद्ध कौशलबारे थुप्रै चर्चा हुने गरेका छन्, थुप्रै किताब लेखिएका छन्, केही डकुमेन्ट्री पनि बनेका छन् । तर, नामसराजस्ता ब्रिटिसभारतीय गोर्खा परिवारका महिलाको भोगाइलाई वास्ता गरिएको छैन । बेलायतका विभिन्न सहरमा रंगीचंगी लुंगी लगाएर हिँडिरहेका बोजु, छ्यामा र माइजूहरूलाई न कसैले उनीहरूको विगतबारे प्रश्न गरेको छ, न श्रीमान् सैनिकका रूपमा विदेश जाँदा घरपरिवारको सुखदुःखको सम्झना गरेको छ । समग्रमा, गण्डकीका थुप्रै नामसरा नेपाली समाजमा जन्मिए, हुर्किए र विश्वयुद्धजस्तो भयानक क्षणलाई आफ्ना श्रीमान् वा छोरा वा बुवाका रूपमा गुमाएर प्रत्यक्ष भोगे अनि चुपचाप यी सबै संवेदना र भोगाइ आफूसँगै लिएर मृत्युवरण गरे । न उनीहरूको गुणगान गाइयो, न उनीहरूलाई कसैले आफ्नो कथाको मुख्य पात्र बनाए । यी विषयलाई दृष्टिगत गरेर मैले आफ्नो विद्यावारिधिमा यिनै महिलाको भोगाइलाई सैद्धान्तिकीकरण गर्ने जमर्को गरें र पोखरामा दुई वर्ष बसेर मानिसहरूसँग प्रत्यक्ष एवं भर्चुअल कुराकानी गरें । पोखराको गोर्खा मेमोरियल म्युजियमको अभिलेखालय खोतलेर मैले पर्वते र द खुकुरी नामका ब्रिटिस गोर्खा सेनाका सन् १९४९ देखि प्रकाशित पत्रिका एवं ऐतिहासिक किताबमा प्रकाशित फोटोहरूबाट महिलाको उपस्थिति खोजें । अभिलेखालयमा मैले नामसराजस्ता गोर्खा सेनाका श्रीमती मात्र नभएर ब्रिटिस सेनामा आबद्ध महिला शिक्षक, नर्स, रेडियो प्रस्तोता, युद्धकालमा सेनालाई पृष्ठभूमिमा रहेर मद्दत गर्ने महिला र आफू नै युद्धभूमिमा उत्रिएका महिलाको कथा पनि भेटें । बीएफबीएस गुर्खा रेडियो सन् १९५२ मा सञ्चालनमा ल्याउन नेपाली महिला लीना देवराजको ठूलो योगदान छ । उनले सन् १९५९ मा मोस्ट एक्सिलेन्ट अर्डर अफ द ब्रिटिस एम्पायर (एमबीई) पदक पाएकी थिइन् ।शोभाकुमारी क्षत्री (आमाजी) ले सन् १९३८ देखि १० गोर्खा (टेन्थ गुर्खा राइफल्स) मा नर्सका रूपमा काम गरेर धेरैको ज्यान बचाइन् । र, सन् १९६० मा ब्रिटिस एम्पायर मेडल (बीईएम) पाइन् । सन् १९५६ मा नेपाल, सिंगापुर, मलाया हुँदै बेलायत पुगेर, नर्स बनेर ब्रिटिस आर्मीको मेजरका रूपमा रिटायर्ड भएकी थिइन् मेजर राधा रावत । ब्रिटिस सेनाको सबैभन्दा ठूलो पदमा पुग्ने पहिलो नेपाली महिला उनै मेजर रावत हुन् । यस्ता थुप्रै प्रतिनिधि महिला छन्, जो नेपालबाट धेरै वर्षअघि विदेश गएर, सीप सिकेर नेपाली मात्रलाई नभएर विश्वलाई नै आफ्नो सेवाले प्रभावित बनाउन सफल भए ।नामसरा, मेजर रावत, लीना देवराज र आमाजीका जस्ता फोटोकथालाई मैले फेसबुक र इन्स्टाग्राममा गोर्खाली महिला र गुर्खा विमेनका नामबाट साझा गरेको छु । तर, यस्ता कथा थुप्रै छन् । गण्डकी प्रदेश, नेपाल र बेलायतका कुनाकुनामा विरहका गीत गाइएका छन् । परिवारसँगको मिलनपछि खुसीका क्षण बिताइएका छन् । भोगाइहरू त्यसै मरेर गएका छन् वा कुनै कथा सुन्ने कानको खोजीमा बसेका छन् ।"
