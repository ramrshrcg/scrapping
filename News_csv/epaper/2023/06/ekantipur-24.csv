शीर्षक,विवरण
टाइटानिकनजिक पनडुब्बी दुर्घटना,"दुर्घटनामा परेका फ्रान्सेली एक्सप्लोरर नार्जोलेट अन्डर वाटर अनुसन्धानमा नाम चलेका व्यक्ति हुन् । पानीमा डुबेका जहाज खोज्ने कार्यमा विशेषज्ञता हासिल गरेका उनलाई मिस्टर टाइटानिक नामसमेत दिइएको थियो । फ्रान्सको नौसेनाका पूर्वकमान्डर उनी सन् १९८६ मा फ्रेन्च इन्स्टिच्युट फर रिसर्च एन्ड एक्लप्लोइटेसन अफ दि सी सँग जोडिएका थिए । यसको एक वर्षपछि उनले टाइटानिकका अवशेष जुटाउने अभियानको नेतृत्व गरेका थिए ।पनडुब्बी दुर्घटनालाई अन्तर्राष्ट्रिय मिडियाले प्राथमिकताका साथ प्रस्तुत गरेका छन् । विज्ञहरूले पनडुब्बी विनाशकारी दुर्घटनामा परेको दाबी गरेका छन् । बेलायती पूर्वपनडुब्बी कमान्डर र्यान रामले उक्त पनडुब्बीमा ब्ल्याक बक्स नभएको बताएका छन् । विभिन्न देशका उद्धार टोलीले टाइटनिक रहेको स्थान नजिकै पनडुब्बीको भग्नावशेष रहेको बताएका छन् । २२ फिट लामो पनडुब्बी के कारणले दुर्घटना भयो भन्ने विषयमा फरकफरक अड्कलबाजी चलेका छन् । धेरैले यसको डिजाइनमाथि पनि प्रश्न उठाएका छन् । जसमध्ये एक हुन्, टाइटानिक फिल्मका निर्देशक जेम्स क्यामरुन । फिल्म निर्माणका क्रममा उनी पटकपटक टाइटानिक पानीजहाजमा पुगेका थिए ।यो दुर्घटनालाई कतिपयले १ सय १० वर्षअघि भएको टाइटानिक दुर्घटनासँग तुलना गरेका छन् । यस विषयमा १९९७ मा फिल्म बनेको थियो । टाइटानिकको क्याप्टेनले हिउँको ढिक्कालाई बेवास्ता गर्दा दुर्घटना भएको दृश्य फिल्ममा छ । कहिल्यै नडुब्ने विश्वास गरिएको टाइटानिक सन् १९१२ मा दुर्घटनामा परेको थियो, जहाँ १ हजार ५ सयले ज्यान गुमाएका थिए । पनडुब्बी दुर्घटनापछि महासागरको भित्री भागमा पर्यटन नियमन हुनुपर्ने मागसमेत उठ्न थालेको छ ।"
कर्णालीमा सरकार ब्युँझाउँदै दलित आवाज,"(सुर्खेत)गत वैशाख पहिलो साता दलितका लागि दलित आन्दोलन ले कर्णाली प्रदेश सरकारलाई दलित समुदायका विभिन्न ८४ वटा मागसहित मागपत्र बुझायो । केही दिन उनीहरूले मुख्यमन्त्री कार्यालयमा समेत धर्ना दिएपछि वैशाख ५ गते सामाजिक विकास मन्त्रालयका तत्कालीन सचिव सन्तबहादुर सुनारको संयोजकत्वमा सरकारले ५ सदस्यीय वार्ता समिति गठन गरी दलित समुदायका मागबारे छलफल गर्यो । वार्ता समितिले उनीहरूका मागमध्ये १२ वटा बुँदाहरू समावेश गरी दलित अगुवाहरूसँग सहमति गर्यो । सचिव सुनारले त्यसबारे प्रतिवेदन बनाएर मुख्यमन्त्री राजकुमार शर्मालाई बुझाएका थिए । तर आफूहरूका माग सम्बोधन नभएको भन्दै प्रदेश सरकारले बजेट ल्याएको दिन असार १ मा कर्णाली प्रदेशसभाअघि दलित अगुवाले प्रदर्शन गरे । प्रदर्शन तितरबितर पार्न प्रहरीले बल प्रयोग गर्यो र दुवै पक्षबीच झडपसमेत भयो । झडपमा परी जिल्ला प्रहरी प्रमुखसहित ८ प्रहरी र ३० जनाभन्दा बढी दलित समुदायका व्यक्तिहरू घाइते भएका छन् । आन्दोलनका संयोजक खगेन्द्र सुनारसहित १० जनालाई प्रहरीले पक्राउ गरी सार्वजनिक मुद्दा दायर गरेको छ । दलितका लागि दलित आन्दोलन दलितसम्बन्धी कार्यरत विभिन्न संघसंस्था र दलित अगुवाहरूको साझा संस्था हो । त्यसयता दैनिकजसो प्रदेश राजधानी वीरेन्द्रनगरमा विभिन्न दलितसम्बन्धी संघसंस्थाहरूले पक्राउ परेकाहरूको रिहाइको माग गर्दै र दलितलाई बजेटमा समेट्न माग गर्दै विभिन्न कार्यक्रम गरिरहेका छन् । यही विषय कर्णाली प्रदेशसभामा बोल्ने अधिकांश सांसदहरूले पनि उठाइरहेका छन् । शुक्रबारको कर्णाली प्रदेशसभा बैठकमा बजेटमाथिको छलफलमा बोल्दै प्रतिपक्ष दल एमालेका नेता यामलाल कँडेलले पनि दलितका मुद्दामा सरकारले चासो नदिएको आरोप लगाए । त्यस्तै माओवादीका प्रमुख सचेतक रणसिंह परियारले सरकारले सुरुदेखि नै दलित समुदायलाई उपेक्षा गरिरहेको बताए । एक त कर्णालीका दलित पुस्तौंदेखि पछि पारिएका छन्, संघीयताअघि हामीले केही पाएनौं नै अब पनि हाम्रा मागहरूको बेवास्ता गर्ने, बजेटमा नसमेट्ने र आवश्यक ऐनहरू निर्माण गर्न कन्जुस्याइँ गरिएको छ, उनले भने, कर्णालीका नीति निर्माण तहमा पनि हामी हेपिएकै छौं । कर्णाली प्रदेशमा सबैभन्दा बढी झन्डै २४ प्रतिशत दलित समुदायको जनसंख्या छ । राष्ट्रिय जनगणना२०७८ अनुसार १६ लाख ८८ हजार जनसंख्या रहेको कर्णालीमा दलितको संख्या करिब ३ लाख ९६ हजार छ । कर्णालीमा दलित समुदायमध्ये सबैभन्दा बढी विश्वकर्मा २ लाख ७३ हजार र मिजार ४७ हजार छन् । जनसंख्या सबैभन्दा बढी भए पनि कर्णाली सरकारले आफूहरूलाई उपेक्षा गरिरहेको भन्दै दलित समुदायको असन्तुष्टि छ । नीति निर्माण तहमा नहुँदा एक त दलित समुदाय आरक्षणमा मात्र सीमित भए, नागरिक अगुवा नरबहादुर नेपालीले भने, जसका कारण समुदायलाई बजेट, नीति तथा कार्यक्रम र सरकारका विभिन्न ऐन कानुनमार्फत पछि पार्ने काम भयो । शिक्षा र स्वास्थ्यमा दयनीय अवस्था, भूमिमा स्वामित्वको अभाव, सरकारी सेवा प्रवाहमा न्यून पहुँचलगायत कारणले कर्णालीका दलित समुदाय अझै पनि पछाडि नै रहेको उनको भनाइ छ । यसअघिका बजेटमा पनि दलितलाई योजना र बजेटमा प्राथमिकता नदिइँदा राज्यको मूलधारमा अझै पनि आउन नसकेको उनको भनाइ छ । कर्णाली सरकारले आगामी वर्षका लागि ३३ अर्ब ३७ करोड ९७ लाख रुपैयाँको बजेट ल्याए पनि १ प्रतिशत बजेट पनि दलित समुदायलाई किटान गरेर विनियोजन नभएको उनको भनाइ छ । कर्णालीको नीति निर्माण तहमा पनि दलित समुदायको प्रतिनिधित्व कमजोर छ । ४० सदस्य रहेको कर्णाली प्रदेशसभामा ४ जना मात्र दलित सांसद छन् । ८ सदस्यीय कर्णाली मन्त्रिपरिषद्मा ऊर्जा तथा जलस्रोतमन्त्री उर्मिला विक एक मात्र सदस्य छिन् । यसअघि पनि कर्णालीका बादी समुदाय आन्दोलित भएका थिए । उनीहरूले आफूहरूका लागि जग्गा, जीविकोपार्जनका लागि सहयोगलगायत माग गर्दै २०७७ फागुन १० देखि २६ गतेसम्म कर्णाली प्रदेशको मुख्यमन्त्री तथा मन्त्रिपरिषद्को कार्यालय अगाडि धर्ना दिएका थिए । दूधमुखे बच्चा बोकेर विभिन्न जिल्लाबाट आएका महिला, युवा, ज्येष्ठ नागरिकलगायत झन्डै एक सय बादी अगुवाले १७ दिनसम्म कार्यालयअघि धर्ना दिएपछि अन्ततः कर्णाली सरकारले उनीहरूसँग ५ बुँदे सहमति गर्यो । अघिल्लो वर्ष फागुन २६ मा तत्कालीन मुख्यमन्त्री महेन्द्रबहादुर शाहीको रोहबरमा भूमि व्यवस्था, कृषि तथा सहकारी मन्त्रालयका तत्कालीन सचिव राजेन्द्र मिश्रले प्रदेश सरकारका तर्फबाट सहमतिपत्रमा हस्ताक्षर गरेका थिए । तर सहमतिको झन्डै २७ महिना बित्दासमेत उक्त सहमति कार्यान्वयन गर्न सरकारले सकेको छैन । बादी समुदायसँग सरकारले जमिन उपलब्ध गराइदिन नेपाल सरकारलाई अनुरोध गरी आवश्यक समन्वय गर्ने, उत्थान र विकासका लागि २ महिनाभित्र यथार्थपरक प्रतिवेदन पेस गर्न ३ सदस्यीय कार्यदल गठन गर्ने, युवाहरूलाई सीपमूलक तालिम दिनेलगायत सहमति गरेको थियो । पटकपटक सरकारले आफूहरूसँग विभिन्न लिखित सहमति र प्रतिबद्धता गरे पनि कार्यान्वयनमा बेवास्ता गरिरहेको दलित अगुवा हिक्मत बादीले बताए । सरकारले त्यसबेला हामीलाई सहमति गरी घर पठायो, बादी संघर्ष समितिका संयोजकसमेत रहेका उनी भन्छन्, तर सहमतिमा लेखिएका पक्ष लिएर प्रदेश सरकार हाम्रोसामु कहिल्यै आएन । विगतदेखि नै पटकपटकका आन्दोलनमा सरकारले दलित समुदायलाई कागजी आश्वासनमा थामथुम पार्दै आएको अर्का अगुवा मञ्जुल बादीले बताए । आगामी आर्थिक वर्षको बजेटका लागि तत्कालीन सचिव सुनारले तयार पारेको प्रतिवेदनमा दलित समुदायका लागि आधारभूत आवश्यकता पूरा गर्न आवश्यक कानुन निर्माण गर्ने, सरकारको नीति कार्यक्रम र बजेटमा आवश्यक व्यवस्था गर्ने, रोजगारमूलक आयआर्जनमूलक तथा अनुदानमूलक कार्यक्रममा दलित समुदायलाई अधिकतम रूपमा समावेश गर्नुपर्नेलगायत विषय समेटिएका छन् । सुनारले आफू कर्णालीबाट सरुवा भएपछि त्यो प्रतिवेदन कार्यान्वयन भए, नभएकोबारे जानकारी नभएको बताए । नेपाल दलित मुक्ति संगठनका केन्द्रीय उपाध्यक्ष वसन्त विश्वकर्माले सरकारले आफूहरूसँग गरेको सहमति कार्यान्वयन गर्नुको साटो प्रहरी लगाएर आफूहरूको आवाज दबाउन खोजेको आरोप लगाए । दलित समुदायको सबैभन्दा बढी जनसंख्या भएको कर्णाली प्रदेशमा दलित विधेयक अझै पारित हुन नसकेको उनको भनाइ छ । राजनीतिक विश्लेषक अर्जुनबहादुर अयडी कर्णालीमा सधैं दलित समुदाय राजनीतिक, आर्थिक र सामाजिक रूपले पछाडि पारिएको बताउँछन् । कर्णालीको राज्य संयन्त्रमा गैरदलित नै हाबी भएको उनले बताए । कर्णालीमा सबैभन्दा बढी दलितको जनसंख्या छ भनिएको छ, तर खै नेतृत्व तहमा कति दलित आए त ?, उनले भने, जबसम्म उनीहरू निर्णय गर्ने तहमा पुग्दैनन् तबसम्म उनीहरूका समस्या जहाँका त्यही हुन्छन् । शिक्षा, स्वास्थ्य, रोजगारीलगायत आधारभूत आवश्यकताहरू पूरा नहुँदा अधिकांश दलित समुदाय जीविकोपार्जनकै चिन्तामा हुने गरेको उनको मत छ । आर्थिक सर्वेक्षण २०२० अनुसार कर्णालीमा बहुआयामिक गरिबी ५८७ प्रतिशत छ । त्यसमध्ये झन्डै ८० प्रतिशत दलित समुदाय बहुआयामिक गरिबीमा रहेको प्रदेश योजना आयोगले आर्थिक वर्ष २०७६७७ मा गरेको लक्षित तथा सीमान्तकृत समुदाय सर्वेक्षण ले देखाएको छ । जसअनुसार कर्णालीमा आर्थिक रूपले सक्रिय जनसंख्या ६९८ प्रतिशत रहेकामा दलित समुदायमा २९ प्रतिशत मात्र आर्थिक रूपले सक्रिय छन् । औसत आयु, शिक्षा, स्वास्थ्य र प्रतिव्यक्ति आयलगायत कारण सूचकांक कमजोर हुँदा दलित समुदाय अझै पनि गुणस्तरीय जीवनयापनबाट वञ्चित हुनुपरेको समाजशास्त्री अमरबहादुर ओलीले बताए । उनका अनुसार संघीय संरचनापछि बनेका सबै तहका सरकारले उनीहरूको जीवनमा खासै परिवर्तन ल्याउन सकेका छैनन् । मुख्यमन्त्री राजकुमार शर्मा भने दलित समुदायलाई प्राथमिकतामै राखेर ऐन कानुन निर्माण भइरहेको र बजेट विनियोजन भइरहेको दाबी गर्छन् । एकीकृत ढंगबाट विकास निर्माण, रोजगारी र क्षमता अभिवृद्धिलगायतका काम गरिरहेका छौं, त्यसमा दलित समुदाय छुट्ने कुरै हुँदैन, उनले भने, उहाँहरूलाई लक्षित वर्गका विभिन्न कार्यक्रममा समेटिएकै छ । प्रदेश सरकारको प्रयत्न नै सबै नागरिकलाई सुखी र प्रदेशलाई समृद्ध बनाउने नै हो । दलित समुदायले विभिन्न समयमा राखेका मागहरू सम्बोधनका लागि प्रक्रिया पनि अघि बढाइएको उनको भनाइ छ ।"
पहिरोले एकै परिवारका ४ को मृत्यु,"ओखलढुंगा (कास) चम्पादेवी गाउँपालिका८ बिलन्दुका रणबहादुर गुरुङ बिहीबार साँझ खाना खाएर परिवारसहित घरको माथिल्लो तलामा सुतेका थिए । मुसलधारे वर्षा परिरहेको थियो । राति १० बजेतिर गाउँ माथिबाट ठूला ढुंगासहित खसेको पहिरोले घर बगाउँदा रणबहादुरको परिवारका चार जनाको घटनास्थलमै मृत्यु भएको छ । नजिकैका दुई घरका परिवार भने भागेर बाँचेका छन् । पहिरोमा परी ३६ वर्षीय रणबहादुरसहित उनकी ३१ वर्षीया श्रीमती शिवमाया, १० वर्षीय छोरा दिनेश र १८ महिनाकी छोरी कृतिकाको मृत्यु भएको हो । पहिरोले बगाएका अन्य दुई बलबहादुर गुरुङ र जरसिंह गुरुङका परिवार भने भागेर जोगिन सफल भएको जिल्ला प्रहरी कार्यालयले जनाएको छ । सुरक्षाकर्मीको टोली राति नै घटनास्थल पुगेर स्थानीयसँगै उद्धारमा खटिएको थियो । जिल्ला प्रहरीका डीएसपी दीपकबहादुर केसीका अनुसार मृतक रणबहादुरको एकतले दुईवटा घर, अन्नपात, भाँडाकुँडासहित १३ खसीबाख्रासमेत बगाएको हो । अन्य दुई घरको कुखुरा फार्म, गोठलगायत पूर्णरूपमा क्षति भएको छ । पहिरोले विस्थापित भएका दुई परिवारलाई तत्काल राहत उपलब्ध गराउन सदरमुकामबाट रेडक्रसको टोली पुगेको छ । पहिरोका कारण करिब ५० घरधुरी जोखिममा रहेको चम्पादेवी८ का वडाध्यक्ष खड्ग बरालले बताए । जोखिममा रहेकामध्ये करिब १५ घरधुरीलाई शुक्रबार नै अस्थायी रूपमा कल्पेश्वर माध्यमिक विद्यालयमा सार्ने काम भएको उनले बताए । उनले भने, तत्काल पहिरोको जोखिममा रहेका १५ घर सार्ने काम भइसकेको छ । निरन्तर पानी पर्यो भने पहिरो जाने सम्भावना अझै छ ।"
ड्रागन बोट रेसको उल्लास,"(पोखरा)क दशकदेखि पोखराको रिट्ठेपानीमा व्यावसायिक खेती गर्दै आएका चिनियाँ नागरिक स्याङ साओ ख्वालाई आफ्ना देशका नागरिकको स्वागतसत्कारमा भ्याइनभ्याई छ । फेवातालमा शुक्रबार सुरु भएको चिनियाँ पर्व ड्रागन बोट फेस्टिभल मा सहभागी हुन आएका चिनियाँ पाहुनालाई उनी नेपाल बुझाउँछन् । नेपालीलाई पनि दुई हजार वर्ष पुरानो चाडबारे बताउँछन् । स्पष्ट नेपाली बोल्ने उनी आफू बसेको सहरमा पहिलोपल्ट बोट फेस्टिभल मनाउन पाउँदा मक्ख छन् ।चिनियाँ दूतावास, नेपाल पर्यटन बोर्ड र पोखरा महानगरपालिकाको संयुक्त आयोजनामा दक्षिण एसियामै पहिलोपल्ट नेपालचाइना फ्रेन्डसिप ड्रागन बोट रेस फेस्टिभल सुरु भएको हो । फेस्टिभलमा आठ टोली डुंगा दौड प्रतियोगितामा भाग लिएका छन् । पाँच सय र दुई सय मिटरको दूरीमा भएको डुंगा दौडमा ४ चिनियाँ र ४ नेपाली टिम सहभागी छन् । प्रतियोगितामा सिचुवान ड्रागन बोट टिम, युवान ड्रागन बोट टिम, एसजी ड्रागन्स, सिंगापुर, चाइनानेपाल फ्रेन्डसिप ड्रागन बोट टिम पोखरा, नारा ड्रागन बोट टिम नेपाल, एनआरसीए बोट टिम नेपाल, फेवा लेक ड्रागन बोट टिम र पोखरा मेट्रोपोलिटिन ड्रागन बोट टिमले मैत्रीपूर्ण प्रतिस्पर्धा गरे । पाँच सय मिटरतर्फ विजेताले ५ लाख, उपविजेताले ३ लाख र तेस्रो स्थान हासिल गर्नेले २ लाख रुपैयाँ पाउनेछन् । २ सय मिटर दौडतर्फ विजेताले ३ लाख, उपविजेताले २ लाख र तेस्रोले १ लाख रुपैयाँ पाउनेछन् । विजेताको छिनोफानो भने शनिबार हुनेछ ।ड्रागनजस्तै देखिने गरी बनाइएको लामो, साँघुरो डुंगाको अगाडि बसेर एक जनाले ड्रम बजाउँछन् । ड्रमको तालमा १० जनाले डुंगा खियाउँछन् । पुछारमा बस्ने एक जनाले डुंगाको दिशा मिलाउँछन् । सहभागीले आफ्नो डुंगालाई छोटो समयमा अन्तिम रेखासम्म पुर्याउने प्रयास गर्छन् । यसले साझेदारी, शारीरिक तन्दुरुस्ती, सांस्कृतिक आदानप्रदान र सामुदायिक संलग्नतालाई महत्त्व दिन्छ, स्याङले भने । यो प्रतियोगिता ५० भन्दा बढी देशमा आयोजना भइसकेको छ । एसियाली खेलकुद र ओलम्पिकमा पनि प्रवेश गरिसकेको छ । महोत्सवलाई चिनियाँ भाषामा डुआनवु जी भनिने स्याङले जनाए । यो चीनका चार महत्त्वपूर्ण परम्परागत चाडमध्ये एक हो । संस्कृति, पर्यटन तथा नागरिक उड्डयनमन्त्री सुदन किराती र नेपालका लागि चिनियाँ राजदूत छन् सोङले महोत्सव उद्घाटन गरे । प्रतियोगितामा पुरस्कारमा ३० लाख रुपैयाँ खर्च हुनेछ । फेस्टिभलका लागि चीनबाटै आठ वटा विशेष डुंगा पोखरा ल्याइएको थियो । दूतावासको खर्चमा चीनको छेङ्दुबाट सिचुवान एयरलाइन्सको चार्टर्ड उडानबाट बुधबार ६० जना खेलाडीसहितको चिनियाँ टोली पोखरा विमानस्थल ओर्लिएको थियो । चीनले यस प्रकारको डुंगा दौड उत्सव ५० भन्दा बढी देश तथा क्षेत्रमा आयोजना गर्दै आएको छ । यस वर्षदेखि हरेक वर्ष ड्रागन बोट रेस फेस्टिभल पोखरामा हुने पोखरा पर्यटन परिषद्का अध्यक्ष पोमनारायण श्रेष्ठले जनाए ।"
अव्यावहारिक कर नीतिले लगानी घटाउँछ,"काठमाडौं (कास) पुँजी वृद्धिका लागि नियामकीय निकायको निर्देशनबमोजिम जारी भएको एफपीओ, मर्जर तथा एक्विजिसनमा विगतदेखिको कारोबार आकर्षित हुने गरी कर लगाउने प्रावधान अव्यावहारिक भएको सरोकारवालाले बताएका छन् । बजेटमार्फत ल्याइएको यस्तो नीतिले लगानीकर्तालाई निरुत्साहित गर्ने काम गरिरहेको उनीहरूको भनाइ छ । सरकारले यस्तो निर्णय नसच्याए व्यवसायलाई पुँजीआकार वृद्धि तथा विस्तारमा हतोत्साहित गर्ने र वैदेशिक लगानीसमेत निरुत्साहित गर्ने उनीहरूले जनाए । नेपाल उद्योग परिसंघ (सीएनआई) को २० औं वार्षिक साधारणसभामा शुक्रबार परिसंघ अध्यक्ष विष्णुकुमार अग्रवालले यही विषयमा आफ्ना धारणा राखे । आर्थिक वर्ष ०८०८१ को बजेटमार्फत लगाइएको करको दर नसच्याए स्वदेशी उद्योग धराशायी हुने र स्वदेशीवैदेशिक लगानी निरुत्साहित हुने अग्रवालको भनाइ छ । वनस्पति घिउतेलको कच्चा पदार्थ र तयारी वस्तुमा लाग्ने भन्सार दर फरक नहुँदा २५ अर्ब रुपैयाँभन्दा बढी लगानी रहेका करिब तीन दर्जन दाल उद्योगसमेत धराशायी बन्न सक्ने उनले बताए । वनस्पति घिउतेलको कच्चा पदार्थ आयातमा १ प्रतिशत भन्सार लाग्दै आएकामा हाल १० प्रतिशत भन्सार बनाइएको छ, उनले भने, यसलाई तत्काल सच्याई १ प्रतिशत कायम गर्नुपर्छ । कोभिड महामारीको असरबाट पर्यटन उद्योग तंग्रिन लागेका अवस्थामा पर्यटन व्यवसायीको मनोबल उच्च गराउनुपर्नेमा हवाई टिकटमा भ्याट र पाँचतारे होटल तथा रिसोर्टमा विलासिता शुल्क लगाइएको उनले बताए । ०४८४९ सालतिर सुरु भएको पहिलो चरणको सुधारले निजी क्षेत्रको लगानी विस्तार गराउँदा सामाजिक, आर्थिक विकासमा महत्त्वपूर्ण उपलब्धि हासिल भएको छ । कतिपय उद्योगी व्यवसायीले पारदर्शी हिसाब राख्न हिचकिचावट गरेको अर्थमन्त्री प्रकाशशरण महतको भनाइ छ । एकाउन्टिङ सिस्टममा जान जुन हिचकिचावट छ, समस्या त्यहाँनिर देख्छु, उनले भने, कतिपय व्यवसायी मकहाँ आएर बरु अर्को ट्याक्स लगाइदिन, भ्याट नलगाइदिन भन्ने गरेका छन् । बजेटमा करको दायरा विस्तार गर्ने विषय उठाइएको तर कर नबढाइएको उनको दाबी छ । भ्याट छुट सूची हरेक वर्ष बढ्दै गएकामा आफूले त्यो क्रम रोकेको उनले बताए । खाने तेलको कच्चा पदार्थ आयात गर्दा थप कर लगाएको नभई बीचमा दिइएको भन्सार सहुलियतलाई निरन्तरता नदिइएको उनको भनाइ छ । पर्यटन, कृषि सूचना प्रविधि र हाइड्रोपावरलाई विशेष जोड दिन सक्यौं भने अर्थतन्त्रमा राहत पुग्छ, उनले भने । कार्यक्रममा प्रधानमन्त्री पुष्पकमल दाहालले नेपालको विकास मोडलबारे गम्भीर समीक्षा गर्नुपर्ने बेला आएको बताए । नेपालले आर्थिक विकासको मोडेल र योजना निर्माणको प्रक्रिया दशकौंदेखि एउटै अपनाउँदै आएको छ, त्यो सफल भयोभएन भनेर गम्भीर समीक्षा गर्ने बेला आउँदै छ, उनले भने, सामान्य सुधार होइन, अब र्याडिकल सुधार गर्नुपर्ने भएको छ । गुणात्मक सुधारतिर लागेनौं भने अहिले भोगिरहेको समस्या समाधान हुन नसक्ने उनको भनाइ छ । परिसंघका पूर्वअध्यक्ष विनोद चौधरीले पनि दोस्रो चरणको सुधार गर्ने बेला आएको जनाए ।"
"'मधेशलाई यथेष्ट बजेट, कर्णालीलाई विशेष व्यवस्था","सबै सवारीसाधनलाई एकै पटक र अहिले नै विद्युतीय सवारीसाधनमा रूपान्तरण गर्न प्राविधिक रूपमा सम्भव छैन ७१ हजार मेट्रिक टन मल विभिन्न बिक्री डिपोहरूमा मौज्दात छ, धान रोप्ने सिजनमा विगतको जस्तो मल अभाव हुने छैनआन्तरिक खपतभन्दा बढी उत्पादन भएको विद्युत् निर्यात गरेर मुलुकको आर्थिक विकासमा योगदान पुर्याउने लक्ष्य छ"
'फाइनल जस्तै खेल,"अञ्जन कीर्तिमान नजिकनेपालले भारतको सामना गर्दाका एक प्रमुख खेलाडी अञ्जन विष्ट रहनेछन् । अझ नेपालले सबैभन्दा विश्वास गर्ने खेलाडी भन्नु नै उनी नै हुन् । कुवेतविरुद्ध उनले गरेको गोल १२ औं रह्यो । उनी नेपालका लागि सर्वाधिक गोल गर्ने खेलाडी सूचीमा दोस्रो स्थानमा छन् । उनले भन्दा बढी गोल दुई खेलाडीमा हरि खड्का र नीराजन रायमाझी छन् । उनीहरू दुवैले समान १३ गोल गरेका छन् । नेपालले यसपल्टको साफ च्याम्पियनसिपमा दुई खेल खेल्न बाँकी छ । सम्भावना छ अञ्जनले यिनै दुई खेलमा १३ गोलको उपलब्धि चुम्न सक्नेछन् । अझ त्यो भन्दा बढी पनि । यही कारणका लागि अञ्जन राम्रो खेल्न प्रेरित हुनेछन् । नेपालको सबै खाले सम्भावना जीवन्त राख्न अञ्जनले अब्बल दर्जाको प्रदर्शन गर्नु आवश्यक रहनेछ । प्रशिक्षक एनिस मान्छन्, यसका लागि अञ्जन सक्षम पनि छन् ।"
दुवैलाई जित्नैपर्ने दबाब,"(काठमाडौं)नेदरल्यान्ड्सविरुद्ध विश्वकप छनोट क्रिकेटमा खेल्दा नेपालले एउटा तथ्य राम्रोसँग बुझेको छ, विजय हात पारेमा सुपर सिक्स प्रवेश लगभग निश्चित । समूह चरणमा शनिबार आफ्नो अन्तिम खेल खेल्दा नेपाली टोली यहि परिस्थितिअनुसार खेल्ने पक्का छ । जिम्बावेमा भइरहेको प्रतियोगितामा नेपाल र नेदरल्यान्ड्स दुवैले ११ खेलमा विजय हात पारेका छन् । नेदरल्यान्ड्सले थप एक खेल खेल्न बाँकी छ । नेदरल्यान्ड्स र वेस्ट इन्डिज तथा घरेलु टोली जिम्बावे र अमेरिकाबीच सोमबारको खेलपछि समूह ए को खेल टुंगिने छ । तर, त्यसअगाडि नै नेपाल र नेदरल्यान्ड्सबीचको खेलबाट सुपर सिक्समा पुग्ने एक टोलीको लगभग तय हुनेछ । जसले यो खेल जित्छ त्यही नै अर्को चरणमा पुग्नेछ । नेदरल्यान्ड्सको हकमा नेपाललाई पराजित गरेमा टोलीको सुपर सिक्स यात्रा पक्का नै हुनेछ भने नेपालको हकमा जित पाए पनि नेदरल्यान्ड्स र वेस्ट इन्डिजबीचको अन्तिम खेलको नतिजा कुर्नुपर्नेछ । पहिलो खेलमा जिम्बावेसँग पराजित भए पनि अमेरिकासँग खेलमा विजय हात पारेपछि नेदरल्यान्ड्स राम्रो रनरेटका आधारमा नेपाललाई पछाडि पार्दै समूह ए को तेस्रो स्थानमा उक्लिएको थियो । पहिलो दुवै खेलमा विजय हात पार्दै वेस्ट इन्डिज र जिम्बावे शीर्ष दुईमा छन् । नेपाल पनि पहिलो खेलमा जिम्बावेसँग नै पराजित भएको थियो । त्यसपछि अमेरिकामाथि विजय हात पारेको नेपाल अघिल्लो खेलमा वेस्ट इन्डिजसँग १ सय १ रनले पराजित भएको हो । जिम्बावेविरुद्ध ३१५६ को स्कोर बनाए पनि नेदरल्यान्ड्स पराजित भएको थियो । इंग्लिस काउन्टी क्रिकेटसँगको प्रतिबद्धताका कारण फ्रेड क्लासेन, पाल भान मिकेरेन, कोलिन अकरमन र ब्रान्डन ग्लोभर नेदरल्यान्ड्स टोलीमा छैनन् । गत वर्ष नेदरल्यान्ड्सले ट्वान्टी२० विश्वकपमा दक्षिण अफ्रिकालाई पराजित गर्दा यी खेलाडी डच टोलीका पहिलो पाँच बलर थिए । अर्का दुई अनुभवी सिमर शेन स्नाटर र टिम भान डेर गुगटेनलाई पनि काउन्टी टोलीले जिम्बावे जान रोकेको छ । उनीहरूको अनुपस्थितिमा पनि नेदरल्यान्ड्सले अघिल्लो खेलमा अमेरिकालाई २११८ को स्थितिमा रोकेको थियो । कप्तान स्कट एड्वार्डसले अविजित ६७ रन बनाउँदै नेदरल्यान्ड्सलाई जित दिलाएका थिए । जिम्बावे पुग्नुअघि नेदरल्यान्ड्स र नेपाल दुवै दक्षिण अफ्रिकामा प्रशिक्षणका लागि पुगेका थिए । त्यहाँ खेलिएको अभ्यास खेलमा नेदरल्यान्ड्सले नेपाललाई ५ विकेटले पराजित गरेको थियो । तर, नेपालले जिम्बावेमा विश्वकप छनोटमा उच्च प्रदर्शन गर्दै आएको छ । जिम्बावेसँग २ सय ९० रन बनाएको नेपालले अमेरिकालाई दोस्रो खेलमा २ सय ७ रनमा अलआउट गरेको थियो । वेस्ट इन्डिजविरुद्धको अघिल्लो खेलमा ३ सय ४० रनको विजय लक्ष्य पछ्याउनेक्रममा नेपालले २ सय ३८ रन जोडेको थियो । नेपालले सन् २०१८ मा जिम्बावेमै भएको पछिल्लो विश्वकप छनोटबाट एकदिवसीय अन्तर्राष्ट्रिय मान्यता पाएको थियो । आफ्नो पहिलो एकदिवसीय अन्तर्राष्ट्रिय खेल्न नेपाललाई नेदरल्यान्ड्सले नै दुई खेलको शृंखलाका लागि निम्तो गरेको थियो । त्यसक्रममा एमस्ट्रार्डममा नेदरल्यान्ड्सविरुद्ध सन् २०१८ को अगस्ट १ मा खेल्दै नेपालले एकदिवसीय अन्तर्राष्ट्रिय यात्रा सुरु गरेको थियो । तर, नतिजा नेपालको विपक्षमा ५५ रनले आएको थियो । अर्को खेलमा पारस खड्काले सानदार अलराउन्ड प्रदर्शन गरेपछि नेपालले नेदरल्यान्ड्समाथि १ विकेटको विजय हात पार्दै शृंखला ११ को बराबरीमा टुंग्याएको थियो । त्यसमा नेपालका वर्तमान कप्तान रोहित पौडेलले डेब्यु गरेका थिए ।"
प्रशिक्षणलाई गल्फ टोली भारततिर,"काठमाडौं (कास) १९ औं एसियाली खेलकुदको तयारीका लागि नेपाली गल्फ टोली शनिबार भारत जाने भएको छ । एसियाली खेलकुद सेप्टेम्बर २३ देखि अक्टोबर ८ सम्म चीनको हाङझाउमा हुँदै छ । तयारीका लागि नेपाली टोली वैदेशिक प्रशिक्षणमा जान लागेको हो ।खेलाडीमा पुरुषतर्फ शुक्रबहादुर राई, सुवास तामाङ, सद्भाव आचार्य र युवराज भुजेल तथा महिलातर्फ कश्मिरा शाह र सुष्मा सिग्देल छन् । एमेच्योर खेलाडीद्वय सुवास र सद्भावबाट उच्च अपेक्षा गरिएको छ । सुवास विश्व एमेच्योर वरीयतामा १४० औं र एसियामा २० औं स्थानमा छन् । उनी विश्व एमेच्योर वरीयतामा ६ सय २४ औं स्थानमा र जुनियर वरीयतामा शीर्ष १० भित्र छन् । एसियाली खेलकुदमा पहिलो पटक व्यावसायिक खेलाडी राख्ने प्रावधान गरिएको छ । नेपाली टोलीको प्रशिक्षकमा दीपक आचार्य छन् । नेपाली टोलीले बेंगलुरुको कोलहारमा तरुण देसाई गल्फ एकेडेमीमा रहेर प्रशिक्षण गर्नेछन् । हाल जर्मनीको ड्रेस्सडेनमा प्रशिक्षणरत शुक्र एक महिनापछि बेंगलुरु पुग्नेछन् । यहीक्रममा सुवास र सद्भावले जुलाई १५ देखि १९ सम्म सिंगापुर एमेच्योर ओपनमा प्रतिस्पर्धा गर्नेछन् । उनीहरू फर्किएर पुनः बेंगलुरु जानेछन् । नेपाली टोली सेप्टेम्बर २० सम्म बेंगलुरुमै बसेर प्रशिक्षण गर्ने कार्यक्रम रहेको प्रशिक्षक एवं नेपाल गल्फ संघका सदस्य दीपक आचार्यले जनाए ।राष्ट्रिय खेलकुद परिषद् (राखेप) का सदस्यसचिव टंकलाल घिसिङले शुक्रबार नेपाली टोलीको बिदाइ गरे । उनले यसपालि एसियाडमा गल्फबाट पदक आस गरिएको बताए ।गल्फ संघका अध्यक्ष टासी घलेले भारतका तरुण देसाईलाई एसियाली खेलकुदसम्म विदेशी प्रशिक्षकको रूपमा राख्न राखेपसँग स्वीकृति मागिएको बताए । नेपाली खेलाडी देसाईकै एकेडेमीमा प्रशिक्षण लिन भारत जान लागेका हुन् ।"
दीपक र सिर्जनालाई एनओसी अवार्ड,"काठमाडौं (कास) धावक दीपक अधिकारी र पारा तेक्वान्दो खेलाडीकी सिर्जना घिसिङले एनओसी अवार्ड २०२३ मा उत्कृष्ट खेलाडी बनेका छन् ।ओलम्पिक दिवस (जुन २३) को अवसरमा राजधानीमा शुक्रबार आयोजित समारोहमा नौ विधामा एनओसी अवार्ड प्रदान गरिएको थियो । त्यसमा एसियाली क्रसकन्ट्री दौडमा स्वर्ण पदक जितेका दीपकले पुरुषतर्फ र विभिन्न अन्तर्राष्ट्रिय पारा तेक्वान्दो प्रतियोगिता पदक जितेकी सिर्जनाले महिलातर्फ अवार्ड जितेका थिए । १३ औं सागका कांस्य विजेता दीपकले नवौं राष्ट्रिय खेलकुदमा १० हजार मिटरमा स्वर्ण जितेका थिए । वर्ल्ड पारा तेक्वान्दो ग्राँपि फाइनल जी १० प्रतियोगिता स्वर्ण जितेकी सिर्जनाले बहराइनमा भएको एसियाली पारा युथ र इरानमा चौथो डब्लुटी प्रेसिडेन्ट कप एसियन रिजनमा रजत जितेकी थिइन् ।उनका प्रशिक्षक कविराज नेगीले उत्कृष्ट प्रशिक्षकको अवार्ड थापे । राष्ट्रिय पारा तेक्वान्दो टिमलाई प्रशिक्षण दिँदै आएका नेगीले थुप्रै पदक दिलाएका छन् । महिलातर्फ टेनिसकी रेणुदेवी कोन्डा उत्कृष्ट प्रशिक्षक भइन् । संघतर्फ उत्कृष्ट संघको अवार्ड बक्सिङले प्राप्त गर्यो । पछिल्लो समय बक्सिङको सक्रियता बढ्दो छ । मिडियातर्फ चार जनाले एनओसी अवार्ड पाएका छन् । गोरखापत्रका प्रजित शाक्यले छापा, शिलापत्रका सरोज तामाङले मल्टिमिडिया, प्रज्वल शाक्यले भिजुअल मिडिया र सुनीता डंगोलले स्पोर्ट्स फोटोपत्रकारको अवार्ड प्राप्त गरेका छन् । सबै अवार्ड विजेताले ५० हजार रुपैयाँ पाएका छन् । ओलम्पियन रघुराज वन्तको नेतृत्वमा रामकृष्ण महर्जन, सुधा सेन, सिंहबहादुर श्रेष्ठ, रिता राई, सुजिता श्रेष्ठ, निरञ्जन राजवंशी, इन्दिरा निरौला र हरिहर श्रेष्ठको जज प्यानलले अवार्ड विजेताको चयन गरेको थियो ।नेपाल ओलम्पिक कमिटीले गत वर्षदेखि यो अवार्ड प्रदान गर्दै आएको हो । एनओसीले ओलम्पिक दिवसका अवसरमा शुक्रबारै विविध कार्यक्रम गरेको थियो । कार्यक्रममा बक्सिङ, फेन्सिङ, तेक्वान्दो, उसु, जुडो र करातेका खेलाडीले प्रदर्शनी खेल प्रस्तुत गरे भने विभिन्न विद्यालयका विद्यार्थीहरूले आकर्षक नृत्य प्रस्तुत गरे। सो अवसरमा नेपालबाट विभिन्न संस्करणको ओलम्पिकमा सहभागिता जनाएका ओलम्पियनलाई सम्मान गरिएको थियो ।"
नेवारी स्वादको नशा,"बेलायतको रियालिटी कुकरी सेरिज बीबीसी मस्टरसेफ प्रतियोगिताको सन् २०२० संस्करणको सेमिफाइनलमा नेपाली सेफ सन्तोष साहले यस्तो परिकार पस्किए, जसको जादुले उनलाई अन्तिम छ (फाइनलिस्ट) पुग्नबाट रोक्न सकेन । चकलेट, काजु र खोर्सानी भरेर तयार गरिएको योमरीले जसै सेलेब्रिटीले सेफ एर्न्ड्यु वोङको जिब्रो चुम्यो उनको वाह र यम्मी सँगै साहले फाइनलिस्ट को सिट सुरक्षित गरे ।संसारमा प्रचलित हरेक परिकार र स्वाद चाखेका निर्णायकमाथि अब के नयाँ स्वादको जादु चलाउने भन्नेबारे सोच्दासोच्दै सेफ साह मौलिक नेवारी परिकारको जुक्तिमा पुगेका थिए । लोकप्रिय नेवारी परिकार योमरीलाई उनले अलि ट्वीस्ट दिँदै निर्णायकको मन जिते । काठमाडौं खाल्टोको लोकप्रिय योमरी सात समुद्र पार पनि उसैगरी हिट् भयो ।नेवारी परम्पराको महत्त्वपूर्ण अवयव हो पाककला अनि परिकार । संसारका ठूला सहरका भव्य बुकस्टोरमा ग्यास्ट्रोनोमी (पाककला वा पाकशैली) निम्ति अलग्गै खण्ड हुन्छ, जहाँ संसारभरका प्रचलित पाक परम्पराका अनगिन्ती पुस्तक उपलब्ध हुन्छन् । तर, त्यहाँ नेपालका राष्ट्रिय वा जातिगत परिकारका पुस्तक सायदै भेटिन्छन् । यसै अभावलाई सम्बोधन गर्न हिजोआज नेपाली लेखकसमेत पाककलाका पुस्तक प्रकाशनमा अग्रसर देखिएका छन् । यसैको एउटा ज्वलन्त उदाहरण हो, नेवारी परिकारको पारम्परिक महत्त्व, यसको पकवान विधि (रेसिपी) र पौस्टिक महत्त्व समेटेर प्रकाशित पुस्तक नेवा नशा । रमाइलो चाहिँ, यस सचित्र पुस्तकका लेखक कुनै सेलिब्रिटी सेफ वा कुकरी सो का प्रस्तोता नभएर पेसाले चिकित्सक हुन्, स्त्रीरोग विशेषज्ञ डाक्टर सुमनराज ताम्राकार ।नेवा नशा का पानाहरू पल्टाउँदै गर्दा ताम्राकारले पकवानबारेको ज्ञान विरासतमै प्राप्त गरेको अनुभूति हुन्छ । नेवारी परिकारलाई फगत खाद्यसामग्रीका रूपमा लिन सकिँदैन । किनकि, प्रत्येक परिकार संस्कारसँग जोडिएकाले यसको सांस्कृतिक विशिष्टता छ । नेवारी संस्कृतिको जन्मदेखि मृत्युसम्मका सबै संस्कारमा पकवान अनिवार्य हुन्छ । खासखास चाडपर्व, उत्सव र जात्राहरूमा खासखास परिकार तयार गरिन्छन्, जसलाई उल्लासपूर्वक सामूहिक भोजन गरिन्छ ।संस्कार र परिकार अन्योन्याश्रित रहेकै कारण ताम्राकार परिकारको रेसिपी मा सीमित नरहेर त्यसको उत्पत्ति र सांस्कृतिक अर्थउपर विवेचना गर्छन् । उदाहरणका लागि, नेवारी लोकप्रिय परिकार समेबजी जति सुस्वादु छ, यसको यसको सांस्कृतिक अर्थ उति नै सुरुचिपूर्ण छ । हिजोआजको प्लाटर अर्थात् मिश्रित एवं बहुपरिकार समेबजी पञ्चतत्त्वको प्रतीक हो । ताम्राकार लेख्छन्, स्याबजी आकाशतत्त्व, कालो भटमास वायुतत्त्व, अदुवा जलतत्त्व, छोयला पृथ्वीतत्त्व र रक्सी तेजतत्त्वको गुण मानिन्छ । समेबजीलाई समग्रमा भैरव र अष्ट मातृकाका रूपमा पुजिन्छ ।नेवारी खानाको अर्को विशेषता यसको सम्पूर्ण चक्र अर्थात्, फुल कोर्स हो । पश्चिमा खानामा भनिने एपेटाइजर, मेनकोर्स र डेजर्ट नेवारी खानामा पनि लागू हुन्छ । सँगसँगै अयला (रक्सी) र थों (जाँड) ले खानालाई मादक अनि गरिष्ट गराउँछ । मानिसको पाचन प्रणाली र वातावरणसँग सम्बन्धित हुनु नेवारी परिकारको अर्को विशेषता हो । किनकि, परिकार मानिसको उपभोगमा सीमित नरहेर वातावरणीय सन्तुलनसँग समेत सम्बन्धित रहन्छ । जनैपूर्णिमाका दिन कृषकहरू धानबालीमा लाग्ने किराफट्यांग्रा खाइदिने भ्यागुतोलाई कृतज्ञतास्वरूप ब्या जानकेगु (चामल अक्षता) ले पुज्छन् भने शिथिको दिन घरबस्तीका इनार, कुवा सरसफाइ गर्दै भोजभतेर गर्छन् ।त्यसैगरी नेपालका चाडपर्वहरू नेपाल संवत्को चन्द्रमास पात्रो अनुसार मनाइँदै आएको तथ्यउपर जोड दिँदै लेखक पात्रो बमोजिमका चाडपर्व र तिनका विशेष व्यञ्जनको फेहरिस्त पस्किन्छन् । धान्य पूर्णिमाको प्रसिद्ध योमरी अनि भक्तपुरको प्रसिद्ध जुजु धौदेखि थोरैले मात्रै चाखेको वा सुनेको न्याखुना (राँगाको मासु र सिध्रा माछाको परिकार), फकंसना (कर्कलाको डाँठको अचार) को पकवान विधि (रेसिपी) पकवानमा रुचि हुनेका लागि अत्यन्तै पक्कै पनि उपयोगी देखिन्छ । यसैगरी लेखकले रक्सी उत्पादन विधि मात्र नभएर यसको मात्रा र असरबारे चर्चा गरेका छन् ।ताम्राकारले नेवारी खाद्यवस्तुमा मौजुद पोषण तत्त्वहरूको डायटेसियन ले झैं सूची नै तयार गरेका छन्, जुन गरिष्ट खानपिनका पारखी र क्यालोरी कन्सियस दुवैका लागि निकै उपयोगी हुन सक्छ । अझ पोषणको फेहरिस्तले मात्र ताम्राकारलाई चित्त नबुझेको हुन सक्छ, उनले यौनबर्धक छ नेवारी परिकार भन्दै कुन परिकारले यौन तथा प्रजननक्रियामा कस्तो असर पार्छ भनेर अलग्गै सूची तयार गरेका छन् । यी अतिरिक्त लेखकले परिकारका कच्चा पदार्थहरू मरमसला र तरकारीका रोग निवारण शक्तिबारे पनि प्रकाश पारेका छन् ।आफूले विरासतमा पाएको सुस्वादु परिकारमार्फत तिनको पारम्परिक पृष्ठभूमि, सांस्कृतिक महत्ता र गुणकारी पोषणउपर आधिकारिक जानकारी पस्कँदै सुमनराज ताम्राकारले नेवा नशा मार्फत साँच्चै स्वादको जादु चलाएका छन् ।"
'अनुवाद दोस्रो दर्जाको नागरिकझैं छ,"विशेषतः हिन्दी भाषासाहित्यका सामाग्री नेपाली अनुवादमा ल्याएर अलग नाम बनाएका श्याम प्रधानले पछिल्लो पटक स्वतन्त्र भारतका प्रथम राष्ट्रपति डा राजेन्द्र प्रसादको आत्मकथा प्रकाशनमा ल्याएका छन् । यसअघि अनुवादमै प्रेमचन्दका उत्कृष्ट कथा, देवदास (शरत्चन्द्र चट्टोपाध्यायको उपन्यास), हिनामिना (प्रेमचन्दको उपन्यास गबन) प्रकाशनमा ल्याइसकेका प्रधानको अर्को अनुवाद कुलवधू (रवीन्द्रनाथ टैगोर) प्रकाशोन्मुख छ ।नेपालमा धेरैजसो साहित्यिक कृतिहरू अंग्रेजीबाट नेपालीमा अनुवाद भएका छन् । तपाईं हिन्दीबाट नेपाली अनुवाद गर्न लागिपर्नुभएको छ । यस्तो भिन्न लगाव किन ? मेरो बाल्यकाल र अध्यनकालसमेत भारत, कलकत्तामा बितेको थियो । त्यसकारण पनि हिन्दीमा अलिक पकड थियो नै । पछि कामका क्रममा साझा प्रकाशनमा लामो समयसम्बद्ध रहँदा पुस्तकपत्रिकामा रुचि बढेकाले र साहित्यमा पनि हिन्दीनेपाली वा नेपालीहिन्दी अनूदित सामग्री खोज्ने रुचि बढेपछि आफैं अनुवादमा लागेको हुँ । पहिले साहित्यिक कृतिहरूको अनुवाद थियो, अहिले एक राजनेताकेन्द्रित आत्मकथा अनुवादमा आएको रहेछ । भारतीय राजनेता राजेन्द्र प्रसादमा तपाईंले त्यस्तो के आकर्षण भेट्नुभयो ?मैले विद्यालयकालमै नेता राजेन्द्र प्रसादको जीवनी पढेको थिएँ, उहाँको सादगी जीवनबाट मजस्ता धेरै विद्यार्थी प्रभावित रहेको मैले पाएको थिएँ । त्यसबेलाको बिहार, चम्पारनको सामाजिक र राजनीतिक चेतमा जोडिएर एउटा साधारण व्यक्ति राजेन्द्र प्रसादले राष्ट्रिय मानचित्रमा राख्न सकेको स्थान अलौकिक थियो, अनुकरणीय थियो । राष्ट्रको सर्वोच्च पद राष्ट्रपति भएर सफल कार्यकाल बिताउने यी पात्रलाई प्रेरणा र जातीय, धार्मिक, वर्गीय सद्भावको सेतुका रूपमा चिनाउनुपर्छ भनेर यो अनुवादमा लागेको थिएँ । २०७२ सालदेखि यसको अनुवाद सुरु गरेको थिएँ । राजेन्द्र प्रसादको नेपालसित लिंकचाहिँ के छ यो किताबमा ?नेपालसित लिंकभन्दा पनि नेता राजेन्द्र प्रसादको समर्पण र त्यागको यो कथा हाम्रा लागिसमेत अनुकरणीय छ । धन, वैभव, मानसम्मान र आत्मकुण्ठालाई पहिचान बनाउने धेरैका निम्ति राजेन्द्र प्रसाद धरातलमा उभिएका पढ्नैपर्ने र बुझ्नैपर्ने नेता भन्ने लागेरै यो अनुवाद गरेको हुँ । राजेन्द्र प्रसाद कहीं पनि कपोलकल्पित छैनन्, दैनिकीका कुराहरू सहज रूपमा संस्मरणमा उत्रिएका छन् । नसोचेको राजनीतिक क्षितिजमा उदाएको गणतन्त्रको कथा भारतमा जस्तै नेपालमा पनि मिल्दो छ, उस्तै लाग्छ । अंग्रेजबाट खोसेर ल्याएको शासन र गणतन्त्रको पद्धतिलाई केकसरी राजनीतिक, सामाजिक पद्धतिमा घुलमिल गराउन सकियो भन्ने कथानक यो पुस्तकमा छ । एउटा औसतको पारिवारिक स्थितिबाट उठेर पछि इंग्ल्यान्डमा ब्यारिस्टर पढ्न गएका क्षणको कुतूहललाग्दो क्षण तथा त्योबेला भारतीय महिलाहरूको अवस्थाबारे यसमा राम्रो चित्रण गरिएको छ । स्वतन्त्रताको मैदानमा केकस्तो अवस्थाबाट गुज्रनुपर्यो अथवा जवाहरलाल, मोतीलाल, बल्लभभाइ, सुभाषचन्द्रदेखि महात्मा गान्धीसम्मको सामाजिकराजनीतिक धरातल राजेन्द्र प्रसादको यो आत्मकथामा पढ्न सकिन्छ । पढ्दै जाँदा भारतका सम्पूर्ण स्वतन्त्रता सेनानीहरूसँगको सहकार्यको वृत्तान्त आफैंमा रोचक पनि लाग्छ । तपाईंले पहिले पनि अनुवादका काम गर्नुभएको छ । पाठक र बिक्रीका आधारमा कस्तो अनुभव गर्नुभयो ?प्रेमचन्दका उत्कृष्ट कथा तेस्रो संस्करणसम्म निस्कियो, चौथो प्रकाशोन्मुख छ । २०७० सालमा साझा प्रकाशनबाट प्रकाशित हिनामिना (गबन) अहिले बजारमा पाइँदैन । नेपाल प्रज्ञा प्रतिष्ठानबाट प्रकाशित देवदास को संस्करण पनि अब केही प्रति मात्रै होला । नेपालमा अनुवाद साहित्यको स्थिति के छ ? त्यसमा पनि हिन्दीबाट नेपाली वा नेपालीबाट हिन्दीको अवस्था कस्तो छ ? यसरी सामान्यीकरण गरेर भन्न त मुस्किल छ । अनुवाद भन्नेबित्तिकै धेरैले दोस्रो दर्जाको नागरिक झैं ठान्छन्, अपहेलित र सुनुवाइबेगरको । तर, हिन्दीनेपाली दोहोरो पाठकको रुचि र मागमा हुनुपर्छ । भर्खरै भारतीय लेखक छुदेन काविमोको फातसुङ उपन्यास नेपालीबाट हिन्दीमा आएको छ, नम्रता चतुर्बेदीले कहानी मिट्टी की नाममा अनुवादमा ल्याएको यो किताबले स्याबासी पाएको छ । केही वर्षअघि सिक्किमका आरसी गिरीले गरेको झमक घिमिरेको जीवन काँडा कि फूल को अनुवाद जीवन काँटा या फूल पनि दिल्लीबाट नेसनल बुक ट्रस्टले छापेको थियो । यसरी संख्यात्मक रूपमा थोरतिनो भए पनि भाषासाहित्य आदानप्रदान र वाङ्मय समृद्धि (स्तरोन्नति) का हिसाबमा यो आफैंमा ठूलो उपलब्धि हो ।"
सिमानाको हुलिया,यस्तै कालो कैमरा नेघरीघरी हमार चक्कर काटिराख्छफोटो खिचिराख्छआयु घट्छ भन्छन्हमार आयु काा लग्छ साहेब ?बेच्छ हो ?
मनाङ जाने पुरानो बाटो,"जहाँसुकै होस्, सामान्यतया बाटो खुलेपछि त्यसले अरू धेरैथोक खोलिदिन्छ । तर, बाटोले सबै विषय खुल्ने मात्र होइन, खुलिरहेका धेरै कुरा बन्द पनि गरिदिँदो रहेछ । सायद बाटो भन्नु नै यही हो । हामीलाई बाटोको राजनीति राम्रै थाहा छ, बाटोको अर्थनीति पनि बुझेका छौँ । सायद बाटोको संस्कृतिचाहिँ बिर्सेका छौँ ।प्रसंग ७३ वर्षे सोनाम ग्याल्जेन लामाबाट सुरु गरौं, जो काठमाडौंबाट मनाङ जाने एउटै मात्र बाटोमा पर्ने दानाक्यूमा बस्छन् । दानाक्यूको खास अर्थ ताना क्युँ हो । गुरुङ भाषामा यसको अर्थ हुन्छ घाँस उम्रेको फाँट । अहिले दानाक्यूमा फाँट त देख्न सकिन्छ, तर घाँस भने पाउन सकिन्न । किनभने दानाक्यू अहिले बदलिइसकेको छ । दानाक्यूमा यो बदलाव ल्याउने माध्यम पनि उही हो, मनाङ जिल्लाको एक्लो बाटो !ग्याल्जेनले जीवनमा कहिल्यै सोचेका समेत थिएनन्, नेपाल बाट मनाङ जोड्ने कुनै बाटो पनि यो युगमा बन्नेछ । बाटो बन्ने कुरो त उनले पनि धेरै अघिदेखि सुन्दै आएका थिए । लागेको थियो, यहाँ पनि बाटो त बन्छ होला, तर हिँड्ने अवसरचाहिँ मुस्किलले पनातिले पाउँलान् कि ! तर, नसोचेको भइदियो । डुम्रेबाट लमजुङको बेसीसहर बाटो खुल्यो । त्यसको दुई दशक जति पछि बेसीसहरबाट मनाङी सदरमुकाम चामे हुँदै मनाङ भ्यालीसम्मै बाटो पुग्यो । मनाङमा गाडी गुड्ने एक मात्र बाटो यही हो । बाटोको अवस्था हेर्ने हो भने त्यसलाई बाटो त भन्न सकिन्छ होला, तर सडक भन्नचाहिँ नमिल्ला । तथापि मनाङका लागि भने यो जिल्लाकै लाइफ लाइन हो । यो बाटो आएपछि चाहने हो भने अहिले एकै दिनमा काठमाडौंमनाङ आउजाउ गर्न सकिन्छ । ग्याल्जेन सम्झन्छन्, आफू २० वर्ष छँदाको युवावय । २० वर्षे उमेरमा उनी पहिलो पटक काठमाडौं आएका थिए । त्यतिबेला मनाङ मात्रै होइन, लमजुङमा समेत कुनै बाटो बनिसकेको थिएन । मनाङदेखि काठमाडौं पुग्न करिब आठ दिन लाग्थ्यो । उनी आठ दिन हिँडेर काठमाडौं आइपुगेका थिए । काठमाडौं आउन दानाक्यूबाट पहिले तारुघाट पुग्नुपर्यो । त्यसपछि त्यो पनि नाघेर आरुघाट पुग्नुपर्यो । आरुघाटबाट तीन दिन हिँडेपछि रसुवाको त्रिशूली बजार । त्रिशूली बजारदेखि काठमाडौंसम्म मालवाहक ट्रकहरू आउजाउ गरिरहेका हुन्थे । खाली सिट मिलेछ भने त्यही ट्रकमा बसेर काठमाडौं पुगिन्थ्यो । हुन त मनाङबाट काठमाडौं पुग्ने एउटा अर्को बाटो पनि थियो । मनाङबाट हिँडेर पोखरा पुग्ने । अनि पोखराबाट विमान चढेर काठमाडौं झर्ने । ग्याल्जेनचाहिँ त्रिशूलीको बाटो हुँदै काठमाडौं पुगेका थिए । त्यसरी जाँदा उनको पिठ्युँमा एउटा भारी पनि थियो, जसमा राखिएको थियो खाना पकाउने भाँडो र केही खानेकुरा । मनाङेहरू काठमाडौं पुगे पनि त्यहाँ उनीहरूको कुनै काम भने थिएन । ग्याल्जेन मूलतः धर्म कमाउन काठमाडौं आएका थिए । मनाङवासीहरू काठमाडौंको स्वयम्भू र बौद्धनाथको दर्शन गर्न पाए जीवनै सार्थक भएको मान्छन् । त्यतिबेलाको स्वयम्भू र बौद्धनाथ नै मनाङवासीको मक्का र मदिना थियो । काठमाडौं पुग्न हप्तौं हिँड्नपर्थ्यो, तर बाटोमा पसल कहीं भेटिँदैनथ्यो । एकदुई ठाउँमा पसल भेटिइहाले पनि त्यहाँ चियाबाहेक अर्थोक पाइँदैनथ्यो । बाटोमा आफैं पकाउँदै, खाँदै हिँड्नुपर्थ्यो । ग्याल्जेनलाई सम्झना भएसम्म उनी काठमाडौं आउँदा यहाँ एक कप चिया गिलासको १० पैसा थियो । अरू सामानको भाउ थाहा भएन किनभने काठमाडौंमा किनेर खानुपर्ने कुरै थिएन । धर्मशालामा बस्ने, आफैं पकाएर खाने । १५ दिन जति यसरी नै काठमाडौं बसेपछि त्यही बाटो भएर फर्कने । यसरी सम्पन्न हुन्थ्यो काठमाडौंतीर्थयात्रा ।तर, बाटो पुगेपछि काठमाडौंको यस्तो यात्रा पूरै कथामा बदलियो । त्यो २०६९ सालको कुरा हो । चामेमा पहिलो जिप आइपुगेको थियो । पूरै गाउँ उल्टेर गाडी पूजा गरेको थियो । ग्याल्जेन सम्झन्छन् ओहो, मनाङमा गाडी ! मलाई त सपना देखिरहेजस्तो लागेको थियो । मनाङ पुग्ने यो बाटो त्यति लामो पनि होइन । लमजुङको बेसीसहरदेखि मनाङको सदरमुकाम चामेसम्म जम्मा ९६ किलोमिटर । त्यहाँबाट मनाङ भ्यालीसम्म ३० किलोमिटर । त्यसलाई बाटो पनि के भन्नु, ढुंगाको चाङ मिलाएर राखिएको ट्र्याक भन्नुपर्ला । अंग्रेजीमा अफरोड भनेरै लेखिएको छ । पूरा कच्ची नै छ । बाटो बनेको दस वर्षभन्दा बढी भइसक्यो, अहिलेसम्म पाकेको छैन । तर, कच्ची सडकमै बेसीसहरदेखि चामेसम्म फोर ह्विलर बोलेरो चल्छ, प्रतिव्यक्ति रु २५०० भाडा । बोलेरो चलाउने चालक जम्मै २२२३ वर्ष उमेर समूहकै मात्र छन् । बाटो यस्तो छ कि उनीहरू त्यहाँ सीपले भन्दा पनि आँटले गाडी चलाउँछन् । घरमा बालबच्चा भएका चालकहरू त्यस्तो आँट गर्न सक्लान्जस्तो लाग्दैन । मर्स्याङ्दी किनारैकिनार खोलिएको यो बाटोमा कति गाडीको पाता खुस्किन्छ, कतिको स्टेरिङ भाँचिन्छ त्यो अब सामान्य भइसक्यो । गाडी बिग्रियो कि बेसीसहरमा फोन गरेर मिस्त्री बोलाउनुपर्छ । बाटोमा कति ठाउँ यस्ता खण्डहरू आउँछन्, जहाँ गाडी चलिरहन्छ, तर यात्रुको श्वास रोकिएलाझैं हुन्छ । नेपालमा पहाड उक्लिने बाटो छ, तराई झर्ने बाटो पनि छ । तर, यात्रुलाई हिमालपारिको गन्तव्य पुर्याउने बाटो भने यही एउटा मात्रै छ । नेपालमा मनाङ र मुस्ताङलाई हिमालपारिको देश भनिन्छ । मनाङको यो बाटोले हिमाली भूभाग उक्लिँदै यात्रुलाई ३५०० मिटरको उचाइसम्म पुर्याइदिन्छ ।यो बाटो बनाउन बेस्कन दुःख झेलिएको थियो । बाटो खोल्न डोजर चाहिन्छ । तर, डोजर लैजाने बाटो थिएन । त्यसैले डोजर हेलिकप्टरले उठाएर त्यहाँ पुर्याइएको थियो । पहाड फुटाउन जिलेटिन नपाएर निकै वर्ष काम रोकियो । आखिर नेपाली सेना नै मैदानमा उत्रेर निर्माण पूरा गर्नुपर्यो । यो बाटो बनाउँदा तीन सैनिक जवानलगायत नौ सर्वसाधारणसमेत गरी १२ जनाको ज्यान गएको रहेछ । बाटो निर्माणमा ज्यान गुमाएका मान्छेहरूको नाम त्यही बाटोको एउटा ढुंगामा टाँसिएको छ शिलापत्र बनाएर । मनाङ पुग्ने यो बाटो खोलिएसँगै जिल्लामा पर्यटन व्यवसायको बाँधै खोलेजस्तो भयो । बेसीसहरको बाटो नखुलिन्जेल पर्यटकहरू डुम्रेदेखि हिँडेरै मनाङ जान्थे । त्यो करिब एक महिनाको प्याकेज हुन्थ्यो । बेसीसहरसम्म बाटो पुगेपछि मनाङ यात्राको मुख्य नाका नै बेसीसहर हुन थाल्यो । पर्यटकहरू बेसीसहरसम्म गाडीमा जाने र त्यहाँबाट मनाङसम्म पैदलयात्रामा निस्कने गर्थे । अहिले मनाङसम्मै गाडी पुग्ने भएकोले एक साताको प्याकेज बनाएर पर्यटकहरू आउन थालेका छन् । यसले मनाङलाई पूरै पर्यटकीय जिल्ला बनाइदिएको छ । होटलहरू प्रशस्त खुल्न थालेका छन् । अहिले मनाङवासीको मुख्य व्यवसाय नै होटल भइसकेको छ । यहाँको सबैजसो घरमा अहिले होटल सञ्चालनमा छ । मनाङकै स्थानीय होटल व्यवसायी छिरिङ गुरुङका अनुसार, अहिले मनाङमा होटल नभएको घर १० प्रतिशत जति मात्रै होला । छिरिङ आफैं पनि पहिले काठमाडौंको रणमुक्तेश्वरस्थित आरबी कम्प्लेक्समा गार्मेन्ट पसल चलाउँथे । मनाङमा पर्यटनको बाढी पसेपछि उनी काठमाडौंको पसल बेचेर आफ्नै जन्मथलोमा होटल चलाउन आएका थिए । गुरुङ समुदायको बाहुल्य भएको यो ठाउँमा गुरुङबाहेक अन्य समुदायले जग्गा किनबेच गर्न पाउँदैनन् । त्यसैले होटल सञ्चालकहरू जम्मै गुरुङ नै छन् । यहाँ हुने कुनै पनि निकायको निर्वाचनमा जित्ने पनि गुरुङ नै हुन्छन्, हार्ने पनि गुरुङ नै । गुरुङ समुदायको एकल पकड भएकाले जिल्लाको कला, संस्कृति र रहनसहनले अझै आफ्नो मौलिकता कायम गरिरहेको देखिन्छ । तथापि पर्यटन व्यवसायले स्थानीय मौलिकपनमाथि गर्ने स्वाभाविक प्रहारबाट भने मनाङ पनि क्रमशः प्रभावित हुँदै जान थालेको छ । पर्यटक धेरै आउन थालेकाले उनीहरू गुरुङ खाना होइन मनाङका गुरुङहरू नै पर्यटकको खाना खान थालिसकेका छन् । गाडी चल्न थालेपछि अहिले मनाङमा ती जम्मै परिकार पाइन थालेका छन्, जो काठमाडौंको गल्ली गल्लीका भट्टी पसलहरूमा पाइन्छ । मनाङमा सर्वाधिक पाइने जन्तु त चौरी हो । तर, अर्डर गर्यो भने यहाँ राँगाको छोय्ला पनि पाइन्छ । कोक, फान्टा, चाउचाउ, चिप्सजस्ता जंक फुड मनाङका जम्मै रेस्टुरेन्टमा पाइन्छ । जम्मै खानेकुरा काठमाडौंबाट आउने भएपछि मनाङका रैथाने परिकारहरू मनाङबाटै हराउन थालेका छन् । अहिले मनाङमा कृषि गर्ने मान्छे पाउन गाह्रो भइसकेको छ । खेत भएका मानिसहरू पनि खेतमा काम गराउन गोरखाबाट कामदार झिकाउँछन् । मनाङको खास उत्पादन स्याउ, आलु, फापर आदि हो । आलु बालीका लागि गोडमेल हातैले गर्नुपर्ने हुन्छ । किनभने माटोमा ढुंगा धेरै हुने भएकाले ट्याक्टरले खेत खन्न मिल्दैन । त्यसमाथि फलेको आलु बजारतिर पठाउने हो भने पनि ढुवानी भाडाले प्रतिस्पर्धा गर्न सक्दैन । मनाङदेखि बेसीसहरसम्म पुर्याउन गाडीमा प्रतिकिलो आलुको रु १५ भाडा दिनुपर्छ । काठमाडौं ल्याउन अर्को रु ५ थप्नुपर्छ । किलोको २० रुपैयाँ त भाडा नै लाग्ने भयो । अनि बेच्ने कतिमा ? फापर पनि यहाँको मुख्य बाली हो । त्यसैले बेच्ने हो भने बाहिरै लैजानुपर्छ । त्यसले पनि भाडाका कारण प्रतिस्पर्धा गर्न सक्दैन । कृषिका सवालमा मनाङमा एउटा अनौठो चलन रहेछ । यहाँका स्थानियले बुद्ध धर्म मान्छन्, त्यसैले बालीमा कीरा लागे पनि औषधि छरेर मार्ने चलन रहेनछ । आफ्नो बालीमा लागेको कीरा मार्नुलाई पनि यहाँ हिंसा मानिँदोरहेछ । त्यसैले पोहोर साल कीरा लागेर सबैको फापर बिग्रेको थियो । त्यति हुँदा पनि कीरा मार्ने औषधि भने कसैले छर्केन । महिलाहरूको समूह बनाएर कृषि उत्पादनमा लागिरहेकी स्थानीय महिला स्वयंसेविका मेङ्खु गुरुङका अनुसार, बालीमा कसैले औषधि राख्न लागेको थाहा पाए ठूलाहरूले रोकिहाल्छन् । उनका अनुसार, मनाङको फापर घरेलु प्रयोगका लागि मात्रै हो । कसैलाई अलि बढी फापर चाहिए ऊ मनाङकै फापर किनेर खान सक्दैन । त्योभन्दा बरु काठमाडौंदेखि गाडीमा आएको फापर नै सस्तो हुन्छ । मनाङ स्याउ उत्पादनको लागि बरु सबैभन्दा उपयुक्त ठाउँ हो, देशकै सबैभन्दा सानो जिल्ला भए पनि देशको सबैभन्दा ठूलो स्याउ फार्म भने यहीं छ । मनाङको भ्राताङमा खोलिएको फार्म हाउस नेपालकै सबैभन्दा ठूलो स्याउ उत्पादन गर्ने कम्पनी हो । यो फार्म हाउसले वार्षिक चार लाख किलो स्याउ उत्पादन गर्छ । फार्म हाउस ठूलो त छँदैछ, यहाँ घुम्न पनि ४०० रुपैयाँको टिकट काट्नुपर्छ । बाटो आएपछि यहाँको स्याउ बजार पुर्याउन सजिलो भएको छ । मनाङ हिमाली क्षेत्र भएकाले यहाँ सामान बोकाउन पहिलेपहिले झोपा (चौंरी) प्रयोग हुन्थ्यो । बीचमा खच्चडको प्रयोग हुन थालेपछि चौंरी हरायो । चौंरीभन्दा खच्चड सस्तो पर्ने र पाल्न पनि सजिलो हुने भएकाले भारी बोकाउन खच्चड प्रयोग थालिएको थियो । बाटो खुलेर गाडी चल्न थालेपछि खच्चडको प्रयोग पनि बन्द भयो । पहिले पहिले बाटो हिँड्दा खच्चडको घाँटीमा झुन्ड्याइएको घन्टी टिन्टिन् टिन्टिन् बजिरहेको सुन्न पाइन्थ्यो । अहिले त्यस्तो आवाज आकलझुकल मात्रै सुन्न पाइन्छ । दानाक्यूका सोनाम ग्याल्जेनसँग पनि आठ वटा घोडा थियो । ट्रेकिङमा जाने पर्यटकलाई घोडा चढाउनुपर्थ्यो । गाडी आएपछि घोडाहरू बेरोजगार भए । ग्याल्जेनले आफ्नै भाइहरूलाई प्रतिघोडा १५१६ हजारमा बेचे । अलि हिँड्न सक्ने घोडाको मूल्य अहिले २ देखि ३ लाख रुपैयाँसम्म पर्छ । मान्छेले चौंरी र खच्चड पाल्न बन्द गरेपछि खर्कहरूमा बनाइएका ठूल्ठूला गोठहरू पनि अहिले बेकाम भएका छन् । अहिले मनाङको मुख्य गाउँभन्दा अलि पर पाखो खर्कमा बनाइएका त्यस्ता पचासौं गोठ अलपत्र फालिएका भेटिन्छन् । पहिले पहिले साउन, भदौतिर बाली पाकेका बेला बस्तुभाउले बाली खाइदेला भनेर तिनीलाई खर्कतिरको गोठमा राख्ने गरिन्थ्यो । अहिले मनाङमा न चौंरी, खच्चडजस्ता बस्तु छन्, न तिनीहरूबाट बचाउनुपर्ने खेतै छ । धेरै वर्षदेखि प्रयोग नगरी त्यागिएका खर्कहरू हेर्दै उराठलाग्दा छन् । हिमालको सुनसान भिरालोमा ती गोठहरू बनाउन कति मिहिनेत र समय लाग्यो होला । तर, त्याग्न एक निमेष पनि लागेन । मनाङ दुर्गम हिमाली जिल्ला हो, स्थानीयवासी लगायत पर्यटकलाई आउजाउमा सहज होस् भनेर यहाँ एउटा विमानस्थल पनि बनाइएको थियो । मनाङको हुम्दे भन्नेमा बनाइएको उक्त विमानस्थलको नामै हुम्दे विमानस्थल राखिएको थियो । मनाङमा बाटो आएपछि चौरी र खच्चडको प्रयोग मात्र होइन, यो विमानस्थलको प्रयोगसमेत बन्द छ । विसं २०३७ फागुनदेखि सञ्चालनमा आएको यो विमानस्थल २०६९ साल अर्थात् यो बाटो आरम्भ भएको वर्षदेखि नै बन्द भएको छ । ३३५३ मिटरको उचाइमा बनाइएको यो विमानस्थल नेपालको सबैभन्दा उच्चस्थानमा रहेको विमानस्थल हो, विश्वकै उच्चस्थानमा रहेका विमानस्थलमध्ये पनि एक मानिएको छ यसलाई । सगरमाथाको फेदमा बनाइएको लुक्ला विमानस्थलको उचाइ २८४५ मिटर मात्रै हो । यो कीर्तिमानी हुम्दे विमानस्थलमा पहिले दैनिक एक उडान हुने गर्थ्यो । पछि त्यो घटेर साताको एक उडान हुन थाल्यो । अहिले त्यो पनि बन्द भएकाले दुई जना सुरक्षाकर्मी राखेर विमानस्थलमा ताला लगाइएको छ । विमानस्थलको टावरमा राखिएको मौसम जाँच्ने मेसिनले भने अझै काम गरिरहेकै छ । अहिले विमानस्थलको काम त्यो मेसिन प्रयोग गरी मनाङको मौसम फोरकास्ट गर्नुमै सीमित छ । व्यवसायी छिरिङ भन्छन्, एयरपोर्ट भएर के गर्नु । एक त मुख्य गाउँभन्दा निकै टाढा छ । अर्को, मौसमले गर्दा उडान कहिल्यै निश्चित हुँदैन । मानिसलाई विमान पर्खिरहनुभन्दा गाडीमा हुइँकिनु नै सजिलो भएको छ । गाडी गुड्ने एउटा बाटोले विमान उड्ने एयरपोर्टै बन्द गरायो । के यो बाटोको शक्ति होइन ? हिउँदे याममा मनाङमा बस्न सकिँदैन । पूरै क्षेत्र हिउँले ढाकेर भयंकरै चिसो हुन्छ । चिसो बढेपछि मनाङवासीहरू तल झर्न थाल्छन् । अहिले अंग्रेजी संवत्को नयाँ वर्षसम्मै पर्यटक आउने भएकाले न्यु इएर सम्म मनाङीहरू उतै बस्छन् । त्यसलगत्तै होटलहरू बन्द हुन्छन् र तलतिर झर्न थाल्छन् । पहिलेपहिले त मनाङबाट झरेर उनीहरू बस्ने हुम्देतिरै हो । अझै तल झरे लमजुङको बेसीसहरसम्म हो, तर बाटो खुलेपछि उनीहरू सिधै काठमाडौं झर्न थालेका छन् । हिउँदमा अधिकांश मनाङवासी अहिले तल झर्ने भनेकै काठमाडौं हो । आजभोलि काठमाडौंमा लगभग सबै मनाङीको घर छ । जसको घर छैन उसले कोठा भाडामा लिएको छन् । हिउँदभरी उनीहरू काठमाडौं आएर बस्छन् । मनाङीहरू धर्ममा कति आस्थावान् हुन्छन् भने काठमाडौं रहुन्जेल कहिले स्वयम्भू, कहिले बौद्ध त कहिले नमोबुद्ध पुगेर पूजापाठ गरिरहेका हुन्छन् । पूजापाठ गर्दागर्दै उनीहरूको हिउँद बित्छ । जाडो घटेपछि एकएक गरी फेरि मनाङतिरै फर्किन्छन् । एउटा बाटोले उनीहरूको रहनसहनमा ल्याइदिएको परिवर्तन हो यो ।बाटो खुलेसँगै पर्यटक बढ्न थालेपछि बाटो छेउछाउमा सानासाना बस्तीहरू पनि बढ्न थालेको छ । पूर्वपश्चिम राजमार्ग बनेपछि तराईका विभिन्न स्थानमा नयाँनयाँ नगरहरू बनेका थिए, ठीक त्यसैगरी मनाङको यो सानो बाटोले पनि ठाउँ ठाउँमा नयाँनयाँ बस्तीहरू बनाइदिएको छ । जस्तो बाटोले नछोएको ठाउँमा बस्ने स्थानीयहरू हुम्दे आए । भ्राकाका स्थानीयवासी भुम्जे आए । बाटोकै बीचमा पिसाङ थपियो । कुनै बेला जंगल भएका ठाउँहरू पनि अहिले पर्यटक बस्ने होटल र रेस्टुरेन्टले भरिन थालेका छन् ।निःसन्देह मनाङ नेपालकै सुन्दर र रमणीय पर्यटन गन्तव्य हो । पर्यटकहरू मनाङ घुम्दा पैदलै तिलिचो ताल जान्छन् र उतैबाट थोराङ ला हुँदै मुस्ताङ जान्छन् । मुस्ताङ पुगेपछि त्यहाँबाट गाडी चढेर पोखरा पुग्छन् । यति घुमेपछि अन्नपूर्ण ट्रेकमा पर्ने यो क्षेत्रको गन्तव्य समाप्त हुन्छ । सिजनका बेला दैनिक औसत सय जना पर्यटक मनाङ पुगेका हुन्छन् ।मनाङमा विभिन्न गाउँ छन् । प्रमुखचाहिँ मनाङ गाउँ हो । अहिले गाडी मनाङ गाउँसम्म पुग्छ । तर, गाउँभित्र गाडी छिर्न दिँइदैन । त्यसपछिको यात्रा पैदलै गर्नुपर्छ । तर, बाटो आएपछि मनाङ गाउँमा पर्यटक बढे पनि स्थानीयवासी घट्दै गएका छन् । पहिले हप्तौं लगाएर पुग्नुपर्ने ठाउँ अहिले एकै दिनमा पुग्न सकिने भएकाले मनाङवासीहरू मनाङ छोड्दै कोही काठमाडौं, कोही पोखरा त कोही विदेश सेटल हुँदै छन् । वास्तवमा मनाङमा विकास ल्याउन बाटो खोलिएको थियो । तर, मनाङवासीले बाटोलाई विकास ल्याउन होइन, आफू बाहिर जान बढी प्रयोग गरे । मनाङवासी बाहिर जानुको अर्थ हो बिस्तारै मनाङ आफैँ बाहिरिनु । बाटोको सही उपयोग हुन सकेन भने त्यही बाटो हुँदै मनाङमा अरू नगर पस्ने खतरा प्रबल हुन्छ । बाटो मनाङ पुग्न हो, मनाङ स्वयम्लाई बाहिर पुर्याउन होइन ।"
'बडीबिल्डर को शुभविवाह प्रकरण,"थाहा का रूपचन्द्र विष्टको २४ औं स्मृति दिवसको पूर्वसन्ध्यामा म उनकै स्मृतिहरूमा पसिरहेको छु । कस्ता थिए रुपचन्द्र ? के सोच्थे उनी ? ती दिनतिर पसिहेरे म देख्छु उनको एक सग्लोबडीबिल्डर अनुहार । विष्टको चर्चा गर्नुअघि म थोरै नीजि कुरा गर्छु है त !वास्तवमा म सार्वजनिक रूपमा बोल्ने, लेख्ने गर्दिनथेँ । उबेला बोल्ने, लेख्ने विषयमा हाम्रा बाबुले सहयोग गर्थे । उनैले लेखिदिएका लेखन हुबहु कण्ठ गरेर म काम फत्ते गर्थेँ । बाबुको निधनपश्चात् त्यो जिम्मेवारी दिदी पारिजातको काँधमा पर्यो । लेख्न, बोल्न दिदीकै कारण मलाई सजिलो हुन्थ्यो । कतिसम्म भने पारिजात जीवित छँदा विद्यालयमा प्रधानाध्यापिकाको हैसियतमा मैले बेलाबखत बोल्नुपर्ने मन्तव्यसमेत लेखेर राखिदिन्थिन् । दिदीको निधनपश्चात् उनको स्मृतिग्रन्थ प्रकाशन गर्ने निधो भयो । सधैँ साथै रहेकी बहिनीको नाताले मेरो पनि एउटा लेख आह्वान गरियो । अबका सारथि भए निर्मल लामा । उनको उत्प्रेरणा र सहयोगमा दिदीको निधनपश्चात् लेखनको काम चलाएँ । उनकै हौसलामा सकी नसकी लेखेँ । दिदीमाथिको मेरो लेख पढेर महेश मास्केले एक दिन भने, कलम त चल्दो रहेछ नि दिदी, लेखे हुन्थ्यो नि ।खै, के लेख्ने ? कुन विषयमा लेख्ने ?पारिजातलाई भेट्न आउने साहित्यकारहरूबाटै सुरु गर्नुस् ।मेरो घैंटोमा घाम लाग्यो । दिदीसँग नजिक रहेका विशिष्ट व्यक्ति र साहित्यकारका किताबमाथि लेख्ने मेरो हैसियत होइन । तर, उनीहरूलाई मैले कसरी चिनेँ, दिदीसँग कस्ता कस्ता कुरा हुन्थे, त्योबारे केही थाहा छ, सम्झना पनि छ । यसबारे त केही लेख्न सक्छु जस्तो लाग्यो र दुईचार जनाबारे कलम चलाएँ । यसरी केही व्यक्ति सम्झना आउनुको पनि विशेष कारण हुने रहेछ । यहाँ त्यस्तै एक व्यक्तिको सम्झना कोट्याउँछु । उनलाई सम्झनुको कारण हो हुरीबतासको मौसम । अहिले हुरीबतासकै मौसम छ । यही मौसमले मेरो मन भरङ्ग बनाउँछ । किनभने हाम्रो घर वननजिकै छ । ठूलो हुरी चल्दा बडेमानका रूखका हाँगाहरू हाम्रो घरको आँगनमा खस्थे । कहिलेकाहीँ त सग्लो रूखै ढलेर सिंगो आँगनमा ढसमस्स पल्टिन आइपुग्थ्यो । यसरी एक पटक रूखको निकै ठूलो हाँगा आँगनमा खसेको थियो । जोड लगाउँदा पनि कसैले तान्न त के, हल्लाउनसम्म सकेन । संंयोगवश हाम्रो घरमा रूपचन्द्र विष्ट टुप्लुक्क आइपुगे । थाहा दर्शनका प्रवर्तक विष्ट पारिजात दिदीलाई भेट्न आएका थिए । हामीले हल्लाउन समेत नसकेको ठूलो हाँगा पन्छाउन उनी अघि सरे । उनी एक्लैले हाँगा तानेर ल्याए । उनको शारीरिक शक्ति देखेर हामी कायल भयौंँ । अहिले हुरी चल्दा विगतको त्यही घटना ताजा भएर आयो । र, दिदीसँग जोडिएका विष्टको प्रसंगबारे केही लेख्न पनि मन लाग्यो ।खाइलाग्दो ज्यान मात्रै भनेर पुग्दैन, उनको शरीर हेर्दा बडीबिल्डरजस्तो लाग्थ्यो । शारीरिक गठन र सुन्दर रूपको धनी थिए विष्ट । सेतो सुट र रातो टाईमा अति आकर्षक देखिन्थे । पछि पो अधिकांश गरिब जनताले जस्तै झुत्रेझाम्रे लुगा लगाउन थाले । पारिजात दिदीको शिरीषको फूल छापिए पश्चात् उनी पुतलीसडकको हाम्रो डेरामा आएका थिए । उनले त्यो उपन्यासको एकएक हरफलाई लिएर दिदीसँग बहस गरेको मेरो सम्झना गहिरिएर बसेकै छ । त्यसबखत पनि उनी त्यही सेतो सुट र रातो टाईमा आएका थिए ।पञ्चायतकालमा उनी मात्रै यस्ता सांसद थिए, जसको विरोधी आवाज संसद्मा घन्किन्थ्यो । त्यसताका सोझो विरोधको गुन्जाइस कम थियो । तत्कालीन संसद्मा प्रधानमन्त्रीद्वारा आविष्कार गरिएको भक्तिपूर्वक भन्ने शब्दको माहोल थियो । त्यसैले विष्ट विरोधको स्वर परिस्थितिलाई मध्यनजरमा राख्दै मेटाफोरिक शैलीमा व्यङ्गात्मक ढंगले व्यक्त गर्थे । केके भयो संसद्मा, को को बोले र उनीहरूका प्रस्तुति कस्ता हुन्थे, प्रायःजसो सुनाइरहन्थे ।विष्टको शुभविवाह प्रकरण पनि रोचक छ । सो विवाहबारे एक परिचित कमरेड यसरी बयान गर्थे, विवाहमा एक कप चियाको पनि प्रबन्ध थिएन, प्रबन्ध थियो त केवल एक जोडदार भाषणको । साँच्चैको प्रगतिशील विवाह रहेछ भनेर दिदी र मैले अनुमान लगायौँ ।यसरी विवाह गरेका विष्ट थाहा दर्शनको प्रतिपादनपश्चात् पनि समय निकालेर पारिजात दिदीलाई भेट्न आउँथे । दिदीको सिरानमाथि खुला पर्खालमा सबैले देख्नेगरी उनले सेतो चकले सुन्दर अक्षरमा लेखेका थिए, थाहा । यस्तै उनले सिद्धार्थ वनस्थली विद्यालयमा पनि लेखिदिएका थिए रे, विद्यालयका तत्कालीन प्रधानाध्यापक लक्ष्मण राजवंशीले नै भनेका । राजवंशीलाई उनले मण्डले भएको आरोपसमेत लगाएका थिए रे ! थाहा दर्शन अँगालेपश्चात् उनको बोली र व्यवहारमा अलि परिवर्तन भएझैं हामीलाई भान भयो । एक भेटमा उनले दिदी र मलाई तँ सम्बोधन गरे । हामीलाई उनको यस्तो व्यवहार पटक्कै मन परेन । तर, उनको आफ्नै भाषाशैली थियो, जसले मन पगाल्थ्यो । अमानव, कमानव, नमानव भन्ने विषयमा विश्लेषणले भरिएको उनको धारावाहिक भाषणअघि हाम्रो विरोध बिलाएर जान्थ्यो । विष्टको अन्तिम घडीको स्मरणले मन खिन्न हुन्छ । साथीहरूबाट प्राप्त समाचारअनुसार, उनको निधन दुःखद रूपमा भएको थियो । यसो भनौँ, उनले चाहेरै मृत्युवरण गरेका थिए । उनी औषधि सेवन गर्नसमेत मान्दैनथे रे । यदि यो तथ्य साँचो हो भने सायद यो पृथ्वी अथवा यो समाज उनलाई साँघुरो भयो । सायद उनको दर्शन मनन गरिदिने मानिसहरूको खडेरी भयो । सायद उनी समयभन्दा चाँडै जन्मिए यस धरतीमा ।उनी हेटौंडावासीका एक चहेतु जननेता थिए । नेपालको वाम आन्दोलनका एक जुझारु धरोहर थिए । सुनेकी छु, रूपचन्द्रको सालिक उनकै कर्मथलोमा अनावरण भइसकेको छ । जीवन रहे एक पटक दर्शन गर्ने उत्कट इच्छा छ ।"
