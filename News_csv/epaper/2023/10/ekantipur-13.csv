शीर्षक,विवरण
इजरायलबाट २५३ नेपाली विद्यार्थीको हवाई उद्धार,"(काठमाडौं) इजरायलमा रहेका २ सय ५३ नेपाली विद्यार्थीको हवाई उद्धार गरिएको छ । विद्यार्थी लिन सरकारले परराष्ट्रमन्त्री एनपी साउदलाई नेपाल वायु सेवा निगमको वाइडबडी विमानसहित बिहीबार बिहान पठाएको थियो । आरए २२९२३५३ को विमान बिहान ४ बजे त्रिभुवन विमानस्थलबाट उडेको थियो ।इजरायलको तेल अभिभस्थित बेन गुरियन अन्तर्राष्ट्रिय विमानस्थलबाट विमान स्थानीय समयअनुसार २ बजेर ३२ मिनेट (नेपाली समय साँझ ५ बजेर १७ मिनेट) मा उडेको थियो । कार्गो र इन्धनका लागि साँझ करिब ८ बजे दुबई ल्यान्ड गरेको विमान राति ११ बजे काठमाडौंका लागि प्रस्थान गरेको थियो । तेलअभिभस्थित नेपाली दूतावासका अनुसार इजरायलमा रहेका विद्यार्थीलाई उद्धार गरी ल्याइएको हो । उद्धार गरिएका मध्ये कृषि विश्वविद्यालयका १ सय १९, त्रिभुवन विश्वविद्यालयका ९७ र सुदूरपश्चिम विश्वविद्यालयका ३५ जना विद्यार्थी छन् । सुदूरपश्चिमबाट गएका ४९ विद्यार्थीमध्ये १० जनाले हमासको आक्रमणमा परी ज्यान गुमाएका छन् । विपिन जोशी अझै बेपत्ता छन् भने आक्रमणमा परी घाइते भएका प्रवीण डाँगी, विधान सेजुवाल र हिमाञ्चल कट्टेलको इजरायलमै उपचार भइरहेको छ । बर्दियाका लुइस रिजालले कठिन अवस्थामा निरन्तर प्रत्यक्षअप्रत्यक्ष सहयोग, हौसला र आत्मविश्वास प्रदान गर्ने इजरायलीवासी नेपाली, सरकार र दूतावासप्रति आभार व्यक्त गरे । हामीलाई साथीहरूले आफ्नो जीवनदान गरेर सकुशल नेपाल पठाउनुभयो । इजरायलमा भएका घाइतेलाई साथ दिन र बेपत्ता साथीको खोजी गरिदिन आग्रह छ, उनले भने । स्वदेश फर्किर्एका विपिन सुवेदीले पनि विपिन जोशीको खोजीको हो । स्वदेश पठाउनका लागि नेपाली दूतावासले विद्यार्थीलाई बिहीबार बिहान २ बजेदेखि नै विमानस्थलमा ल्याउन थालेको थियो । हामी बुधबार राति नै रामत नेगेभबाट हिँडेका थियौं । नेगेभबाट आउन दुई घण्टाजति लाग्यो, नितिन भण्डारीले भने, विमानस्थलमा १२ घण्टा विमानको प्रतीक्षामा बस्यौं । इजरायलका लागि नेपाली राजदूत कान्ता रिजालले विश्वविद्यालयसँग समन्वय गरी विद्यार्थीहरूको चाहनाअनुसार स्वदेश पठाइएको बताइन् । पहिलो प्राथमिकता विद्यार्थीलाई दिइएको छ, अब कामदारलाई पठाइनेछ, उनले भनिन् । इजरायलमा ४ हजार ५ सय नेपाली कामदार छन् ।"
अतिक्रमित नेपाली भूमिमा मोदीको भ्रमण,"(दार्चुला) भारतीय प्रधानमन्त्री नरेन्द्र मोदीले अतिक्रमित नेपाली भूमि लिपुलेककालापानी क्षेत्रमा कूटनीतिक अभ्यासविपरीत भ्रमण गरेका छन् । भारतद्वारा अतिक्रमित दार्चुलाको व्यास गाउँपालिका१ स्थित कुटी, नावी, गुञ्जी क्षेत्रमा बिहीबार मोदी र उत्तराखण्डका मुख्यमन्त्री पुष्करसिंह धामीले भ्रमण गरेका हुन् । हेलिकोप्टरबाट बिहानै कुटीको जोलिङकाङ हेलिप्याडमा उत्रिएका मोदीले त्यहाँस्थित पार्वतीकुण्डमा पूजापाठ र कैलाश मानसरोवरको दूरदर्शन गरेका थिए । हेलिकोप्टरबाट साढे ८ बजे नेपाली भूमि कुटीस्थित जोलिङकाङ उत्रिएका उनले त्यहीँबाट मानसरोवरको दर्शन गरेका हुन् । भारतबाट अतिक्रमित अर्को बस्ती गुञ्जीमा उनले स्थानीयसँग छलफल गरेका थिए भने कुटी, नावी, गुञ्जीका साथै भारतका रोङकाङ, नपलच्यु, गर्ब्याङ गाउँका बासिन्दासँग भेटघाट गरे । नेपाल र भारतका ६ वटै बस्तीका केही व्यक्तिसँग छुट्टै छलफल पनि गरेका थिए । छलफलमा करिब ३० जना सहभागी गराइएको एक स्थानीयले बताए । मोदीले कालापानीलगायत व्यास क्षेत्रमा तैनाथ भारतीय सेना, इन्डोतिब्बत बोर्डर पुलिस, सशस्त्र सीमा बलका अधिकारीसँग छलफल गरेका थिए । भारतको अल्मोडास्थित जागेश्वर धाममा पूजा गरेर पिथौरागढमा आयोजना गरिएको जनसभालाई सम्बोधन गरेका थिए । प्रधानमन्त्री मोदीसँग उत्तराखण्डका मुख्यमन्त्री पुष्करसिंह धामी पनि कालापानी क्षेत्र पुगेका छन् । अतिक्रमित नेपाली भूमिमा भारतीय प्रधानमन्त्री आउँदा नेपालीलाई आधिकारिक जानकारी नभएको दार्चुलाकी प्रमुख जिल्ला अधिकारी किरण जोशीले बताइन् । यसअघि पनि भारतले कर्मचारी र नेताहरूको भ्रमणबारे जानकारी नदिने गरेको उनले बताइन् । भारतीय प्रधानमन्त्री आउने कुरा पनि हामीले हाम्रो आन्तरिक सुरक्षा संयन्त्रबाट थाहा पाइएको हो । त्यसबाहेक अन्य धेरै जानकारी छैन, उनले भनिन् । प्रधानमन्त्री मोदीले बिहीबार भ्रमण गरेको अतिक्रमित भूमिमा नेपालीलाई भने प्रवेश निधेष छ । उक्त क्षेत्रका भारतीय नागरिकलाई पनि प्रशासनको अनुमतिबेगर जान मिल्दैन । मोदीको भ्रमणलाई लक्षित गरी भारतीय पक्षले सीमा क्षेत्रमा झन्डै १० दिनदेखि सुरक्षा जाँच बढाएको थियो । भारतीय प्रशासनले साता दिनदेखि छियालेकभन्दा माथि जाने बहुयात्रा अनुमतिपत्र दिन रोकेको थियो । ओमपर्वत र आदिकैलाश दर्शनका लागि भारतका विभिन्न ठाउँबाट दार्चुलापारिको धारचुला क्षेत्रमा पुगेर हजारौं भारतीय दर्शनार्थी रोकिएका छन् । धारचुलाबाट करिब ८० किलोमिटर उत्तरको छियालेकभन्दा माथि भारतीय प्रशासनको अनुमतिबेगर जान पाउँदैनन् । मोदीको भ्रमणका लागि छियालेक माथिल्लो क्षेत्रका बासिन्दालाई तलमाथि आउजाउ गर्न नदिएको र मजदुरीका लागि माथिल्लो क्षेत्रमा पुगेका नेपालीहरूलाई केही दिनअघि नै घर फर्काएको स्थानीय जमनसिंह कुँवरले बताए । छियालेकभन्दा माथि करिब ४ किलोमिटर उत्तर सीतापुलसम्म मात्रै बहुयात्रा अनुमति दिने गरेको छ । सीतापुल तरेर व्यासको छाङरु र टिंकरका बासिन्दा मौसमी बसाइँ सर्दै आएका छन् । सीतापुलबाट करिब तीन घण्टा उत्तर हिँडेर गुञ्जी पुगिन्छ । भारतले अतिक्रमित नेपाली भूमि गुञ्जी, कालापानी, लिपुलेक, नावी, कुटीमा हजारौंको संख्यामा सुरक्षा निकायका विभिन्न संरचना राखेको छ । त्यस क्षेत्रको केन्द्र नेपालको अतिक्रमित भूमि गुञ्जी बनाएको छ । भारतले नावी र कुटीमा ठूला हेलिप्याड निर्माण गरेको छ भने गुञ्जीदेखि लिम्पियाधुराको जोलिङकाङसम्म र गुञ्जी हुँदै कालापानी तथा लिपुलेकसम्म पक्की सडक निर्माण गरिसकेको छ ।"
कांग्रेसमा कोइराला पक्षको 'कोशी विद्रोह',"(काठमाडौं)वर्तमान सत्ता गठबन्धनप्रति असन्तुष्ट कांग्रेस नेता शेखर कोइरालाले आफ्नो गृहप्रदेश कोशीबाट पार्टी निर्णयविरुद्ध विद्रोह गरेका छन् । सत्ता गठबन्धनले बिहीबार माओवादी संसदीय दलका नेता इन्द्रबहादुर आङ्बोलाई मुख्यमन्त्रीको उम्मेदवार बनाउने निर्णय गरेपछि कोइराला समूहले एमालेको समर्थनमा केदार कार्कीलाई मुख्यमन्त्रीको उम्मेदवार बनाएको छ । कोइराला समूहको यस कदमलाई कांग्रेसभित्र विद्रोहका रूपमा व्याख्या गरिएको छ । प्रदेश प्रमुख परशुराम खापुङले असोज २० मा संविधानको धारा १६८ (५) अनुसार सरकार गठनको आह्वान गरेसँगै कांग्रेसभित्र मुख्यमन्त्रीको विषयलाई कलह सुरु भएको थियो । पूर्वमहामन्त्री कृष्णप्रसाद सिटौलाको प्रभावबाट मुक्त हुन नसकेका सभापति शेरबहादुर देउवाले प्रदेशसभा संसदीय दलका नेता उद्धव थापालाई पुनः मुख्यमन्त्री बनाउने लाइन तय गरेका थिए । यसअघि दुई पटक मुख्यमन्त्री नियुक्त भएर दुवै पटक सर्वोच्च अदालतको परमादेशबाट पदमुक्त भएका थापा सिटौलाका विश्वासपात्र हुन् । सभापति देउवा निवास धुम्बाराहीमा मंगलबार बसेको पदाधिकारीसहित नेताहरूको बैठकमा थापालाई मुख्यमन्त्री बनाउन नसकिने अवस्थामा गठबन्धनकै सहयात्री दल माओवादीलाई मुख्यमन्त्रीको अवसर दिनुपर्ने निर्णय भएको थियो । ढिलो गरी उक्त बैठकमा पुगेका कोइरालाले थापाको पक्षमा बहुमत जुटाउन नसकिने भए पार्टीभित्रै विकल्प खोज्नुपर्ने बताएका थिए । उनले प्रदेशका पूर्वमन्त्रीसमेत रहेका केदार कार्कीलाई मुख्यमन्त्रीको उम्मेदवार बनाउनुपर्ने धारणा राखेका थिए । त्यसअघि उनी पक्षीय नेता मीनेन्द्र रिजालले कार्कीलाई अघि सार्दा राप्रपालाई पनि मनाउन सहज हुने भन्दै संस्थापन पक्षको प्रतिवाद गरेका थिए । कोशीको मामिलालाई लिएर पटकपटक भएका बैठकमा शेखर दाइको व्यवहारले विद्रोहको संकेत गरेको थियो, आज उहाँले त्यही गर्नुभयो, कांग्रेस प्रचार विभाग प्रमुख मीन विश्वकर्माले भने, कांग्रेसभित्र विभाजन ल्याएर गठबन्धन भत्काउने एमालेको योजनाअनुसार राजनीति अघि बढेको छ । संघमै पनि गठबन्धन भत्काउने अभिव्यक्ति दिँदै आएका कोइरालाले पार्टी निर्णयलाई चुनौती दिँदै कोशीबाट सुरुवात गरेका उनले बताए । कोशी मामिलामा कांग्रेसका संस्थापन र इतर समूहबीच मुख्यतया दुई कुरामा सुरुदेखि विमति थियो । संस्थापन समूह उद्धव थापाको विकल्पमा एकै पटक गठबन्धनको अर्को दल (माओवादी) मा जान चाहन्थ्यो भने संस्थापनइतर समूह पार्टीभित्रै थापाको विकल्प खोज्नुपर्ने पक्षमा थियो । मलाई उम्मेदवार बनाउँदा सहजै बहुमत जुट्ने अवस्था हुँदाहुँदै बैठकमा पदाधिकारीहरूले मेरो नामै सुन्न चाहनुभएन, यो हदको पूर्वाग्रहलाई सहन सकिँदैन, विद्रोहको संकेत गर्दै कार्कीले कान्तिपुरसँग मंगलबार भनेका थिए, थापाको विकल्प पार्टीभन्दा बाहिर गएर खोजियो भने हामी चुप बस्दैनौं । पार्टी संस्थापन पक्ष र गठबन्धनको सम्भावित निर्णयको आकलन गर्दै कोइराला समूहले आफूपक्षीय प्रदेश सांसदहरूलाई काठमाडौं बोलाएको थियो । स्रोतका अनुसार सांसदहरूले कार्कीलाई मुख्यमन्त्री बनाउन सभापति देउवासँग कडा रूपमा प्रस्तुत हुनुपर्ने र सभापति त्यसमा सहमत नभए विद्रोह गर्नुपर्नेमा कोइरालालाई दबाब दिएका थिए । पार्टी नेतृत्वले आफ्नै पार्टीका नेताभन्दा अर्को पार्टीका नेतालाई माया गरेपछि हामीले शेखर दाइसँग ढाडस मागेका थियौं, त्यसको अनुभूति भएको छ, उक्त समूहका एक प्रदेश सांसदले भने । कोशीको घटनाक्रमबाट महामन्त्रीद्वय गगन थापा र विश्वप्रकाश शर्मा दोधारमा परेका छन् । पछिल्लो समय उनीहरूले एमालेसमेतलाई साथमा लिएर कोशीमा राजनीतिक स्थिरता कायम गर्नुपर्ने धारणा राख्ने गरेका थिए । यद्यपि सभापतिसमेतको बैठकको निष्कर्षलाई स्विकार्नुपर्ने उनीहरूको भनाइ थियो । मंगलबारको बैठकमा महामन्त्री शर्माले मध्यावधि निर्वाचनको डिलमा पुगेको कोशी प्रदेशसभालाई सबै दलबीच सहमति कायम गरेर संविधानको धारा १६८ (२) मा फर्काउनुपर्ने धारणा राखेका थिए । उक्त धारामा दुई वा दुईभन्दा बढी दलको समर्थनमा सरकार गठन गर्न सकिने प्रावधान रहेको छ । प्रदेशसभाको वर्तमान कार्यकालमा यही धाराबाट कांग्रेसका थापा दुई पटक र एमालेका कार्की एक पटक मुख्यमन्त्री नियुक्त भएका थिए । महामन्त्री शर्माले पहिलो प्रयास राप्रपालाई साथमा लिएर गठबन्धनको सरकार बनाउनुपर्ने र आवश्यकताअनुसार एमालेलाई पनि सहभागी गराउनुपर्ने बताएका थिए । कोइराला समूह भने थापाको विकल्पमा कार्कीको नाम नलिएकामा दुवै महामन्त्रीप्रति असन्तुष्ट बनेको थियो । उहाँहरू एमालेसँग सहकार्य गर्ने पक्षमा बोल्नुहुन्छ तर एमालेको समर्थनमा कार्कीजीलाई मुख्यमन्त्री बनाउने विकल्पबारे मुख खोल्नु हुन्न, कोइराला समूहका एक प्रदेश सांसदले भने, अब उहाँहरूको सैद्धान्तिक धारमा कोशीको राजनीति अघि बढेको छ, हेरौं उहाँहरूले आफूलाई कसरी प्रस्तुत गर्नु हुन्छ । २९ सांसद रहेको कोशी कांग्रेसमा त्रिपक्षीय शक्ति संरचना रहेको छ । संस्थापन पक्ष र संस्थापनइतर कोइराला पक्षका १०१० तथा सिटौला पक्षका ९ सांसद रहेका छन् । बिहीबार कार्कीले मुख्यमन्त्रीमा दाबी पेस गर्दा भने कोइराला पक्षका ८ जना सांसदले मात्र हस्ताक्षर गरेका छन् । बरु संस्थापन पक्षका हिमाल कार्की संस्थापनइतर पक्षमा गएका छन् । संसदीय दलका उपनेता कार्कीले आफ्नो पदबाट समेत राजीनामा दिएका छन् । स्रोतका अनुसार उनी थापाको विकल्पमा पार्टीले आफूलाई मुख्यमन्त्रीमा अघि सार्ने आसमा थिए । यसका लागि उनले देउवासमक्ष आफ्नो आकांक्षासमेत राखेका थिए । हिमाल कार्कीलाई अघि सारे कोइराला समूहले पनि सोच्न सक्ने आश्वासन दिएको थियो । तर देउवाले कांग्रेसभित्र थापाको विकल्प सुन्नै चाहनुभएन, आफ्नै समूहको हिमालजीभन्दा बरु माओवादी प्यारो भयो, संस्थापन पक्षका एक सांसदले भने, त्यसैले त उहाँ पद त्यागेर अर्को कित्तामा उभिनुभयो । कोशीको मुख्यमन्त्रीमा एमालेको समर्थनमा कार्की र गठबन्धनका तर्फबाट माओवादी संसदीय दलका नेता आङ्बोले दाबी पेस गरेका छन् । कार्कीले ४७ जना सांसदको हस्ताक्षर बुझाएका छन् भने आङ्बोले कांग्रेस, माओवादी केन्द्र, एकीकृत समाजवादी र जसपा संसदीय दलका नेताको दलीय समर्थन बुझाएका छन् । गठबन्धनले संसदीय व्यवस्थामा दलको निर्णय आधिकारिक हुने भन्दै नेताहरूको हस्ताक्षर बुझाएको हो । ९३ सदस्यीय गठबन्धन दलमा ४७ सांसद रहेका छन् । कार्कीले भने संवैधानिक प्रावधान र सर्वोच्च अदालतको नजिरका आधारमा मुख्यमन्त्रीमा दाबी पेस गरेको बताएका छन् । संविधानको धारा १६८ (५) बमोजिम सरकार बनाउँदा दलको संस्थागत निर्णय नभएर सांसदहरूले व्यक्तिगत निर्णय लिने हो, हाम्रो पार्टी सभापति शेरबहादुर देउवा परमादेशबाट प्रधानमन्त्री बन्दा सर्वोच्चले गरेको फैसला पनि त्यही हो, कार्की भन्छन्, त्यसैले मैले संविधानको भावना र सम्मानित सर्वोच्च अदालतको नजिरलाई आधार बनाएर मुख्यमन्त्रीमा दाबी पेस गरेको छु । संघीय सरकार निर्माणको सन्दर्भमा यस्तै परिस्थिति बनेपछि सर्वोच्चले २०७८ असार २८ मा संविधानको धारा ७६ (५) मा सांसदहरूले स्वतन्त्र रूपमा समर्थन गर्न सक्ने व्याख्या गरेको थियो । धारा ७६ मा संघीय कार्यपालिका र धारा १६८ मा प्रदेश कार्यपालिकाका समान प्रावधान रहेका छन् । सोही फैसलाका आधारमा कांग्रेस सभापति देउवा प्रधानमन्त्री नियुक्त भएका थिए । त्यतिबेला देउवाले एमालेका २६ र जसपाका १२ सांसदसहित प्रतिनिधिसभाका १४९ सांसदको हस्ताक्षर राष्ट्रपतिसमक्ष बुझाएर प्रधानमन्त्रीमा दाबी गरेका थिए । एमाले अध्यक्ष केपी शर्मा ओलीले भने दलगत निर्णयका आधारमा (एमालेका १२१ र जसपाका ३२ गरी) आफूलाई १५३ सांसदको समर्थन रहेकाले उपधारा (५) बमोजिम आफूलाई नै प्रधानमन्त्री नियुक्त गर्न दाबी गरेका थिए । तत्कालीन राष्ट्रपति विद्यादेवी भण्डारीले दुवै पक्षको दाबी अस्वीकार गरेपछि ७ जेठ २०७८ मा ओलीले दोस्रो पटक प्रतिनिधिसभा विघटनको निर्णय गरेका थिए । यस्तो निर्णयविरुद्ध १४६ सांसदले सर्वोच्चमा रिट दायर गरेका थिए । लामो बहसपछि सर्वोच्चको संवैधानिक इजलासले यस उपधाराबमोजिम सरकार बनाउँदा दलगत राजनीतिक निर्णय नभएर सांसदहरूको व्यक्तिगत समर्थनलाई आधार मान्नुपर्ने फैसला गरेको थियो । प्रतिनिधिसभाका १४९ सदस्य (बहुमत सदस्यहरू) ले समर्थन जनाएको कुरालाई विश्वासको मत प्राप्त गर्न सक्ने आधार प्रस्तुत गरेको भनी मान्नुपर्ने पर्याप्त र मनासिव आधार देखिएको हुँदा, संवैधानिक इजलासले देउवालाई प्रधानमन्त्री नियुक्त गर्न परमादेश दिएको थियो । फैसलामा यसरी दलगत निर्णय बाहिर गएर सरकार बनाउने कार्यमा संलग्न हुने सांसदहरूलाई उक्त दलले कारबाही गर्न नसक्ने पनि प्रस्ट उल्लेख छ । सर्वोच्चको उक्त फैसलालाई नजिर मान्दा कोशीमा कार्कीको दाबी बलियो छ । अहिले कोशीमा आङ्बोको दाबी ओलीको जस्तो र कार्कीको दाबी देउवाको जस्तो देखिएको छ । कोशीमा कोइराला समूहको विद्रोहले राष्ट्रिय राजनीतिको समीकरणमा समेत कम्पन ल्याएको छ । शेखरगगन समूहले पछिल्लो समय माओवादी केन्द्रसँगको गठबन्धन भत्काउनुपर्ने सार्वजनिक अभिव्यक्ति दिइरहेका पृष्ठभूमिमा कोशीमा गठबन्धनको निर्णयविरुद्ध कोइराला समूहले एमालेसँग गठबन्धन गरेको हो । यो कित्तामा अर्का महामन्त्री शर्माको पनि झुकाव देखिएको छ । उनले कोशीमा राजनीतिक स्थायित्वका लागि एमालेसँग पनि सहकार्य गर्न सकिने धारणा राख्ने गरेका थिए । महामन्त्रीद्वयले पार्टीको संस्थागत निर्णयलाई चुनौती दिने कि नदिने भन्ने फरक पाटो हो तर एमालेसँग सहकार्य गर्नुपर्ने उहाँहरूको सैद्धान्तिक धारले कोशीमा प्रवेश पाएको छ, महामन्त्रीनिकट एक केन्द्रीय सदस्यले भने । संस्थापन पक्षले कोशीको मुख्यमन्त्रीमा कार्कीको दाबेदारीलाई संसदीय अभ्यासविपरीत कार्य भन्दै अनुशासनको कारबाहीको विषय हुने बताएको छ । प्रचार विभाग प्रमुख विश्वकर्माले बिहीबार साँझको घटनाक्रमबारे पार्टीले शुक्रबार नै साझा धारणा सार्वजनिक गर्ने बताए । पार्टीमा जसले जे गरे पनि हुन्छ भन्ने सन्देश गएको छ, यो अनुशासनहीनताको चरम रूप हो, उनले भने, यसले पार्टीले उपयुक्त निर्णय लिन्छ । कोइरालापक्षीय नेता गुरुराज घिमिरेले पनि संसदीय व्यवस्थामा व्यक्तिको निर्णय स्वीकार्य नहुने भन्दै असन्तुष्टि व्यक्त गरे । दलीय प्रणालीमा पार्टी सर्वोपरि हो, व्यक्ति होइन, उनले भने, कोशीमा जे भयो राम्रो भएन, यसले पार्टीभित्र अराजकता निम्त्याउँछ, यस्तो कार्यलाई प्रश्रय दिनु हुँदैन ।"
नालापानीमा गोर्खा वीरताको गाथा,"(देहरादुन, उत्तराखण्ड)विजेता फौजले शत्रु सेनाको प्रशंसा र सम्मान गरेको विरलै पाइन्छ । तर, बहादुरीका कारण गोर्खा योद्धाले आफ्नो शत्रुबाट पनि सम्मान पाएका छन् । भारतमा लामो समय शासन गरेको अंग्रेज गोर्खासँगको लडाइँपछि गोर्खा सेनाको बहादुरीप्रति नतमस्तक भएका थिए । युद्ध जिते पनि अंग्रेजले गोर्खाको बहादुरीको सम्झना सधैं रहने गरी इतिहास कोरिदिएका छन् । त्यसको साक्षी हो देहरादुनको कलिंगा (खलंगा) स्मारक । देहरादुनको सहस्रधारा रोडमा रहेको उक्त स्मारक नालापानी युद्धमा गोर्खा सैनिकले देखाएको बहादुरी सम्झाउने प्रतीक हो । त्यहाँ पुग्ने जो कोहीले गोर्खा सैनिकको वीरताबारे जानकारी पाएर सम्मान प्रकट गर्छन् ।नालापानीको युद्ध जितेपछि भारतमा शासन गर्दै आएको तत्कालीन इस्ट इन्डिया कम्पनीले उक्त युद्धमा सहिद भएका आफ्ना सैनिकको स्मरणमा स्तम्भ बनाउँदा सँगै आफूले युद्ध लडेको शत्रु गोर्खा सैनिकका कमान्डर बलभद्र कुँवरको नाममा पनि स्मारक बनाएका छन् । गोर्खा सैनिकको वीरता र युद्ध कौशलको अंग्रेज सैनिक कायल भएका थिए । र, उनीहरूले आफ्नो सैन्य कमान्डरको स्मृति स्तम्भसँगै गोर्खा सैन्य कमान्डरको स्मृति स्तम्भ पनि बनाएका थिए । स्मारकमा बलभद्र कुँवरलाई वीर दुस्मन भनिएको छ । स्मारकमा वीर प्रतिद्वन्द्वी (दुस्मन) किल्लाका सेनापति बलभद्र र बहादुर गोर्खाको सम्मानमा उल्लेख छ । बलभद्र अफगानिस्तनसँगको लडाइँमा मारिएकोसमेत त्यहाँ लेखिएको छ ।भारतीय सेनाबाट अवकाशप्राप्त कर्णेल विक्रमसिंह थापा विजेता पक्षले शत्रु सेनाको सम्मानमा आफ्ना सहिदसँगै सधैंभरि स्मरण रहने गरी स्मारक निर्माण गर्नु विश्वमै पहिलो भएको दाबी गर्छन् । यो स्थान गोर्खाको बहादुरी र वीरताको प्रतीकका रूपमा स्थापित छ, उनले भने, यो स्तम्भले गोर्खाको इतिहासलाई सम्झाउँछ । रायपुर, देहरादुन निवासी थापा सैन्य जीवनको अवकाशपछि गोर्खाको इतिहास रक्षा गर्ने कार्यमा सक्रिय छन् । उनी बलभद्र खलंगा विकास समितिको अध्यक्ष छन् ।सन् १८१४ मा देहरादुनको नालापानी किल्लामा भएको युद्धमा गोर्खा सैनिकबाट अंग्रेजी फौजका कमान्डर जनरल जिलेस्पीसहित कैयौं अंग्रेज सैनिक मारिएका थिए । कलिंगा (खलंगा) स्मारक जनरल जिलेस्पी र उनीसँग बहादुरीका साथ लडाइँ लडेका गोर्खा सैनिकका कमान्डर कुँवरको स्मरणका लागि बनाइएको छ । भारतीय पुरातत्त्व सर्वेक्षण विभागको मातहतमा रहेको उक्त स्मारक क्षेत्रका शिलालेखमा नालापानी युद्धको चर्चा गरिएको छ । त्यहाँ गोर्खा सैनिकको वीरताको संक्षेपमा व्याख्यान उल्लेख छ । परिसरमा स्थापित गरिएको शिलालेखमा लेखिएको छ विजयी सेना सहिद सेना नायक जिलेस्पी र अन्य अंग्रेज साथीको याद तथा गोरखा सेनापति बलभद्र थापाको अदम्य वीरताका लागि संयुक्त श्रद्धाञ्जली दिन रिस्पना नदीको किनारमा स्मृति स्मारक निर्माण गरिएको छ ।सन् १८१४ मा दुन घाटीको नालापानी पहाडस्थित गोरखाको किल्लामा अंग्रेज फौजका सेना नायक जनरल जिलेस्पीले आक्रमण गरेका थिए । गोर्खा सेनापति कुँवरले किल्लामा उपस्थित महिला र बालबालिकाको साथ लिएर वीरतापूर्वक अंग्रेज सैनिकको सामना गरेको शिलालेखमा लेखिएको छ । युद्धमा जनरल जेलेस्पी आफ्नो कैयौं साथीहरूका साथ ३१ अक्टोबर १८१४ मा मारिएका थिए । पछि विशेष परिस्थितिका कारण गोर्खा सेनापति कुँवरले नालापानी किल्ला त्याग्नुपरेको लडाइँको कहानीलाई उक्त स्मारक परिसरमा उल्लेख गरिएको छ । अंग्रेजहरूले बनाएको स्तम्भमा बलभद्र मात्रै लेखिएको छ । तर, पछि पुरातत्त्व विभागले उक्त स्मारक परिसरमा बनाएको शिलालेखमा बलभद्र कुँवरलाई बलभद्र थापा लेखिएको छ । कुँवरलाई थापा लेखिनुलाई जानकारहरूले गलत भन्दै आएका छन् ।देहरादुन सहरको घण्टाघरबाट १० किलोमिटरमाथि पहाडमा नालापानी किल्ला छ । त्यहाँ गोर्खा र अंग्रेजबीच १८१४ को अक्टोबर २४ देखि ३० नोभेम्बरसम्म एक महिनाको अवधिमा पटक पटक लडाइँ भएको थियो । गोर्खा सैनिकले आफ्नो राज्य विस्तार गर्दै कुमाउगढवालमाथि विजय प्राप्त गरेर त्यहाँ ९ वर्षदेखि शासन गर्दै आएका थिए । त्यही बेला इस्ट इन्डिया कम्पनीले पनि सिंगो भारतलाई आफ्नो नियन्त्रणमा लिँदै थियो । अर्कोतिर बुटवल क्षेत्रको भूभागमाथि अंग्रेज र नेपालका राजाबीच विवाद बढ्दै गएर युद्धको स्थिति निम्तिएको थियो । ठाउँ ठाउँमा अंग्रेज सेना र नेपाली गोर्खा सैनिकबीच लडाइँ भएको थियो । सन् १८१४ देखि १८१६ मा दुई वर्षसम्म भएको लडाइँपछि सुगौली सन्धि भएको थियो । कर्णेल थापा अंग्रेज सैनिक र गोर्खाबीचको पहिलो लडाइँ नालापानीमै भएको बताउँछन् ।नेपालीहरूको चाड दसैंकै बेला २४ अक्टोबर १८१४ मा अंग्रेज सैनिकले नालापानीको खलंगा किल्लामाथि आक्रमण गरेका थिए । ठूलो संख्यामा अंग्रेज सैनिक आउँदै गरेको सूचना पाएर गोर्खा सैनिक छोटो अवधिमा पहाडको चुचुरोमा रहेको समथल स्थानमा किल्लाको निर्माण गरेर बस्न पुगेका थिए । अंग्रेज सैनिकले आत्मसमर्पण गर्न पठाएको सन्देशलाई अस्वीकार गरेर गोर्खा सैनिकले लडाइँ रोजेका थिए । इतिहासमा उल्लेख भएअनुसार उक्त किल्लामा महिला र बच्चाहरू सहित गोर्खा सैनिक ६ सय जना जति थिए । आफ्नोभन्दा १० गुनाले बढी र तोप, गोलालगायतका त्यतिबेलाको आधुनिक हतियारले सुसज्जित सैनिकसँग गोर्खा सैनिकले बहादुरीका साथ लडेका थिए ।२४ अक्टोबरबाट भएको लडाइँमा गोर्खा सैनिकले अंग्रेजलाई मात दिएका थिए । ३१ अक्टोबरमा अंग्रेजका सैन्य कमान्डर जनरल जिलेस्पी नै मारिन पुगेपछि अंग्रेज सैनिक युद्ध रोकेर फर्किनुपरेको थियो । तर, एक महिनापछि विशेष तयारीका साथ चारैतिरबाट घेरा हालेर अंग्रेज सैनिकले पुनः २६ नोभेम्बर १८१४ मा कालापनी खलंगा किल्लामाथि आक्रमण गरेका थिए । अंग्रेज सैनिकले लडाइँबाट मात्रै गोर्खा सैनिकमाथि विजय प्राप्त गर्न नसकेपछि, गोर्खा सैनिकलाई पानीको आपूर्ति नै बन्द गरेका थिए । पानीको अभाव खप्न नसकेर ३० नोभेम्बरको राति बलभद्र कुँवर आफ्नो ७० जना साथीहरूका साथ स्वेच्छाले किल्लाबाट बाहिरिएका थिए । त्यसपछि मात्रै अंग्रेज सैनिकले नालापानी खलंगा किल्लामाथि नियन्त्रण लिन सफल भएका थिए । धेरै कुरा गुमाएर मात्रै अंग्रेजले उक्त युद्ध जितेको थियो, कर्णेल थापाले भने, उक्त युद्धले विश्वभरि गोर्खाको बहादुरीको कथा प्रचारित भयो । त्यसलगत्तै इस्ट इन्डिया कम्पनीले गोर्खालाई अंग्रेज सेनामा भर्ना गर्न प्रारम्भ गरेको थियो । सन् १८१५ को २४ अप्रिलमा अंग्रेजले देहरादुनमै गोर्खा रेजिमेन्टको स्थापना गरेको कर्णेल थापाले बताए ।देहरादुनमा अंग्रेजद्वारा बनाइएको कलिंगा (खलंगा) स्मारक तथा स्थानीय गोर्खाहरूको पहलमा जीर्णोद्वार गरिएको नालापानी किल्ला क्षेत्र ले त्यही युद्धको स्मरण गराउँदै आएको छ । देहरादुन घुम्न पुगेका पर्यटकको अनिवार्य रोजाइमा नालापानी किल्ला र स्मारक क्षेत्रको भ्रमण पर्ने गरेको छ । घुम्न आउनेहरूले गोर्खाको वीरताको कथा पढ्छन् । त्यसबारे थप जान्न उत्सुक देखिन्छन् । नालापानीमा अंग्रेजसँगको लडाइँमा पराजयपछि गोरखाका सैन्य कमान्डर कुँवर पञ्जाबका राजा रणजित सिंहको फौजमा जोडिएका थिए । सिंहकै फौजका तर्फबाट अफगानिस्तानमा भएको लडाइँमा उनको मृत्यु भएको थियो ।गोर्खा सैनिकको वीरता र त्यसले रचेको इतिहासको क्रमशः उपेक्षा हुन थालेको देखिन्छ । पुरातत्त्व विभागले संरक्षण गरेको भनिए पनि सहस्रधारा रोडमा रहेको स्मारक क्षेत्रको उचित संरक्षण भएको छैन । दुई सय वर्षभन्दा बढी पुरानो युद्धको इतिहास स्मरण गराउने उक्त स्मारक क्षेत्रको थप संरक्षण र विकासका लागि देहरादुनमा रहेका नेपालीले आग्रह गर्दै आएका छन् । गोर्खा डेमोक्रेटिक फ्रन्टका अध्यक्ष सूर्यविक्रम शाही अंग्रेजले बनाएको स्मारक क्षेत्रको थप विकास र संरक्षणका लागि आफूहरूले सरकारलाई निरन्तर भन्दै आएको बताए । गोर्खाको इतिहास अझै युगौंयुगसम्म कायम रहने गरी यसको संरक्षण र विकास आवश्यक छ, उनले भने, स्थानीय गोर्खा समुदायकै पहलमा माथि नालापानी किल्लामा बलभद्र खलंगा युद्ध स्मारक बनाइएको हो ।स्थानीयले निरन्तर दबाब दिएपछि तत्कालीन मुख्यममन्त्री नारायणदत्त तिवारीले युद्ध स्मारकका लागि सन् २००५ मा बजेट छुट्याएका थिए । तलदेखि माथिसम्म जंगलको बीचमा पक्की सडकको निर्माण, द्वार र स्मारक तयार भएको छ । त्यहाँ थप कामको आवश्यकता रहेको शाहीले बताए । अझै तत्कालीन किल्लाको सम्पूर्ण क्षेत्रको संरक्षण गर्न बाँकी रहेको उनी बताउँछन् । गोर्खाको वीरताको इतिहास प्रचारप्रसारका लागि हरेक वर्ष नोभेम्बरको अन्तिम शनिबार र आइतबार कालापानी क्षेत्रमा स्थानीय गोर्खा समुदायले मेला आयोजना गर्दै आएका छन् । बलभद्र खलंगा विकास समितिका अध्यक्ष कर्णेल थापाले गोर्खा समुदायको इतिहास, संस्कृति र खानपान उक्त मेलाको मुख्य आकर्षण हुने गरेको बताउँछन् । गोर्खाको वीरताको इतिहाससँग भारतको केन्द्र सरकार वा राज्य सरकारको खासै चासो देखिँदैन । त्यसलाई जोगाउन स्थानीय गोर्खा नै निरन्तर प्रयासरत छन् ।दुस्मनले पनि हाम्रो सहिदलाई सम्मान गरेको छ, यस्तोमा हामीले पनि सहिदको सम्झना र वीरताको गाथाको प्रचार प्रसार र संरक्षणका लागि सकभर प्रयासहरू गर्दै आएका छौं, कान्तिपुरसँग थापाले भने, यस क्षेत्रलाई थप विकसित गर्ने, थप मान्यता दिने र गोर्खालाई चिनाउने कार्य हाम्रो जिम्मेवारी जस्तै छ ।"
दिनभरि सुनुवाइ गरेर साँझ मुद्दा हेर्न नमिल्नेमा,"(काठमाडौं)हत्या अभियोगमा सर्वस्वसहित जन्मकैदको सजाय पाएका गुन्डा नाइके योगराज ढकाल उर्फ रिगललाई दिइएको कैद माफी मिनाहाविरुद्धको रिटमा दिनभरि सुनुवाइ गरेपछि सर्वोच्च अदालतका न्यायाधीशको इजलासले मुद्दा हेर्न नमिल्ने भन्दै अर्कै न्यायाधीशको इजलासमा तोक्न आदेश गरेको छ । प्रधानन्यायाधीश विश्वम्भरप्रसाद श्रेष्ठ तथा न्यायाधीशद्वय आनन्दमोहन भट्टराई र कुमार रेग्मीको पूर्ण इजलासले बिहीबार दिनभरको सुनुवाइपछि मुद्दा आफूहरूले हेर्न नमिल्ने निर्णय गरेको हो ।रिटमा उठाइएका विषयमा हामीले यसअघि विभिन्न मुद्दामा यस्तै प्रकृतिको आदेश गरेका रहेछौं, त्यसैले हाम्रो इजलासले यो हेर्न मिलेन न्यायाधीशहरूले भने, त्यसैले अब अर्को इजलासले यसमाथि सुनुवाइ गर्नेछ । न्यायाधीशहरूले यसो भनेपछि रिट निवेदकका कानुन व्यवसायीले शुक्रबारै अर्को इजलासमा सुनुवाइ हुनुपर्ने गरी पेसी तोक्न माग गरेका थिए । तर, आइतबारदेखि १५ दिन दसैं बिदामा अदालत बन्द हुने भएकाले शुक्रबार एक दिनका लागि के सुनुवाइ राख्नु भन्ने छलफल भयो, उक्त इजलासको सुरुमै रिगललाई माफी मिनाहा दिने सरकारको कदमविरुद्ध बहस गरेका वरिष्ठ अधिवक्ता बालकृष्ण न्यौपानेले भने, त्यसैले, अदालत लागेको पर्सिपल्ट, कात्तिक १४ देखि नियमित सुनुवाइमा मुद्दा पेस हुने सहमति भयो र त्यसअनुसारै इजलासबाट आदेश पनि आयो ।सर्वोच्चका अनुसार अब रिगलको मुद्दामा बिहीबारको इजलासमा संलग्न प्रधानन्यायाधीश श्रेष्ठ तथा न्यायाधीशहरू भट्टराई र रेग्मीबाहेकका न्यायाधीशमध्येबाट ३ जनाको पूर्ण इजलासले सुनुवाइ गर्नेछ । जघन्य अपराधमा तीनै तहको अदालतबाट सर्वस्वसहित जन्मकैदको सजाय पाएको व्यक्तिलाई संविधान दिवसका दिन राष्ट्रपतिबाट कैद मिनाहा गर्ने गराउने काम फौजदारी न्यायको सिद्धान्त, विधिशास्त्र र संविधानको मर्मविपरीत भन्दै रिगललाई पुनः कैद गरिपाऊँ भनी रिट परेको थियो । सर्वोच्चका न्यायाधीश मनोज शर्माको इजलासले यही असोज १९ मा गरेको प्रारम्भिक सुनुवाइपछिको आदेशमा मुद्दाको अन्तिम टुंगो नलागुन्जेल असोज २५ देखि पूर्ण इजलासबाट निरन्तर सुनुवाइ गर्नू भनी उल्लेख थियो । त्यसअनुसारै बिहीबार प्रधानन्यायाधीश श्रेष्ठसहितको पूर्ण इजलासमा मुद्दाको पेसी तोकिएको थियो । इजलासको सुरुवातमा वरिष्ठ अधिवक्ता न्यौपानेले बहस गर्दै रिगल र उस्तै प्रकृतिका अरू अपराधीलाई रिहा गर्ने सरकारको कदम के कति कारणले घातक छ भनी बहस गरेका थिए । जघन्य अपराधका दोषीलाई यसै गरी सरकारको सिफारिसमा राष्ट्रपतिबाट कैद मिनाहा हुँदै जाने हो भने दण्डहीनता बढ्छ र अपराधीको मनोबल उच्च हुँदा अपराध पनि बढ्छ, उनले भने, जति मिहिनेत गरेर अनुसन्धान गरी मुद्दा चलाए पनि अपराधीहरू छुटिहाल्छन् भन्ने भएपछि प्रहरीले फौजदारी कसुरमा तहकिकात नै गर्न छाडिदिने अवस्था आउनेछ, यता सरकारी वकिल र अदालत स्वयंको पनि मनोबल खस्किनेछ, यस्तोमा पूरै समाजलाई अपराधले आक्रान्त पार्नेछ । यस्तो भयावह अवस्था आउन नदिन जथाभावी माफी मिनाहा गर्ने काम बन्द हुनुपर्ने र रिगललाई कैदमै राख्नुपर्ने उनको जिकिर थियो । सरकारले कारागार नियमावली २०२० को दफा २९ को १ र १ (क) बमोजिम रिगललाई भुक्तान गर्न बाँकी १२ वर्ष कैद मिनाहा हुने निर्णय गरेको थियो । गृह मन्त्रालयले २०७९ मंसिर १२ मा उक्त दफा नै खारेज गरिसकेकाले त्यसपछि सरकारले गरेको निर्णयको कुनै कानुनी आधार नभएकाले त्यो स्वतः बदरभागी भएको उनको तर्क थियो । त्यसपछि रिट निवेदककै पक्षमा अधिवक्ता तेजबहादुर कटुवालले बहस गर्दै रिगललाई माफी दिने निर्णय संविधान र विधिको शासनविपरीत भएकाले यसको बदर हुनुपर्ने माग गरे । त्यसपछि आफैं उपस्थित भएर बहस गर्न आउनू भन्ने सर्वोच्चको यसअघिको आदेशबमोजिम महान्यायाधिवक्ता दीनमणि पोखरेलले रिगललाई कैद छुट दिने निर्णयको बचाउ गर्दै बहस गरे । रिगललाई मात्रै नभएर ६ सय ७० को कैद मिनाहा भएको र त्यसमा राष्ट्रपतिले कसैलाई छानेको नभई कानुनअनुसार तयार भएको संयन्त्रमार्फत आएको सिफारिसलाई कार्यान्वयन गरेको तर्क गरेका थिए । कारागार विभागले असल चालचलन भएका आधारमा कैदीको सूची बनाउने र माफी मिनाहा पाउन योग्य भएकाको नामावली सिफारिस गर्ने अनि त्यसमाथि सरकारले लिने निर्णयलाई राष्ट्रपतिले कार्यान्वयन गर्ने तर्क पोखरेलले गरे । रिगललाई मात्रै नभएर २० वर्ष जन्मकैद परेका र ४० प्रतिशत सजाय पाएका १०८ जनालाई सरकारले कैद मिनाहा गर्ने निर्णय गरेको र रिगल राजनीतिक पहुँचका आधारमा नभई विद्यमान कानुनले पाउने सुविधाका आधारमा कैद मुक्त भएको उनको तर्क थियो । उनीपछि अरू दुई सरकारी वकिलले बहस गरेका थिए । पछि इजलासले यस्ता प्रकृतिका मुद्दामा इजलासमा संलग्न न्यायाधीशबाट फैसला भइसकेकाले हेर्न नमिल्ने निर्णय सुनायो । कुरा ठीकै पनि हो वरिष्ठ अधिवक्ता न्यौपानेले भने, यस्ता प्रकृतिका मुद्दामा यस इजलासमा संलग्न श्रीमान्हरूबाट आदेश र फैसलाहरू आइसकेको रहेछ, यस्तोमा अरू न्यायाधीशहरूबाटै मुद्दको टुंगो लगाउने कानुनी प्रावधान छ, त्यसअनुसार इजलास अघि बढ्न सकेन । अर्को इजलास गठन हुने भएपछि बिहीबार भएको बहसले निर्णय प्रक्रियामा कुनै प्रभाव पार्ने छैन । अब सुरुदेखि नै बहस प्रक्रिया अघि बढ्ने न्यौपानेले बताए ।"
एमाले सुदूरपश्चिममा 'नयाँ ध्रुवीकरण',"(धनगढी)एमाले सुदूरपश्चिम प्रदेश अधिवेशनबाट अन्ततः अध्यक्षसहित पाँच सदस्यीय पदाधिकारीमा सर्वसम्मत नेतृत्व चयन भयो । तर त्यसको पृष्ठभूमिमा भने नेताहरूबीच दाउपेच छरपष्ट भएका छन् । प्रदेश अध्यक्षमा कृष्णप्रसाद जैसी, उपाध्यक्षमा कालीबहादुर शाही, सचिवमा रणबहादुर चन्द, उपसचिवमा नरबहादुर विश्वकर्मा र भागरथी विष्ट पदाधिकारीमा सर्वसम्मत भएका हुन् । नेतृत्व चयनका लागि पाँच दिनसम्म लम्बिएको अधिवेशनको अन्तिम समयमा अध्यक्ष केपी शर्मा ओली र नेता भीम रावलको समूहबीच रस्साकसी चलेको थियो ।बिहीबार बिहान नेताहरूबीच रावल समूहले प्रस्ताव गरेका दुई जनालाई उपसचिवमा चयन गर्ने समझदारी बनेपछि सबै पदाधिकारी सर्वसम्मत चयन भएका हुन् । अध्यक्ष जैसीलाई नेता कर्ण थापाले अघि सारेका उम्मेदवार हुन् भने सचिव चन्दलाई दामोदर भण्डारीले अघि सारेका हुन् । त्यसअघि अध्यक्षमा चार जनाको उम्मेदवारी थियो । सुदूरपश्चिमबाट नेतृत्व गर्ने एमालेका शीर्ष नेताहरू लेखराज भट्टको समर्थनमा बचनबहादुर सिंह, कर्णबहादुर थापाको समर्थनमा कृष्णप्रसाद जैसी, दामोदर भण्डारीको समर्थनमा कमल तिमिल्सिनाले उम्मेदवारी दिएका थिए । अन्तिम चरणमा एकाएक उम्मेदवारी दर्ता गराएका भरत साउदलाई भीम रावल समर्थक कार्यकर्ताको समर्थन थियो । अन्य पदाधिकारीमा पनि उनीहरू सबैले आआफ्ना उम्मेदवार खडा गरेका थिए । त्यस क्रममा तिमिल्सिना र सिंहले अगाडि नै उम्मेदवारी फिर्ता लिए पनि साउदले भने उपसचिवमा आफ्नो पक्षको समर्थन रहेका दुई जना उम्मेदवारलाई समर्थन गर्ने साझा समझदारी नबन्दासम्म उम्मेदवारी कायम राखेका थिए । समझदारी भएपछि बिहीबार बिहान आफ्नो उम्मेदवारी फिर्ता लिएका थिए ।अधिवेशनका क्रममा भएका दाउपेचहरूले एमाले सुदूरपश्चिमभित्रको राजनीति नयाँ ध्रुवीकरणतर्फ उन्मुख भएको धेरैको बुझाइ छ । बाहिरबाट हेर्दा हालसम्म ओली समूहको छाताभित्रै देखिए पनि सुदूरपश्चिममा लेखराज भट्ट, कर्ण थापा, दामोदर भण्डारी र भीम रावल समर्थक कार्यकर्ताले बेग्लाबेग्लै समूह बनाएर अभ्यास गरेका थिए । भट्ट मझधारमा देखिन्थे, भण्डारीले ओलीको प्रत्यक्ष निर्देशन र महासचिव शंकर पोखरेल आडमा आफ्नो समूहका नेतालाई प्रदेश कमिटीमा स्थापित गराउने कसरत गरेका थिए । अर्कोतिर थापाले अधिवेशनको धेरै अगाडि नै कृष्णप्रसाद जैसीलाई अघि सारेर अध्यक्ष ओली र पोखरेलको अपेक्षाविपरीत प्रस्तुत भएका थिए । त्यसका पछाडि पूर्वराष्ट्रपति विद्या भण्डारी र उपाध्यक्ष विष्णु पौडेलको आड रहेको थापा समर्थक कार्यकर्ता बताउँछन् ।कुनै समय ओलीको अत्यन्तै निकट रहेर काम गरेका स्थायी कमिटी सदस्य थापा पछिल्लो समय ओलीको निसानामा रहेका घटनाहरू सार्वजनिक पनि भएका छन् । थापाले केही समयअघि सार्वजनिक रूपमै कुनै पनि व्यक्ति सधैंभर अध्यक्ष हुन नसक्ने भन्दै दिएको अभिव्यक्ति र ओलीको प्रतिकारले उनीहरूबीच कटुताको आशंका गरिएको छ । उनै थापाले अध्यक्ष ओली र महासचिव पोखरेलको कडा निर्देशनका विपरीत सुदूरपश्चिम अधिवेशनमा आफूले अघि सारेका उम्मेदवारलाई जिताउन नेतृत्वबाट किनारामा राखिएका भीम रावलसँगको सहकार्यको ढोका खुला गरेको देखिएको छ । भण्डारी समूहसँग चुनावी प्रतिस्पर्धा नै गर्नुपर्ने अवस्थामा जैसीलाई नै जिताउन रावलसँग सहकार्यको प्रयास गरेको थाहा पाएपछि अध्यक्ष ओलीकै निर्देशनमा भण्डारीका उम्मेदवारलाई ब्याक हुन निर्देशन दिएका थिए । थापा समूहका एक कार्यकर्ताले भने, भीम रावल समर्थकको प्रवेशलाई निषेध गर्नुपर्ने निर्देशन थियो ।त्यस परिस्थितिमा भण्डारी समूहले अघि सारेका तिमिल्सिनालाई फिर्ता गर्न लगाएर जैसीलाई अध्यक्षमा समर्थन गरिदिएका थिए । अध्यक्षबाहेकका अन्य चार जना पदाधिकारीमा भण्डारी समूहले पाउने समझदारी थियो । तर अन्तिमसम्म अध्यक्षसहित सबै पदाधिकारीमा आफ्नो उम्मेदवारी कायम राखेका रावल समर्थक प्रतिनिधिहरूले आफ्नो समूहको असहमति रहेको भन्दै दुई जना उपसचिवमा साझा सहमति नभए मतदानमा जाने अडान लियो । त्यसपछि राजनीति फेरि अर्को चरणमा प्रवेश गरेको थियो । मतदानमै जाने अडानपछि अन्ततः बिहीबार रावल समर्थकले प्रस्ताव गरेका दुई जना उपसचिवमा समझदारी भयो ।त्यसमा पनि ओलीको इच्छाविपरीत रावल समूहको उपस्थिति पदाधिकारी तहमै हुनुलाई धेरैले नयाँ गठजोड मानेका छन् । ओलीकै छाताभित्र देखिने भण्डारी र थापा समूह एक ढिक्का भएको भए रावल समर्थक प्रतिनिधिले पदाधिकारीमा स्थान पाउने सम्भावना नै थिएन, एक प्रतिनिधिले भने यसबाट नयाँ ध्रुवीकरणको सम्भावना र रावल समूहको उपस्थिति र सहकार्यको आवश्यकतालाई स्थापित गरेको देखियो । अर्कोतिर केन्द्रीय सचिवसमेत रहेका भट्टले पदाधिकारीमा अघि सारेका कुनै पनि व्यक्तिको प्रतिनिधित्व नहुनुलाई अधिवेशनका प्रतिनिधिहरूले विश्लेषण गरिरहेका छन् । सुरुमा भट्टले अध्यक्ष पदमा अघि सारेका बचनबहादुर सिंह अन्तिमसम्म टिक्ने अवस्था नभएर फिर्ता भए । तर त्यसबाहेक पनि पदाधिकारीमा पनि प्रतिनिधित्व गौण देखिएको एक कार्यकर्ता बताउँछन् । केहीले उपसचिव भागिरथी विष्टलाई भट्ट समर्थक रहेको दाबी गरेका छन् । तर यता रावल समर्थकहरूले भने विष्ट उपसचिव हुनुपर्ने अडान अन्तिमसम्म लिएका थिए ।पदाधिकारी चयनमै सबै पक्षले रस्साकसी गरेर अन्तमा सर्वसम्मत गर्न सफल भए पनि थापा समर्थक कार्यकर्ताहरू आफ्नो समूहले वर्चस्व कायम राख्न सफल भएको र आगामी राजनीति पनि त्यही ढंगले अघि बढ्ने दाबी गरिरहेका छन् । अध्यक्ष ओलीका निर्देशनलाई नाघेर नयाँ परिस्थिति निर्माण गर्न सफल भएका छौं, उनले भने । यता रावल समर्थक कार्यकर्ताले पनि सुदूरपश्चिमको राजनीति नयाँ ध्रुवीकरणतिर उन्मुख रहेको बताएका छन् । भट्ट र भण्डारी समूहको सार्वजनिक प्रतिक्रिया भने प्राप्त भएको छैन । उनीहरू समर्थिक कार्यकर्ताहरू साझा सहमति कायम गर्दै पार्टीलाई बलियो बनाउने दिशामा सफल भएको तर्क गर्छन् । पदाधिकारी पदमा सर्वसम्मत भए पनि चारवटा जिल्लामा सदस्य पदमा सर्वसम्मत चयन हुन नसकेपछि बिहीबार दिउँसो मतदान भएको छ ।कैलाली, कञ्चनपुर, बझाङ र बैतडीमा सदस्यहरू चयन गर्न मतदान भएको हो । डडेलधुरा, डोटी, बाजुरा, दार्चुला र अछाम जिल्लाका प्रतिनिधिले भने आफ्नो जिल्लाबाट प्रतिनिधित्व गर्ने प्रदेश कमिटी सदस्यहरू सर्वसम्मत चयन गरिसकेका छन् । निर्वाचन कमिटीका अनुसार प्रदेश कमिटीमा पदाधिकारीसहित १ सय ५९ सदस्य रहने व्यवस्था छ । मतदानको सम्पूर्ण नतिजा बिहीबार रातिसम्म आउने निर्वाचन समितिले जनाएको छ ।"
साहित्यमा जीवन खोज्ने नवराज,"(अस्ट्रेलिया)जीवनशैली सामान्य नै भइरहेको भए उनी कुनै विश्वविद्यालयमा अंग्रेजी विषय अध्यापन गराइरहेका हुन्थे । वा, लोक सेवा पास गरेर कतै सरकारी जागिरमा हुन्थे । उनले म आफू कवि नै हुँला र यसरी कवितामा जीवन खोज्दै देशविदेश घुमौंला भन्ने सोचेका पनि थिएनन् । खासमा आफ्ना बासँगै हलो जोत्न र खेतीपातीमा रमाउन मजा मान्थे । तर रोजगारीका लागि विदेश गएको उनको मामाको छोरा काठको बाकसमा फर्किएको घटनाले उनको जीवनको बाटो नै बदलियो । उक्त घटनाले सगरमाथाको गहिराइ नामक कविता जन्मायो र त्योसँगै जन्मिए कवि नवराज पराजुली । ३६ वर्षीय नवराज पछिल्लो समय कविता सुनाउने यात्राकै क्रममा अस्ट्रेलियामा छन् । हुन त उनको यो यात्रा चलिनै रहन्छ । अस्ट्रेलियामा यो उनको दोस्रो यात्रा हो भने उनले भर्खरै मात्र अमेरिकामा यस्तै यात्रा सकेर आएका छन् । साँच्चै भन्ने हो भने उनी फुलटाइम कवि हुन् । उनी कवितासँगै रमाउँछन् र कवितामार्फत नै आफ्नो जीवन बाँच्छन् । अनि उनलाई जीवनमा सबैभन्दा रमाइलो र मज्जाको काम पनि कविता सुनाउने नै लाग्छ रे । कविता हृदयको कथा हो र हृदयको कथा सबैले सुन्न, अनुभव गर्न र त्यसलाई अँगाल्न पाउनुपर्छ, दक्षिण अस्ट्रेलियामा एमआरपी इभेन्टले आयोजना गरेको कविता कन्सर्टका क्रममा भेटिएका उनै कविले भने । उनलाई कविता पढ्ने मात्र नभएर सुन्ने पनि हुनुपर्छ भन्ने लाग्छ । किनभने कविता नसुनाउने हो भने पढ्न नसक्नेका लागि व्यर्थ हुन्छ, उनले भने । कवितालाई सबैले सुन्न पाउनु र त्यसलाई मनबाट अनुभूति गर्न पाउँदा मात्रै सिर्जनामाथि न्याय हुन्छ भन्ने उनी ठान्छन् । पराजुलीले साहित्यिक यात्रा गजलबाट सुरु गरे । त्यससँग अन्य केही कविता पनि लेखे । तर सगरमाथाको गहिराइले उनको परिचयलाई चम्किलो बनाइदियो । प्रकाशित कविता संग्रहको कुरा गर्ने हो भने उनको एउटै मात्र कृति प्रकाशित छ अहिलेसम्म । सगरमाथाको गहिराइ । जसले साहित्यिक विधामा दिइने प्रतिष्ठित पद्मश्री पुरस्कार जित्यो । त्यसपछि उनको साहित्यिक यात्रा निरन्तर छ । उनी हरेक समय साहित्य सिर्जनामा लागिरहेका हुन्छन् । तर उनी अर्को संग्रह प्रकाशित धेरै नै हतारो गर्ने पक्षमा छैनन् । उनलाई सबैले सोध्ने प्रश्न पनि यही हो रे, कहिले आउँछ दोस्रो कृति ? उनी भन्छन्, त्यसका लागि काम गरिरहेको छु र केही समय लाग्ला । नवराजलाई नेपाली साहित्यमा फरक प्रयोग गर्ने साहित्यकारका रूपमा चिनिन्छ । उनी कहिले कवितालाई म्युजिक भिडियोमार्फत व्यक्त गरिरहेका हुन्छन् भने कहिले स्टेजमा कलात्मक रूपले प्रस्तुत गरिदिन्छन् । तर उनले जसरी आफ्नो सिर्जनालाई प्रस्तुत गरेका छन्, सबै दर्शकले मन पराइदिएका छन् । त्यसैले पनि होला उनी दर्शकप्रति अत्यन्तै आभारी छन् । उनले पाएको अर्को अनुभव के हो भने कविता सुन्ने दर्शक नेपाल र विदेशमा फरकफरक हुँदारहेछन् । नेपालमा कवितालाई शब्दमार्फत मात्र सुन्ने गरिन्छ भने विदेशमा त्यही कवितालाई शब्दसँगै भाषामार्फत समेत सुनिने उनको अनुभूति छ । यहाँ कविता सुन्ने दर्शकको आँखामा नेपालको माया, सम्झना, भाषाप्रतिको प्रेम अझ स्पष्ट देख्न सकिन्छ । झापाको जलथलस्थित एक किसानको घरमा जन्मिएका नवराजलाई यो यात्रासम्म आइपुग्न धेरै सहज भने भएन । तर उनी आफैंलाई भाग्यमानी मान्छन् किनकि जब उनले कविता सुरु गरेका थिए, त्यतिबेला फेसबुक, युट्युबजस्ता सामाजिक सञ्जालको प्रचलन बढ्दो थियो । यस्ता सामाजिक सञ्जालले मलाई धेरै मद्दत गर्यो । उनी आफ्नो विगत सम्झन्छन् । राष्ट्रकवि माधवप्रसाद घिमिरेसमक्ष गएर कविता सुनाएको भिडियो सामाजिक सञ्जालमा सार्वजनिक भएपछि भने उनलाई धेरैले कविका रूपमा चिने । त्यतिमात्र नभएर झापामा आयोजना गरिएको साहित्य महोत्सवताका सुनाएको कविताले उनलाई अन्य दिग्गज साहित्यकारसमक्ष परिचित गराइदियो । उक्त सम्मेलनमा उनले कविता वाचन गरिसकेपछि साहित्यकार मनु मञ्जिलले मञ्चमै गएर अंग्रेजीमा योभन्दा सुन्दर के हुन सक्छ र भन्ने प्रतिक्रिया पाएपछि भने आत्मविश्वास चुलिएको थियो बताउँछन् उनी । नवराजको साहित्यिक यात्रामा भुल्नै नहुने नाम सनतकुमार वस्ती हो रे । कुराकानीका क्रममा उनले वस्तीलाई पटकपटक सम्झिए । त्यससँगै अन्य धेरै साथी तथा साहित्यकारको साथ सहयोगको सम्झना छ उनलाई । जसलाई उनले हरेक समय आफ्नो मनमा राखेका छन् । तर उनलाई कवि भने बाकसमा बन्द भएर आएको आफ्नो मामाको छोराको शव पशुपति आर्यघाटमा राखिएको घटनाले बनायो । आफ्नो छोराको खुट्टा ढोगेर मामाले बिलौना गरिरहेको बेलामा उनलाई यदि बन्द बाकसमा रहेको छोराले बोल्न सक्थ्यो भने के भन्थ्यो होला भन्ने सोच आयो रे । उनले त्यही सोचलाई कवितामा रूपान्तरित गरेर र लेखे सगरमाथाको गहिराइ । कविता लेखाइको पनि उनलाई फरकफरक अनुभव छ । उनी स्कुल नामक कविता लेख्न एक वर्ष भने च्याऊ कविता २५ मिनेटमै लेखिएको अनुभव सुनाउँछन् । सायद उनी पहिलो नेपाली साहित्यकार हुनुपर्छ, जसले विदेशमा सफल एकल कविता कन्सर्ट गरिरहेको छ । उनी त्यसप्रति आभारी पनि छन् । उनलाई दर्शकश्रोताले यो मेरो कुरा भनिदिने मान्छे हो भन्ने मानिदिन्छन् जस्तो लाग्छ । अनि उनलाई लागेको अर्को कुरा भने उनलाई दर्शकश्रोताले आफूमा लिएर हिँडिदिएको भान हुन्छ, त्यसैले पनि उनी यस्तै कविता र साहित्य सिर्जना गरिरहन चाहन्छन् । उनी कविता सिर्जना गर्दा आफूलाई छोड्न नहुने र कविता मात्र आफ्ना लागि लेखिनुपर्ने सुनाउँछन् । अरूका लागि कविता लेखिने हो भने आफू छुटिन्छ, आफू छुटेपछि आत्मा छुट्छ र आत्मा छुटेको केही पनि सुन्दर हुँदैन, उनको तर्क छ । अर्कोतिर कविता लेख्दा होस् वा जे गर्दा होस्, आफूसँग इमान्दार हुन आवश्यक रहेको उनको भनाइ छ । तपाईं आफूसँग इमान्दार हुन सक्नु भएन भने त्यसले सही सन्देश दिँदैन ।कविसँगै उनी छोरीका बाउ हुन् । श्रीमान् अनि छोरा हुन् । नेपाली मनका एक युवा पनि । त्यसैले त नवराज अन्य युवाजस्तै देशको अवस्थाप्रति निकै चिन्तित छन् । अहिले युवाले देश छाडेका घटनाले समाचारका शीर्षक बनाइरहेका छन् । केही समयपछि गाउँमा साना बालबालिका नै नहुने चिन्ता छ । सबै युवाले गाउँ छोडेर गएपछि बालबालिका जन्मिने कसरी ? उनी प्रश्न गर्छन् । उनलाई लाग्छ, यदि कुनै विकसित देशले सहज किसिमले प्रवेश अनुमति दिने हो भने नेपालका अधिकांश युवा बाहिरिनेछन् । कविता कन्सर्टका क्रममा उनले यहाँका युवामा देखेको देशप्रतिको माया, नेपाली भाषाप्रतिको प्रेम र सम्मानले मन्त्रमुग्ध बनाउँछ । त्यसैले पनि उनलाई लाग्छ, कवितालाई सुनाउनुको मज्जा र आनन्द सायदै अन्य कुनै कार्यमा होला । उनी भन्छन्, कवितालाई दर्शकश्रोतासामु सुनाउन पाउँदा मात्र आफूले आफ्नो सिर्जनालाई न्याय गरेको फिल हुन्छ ।"
एक दिनका लागि जिसस प्रमुख,"(जुम्ला)जुम्लाको सिञ्जा गाउँपालिका५ नराकोटकी १४ वर्षीया किशोरी गोमा चौलागाईं कक्षा १० मा पढ्दै छिन् । भैरव मावि नराकोटमा अध्ययनरत उनी लामो समयदेखि किशोरीहरूको हकहितमा काम गर्दै आएकी छन् । उनै चौलागाईं बिहीबार एक दिनका लागि जिल्ला समन्वय समिति जुम्लाको प्रमुख बनेकी छन् । जिल्ला समन्वय समिति जुम्लाका प्रमुख गौरीनन्द आचार्यले किशोरीहरूको आत्मबल बढाउन र हौसला प्रदान गर्नका लागि एक दिनका लागि समन्वय प्रमुखको पद हस्तान्तरण गरेका हुन् । एक दिन भए पनि समन्वय समितिको प्रमुख बन्न पाउँदा निकै खुसी छु । प्रमुखको कुर्चीमा बसेर असल जनप्रतिनिधिका रूपमा काम गर्न पाइयो, उनले आफ्नो अनुभव साटिन् । एक दिनका लागि समन्वय प्रमुख बनेकी चौलागाईंले जिल्लासभा चलाएर तीनवटा निर्णय पनि पारित गरिन् । उनले जुम्लाका सबै स्थानीय तहमा रहेका बालविवाह, घरेलु हिंसा र लैंगिक हिंसा न्यूनीकरणका लागि सरोकारवालासँग समन्वय गर्ने, बालविवाह मुक्त जिल्ला घोषणाका लागि पहल गर्ने निर्णय पारित गराएकी हुन् । उनका ती निर्णय जिल्लासभाले पारित गरेको हो । जिल्लामा चलेका महिला तथा किशोरी लक्षित कार्यक्रमको प्रभावकारी अनुगमन गर्ने, किशोरकिशोरीको नेतृत्व विकासका लागि तालिम चलाउन सामाजिक विकास कार्यालय जुम्लालाई जिम्मा दिने निर्णयसमेत उनले गरिन् । साथै बढ्दो इन्टरनेटको प्रयोगले समाजमा हुने गरेको विकृति रोक्न सामूहिक अभियान चलाउनेसमेत बताइन् ।एक दिनको समन्वय प्रमुखले जिल्लासभाबाट पारित निर्णय समन्वय प्रमुख गौरीनन्द आचार्यले कार्यान्वयन गर्ने प्रतिबद्धता जनाए । अहिलेका किशोरकिशोरीहरू भविष्यका कर्णधार भएकोले अहिलेदेखि नै जिम्मेवारी दिन कुनै कन्जुस्याइँ गर्न नहुने उनको भनाइ छ । समाजमा हुने हानिकारक अभ्यासविरुद्ध उभिएर सभ्य समाज निर्माण अभियानमा जुट्नु अहिलेको अपरिहार्यता हो, उनले भने । चन्दननाथ नगरपालिकाका उपप्रमुख रामुदेवी खड्का, प्रमुख जिल्ला अधिकारी जयकुमार घिमिरेलगायतको उपस्थितिमा चौलागाईंले समन्वय प्रमुख भएर जिल्लासभा चलाएकी हुन् । प्रमुख जिल्ला अधिकारी घिमिरेले महिलाहरू शारीरिक र मानसिक रूपले कमजोर नभएको बताए । सामाजिक संस्कार र संस्कृतिले मात्रै महिलालाई कमजोर बनाएको हो । महिलाहरू पुरुषभन्दा सक्षम छन् । हरेक पेसामा क्रियाशील महिलाहरू अझै बढी जिम्मेवार र संवेदनशील छन्, उनले भने, उनीहरूलाई अवसरको खाँचो छ । त्यो अवसर सबैले प्रदान गर्नुपर्छ । प्लान इन्टरनेसनल नेपालको आर्थिक सहयोग तथा पेस नेपाल जुम्लाको साझेदारीमा सञ्चालित जीएसएस परियोजनाअन्तर्गत चौलागाईं समन्वय प्रमुख बनेकी हुन् ।"
थ्याचरको जन्म,"सन् १९२५ मा आजकै दिन (अक्टोबर १३) मा बेलायतकी पहिलो महिला प्रधानमन्त्री मार्गरेट थ्याचरको जन्म भएको थियो । उनी १९७९ मे ३ मा बेलायतको प्रधानमन्त्रीमा निर्वाचित भएकी थिइन् । कन्जरभेटिभ दलकी नेतृ थ्याचर बेलायतको मात्र नभई समग्र युरोपकै पहिलो महिला सरकार प्रमुख हुन् । इंग्ल्यान्डको ग्रानथाममा जन्मिएकी थ्याचरले बेलायतमा करिब ११ वर्ष शासन गरिन् । अक्सफोर्ड विश्वविद्यालयमा रसायनशास्त्र अध्ययन गरेकी थ्याचर वकिलसमेत थिइन् । उनी पहिलो पटक १९५९ मा सांसद भएकी थिइन् । १९७८७९ मा मजदुरहरूले तलब वृद्धिको माग गर्दै गरेको आन्दोलनका कारण तत्कालीन प्रधानमन्त्री जेम्स कालाघानले विश्वासको मत जुटाउन नसकेपछि मे ३ मा भएको आमनिर्वाचनबाट थ्याचर विजयी भएकी थिइन् । थ्याचरले प्रधानमन्त्री भएलगत्तै सरकारको खर्च कटौती गर्न अधिकांश उद्योगहरू निजीकरण गरिन् । बेलायतले सन् १९८२ मा अर्जेन्टिनाविरुद्ध फकल्यान्ड युद्ध जितेका कारण खराब बेरोजगारी दरका बाबजुद उनी १९८३ मा दोस्रो कार्यकालका लागि प्रधानमन्त्री चुनिइन् ।१९८७ मा अर्थतन्त्र सुधार गर्न सफल भएपछि उनी तेस्रो कार्यकाल प्रधानमन्त्री बन्न सफल भएकी थिइन् । तर, बहुमत आफ्नो पक्षमा नदेखेपछि १९९० को नोभेम्बरमा संसदीय नेतामा प्रतिस्पर्धा गरिनन् । नयाँ नेतामा जोन मेजर निर्वाचित भएपछि उनले १९९० को नोभेम्बरमा प्रधानमन्त्रीबाट राजीनामा दिएकी थिइन् । निर्णय क्षमताका साथै सरकार तथा दल सञ्चालनमा निकै दह्रो रूपमा प्रस्तुत हुने गरेकाले रुसी अखबारले उनलाई आइरन लेडी को संज्ञा दिएको थियो । पछि उनी यही उपनामबाट चर्चित बनिन् । २०१३ अप्रिल ८ मा थ्याचरको ८७ वर्षको उमेरमा निधन भएको थियो ।"
कोशी मुख्यमन्त्रीमा आङ्बो र कार्कीको दाबी,"(मोरङ)कोशीमा सरकार बनाउने अन्तिम विकल्प संविधानको धारा १६८ को उपधारा (५) अनुसार कांग्रेसका केदार कार्की र माओवादीका संसदीय दलका नेता इन्द्रबहादुर आङ्बोले प्रदेश प्रमुख परशुराम खापुङसमक्ष मुख्यमन्त्रीमा दाबी पेस गरेका छन् । नेता शेखर कोइरालानिकट कार्कीसँग कांग्रेसका ८ र एमालेका ३९ सांसद समर्थक छन् । आङ्बोले गठबन्धन दलको निर्णयमा कांग्रेस, माओवादी, एस र जनता समाजवादी पार्टीका सांसदको हस्ताक्षरसहित दाबी पेस गरेका छन् । कार्कीका समर्थक कांग्रेसका ८ सांसदले अन्य कसैले आफूहरूको हस्ताक्षरसहित दाबी पेस गरेको भए फर्जी हुने भन्दै सामूहिक रूपमा प्रदेश प्रमुख खापुङलाई निवेदन बुझाएका छन् । कार्कीलाई समर्थन गर्ने कांग्रेस सांसदमा उदयपुरका रामकुमार खत्री र लीलाकुमारी राई, इलामका शमशेर राई र गोविन्द गिरी, धनकुटाकी इन्दिरा थापा, मोरङका मानबहादुर लिम्बू र सुनसरीकी सुनिताकुमारी गुरुङ छन् । एमालेका ४० सांसदमध्ये सभामुखको भूमिकामा रहेकी उपसभामुख सिर्जना दनुवारबाहेक ३९ जनाले कार्कीलाई समर्थन गरेका छन् । आङ्बोले कांग्रेसका २९, माओवादीका १३, एकीकृत समाजवादीका ४ र जनता समाजवादी पार्टीका एक गरी ४७ सांसदको हस्ताक्षरसहित मुख्यमन्त्रीमा दाबी पेस गरेका हुन् । प्रदेश प्रमुखले मुख्यमन्त्रीमा दाबी पेस गरेका सांसदहरूको हस्ताक्षर सनाखत गराएर मात्रै शुक्रबार साँझ ५ बजेपछि मुख्यमन्त्री नियुक्त गर्ने प्रदेश प्रमुखको कार्यालयले जनाएको छ । सनाखत गराउने क्रममा आङ्बो र कार्की दुवै पक्षका मध्ये एक जना पनि सांसद अनुपस्थित भएको अवस्थामा प्रदेश मध्यावधि चुनावमा जाने जोखिम कायमै छ । प्रदेश प्रमुख खापुङले मुख्यमन्त्रीमा दुई जनाको दाबी पेस भएकाले संविधान र कानुनी परामर्श गरेर सबै सांसदको सहयोगमा मुख्यमन्त्री नियुक्त गर्ने बताएका छन् । गठबन्धन दलले लिएको निर्णयअनुसार आङ्बोको नेतृत्वमा सरकार गठन हुँदा विश्वासको मतलाई बलियो आधार नहुने भएकाले आफूले बलियो आधारसहित दाबी पेस गरेको कार्कीले प्रतिक्रिया दिए । प्रदेशलाई मध्यावधि चुनावमा जानबाट रोक्न र संविधानको कार्यान्वयनका लागि पार्टीको निर्णयविपरीत एमालेसँग सहकार्य गरेर मुख्यमन्त्रीमा दाबी पेस गरेको उनको भनाइ छ । संविधानको धारा १६८ को उपधारा (५) अनुसार विश्वासको मत प्राप्त गर्न सक्ने जोसुकै प्रदेश सांसदले मुख्यमन्त्रीमा दाबी पेस गर्न सक्ने व्यवस्था रहेकाले पार्टीले हस्तक्षेप गर्ने प्रश्न नै उठ्दैन, उनले भने, दलहरूले सरकार बनाउन नसकेर अन्तिम विकल्प सांसदमा आएकाले दलले कुनै सांसदलाई कारबाहीको कुरा गरेर संविधान उल्लंघन गरेको ठहर हुन जान्छ । अर्का दाबेदार आङ्बोले आफूले संविधान र कानुनबमोजिम मुख्यमन्त्रीमा दाबी पेस गरेको बताए । सांसदहरूले सुझबुझका साथ हस्ताक्षर गरेकाले आफ्नो दाबी सही सिद्ध हुने उनको भनाइ छ । प्रधानमन्त्री निवास बालुवाटारमा बिहीबार बसेको गठबन्धन दलका शीर्ष नेताहरूको बैठकले माओवादी नेता आङ्बोलाई मुख्यमन्त्री बनाउने निर्णय गरेको थियो । उक्त निर्णयप्रति असन्तुष्टि जनाउँदै कांग्रेस नेता कोइरालाले आफूनिकट सांसद कार्कीलाई एमालेको समर्थनमा मुख्यमन्त्रीमा दाबी पेस गर्न निर्देशन दिएको एक कांग्रेस नेताको भनाइ छ । पार्टीमा मुख्यमन्त्रीका लागि योग्य सांसद हुँदाहुँदै सभापतिलगायतका पदाधिकारी र सिटौलाले अन्य पार्टीका सांसदलाई मुख्यमन्त्री बनाउन चाहनुभयो, उनले भने, कोशीमा एमालेको समर्थनमा कांग्रेस सांसद केदार कार्कीले मुख्यमन्त्रीमा पेस गरेको दाबीले पार्टीभित्र सुधारको लडाइँ सुरु भएको छ । कांग्रेसले मुख्यमन्त्रीमा माओवादीका आङ्बोलाई सिफारिस गरेको निर्णयप्रति असन्तुष्टि जनाउँदै कांग्रेस कोशी प्रदेश संसदीय दलका उपनेताबाट हिमाल कार्कीले बिहीबार राजीनामा दिएका छन् ।"
ओरालिँदै घुमन्ते बथान,"(ताप्लेजुङ)फक्ताङलुङ गाउँपालिका६ लेलेप घुन्साका ङिमा शेर्पाका चौंरीका बथान फले पुगेका छन् । औल झार्ने क्रममा घुन्सा खोलाको पुल भत्किँदा उनका आधा दर्जन चौंरी घाइते पनि छन् । ७७ वटा चौंरीको गोठ एकैसाथ औलतिर झारिएको हो । चौंरी, याक र बाच्छाबाच्छी लेकमा अडिन छाडेपछि डोकोमा ओढ्नेओछ्याउने हालेर गोठालाहरू पछिपछि लागेका छन् । पहिल्यै निर्धारण गरिएका खर्कमा पुगे र पुर्याएपछि गोठ बनाएर त्यहीं बस्ने गरिन्छ ।फुङलिङ नगरपालिका११ फावाखोलाका गोपाल विष्ट अन्तरे ले पनि भेडाको गोठ सिद्धिको चरन छोडाएर घुन्सा, फले हुँदै ग्याब्ला छेउमा झारेका छन् । उनले यहाँबाट दुई घण्टा तलको अम्जिलेसामा कात्तिक अन्तिमसम्म गोठ राख्छन् । हिउँ बर्सिएर भेडाले अडिन नमाने त्यो भन्दा अगाडि नै पनि ओरालो झार्नुपर्ने हुन सक्छ । बर्खा सकिएसँगै चौंरी, याक, भेडा जस्ता घुमन्ते चौपायापालक कृषक गोठ र बथान औल झार्न थालेका छन् । दसैंतिहार नजिकिँदा बस्तीमा माग वृद्धि हुने भएकाले पनि उनीहरूलाई यतिबेला गोठ सार्ने हतारो भएको हो ।बर्खामा खर्क डुलाउने र हिउँदमा औलतिर चराउने उनीहरूको वार्षिक कार्यतालिका हुन्छ । मौसमअनुसार १५२० दिन तालिका तलमाथि हुने गरेको पशुपालक बताउँछन् । चार सयभन्दा बढी भेडा पालिरहेका गोपाल मौसमको छनक चौपायाले नै पाउने बताउँछन् । चौपाया हिँड्न थालेपछि रोक्नै सकिन्न, उनले भने । लेकमा सिद्धि र औलमा खोलाका नदी किनारसम्म पुर्याइने गोठ हेर्न सजिलोका लागि संयुक्त पनि बनाउने गरिएको छ । दुईतीनवटा गोठ मिलाएर एउटै बनाउने र बस्तीका खाली जग्गामा चराउने गरेको गोपालले सुनाए । भेडाको मल राम्रो हुने र अन्न उत्पादनमा सहयोग पुर्याउने भएकाले मकै छर्नुअघि बारी मल्नका लागि राख्ने गरिएको कृषकहरू बताउँछन् ।भेडा दिनभरि मुख नबिसाई घाँस खान खोज्ने भएकाले घरमा बाँधेर पाल्न सकिँदैन । फावाखोलाका कमल विष्टले भने, घरायसी प्रयोजनका लागि दुईचारवटासम्म ठाउँअनुसार पाल्ने गरेका छौं । विशेषगरी गुरुङ समुदायले एक घरमा दुईदेखि चारवटासम्म भेडा पाल्ने गरेका छन् । दसैंतिहार, विवाहजस्ता उत्सवमा अनिवार्य चाहिने भएकाले यहाँका सबैजसो कृषकले पाल्ने गरेका हुन् ।जिल्लाको फक्ताङलुङ, सिरिजंगा, सिदिङ्वा, मिक्वाखोला गाउँपालिका पशुपालकले ५५ सय मिटर उचाइसम्म गोठ र बथान डुलाउने गरेका छन् । साबिकका साँवा, पापुङ, कालीखोला, सादेवा, सुरुमखिम, ओलाङचुङगोला, लेलेप, घुन्सालगायतको क्षेत्रकाले बढी गोठ डुलाउने चलन छ । घुमन्ते पशुपालकका आआफ्नै खर्क छन् । जिल्लाको पूर्वी भेगका कृषकले कञ्चनजंघा हिमालको पूर्वी क्षेत्रको बेसक्याम्पसम्म र उत्तरी क्षेत्रकाले सम्बाछेन माथिसम्म चरनका लागि पुर्याउने गरेका छन् । जंगली जनावरबाहेक हिमाली क्षेत्रमा चराउन भने कुनै समस्या छैन । सिद्धिमा लगेर छोडिदिएपछि जतिको पनि गोठ हेर्न सकिन्छ, ङिमाले भने, कुनै वर्षचाहिँ वन कुकुर, हिउँ चितुवाले साह्रै क्षति पुर्याउँछ । तापक्रमको मेसो आफैं पाउने भएकाले मौसमअनुकूल आफैंले चरन क्षेत्र छाड्ने पशुपालकको अनुभव छ । चिसो याम सुरु भएपछि कराएर ओरालो लाग्छन् र गर्मी सुरु भएपछि उकालो चढ्न थाल्छन्, गोपालले भने, त्यति बेला रोक्नतिर लाग्नु हुँदैन, गोठ भत्काएर आफू पनि पछिपछि लागिहाल्नुपर्छ । बर्सेनि डुलाउने खर्क प्रायः एउटै हुने भएकाले चौपायाले अघिल्लो वर्षका खर्क आफैं पछ्याउँछन् । यतिबेला औल झर्न थालेका चौपाया मंसिर अन्तिमतिर तमोर गड्तिर पुर्याउनुपर्छ । दुई महिनाको समयावधि यही आसपास बिताइन्छ । गोठ लिएर हिँड्नेहरूले ओढ्नेओछ्याउने भाँडावर्तनलगायतका सामग्री साथैमा लिएका हुन्छन् ।भेटेरेनरी अस्पताल तथा पशु सेवा विज्ञ केन्द्रको तथ्यांकअनुसार जिल्लामा १५ देखि १७ सय हाराहारी भेडा छन् । चौंरीको संख्या तीन हजारभन्दा बढी छ । एक दशकअघिसम्म तेब्बर बढी भए पनि संख्या घट्दै गएको तथ्यांकले देखाएको छ ।"
बीआरआई सम्मेलनमा उपप्रधानमन्त्रीको नेतृत्वमा नेपालले भाग लिँदै,काठमाडौं (कास) नेपालले चीनको बेइजिङमा हुने १० औं बेल्ट एन्ड रोड इनिसिएटिभ (बीआरआई) सम्मेलनमा उपप्रधान तथा गृहमन्त्री नारायणकाजी श्रेष्ठको नेतृत्वमा सहभागिता जनाउने भएको छ । सम्मेलन बेइजिङमा अक्टोबर १७ र १८ मा हुँदै छ । केही समयअघि प्रधानमन्त्री पुष्पकमल दाहालले एसियाली खेलकुदको उद्घाटन समारोहमा सहभागिता जनाउँदै चीनको भ्रमण गरेका थिए । त्यसपछि हुन लागेको बीआरआईको १० औं सम्मेलनमा सरकारले उपप्रधान तथा गृहमन्त्री श्रेष्ठलाई पठाउन लागेको हो । कूटनीतिक स्रोतका अनुसार सुरुआतमा भौतिक पूर्वाधार तथा यातायातमन्त्री प्रकाश ज्वालाको नेतृत्वमा जाने गरी गृहकार्य गरे पनि पछि उपप्रधानमन्त्री श्रेष्ठकै नेतृत्वमा नेपाली टोली जान लागेको हो । चीनका राष्ट्रपति सी चिनफिङको नेतृत्वमा सन् २०१३ मा बीआरआईको सुरुआत भएको थियो । सुरुआतमा वान बेल्ट वान रोड भनिए पनि २०१५ बाट बेल्ट एन्ड रोड इनिसिएटिभ नामकरण गरिएको हो । नेपालले सन् २०१७ मा बीआरआईमा हस्ताक्षर गरे पनि कुनै पनि परियोजना अघि बढाएको छैन । प्रधानमन्त्री दाहालको चीन भ्रमणमा पनि उक्त परियोजनाबारे थप कुनै पनि प्रगति भएन । चीनले नेपालसँग बीआरआई प्रोग्राम इन्म्पिमेन्टेसन प्लान मा हस्ताक्षर गर्न आग्रह गरेको थियो । तर नेपालले बीआरआईअन्तर्गत अनुदान र सहुलियत ऋणमात्र लिने सन्देश चीनलाई दिएको छ ।
नवीन क्रान्तिका लागि संविधान संशोधन,"जननेता मदन भण्डारीको एउटा भनाइ छ जीवनको रङ हरियो हुन्छ, सिद्धान्तको रङ खैरो हुन्छ । जीवन बदलिइरहने हुनाले सिद्धान्तले पनि आफूलाई अपडेट गरिरहनुपर्दछ । अपडेट गर्न नसके त्यसले जीवनलाई मार्गदर्शन गर्न सक्दैन र त्यो आफैंमा जडसूत्र बन्न पुग्दछ । कुनै पनि देशको संविधान त्यहाँको राज्य सञ्चालनका लागि मार्गदर्शक सिद्धान्तकै रूपमा रहेको हुन्छ । संविधानले त्यस मुलुकभित्र तत्कालीन अवस्थामा मानवीय जीवनको प्रतिनिधित्व र नेतृत्व गरिरहेको हुन्छ । यद्यपि मानव जीवनमा बदलाव आइरहने भएकाले बदलिएको जीवनलाई प्रतिनिधित्व गर्नका लागि संविधानले पनि आफूलाई अपडेट गर्न जरुरी हुन्छ । नेपालको संविधान२०७२ साना दुःखले आर्ज्याको होइन । यसको पृष्ठ भागमा हजारौंको बलिदान, त्याग र जीवनको समर्पण छ । हाम्रो संविधान युगमा एक पटक सम्भव हुने संविधानसभाबाट निर्माण भएको दस्तावेज हो । २०६२६३ मा जनक्रान्ति सम्पन्न भयो, जनक्रान्तिबाट संविधानसभा सम्भव भयो र त्यही संविधानसभाबाट नेपालको संविधान२०७२ को निर्माण भएको हो । यसका पछाडि क्रान्तिको राप र तापका साथै तत्कालीन मुलुकको राजनीतिक शक्ति सन्तुलनको छाप परेको छ । यस संविधानले नेपालको राजनीतिक घटनाक्रममा एउटा युगलाई अन्त्य गर्दै नवीन युगको सूत्रपात गरेको छ । राजतन्त्रको स्थानमा लोकतान्त्रिक गणतन्त्र, एकात्मक राज्यको ठाउँमा सङ्घीयता, धर्मसापेक्ष राज्यको ठाउँमा धर्मनिरपेक्षता, समावेशीता र मिश्रित निर्वाचन प्रणालीजस्ता क्रान्तिले स्थापित गरेका युगीन उपलब्धिहरूलाई यही संविधानले संस्थागत गरेको छ । यो संविधानले संस्थागत गरेका राजनीतिक उपलब्धिहरू, जनताका हक र अधिकारहरू, सामाजिकसांस्कृतिक मूल्यमान्यताहरू, आर्थिक प्रणाली र राज्य संरचनाजस्ता सम्पूर्ण विषयलाई अगाडि राखेर मूल्याङ्कन गर्दा हाम्रो संविधान संसारका उत्कृष्ट संविधानहरूभित्र पर्दछ । यद्यपि संविधान लागू भएको आठ वर्ष भइसकेको छ, अबका दिनमा यसको समीक्षा गरेर कमजोरीहरूलाई संशोधनका माध्यमबाट हटाउँदै जनताका अपेक्षाहरू र देशको आवश्यकतालाई सम्बोधन गर्नुपर्ने भएको छ । र परिस्थितिले फेरि एउटा नवीन क्रान्तिको आवश्यकता बोध गराइरहेको छ । यसलाई राजनीतिक दलहरूले नजरअन्दाज गर्न मिल्दैन र अनावश्यक ढिलाइ पनि गर्न हुँदैन । मूलतः जनक्रान्तिको अगुवाइ गरेका र स्थापित व्यवस्थाको अपनत्व अनुभूति गर्दै आएका राजनीतिक शक्तिहरूले नै यसको नेतृत्व गर्नुपर्दछ । यसको तात्पर्य, फेरि पनि नेकपा एमाले, नेपाली काङ्ग्रेस र नेकपा माओवादी केन्द्रले अरूलाई पनि समेटेर यसको नेतृत्व लिनुपर्दछ । संविधान संशोधनको आवश्यकता किन पर्यो भन्ने प्रश्नमा हामी कसैले पनि अतिवादी दृष्टिकोण राख्नु हुँदैन । संविधान संशोधनको आवश्यकता छ र नगरी नहुने अवस्था भएको छ तर संविधानलाई प्यान्डोरा बक्स ठानेर संशोधन प्रक्रियामा जानै हुँदैन भन्ने दृष्टिकोण राख्नु वा क्रान्तिका युगीन उपलब्धिहरूलाई धराशायी तुल्याउने कुत्सित मनसाय राखेर संशोधन वा खारेजीसम्मको कुरा उठाउनु दुवै गलत विचारप्रवृत्ति हुन् । यस्ता विचारप्रवृत्तिहरूबाट जोगिँदै संविधान कार्यान्वयनका अनुभवहरूको जगमा यसप्रतिको व्यवहारलाई निरूपण गर्नुपर्दछ ।संविधानको कार्यान्वयन हुँदै जाँदा यी आठ वर्षमा मुलुकको राजनीतिले धेरै अनुभव लिइसकेको छ । तीतो यथार्थ के छ भने, केही यस्ता मूलभूत प्रश्नहरू जन्मिएका छन् जसको संवैधानिक उत्तर नखोजी मुलुकको राजनीतिले सही निकास पाउनै सक्दैन । यस लेखमा यिनै प्रश्नमाथि घोत्लिने कोसिस गरिएको छ ।प्रधानमन्त्रीको स्वविवेकीय अधिकारको सीमा के हो ? संसद् विघटन गर्ने राजनीतिक हैसियत प्रधानमन्त्रीमा रहन्छ वा रहँदैन ? संविधानले स्पष्ट पार्न जरुरी छ । संविधानमा अहिलेजस्तो व्यवस्था छ, यसले स्पष्टताको माग गरेको छ । हुन त हिजो संसद् विघटन हुँदै गर्दा सर्वोच्च अदालतको व्याख्या र फैसला आइसकेकाले अब पर्दैन कि भन्ने पनि लाग्न सक्दछ, तर यतिले पुग्ने देखिँदैन । मूल कुरा भनेको राजनीतिक दलहरूका बुझाइमा एकरूपता ल्याउनु अनि संविधानका धारा, उपधाराका शब्दहरूमा रहेका चरहरूलाई टाल्नु हो । यससँग जोडिएको अर्को प्रश्न पनि छ संसद्भित्रको चरम द्वन्द्वले न संसद् चल्न सकिरहेको हुन्छ न त सरकार नै । यस्तो असाध्य परिस्थितिमा प्रधानमन्त्रीलाई संसद् विघटन गरेर नयाँ जनमतमा जाने राजनीतिक अधिकार हुने कि नहुने ? यी विषयहरूमा राजनीतिक दलहरू र तिनका नेतृत्वले आपसी संवाद र संशोधनका माध्यमबाट एउटै धारणा बनाएर स्पष्टता ल्याउन आवश्यक छ, ताकि भोलिका दिनमा संसद् गतिहीन नबनोस्् र राजनीतिक अस्थिरताबाट मुलुकलाई जोगाउन सकियोस् ।शासकीय स्वरूपबारे पनि व्यापक बहसपैरवी हुनुपर्ने भएको छ । चालु किसिमको संसदीय अभ्यासले हाम्रो मुलुक कहिल्यै उँभो लाग्ने देखिँदैन । विद्यमान पद्धतिबाट संसद्मा सामान्यतया बहुमत कसैको नआउने र अनेकन् जोडजाम गरेर सरकार बनाउनुपर्ने अवस्था आउँछ । आलोपालोको तरिका अपनाएर, गठबन्धन बनाएर सरकार बनाउनुपर्ने र बनाइसकेपछि पनि प्रधानमन्त्री दलहरूले दिएको विश्वासको मत फिर्ता पो गर्छन् कि भनेर डराउनुपर्ने, गठबन्धनमा भएका दलहरू र तिनका नेताहरूको चाकरी गरेर सरकार जोगाउनतिरै ध्यान केन्द्रित गर्नुपर्ने, दिन थामेर बस्नुपर्ने अवस्था बनिरहेको छ । सरकारले अरू विकास र समृद्धिका साथै जनताको सेवा प्रवाहको योजना निर्माण र कार्यान्वयन लगायतमा ध्यान पुर्याउनुपर्नेमा संसद्को जोडघटाउ गरेर बस्नुपर्ने भएपछि मुलुक कसरी अगाडि बढ्छ ? कसरी देश र जनताको आवश्यकता समेटिन्छ र हामीले स्थापना गरेको व्यवस्था जनतामाझ लोकप्रिय बन्दछ ? यस्तो संसदीय परिपाटीमा अपवादबाहेक कहिल्यै कुनै दलको पनि एकल बहुमत आउन सक्दैन । आइहाले पनि हाम्रोजस्तो चेतना र भूराजनीति भएको मुलुकमा टिक्न मुस्किल पर्दछ । अनेकन् खेल्ने तत्त्वहरूको सिकार मुलुकको राजनीति भइराखेको तीतो सत्य हामीले भोगिराखेकै छौं । त्यसैले कसरी ढुक्क पाँच वर्ष आफ्नो अवधिभर सरकार चल्न सक्दछ र संसद्् पनि आफ्नो कार्यमा निर्विघ्न अगाडि बढ्न सक्दछ भन्ने प्रश्नमा बहस गर्न जरुरी भएको छ ।यस अवस्थामा मुलुकको राजनीतिले नयाँ ढङ्गको यात्रा तय गर्नैपर्ने देखियो । सम्मानित राष्ट्रपति र प्रत्यक्ष निर्वाचित प्रधानमन्त्रीको नयाँ शासकीय स्वरूपले मुलुकलाई अगाडि लैजान सक्छ कि ? बहसको थालनी गरौं । प्रत्यक्ष निर्वाचित प्रधानमन्त्री भइसकेपछि मन्त्री हुन वा बनाउनका लागि सांसद हुनुपर्ने बाध्यात्मक व्यवस्था पनि हट्न सक्दछ । यसबाट दलहरूभित्र सांसद बन्नका निम्ति हुने अवाञ्छित प्रतिस्पर्धा र जोडमा पनि कमी आउन सक्दछ र विकृत चुनावी अभ्यासमा पनि सुधार आउन सक्दछ । सरकार स्पष्ट योजना र आत्मविश्वाससाथ पाँच वर्ष चल्न सक्दछ । यो हाम्रो मुलुकका लागि निकै ठूलो र युगीन महत्त्वको उपलब्धि हुनेछ । बिनाआग्रह राजनीतिक दलहरूले यो विषयमा सकारात्मक बहसको थालनी गरौं ।यसका अलावा यस अवधिको राजनीतिक अभ्यासले निर्वाचन प्रणालीमा आवश्यक परिवर्तनको खाँचो देखाएको छ । मिश्रित निर्वाचन प्रणाली, ठूलो सङ्ख्याको संसद् र सरकार उपयुक्त देखिएन, मुलुकका लागि । मूलतः समानुपातिक सांसद, प्रदेश सरकार र संसद्को सङ्ख्या र सेवासुविधाको औचित्य स्थापित हुन सकेको छैन । त्यसैले सङ्घीय संसद्् दुई सदनात्मक भएको हुनाले प्रतिनिधिसभाबाट समानुपातिक सांसदको व्यवस्था हटाउन र राष्ट्रिय सभाको सङ्ख्या केही मात्रामा बढाएर भए पनि संसद्लाई नयाँ ढाँचामा व्यवस्थित गर्न जरुरी देखिन्छ । प्रदेशमा सरकारको सङ्ख्या सीमित गर्नुपर्छ । यसलाई अहिलेसम्मको अभ्यासले सातसदस्यीयमा सीमित गर्दै संविधानमै किटानी व्यवस्था गर्नु वाञ्छनीय देखिएको छ । प्रदेश सरकार र संसद्लाई मूलतः विकासनिर्माणमा केन्द्रित कसरी गर्न सकिन्छ ? र कम खर्चिलो कसरी बनाउन सकिन्छ ? सेवासुविधामा मितव्ययीको सिद्धान्त कसरी लागू गर्ने ? यस्ता विषयमा राजनीतिक दलहरू आपसी संवादका माध्यमबाट निष्कर्षमा पुग्न जरुरी छ । हाम्रोजस्तो गरिब मुलुकमा राज्यका तर्फबाट तलब र सेवासुविधा खाने धेरै पद सृजना गर्नु बुद्धिमानी हुन सक्दैन । जिल्ला समन्वय समितिको खारेजी आजको आवश्यकता बनेको छ । राज्यको यो संरचनालाई जेजस्ता जिम्मेवारीहरू निरूपण गरिएका छन्, तिनलाई प्रदेश र पालिकाहरूमा स्थानान्तरण गर्न सकिन्छ । तिनलाई राजनीतिक दलहरूका कार्यकर्ता व्यवस्थापनको थलो बनाइराख्न उचित हुन्न ।निर्वाचन पद्धतिलाई पनि समयानुकूल परिवर्तन गर्न जरुरी छ । पैसाको खोलो बग्ने, धाँधली हुने, मतदाता किनबेच हुनेजस्ता नकारात्मक प्रवृत्तिबाट निर्वाचन प्रक्रियालाई मुक्त गर्न नयाँ बहसको आवश्यकता छ । यसका निम्ति संविधान र कानुनमा केकति फेरबदल गर्नुपर्दछ, राजनीतिक दलहरू तयार हुनुपर्ने परिस्थिति बनेकोे छ । अब ढिलाइ नगरी यी विषयहरूमा गम्भीर बहसको थालनी गरौं । संविधान र कानुनको संशोधनका माध्यमबाट मुलुकलाई सही निकास दिऔं । भट्टराई एमाले पोलिटब्युरो सदस्य हुन् ।"
सडक सुरक्षामा ध्यान देऊ,"दसैं केही दिनमै सुरु हुँदै छ । परिवारजन एकै ठाउँ भेला भएर दसैं मनाउने र मान्यजनकहाँ आशीर्वाद थाप्ने चलन हुनाले मुलुकभित्र मानिसको सबैभन्दा बढी आउजाउ यही बेला हुन्छ । धेरैका लागि दसैंमा गाडी नपाइएला कि, पाइए पनि समयमा र सुरक्षित रूपमा नपुगिएला कि भन्ने चिन्ताले सताउने गर्छ । अहिले पनि खास गरी लामो यात्रा गर्नुपर्ने अवस्थाका मानिस सडकको दुरवस्थाका कारण पिरोलिन थालिसकेका छन् । र, यो सधैंको समस्या हो । संघीय राजधानी काठमाडौंबाट मात्र हरेक वर्ष दसैंमा २० लाख हाराहारी मानिस बाहिरिने गर्छन् । आवागमन अत्यधिक हुने भएका कारण असोज २६ देखि पूर्णिमासम्म गाडीका लागि नेपालभर चलाउन रुट परमिट खुला गरिएको छ । काठमाडौंबाट बाहिरिने प्रायः सबै सडकमा कहीँ न कहीँ समस्या छ । पश्चिमतिर जाने यात्रुका लागि नारायणगढबुटवल र मुग्लिङपोखरा सडक सधैं टाउको दुखाइको विषय बन्ने गरेका छन् । सवारी चाप अझ बढ्ने भएकाले दसैंका बेला ती सडकको यातायात सकसपूर्ण हुने देखिन्छ । पाँच वर्षअघि सुरु भएको नारायणगढबुटवल सडक विस्तारको काम अझै सकिएको छैन । ठेकेदारले काममा ढिलासुस्ती गरेका कारण यसपालि दसैंमा समेत उक्त सडक भएर यात्रा गर्नेहरू धूलैधूलो हुनुपर्ने अवस्था छ । अघिपछि साढे दुई घण्टा लाग्ने नारायणगढबुटवलमा अहिले यात्रुलाई तेब्बर समय लाग्छ । मुग्लिङपोखरा सडकमा पनि स्तरोन्नति कार्य नसकिएकाले यात्रुले सास्ती पाउनुपर्छ । निर्माणाधीन यस्ता सडकमा खाल्डाखुल्डी भए पुरेर, एकतर्फी मात्र रहेका ठाउँमा दुईतर्फी आवागमन मिलाएर चाडपर्वमा सकेसम्म सहज रूपमा गाडी सञ्चालन हुने व्यवस्था मिलाउन जरुरी छ । दसैंमा आवागमन सहज बनाउन खाद्यान्न लगायत अत्यावश्यक वस्तुको ढुवानी गर्नेबाहेकका ठूला गाडीलाई असोज २६ देखि कात्तिक ८ सम्म नारायणगढबाट काठमाडौंसम्म सञ्चालनमा रोक लगाइएको छ, जुन सकारात्मक छ । पूर्वतिर जाने यात्रुका लागि बीपी राजमार्गको ठाउँठाउँमा खाल्डाखुल्डी छन् । काठमाडौं आसपासका नुवाकोट, सिन्धुपाल्चोक लगायतका जिल्ला जोड्ने सडकमा पनि समस्या छ । अन्य ठूला सहर र सदरमुकामबाट ग्रामीण क्षेत्र जाने धेरैजसो सडकमा नियमित मर्मतसम्भार हुन सकेको छैन । बाढीपहिरोले क्षतिग्रस्त पारेका कतिपय सडक र पुलको पुनर्निर्माण बाँकी नै छ । सवारी चाप अत्यधिक हुने दसैंतिहारजस्ता चाडपर्वका बेला सडककै कारण ट्राफिक व्यवस्थापन जटिल बन्ने गर्छ । सडकमा सहज आवागमन भइरहोस् भनेर सरकारले सडकको मर्मतसम्भार नियमित रूपमा गर्नुपर्ने हो तर त्यस्तो पाइँदैन । भौतिक पूर्वाधार तथा यातायात मन्त्रालय, सडक विभागलाई सडकको समस्याबारे एक महिनाअघिबाटै अवगत गराउँदा पनि चासो नदिइएको यातायात व्यवसायीले गुनासो गरिरहेका छन् । यस विषयलाई सांसदहरूले संसदीय समितिमा समेत उठाइसकेका छन् । तैपनि सडक मर्मतसम्भारमा तदारुकता नदेखाइनु सरकारको गैरजिम्मेवारीपन हो । कमसेकम गाडीको आउजाउ बाक्लो हुने चाडपर्वलाई लक्ष्य गरेर भए पनि सडक मर्मतसम्भार गर्नुपर्छ । सडक मर्मतसम्भार सवारी दुर्घटना न्यूनीकरणका लागि समेत हो । दसैंका बेला यातायात व्यवसायीचालक जतिसक्दो बढी खेप यात्रु ओसारेर धेरै कमाउने ध्याउन्नमा हुन्छन् । लामो दूरीका बसबाहेकमा चालकले पालो र आराम गर्ने समय पनि पाइरहेका हुँदैनन् । अर्कातिर क्षतिग्रस्त सडकका गन्तव्यमा पुग्न ढिला भइरहेका बेला हतारिएका चालकले तीव्र गतिमा गाडी चलाउन सक्छन् । दसैंजस्ता चाडपर्वमा ठूलठूला सवारी दुर्घटनाका समाचार आइरहेका हुन्छन् । त्यस्ता दुर्घटना नहोस् भन्नका लागि समेत सडकलाई दुरुस्त राख्नुपर्छ । पर्वका बेला पहिरो वा अन्य कुनै कारणले सडक अचानक अवरुद्ध भए धेरै यात्रु अलपत्र पर्न सक्ने भएकाले आवागमन तत्काल खुलाउने गरी सडक विभागले टोली तम्तयार पनि राख्न जरुरी छ । सडक राम्रो भए समयमै गन्तव्यमा पुर्याउन सकिने भएकाले सामान ढुवानीको खर्च पनि कटौती हुन सक्छ, त्यसबाट आम उपभोक्ताले लाभ पाउन सक्छन् । त्यसैले सडक मर्मतसम्भारका लागि दसैंतिहार जस्ता चाडपर्व कुर्नु हुँदैन, क्षति पुग्नासाथ मर्मतसम्भार गरिनुपर्छ र त्यस्तो सडक टिकाउ पनि हुनुपर्छ ।"
इजरायलप्यालिस्टाइन युद्धको हलचल,"प्यालिस्टाइनको गाजाकेन्द्रित हमास नामक मुस्लिम संगठनले शनिबार इजराइलको दक्षिणी भागमा अप्रत्याशित रूपबाट रकेट आक्रमण गर्दा सयौं हताहत भएपछि गाजा र इजरायल तनावग्रस्त बनेको छ । आक्रमणबाट १० नेपाली विद्यार्थीसहित इजरायली, अमेरिकी, फ्रेन्च नागरिक लगायतको मृत्यु भएपछि सबैतिर खलबली मच्चिएको छ । गोलाबारुद, रकेटको वर्षा चलिरहेको छ । हमासको आकस्मिक हमलापछि क्रोधित भएका इजरायली प्रधानमन्त्री बेन्जामिन नेतन्याहुले लाखौंको संख्यामा सेना परिचालन गरी गाजा क्षेत्रमा प्रत्याक्रमण थालेपछि मृत्यु र घाइते हुनेको संख्या गनेर साध्य छैन । गाजा क्षेत्रमा बसोबास गर्नेहरूलाई इजरायलले खानेपानी, बिजुली, खाद्यवस्तु, औषधि, इन्धन आपूर्ति बन्द गरेको छ । यसले गाजामा हाहाकार मच्चिएको छ भने विश्वव्यापी आक्रोश पनि बढेको छ । अमेरिकी राष्ट्रपति जो बाइडेनले इजरायललाई आवश्यक सैन्य सामग्री एवं सहायता प्रदान गर्ने प्रतिबद्धता जनाए पनि गाजाका पीडितबारे एक शब्द बोलेका छैनन् । हमासका लडाकुहरू इजरायलको भित्री भागमा छिरेको, तेल अभिभलाई निसाना बनाउन खोजेको र आफ्नो कारबाहीले ठूलो सफलता पाउन नसकेको महसुस हुन थालेपछि प्रधानमन्त्री नेतन्याहु मध्यपूर्वमा शासकीय, राजनीतिको प्रारूप फेरिने अभिव्यक्ति दिन थालेका छन् । इजरायलको दक्षिणी भाग र गाजामा संघर्ष चर्केर दुवैतर्फ मानवीय क्षति बढिरहेको वेला मध्यपूर्वको अर्को इस्लामिक संगठन हिजबुल्लाले लेबनानबाट इजरायलको उत्तरी क्षेत्रमा आक्रमण गर्दा मामला अरू जटिल बनिरहेको छ । उक्त महासंग्राममाथि मध्यपूर्वका महाशक्ति इरान, साउदी अरेबियाले प्यालेस्टाइनको समर्थन गरेको, चीन र रुसले चासो बढाएको स्थितिमा पूर्वी र पश्चिमा राष्ट्रबीचको ध्रुवीकरण अरू बढ्ने सम्भावना देखिन्छ । यो जटिल परिस्थितिमा नेपाल सरकारले दुवैतर्फका निर्दोष व्यक्तिको हताहतिमाथि सहानुभूति दर्साउँदै मध्यमार्गी नीति लिंएर अविलम्ब इजरायलमा कार्यरत नेपाली कामदारको उद्धार गर्नु श्रेयस्कर देखिन्छ । भुवनेश्वर शर्मा, चन्द्रागिरि२, काठमाडौं इजरायल र प्यालेस्टाइनबीच भीषण युद्ध भइरहेको छ । दैनिक सयौं रकेट बर्साइएको छ । मानिस दिनहुँ हाताहात भइरहेका छन् । यसर्थ शान्तिप्रिय नेपालीले पनि युद्धको विरोधमा र शान्तिको पक्षमा आवाज उठाउनु जरुरी भएको छ । त्यसका लागि माइतीघरमा शान्ति दीप बाल्नुपर्छ । त्यो समारोहमा सम्पूर्ण शान्तिप्रेमीले सक्रिय सहभागिता जनाउनुपर्छ । हामी नेपाली कुनै पनि पक्षमा लाग्नु हुँदैन । विश्वशान्तिका लागि युद्ध गरिनु हुँदैन भन्ने पक्षमा मात्र लाग्ने हो । यो युद्ध रोक्न राष्ट्र संघ र शक्तिशाली मुलुकहरूले ठोस पहल गरिएको देखिएको छैन । उल्टो विश्व दुई खेमामा विभाजित भै एक अर्काप्रति आरोपप्रत्यारोप गरिरहेका छन् । राष्ट्र संघले युद्ध रोक्न तत्काल ठोस पाइला चाल्ने कि तमासा मात्र हेरिरहने हो ? राष्ट्र संघको स्थापना कुन उद्देश्यका लागि गरिएको हो ? अहिलेको यक्षप्रश्न नै यही हो । प्यालेस्टाइनइजरायल युद्ध कहाँ पुगेर टुंगिने हो कुनै ठेगान छैन । यसले कति क्षति पुर्याउँछ, कति जनधन नोक्सान गर्छ ? अहिले नै भन्न नसकिए पनि हजारौं मानिसको मृत्यु निश्चित छ । युद्धमा धेरैले आआफ्नो रोटी सेकाउने गर्छन् । बाह्य मुलुकले आफ्नो स्वार्थ र हतियार बिक्री गर्ने उद्देश्यले युद्धरत पक्षलाई आआफ्नै तरिकाले उक्साउने पनि गर्छन् । उता सिरियाभित्र त्यस्तै हालत छ । बाह्य मुलुकको स्वार्थले सिरिया र युक्रेन ध्वस्त भएको छ । आज युक्रेनको राजधानी किभ र खारकिब खरानी हुन पुगेको छ । तर पनि युद्ध रोकिने पहल कतैबाट भइरहेको छैन । आफ्ना नागरिकलाई युद्धभूमिमा होम्नु कुनै बहादुरी होइन । यो कुरा जेलेन्स्की र पुटिनले त बुझेनन् नै हमास र इजरायलका नेताहरूले पनि बुझ्न सकेनन् । उनीहरूले कुरा बुझेनन् भन्दैमा विश्व समुदायले कुनै पहल नै नगर्ने त ? तत्कालै युद्ध रोक्न संयुक्त राष्ट्र संघले शान्ति सेनालाई सीमावर्ती क्षेत्रमा पठाउनुपर्छ । कुनै पनि बाह्य मुलुकलाई युद्धका लागि हतियार आपूर्ति गर्न नपाउने उर्दी जारी गर्नुपर्छ । युद्ध रोक्न कडाइका साथ दबाब दिन नसक्ने हो भने संयुक्त राष्ट्र संघको औचित्य पनि बिस्तारै कम हुँदै जानेछ । राष्ट्र संघको स्थापनाको प्रमुख उद्देश्य नै विश्वमा शान्ति कायम राख्ने हो । तर राष्ट्र संघ अहिले आफ्नो उद्देश्यमा असफल देखिँदै छ । यो युद्धले हजारौं मानिसको मृत्यु हुनुअगावै राष्ट्र संघ र विश्व समुदायले पहल गर्नुपर्छ । आगोले घर खरानी भैसकेपछि पहल गर्नुको कुनै अर्थ हुँदैन । यसर्थ तत्कालै शान्ति सेना र रेडक्रस युद्धभूमिमा पठाउनुपर्छ, युद्धविराम गर्न दुवैलाई दबाब दिनुपर्छ । समस्या समाधान गर्न वार्ता सुरु गरौं । गोपाल देवकोटा, गोकर्णेश्वर, काठमाडौं"
अनियमित बिजुलीले हैरानी,"कुलमानसिंह घिसिङ बिजुली अफिसमा हाकिम भएपछि लोडसेडिङ हटेको थियो । जनता असाध्यै खुसी थिए तर आजकाल झ्याप्पझ्याप्प बत्ती जाने, कहिले त घण्टौंसम्म बिजुली नआउने रोगले फेरि पिरोल्न थालेको छ । घिसिङले लोडसेडिङ हटेपछि बिजुलीबाट खाना पकाउने पनि व्यवस्था मिलाउने कुरा गर्नुभएको थियो । जनदबाबले उहाँ दोस्रोपल्ट पुनः हाकिम बन्नुभयो । उहाँको पहिलो कार्यकाल जति सार्थक भयो, दोस्रो कार्यकाल त्यति सबल हुन सकेन । एक त बिजुलीबाट खाना पकाउने कुरा हावा साबित भइरहेको छ भने बिहान र बेलुका (खाना पकाउने र खाने समय) को समयमा बत्ती गएर हैरान बनाइरहेको छ । बिजुलीमा खाना पकाउने त कुरै छाडौं, ग्यासमा खाना पकाउन पनि अन्धकार बनेर नहुने भयो । भक्तपुर जिल्लाको कटुञ्जेदेखि चुनदेवी, घलाँते हुँदै सूर्यविनायक, जगाती, सिपाडोल साइडमा बत्ती गएरै हैरान छ । पारिपट्टि भक्तपुर नगरपालिकाभित्र कमै मात्र बत्ती जान्छ । तर सूर्यविनायक नगरपालिकाका सबैजसो क्षेत्रमा बत्ती जाने गरेकाले अहिले यो क्षेत्रलाई लोडसेडिङयुक्त क्षेत्र घोषणा गर्न बाध्य बनेको कुरा पुनः स्मरण गराउन चाहन्छु । आफैंले यस क्षेत्रको सुपरभिजन गर्न घिसिङसँग आग्रह छ । रत्ननिधि रेग्मी 'शुक्राचार्य', महाकवि देवकोटा आश्रम"
अपराधिको पक्षमा तीन दलको मनमौजी,"कानूनभन्दामाथि तीन दल एमाले, नेपाली कांग्रेस र एमाओवादीका नेताहरू देखिएका छन् । उनीहरू कानून भन्दा माथी छन् । उनीहरूले जे बोल्छन् त्यही कानून बन्छ । हिजो पञ्चायतकालमा राजाका नजिक भएकाहरूले जेल सजाएँ भोग्न पर्दैनथ्यो । अहिले नेताको नजिक भयो भने जेल सजाएँ भोग्न पर्दैन । हिजो र आजमा फरक केही छैन । हिजो राजाको शासन थियो । आज नेताको शासन छ । फरक यती मात्र हो । लोकतान्त्रिक गणतन्त्रको चिरहरण गर्न काम तीन दलका शीर्ष नेताहरूले गरिरहेका छन् । आम नागरिक पनि यो बिषयमा मौन छन् । नीति नियम नमान्ने राजनीति दलहरूको रबैयाले अन्तर्राष्ट्रिय जगतमा नेपालको छबी धमिलिएको छ । तीन तहको अदालतले आजीवन कारबास भनेको ब्यक्तिलाईसमेत सरकारले आममाफी दिन्छ भने कानूनी राजको पालना भएको कसरी मान्ने ? कांग्रेसले गुण्डा र हत्यारा संरक्षण गरेको देख्दा अचम्म लाग्छ । तरुण दलमा सबै जसो कुनै न कुनै अभियोग लागेका ब्यक्ति नै सदस्य छन् । के कांग्रेस पार्टीमा लागेपछि प्रहरीले नसमात्ने जस्तो गैरकानूनी काम गर्न पनि छुट पाइने भएकाले युवाहरूको आकषर्ण बढेको हो । प्रजातन्त्रको हिमायती सम्झने कांग्रेसले जनता र राष्ट्रप्रति सचेत बन्न सकेन । मुलुकका मुख्य तीन दलले कानूनको छिद्रमा टेकेर जघन्य अपराध गर्न प्रोत्साहन गर्नु गलत हो । सरकारको निर्णयलाई आँखा चिम्लेर सहीछाप गर्नु राष्ट्रपतिले पनि गलत गरेका ह्न् ु। सही र गलत निर्णय गर्न सक्ने क्षमता राष्ट्रपतिमा हुनुपर्ने हो । हत्या प्रमाणित भएर जेल जीबन बिताएका अपराधिलाई दलका नेताले छाड्ने प्रस्ताव ल्याउॅदैमा समति जनाउनु अपराध हो । कुरा के हो भने सविधान, गणतन्त्र र प्रजातन्त्र दिवस जस्तो शुभ दिनमा सरकारको सिफारिसमा राष्ट्रपतिले अपराधिलाई जेल मुक्त गर्नु कानूनको ठाडो उल्लंघन होइन र ? उनीहरू जेलबाट छुट्दा पीडित कति आक्रान्त भएका छन् त्यो घटनाहरूले नै देखाएको छ । सरकार टिकाउनकै लागि जे गर्न पनि तयार प्रधानमन्त्री पुष्पकमल दाहालको कामले देशमा न्यायको धज्जी उढाएको छ । प्रधानमन्त्री दाहाल र गृहमन्त्री नारायणकाजी श्रेष्ठको कार्यकालमा १ हजार १ सय ५२ जनाले आममाफी पाएको उदाहरण सॅधै रकर्डमा रहनेछ । यसले राजनीतिक छाप लागेको व्यक्तिले कसैको हत्या गरेपनि सजाएॅ भोग्नुपर्दैन भन्ने भविष्यसम्मका लागि सन्देश गएको छ । पुरुषोत्तम घिमिरे, जोरपाटी काठममाडौ"
विकासशील राष्ट्रमा स्तरोन्नतिको सवाल,"नेपालको बाह्रौं योजनाले सन् २०३० सम्म देश विकासशील राष्ट्रमा स्तरोन्नति गर्ने लक्ष्य लिएको थियो भने तेह्रौं योजनामा सन् २०२२ भित्रै विकासशील राष्ट्र बन्ने भनी परिमार्जन गरियो । बाह्रौं योजना तर्जुमाको समय पहिलो संविधानसभाले संविधान जारी भएपछि राजनीतिक अन्योल अन्त भई स्थिरतातिर जाने आकलन गरेको थियो । यसले गर्दा देश अर्को दुई दशकमा ५६ प्रतिशतको आर्थिक वृद्धि गरी सन् २०३० सम्म स्तरोन्नतिका लागि आर्थिक रूपमा सक्षम हुन्छ भन्ने अनुमान थियो । प्रधान न्यायाधीश खिलराज रेग्मी नेतृत्वको सरकारले नेपाल सन् २०२२ भित्रै विकासशील राष्ट्रमा स्तरोन्नति हुने भनी लक्ष्यलाई परिमार्जन गर्यो, म्यानमार र लायोको अनुसरण गर्दै । संयुक्त राष्ट्र संघले सन् २०२६ मा नेपाललाई विकासशील राष्ट्रमा स्तरोन्नति गर्नेछ । निश्चय पनि अल्पविकसित राष्ट्रका रूपमा रहेको नेपाल सदाका लागि सोही अवस्थामा रहिरहनु हुँदैन स्तरोन्नति गर्नुपर्छ, तर के नेपालले सोका लागि हाल सक्षम भइसक्यो ? यसबारे विश्लेषण गर्नु अत्यन्त जरुरी छ ।संयुक्त राष्ट्र संघले न्यून राष्ट्रिय आय, कमजोर मानव सम्पत्ति, आर्थिक तथा वातावरणीय जोखिमलाई आधार मानी अति कम विकसित मुलुकहरूको वर्गीकरण गरेको छ । विकासशील राष्ट्रमा सूचीकृत हुनका लागि संयुक्त राष्ट्र संघले तोकेका पछिल्ला मापदण्ड हुन् मानव सम्पत्ति सूचकांकमा ६६ अंक प्राप्त गर्नुपर्ने, आर्थिक तथा वातावरणीय जोखिम सूचकांकमा ३३ अंकभन्दा कम हुनुपर्ने र राष्ट्रिय प्रतिव्यक्ति आय १,२२२ अमेरिकी डलर हुनुपर्ने । दुई सूचकांकको मापदण्ड हासिल गरिसकेको हुँदा योग्य रहेकाले नेपाल सन् २०२६ मा विकासशील राष्ट्रमा स्तरोन्नति गर्ने गरी अघि बढ्दै छ । नेपालको राष्ट्रिय प्रतिव्यक्ति आयलाई अरू कम विकसित मुलुकहरूसँग तुलना गर्दा खासै आशालाग्दो देखिँदैन । यसले के दर्साउँछ भने, नेपालले अन्य पक्षमा प्रगति गरे पनि त्यो आर्थिक विकासतिर परिलक्षित भएन जसले गर्दा देशको आर्थिक अवस्था नाजुक नै छ भनी स्विकार्नुपर्ने हुन्छ । विकासशील राष्ट्रमा स्तरोन्नति भएपछि यसले निश्चय पनि अन्तर्राष्ट्रिय क्षेत्रमा नेपालको छवि उच्च राखी नेपालीहरूको गौरव बढाउँछ, अन्तर्राष्ट्रिय लगानी आकर्षण गर्न मद्दत गरी अन्तर्राष्ट्रिय बजारसँग सामीप्य बढाउन सहयोग गर्छ । यसले देशको सझराइन त्रेडिट रेटिङ लाई बढाउन मद्दत गरी लगानीकर्ता आकर्षित गर्न पनि सहयोग गर्छ भन्ने तर्क छ । यसका लागि प्रभावकारी नीतिगत संरचनाको व्यवस्था, राजनीतिक स्थिरता, उत्पादकत्व र प्रतिस्पर्धात्मक क्षमताको वृद्धि, गुणस्तरमा अभिवृद्धि, भौतिक संरचना र प्रविधिको उचित विकास लगायतका पक्षमा अघि बढे देशले आर्थिक वृद्धि हासिल गरी राष्ट्रिय प्रतिव्यक्ति आय पनि माथि आउने र लगानीकर्ताको आकर्षण पनि बढ्ने देखिन्छ ।स्तरोन्नतिपछि अन्तर्राष्ट्रिय दातृ निकायहरूमा सहुलियतपूर्ण ऋणका लागि पैरवी गर्न नेपाललाई सीमितताहरू थपिने देखिन्छ । नेपालले आफ्नो अर्थतन्त्रको प्रगतिलाई मुख्य आधार बनाई वार्ता गर्न जानुपर्ने हुन्छ । हुन त नेपाललाई अन्तर्राष्ट्रिय ऋण दिने मुख्य दातृ निकायहरू विश्व बैंक र एसियाली विकास बैंकको सहुलियतपूर्ण ऋण दिनेको मापदण्ड राष्ट्रिय प्रतिव्यक्ति आयले निर्धारण गर्दछ र त्यसमा विकासशील राष्ट्रमा स्तरोन्नतिले खासै धेरै प्रभाव पार्दैन, तर केही बहुपक्षीय र द्विपक्षीय दातृ निकायहरूको सहुलियतपूर्ण ऋणको मापदण्ड विकासशील राष्ट्रमा स्तरोन्नतिले निर्धारण गर्ने भएकाले ऋण सेवा खर्चमा प्रतिकूल प्रभाव पर्ने देखिन्छ । विगत पाँच वर्षमा शिथिल अर्थतन्त्रका कारण नेपालको सार्वजनिक ऋणको कुल गार्हस्थ्य उत्पादनमा अनुपात बढेर ४० प्रतिशत काटिसकेको छ । आर्थिक वृद्धिलाई गति दिएर दरिलो आर्थिक क्षमता हासिल नगरेसम्म स्तरोन्नति भए ऋण व्यवस्थापनका चुनौतीहरू थपिनेछन् ।विगत दस वर्षमा नेपालको कुल आयातको ६३ प्रतिशत भारतबाट भएको थियो भने निर्यातको ६७ प्रतिशत भारतमा गएको थियो । नेपालको भारतसँगको व्यापार द्विपक्षीय सम्झौताले निर्दिष्ट गरेको छ जसमा नेपाल विकासशील राष्ट्रमा स्तरोन्नति भएपछिको परिस्थितिलाई परिकल्पना गरिएको छैन । द्विपक्षीय सम्झौतामा भएको यस मौनतालाई नेपाल विकासशील राष्ट्रमा स्तरोन्नति भएपछि पनि दुवै पक्षले यथास्थितिमै स्वीकार गरे भारतसँगको व्यापारमा केही प्रतिकूल प्रभाव पर्नेछैन । तर नेपाललाई दिँदै आएका व्यापार सुविधाहरू हटाउनेतिर जोड दिए, त्यसले प्रतिकूल प्रभाव पार्छ ।स्तरोन्नतिपछि नेपालका अरू व्यापार साझेदारहरूमा पनि कस्तो प्रभाव पर्छ भनी विश्लेषण गर्न जरुरी छ । यस विषयमा गरिएका अध्ययनहरूका अनुसार नेपालको निर्यात व्यापारको आयाम नै सीमित छ र नेपालले केही हदसम्म मात्र व्यापार साझेदारहरूले कम विकसित राष्ट्रहरूलाई दिँदै आएका भन्साररहित प्रवेशको व्यापार सुविधालाई प्रभावकारी रूपमा उपभोग गरेको छ । यसलाई नेपालको अर्थतन्त्रले हालसम्म निर्यात सम्भाव्यता भएका वस्तुहरू प्रतिस्पर्धात्मक रूपमा अन्तर्राष्ट्रिय बजारलाई दिन सकेको छैन भने बजार विस्तारमा प्रभावकारी रणनीतिका साथ अघि बढ्न सकेको छैन भनी अर्थ्याउन सकिन्छ । अध्ययनहरूका अनुसार नेपालका अधिकांश व्यवसायीको अन्तर्राष्ट्रिय बजारसँग प्रत्यक्ष सम्पर्क छैन र धेरै निर्यातकर्ताले अप्रत्यक्ष माध्यमबाट निर्यात गर्दछन् । नेपालले आर्थिक उपयोगिता लिन सक्ने क्षमता न्यून छ । यसै स्थितिमा स्तरोन्नतिको छवि कायम राख्नुपर्ने बोझ थपिए विश्वबजारमा नेपालको उपस्थिति झन् कमजोर हुनेछ । नेपालको निर्यातको दोस्रो प्रमुख गन्तव्यका रूपमा रहेको अमेरिकाले कम विकसित राष्ट्रलाई व्यापार सुविधा दिएकाभन्दा नदिएका वस्तुहरू नेपालबाट तुलनात्मक रूपमा बढी निर्यात हुने भएकाले स्तरोन्नतिले आंशिक प्रभाव पर्ने देखिन्छ । नेपालको तेस्रो ठूलो व्यापार साझेदारका रूपमा रहेको युरोपेली संघबाट हाल पाइरहेको एभ्रिथिङ बट आर्म अन्तर्गत भन्साररहित प्रवेशको निर्यात सुविधा स्तरोन्नतिपछि गुम्छ । तर युरोपेली संघकै जीएसपी प्लस अन्तर्गतको भन्साररहित प्रवेशको निर्यात सुविधा पाउनचाहिँ नेपाल धेरै हदसम्म योग्य छ, किनकि यो अलि कमजोर मुलुकलाई दिइने सुविधा हो । नेपालको समस्या के छ भने, प्रतिबद्धतापत्र अनुमोदन गरिन्छ तर त्यसले पार्ने प्रभावको विश्लेषण गरिँदैन, साथै अनुमोदन गरिन्छ तर कार्यान्वयन हुँदैन र त्यसले पार्ने प्रतिकूल प्रभावलाई कम गर्न कूटनीतिक कदम समयमै प्रभावकारी रूपमा चालिँदैन । तर जीएसपी प्लस अन्तर्गतको रुल अफ ओरिजिन तुलनात्मक रूपमा कडा रहेकाले थप चुनौती देखिन्छ । छिमेकी मुलुक चीनमा निर्यात हुने अधिकांश वस्तु उसले कम विकसित राष्ट्रलाई व्यापार सुविधाकै पर्दछन् जसले गर्दा स्तरोन्नतिले ठूलो प्रभाव पार्ने देखिन्छ । दक्षिण एसियाली क्षेत्रीय व्यापार सम्झौताका सदस्यराष्ट्रहरूले धेरै वस्तु व्यापार सुविधा अन्तर्गत नराखेका कारण आंशिक प्रभाव पर्ने देखिन्छ तर यही सम्झौता अन्तर्गत रही नेपालको भन्सार मूल्यान्तरका माध्यमबाट भइरहेको वनस्पति तेलको भारत निर्यातमा प्रतिकूल प्रभाव पर्ने देखिन्छ । स्तरोन्नतिले नेपालको निर्यातमा प्रतिकूल प्रभाव पर्ने देखिन्छ जसले मुख्यतः युरोपेली संघ र केही हदसम्म अरू व्यापार साझेदारहरूमा हुने निर्यातलाई नकारात्मक बनाउँछ । यसले उच्च रहेको नेपालको व्यापार घाटालाई थप बढाउँछ । अहिले नै आयातमा निर्यातको अनुपात ००९ विन्दु मात्र छ । स्तरोन्नतिपछिको ट्रान्जिसन पिरियडमा नेपालले हाल पाइराखेको निर्यात सुविधा जारी रहनेछ र त्यसपछि पनि व्यापार साझेदारहरूले दिने अन्य सुविधा उपयोग गर्न सक्छ तर चुनौतीहरू पनि थपिनेछन् । निश्चय पनि स्तरोन्नतिले देशको छवि बढाई व्यापार विस्तार र विविधीकरणमा केही सहयोग त गर्ला तर यसका लागि नेपालले मुख्यतः आफ्ना वस्तुहरूको प्रतिस्पर्धात्मक क्षमतालाई बढाउनुपर्छ । व्यापार साझेदारहरूसँग दुवै पक्षलाई अनुकूल हुने गरी क्षेत्रीय र द्विपक्षीय सम्झौता गरेर स्तरोन्नतिपछि थपिने चुनौतीहरूको समाधान निकाल्न सकिन्छ तर प्रतिस्पर्धात्मक क्षमता नबढाई त्यो सम्भव छैन । उता, नेपालसँग आफूअनुकूल हुने गरी क्षेत्रीय र द्विपक्षीय सम्झौता गर्ने क्षमता पनि छैन । उत्पादकत्वबिना ज्याला र सुविधा मात्र बढाउनुपर्ने भएमा निर्यात क्षमता मात्र थप घट्न जाने नभई देशको मूल्यस्फीतिमा पनि नकारात्मक असर पर्नेछ । आर्थिक कूटनीतिको चातुर्य नेपालसँग छैन । नेपालका व्यापार साझेदारहरूले विकासशील राष्ट्रहरूप्रति लक्षित गरी कुनै कडा नीति ल्याएमा नेपाल लामो समयका लागि त्यसबाट पन्छिन पाउँदैन । यस्ता पक्षमा ध्यान नदिई स्तरोन्नति हुनेतिर मात्र उन्मुख भए नराम्रो आर्थिक परिणाम आउन सक्छ ।विकासशील राष्ट्रमा स्तरोन्नति हुनु भनेकै आर्थिक आधारहरू बलियो बनाइसकेको संकेतसहित विश्वसामु प्रस्तुत हुनु हो । हुन त नेपालले मानव सम्पत्ति विकासमा प्रगति गरेको छ, विकासशील राष्ट्रमा स्तरोन्नतिको सूचाकांक हासिल गरेको छ, तर त्यसले देशको उत्पादकत्वमा खासै प्रगति भएन; नेपालको उत्पादकत्व कम रहनाले प्रतिस्पर्धात्मक क्षमता पनि माथि आउन सकेन । यसका लागि नयाँ प्रविधिको प्रयोग बढाउनुपर्यो भने शिक्षा क्षेत्रले सीप विकासमा केन्द्रित रही बजारको माग अनुसारको जनशक्ति उत्पादन गर्नुपर्यो । अर्को महत्त्वपूर्ण कुरा, स्तरोन्नति भएपछि नेपालले उत्पादन र निर्यात प्रवर्द्धनका लागि दिने अनुदानमा अंकुश लगाउनुपर्ने हुन्छ र बौद्धिक सम्पत्तिका कसिला प्रावधानहरू अपनाउनुपर्ने हुन्छ । यी दुवै विश्व व्यापार संगठनमा गरिएका प्रतिबद्धतासँग सम्बन्धित छन् । यसबाट भर्खर बामे सर्दै गरेको अनुसन्धान क्षेत्रमा नराम्रो असर पर्नेछ र स्तरीय जर्नलहरूमा छपाउन पनि अत्यन्त कठिन हुन जान्छ । स्तरोन्नतिपछि व्यापार सुविधाका लागि श्रम अधिकार, वातावरण संरक्षण लगायतका कसिला प्रावधानहरू अपनाउनुपरे त्यसबाट उत्पादन लागत बढ्छ र उत्पादकत्व बढाई त्यसलाई परिपूर्ति नगरे प्रतिस्पर्धात्मक क्षमतामा ह्रास आउँछ । विकासशील राष्ट्रमा स्तरोन्नतिजस्तो दीर्घकालीन प्रभाव पर्ने विषयमा गहिरो अध्ययन नगरी, बहुआयामिक पक्षहरूको विश्लेषण नगरी लक्ष्य निर्धारण गर्दा यो आफैंले सृजना गरेको नराम्रो सपना हुन जान्छ । त्यसैले यस विषयमा समय लिएर आवश्यक गृहकार्य गरी अघि बढ्नुपर्छ । नेपालभन्दा धेरै आय हुने देशहरूसमेत स्तरोन्नतिमा गएका छैनन् किनकि उनीहरू आफ्नो आर्थिक क्षमतामा अझै विश्वस्त छैनन् । स्तरोन्नति हुने भयो भन्दैमा आफ्नो क्षमताले नभ्याई उत्साहित हुनु हुँदैन । सदा कम विकसित राष्ट्र भएर बस्न पनि हुँदैन । नेपालको प्रतिव्यक्ति आय ३,००० डलर पुग्यो भने मात्र विकासशील राष्ट्रमा स्तरोन्नति हुने प्रयास हुनुपर्छ किनकि यो स्तरको प्रतिव्यक्ति आय भएका देशहरूमा मात्र पर्याप्त आर्थिक दिगोपन रहेको देखिन्छ । यो नगरेसम्म विश्वबजारमा स्तरोन्नतिको छवि स्थापित गर्न सकिँदैन । नेपालले राजनीतिक स्थिरता कायम गरी नयाँ प्रविधिको प्रयोग, भौतिक संरचनाको विकास, उत्पादन वृद्धि, भ्रष्टाचार न्यूनीकरण, गुणस्तर अभिवृद्धि र बजार विस्तारमा केन्द्रित रही उत्पादकत्व र प्रतिस्पर्धात्मक क्षमता माथि उकास्नुपर्ने हुन्छ जसले गर्दा आर्थिक वृद्धिले गति लिई देशको आर्थिक क्षमता माथि आउँछ । यसैलाई हेक्का राखी नेपालले विकासशील राष्ट्रमा स्तरोन्नतिको गन्तव्य तय गर्नुपर्दछ, अन्यथा अझ ठूलो आर्थिक चुनौती बेहोर्नुपर्ने हुन सक्छ । समयमै चेतौं ।"
हरि सरको पिटी सरकारको योग,"गृह मन्त्रालयले केही समयअघि उपत्यका अन्तर्गतका सरकारी कार्यालयका कर्मचारीहरूलाई कार्यालयमा हाजिर भएपछि १५ मिनेट (१० बजेदेखि सवा १० बजेसम्म) अनिवार्य योग र प्राणायम गर्न उर्दी जारी गर्यो । कर्मचारीहरूलाई सदाचारी र नैतिकतावान् बनाउने उद्देश्यले जारी गरिएको उक्त आदेश सर्वत्र खिल्लीको विषय बन्यो । गृहको यस्तो परिपत्र पढेपछि मचाहिँ आफ्नो विद्यालय जीवनतिर हराउन पुगें ।गाउँले जीवन । बिहानै गोठको काम सकेर घाँसदाउराका लागि बेंसी झर्नुपर्ने अनि पढ्न स्कुल पुग्नुपर्ने । घाँसदाउराको भारी पुर्याएर हतारहतार उकालो लागिन्थ्यो । घरमा आइपुग्दा नौ बजिसकेको हुन्थ्यो । आमाले पकाएको भात, आटो, ढिँडो जे छ, गुन्द्रुकको झोल र मोही मिसाएर लपाकलुपुक खाएर स्कुल ड्रेस लगाई हतारमै उकालो लाग्थ्यौं र तीनधारेको तत्कालीन लिमीठाना निमाविमा पुग्थ्यौं । हामी मात्र होइन, प्रायः सबैको दैनिकी यस्तै हुन्थ्यो ।स्कुल पुग्दा प्रायः १० बजेको प्रार्थनाको घण्टी बजिसकेको हुन्थ्यो । कहिले त बाटैमा घण्टी बजेको सुनिन्थ्यो र स्याँस्याँ गर्दै प्रार्थनाको लाइनमा पुग्थ्यौं । अलि ढिलो पुग्दा हरि सरको लौरो खानुपर्थ्यो । स्कुल मैदानमा त्यति बेला प्रार्थना मात्र हुँदैनथ्यो । आठ नम्बरसम्मका अनेक भावभंगीका पिटी खेल्नुपर्थ्यो । पिटी मास्टर हुनुहुन्थ्यो उनै हरि सर । असाध्यै कडा ! खाना खानेबित्तिकै हिँडेकाले स्कुल पुग्दा पेटको कुनाकुना चस्किरहेको हुन्थ्यो । चस्किएको पेटले हरि सरका आठै आइटम पिटी नखेली नहुने । कुनै अगाडि निहुरेर हातले पैताला छुनुपर्ने, कुनै पछाडि निहुरेर । कुनै दायाँबायाँ निहुरिनुपर्ने, कुनै उफ्रिनुपर्ने । एउटाचाहिँ बाबा रामदेवले सिकाउनेजस्तै दुवै हातका औंलालाई कुममा राखेर कुहिनालाई उल्टोसुल्टो दिशातिर घुमाउनुपर्ने । यति गरिसक्दा भर्खर खाएको खाना बाहिरै निस्केलाजस्तो हुन्थ्यो । पेट चस्केर यसो ठग्न खोज्यो, हरि सर टुप्लुक्क आइपुगेर ढाडमा लौरो बजार्नुहुन्थ्यो ।बिचरा हरि सर ! अहिले रामदेव बाबाले सिकाउने योग नै त्यो बेलाको पिटी (व्यायाम) रहेछ । फरक यत्ति हो कि, रामदेवले बिहान खाली पेटमा योग र प्राणायम गराउँछन्, हरि सरले भने खाना खाएपछि । ठ्याक्कै अहिलेको सरकारको मेरुदण्ड गृह मन्त्रालयले जसरी नै । कार्यालय पुग्नेबित्तिकै योग गर्नुपर्ने आदेशलगत्तै कर्मचारीहरूका लागि एकदिने योग शिविर सञ्चालन भएको खबर पनि सञ्चारमाध्यममा आयो । खास गरी माथिल्लो तहका कर्मचारीलाई नैतिकता र सदाचारको पाठ सिकाउने सरकारको यो आइडिया कर्मचारीहरूबाट हुने भ्रष्टाचार र घूसखोरी नियन्त्रण गर्ने सुन्दरतम उपाय हो रे ! नागरिकका नजरमा नालायक साबित सरकारले आफ्ना संयन्त्रहरूलाई चुस्तदुरुस्त राख्दै बढ्दो दलाली, तस्करी, भ्रष्टाचार, घूसखोरी, अनियमितता र महँगी नियन्त्रण गर्नुपर्नेमा खाना खानेबित्तिकै कार्यालय पुगेका कर्मचारीलाई योग गर भन्नु नौटंकीबाहेक केही होइन । भ्रष्टाचार नियन्त्रण गर्न अख्तियार दुरुयोग अनुसन्धान आयोग नामको संयन्त्र त छ तर भ्रष्टाचारको पारो ओरालो लाग्नुको सट्टा उकालो मात्रै लागिरहेको छ । दलीय भागबन्डामा परेको यो संयन्त्रले साना माछा समात्ने र ठूला माछालाई उन्मुक्ति दिने वा अनदेखा गर्ने गरेको छ । अपराध नियन्त्रण गर्ने अंगलाई स्वतन्त्र भएर काम गर्न दिइँदैन । तिनलाई अनेक दबाब र प्रभावमा पारेर प्रमुख राजनीतिक दलहरू नै आआफ्ना कित्ताका अपराधीहरूलाई उन्मुक्ति दिन लागिरहन्छन् । अर्कातिर, निजामती कर्मचारीहरूको मनोबल उच्च राख्न सरकारले खासै गतिलो व्यवस्था गरेको पाइँदैन । बढ्दो महँगी, महँगो शिक्षा, महँगो डेराभाडालाई हेरेर कर्मचारीहरूका परिवारको लालनपालन र जीवनयापनमा सहजता ल्याउन समयानुकूल तलब दिन सकेको छैन । यसकारण पनि कर्मचारीहरूको मनमा चोर ले बास गर्न पुग्छ । देसमा व्याप्त नीतिगत भ्रष्टाचारको त कुरै नगरौं । यसले माथिदेखि तलसम्मैका कर्मचारीहरूलाई भ्रष्टाचार गर्न प्रेरित गरेको हुन्छ । केही समययता महँगीले आकाश छुन खोज्दै छ र सर्वसाधारणको ढाड सेकिएको छ, तर महँगी नियन्त्रण गर्ने निकाय कानमा तेल हालेर बसिरहेको छ । दाल, चामल, तरकारीको मूल्य बढेको बढ्यै हुँदा गरिबले नुन र भात मात्र खान पनि मुस्किल भएको छ । सर्वसाधारणको दैनिकीमा प्रत्यक्ष असर पर्ने विषयमा सरकारको ध्यान पुग्न सक्दैन, तर जब दसैं आउँछ, अनुगमनको नाटक गर्छ । त्यो अनुगमनको लाभ पनि नागरिकले नभएर अरूले नै लिन भ्याउँछन् । अनि भरिपेट का कर्मचारीलाई पन्ध्र मिनेट योग गराएर भ्रष्टाचार निर्मूल हुन्छ ?हो, योग, प्राणायम र व्यायामले व्यक्तिको स्वास्थ्यमा फाइदा पुग्छ नै, तर योग गर्दैमा मानिसभित्रको चोरवृत्ति हट्ने भए किन रामदेवको उद्योगका उत्पादनहरू गुणस्तरहीन र नक्कली भेटिए भनेर प्रतिबन्ध लगाउनुपर्थ्यो ? अतः योगको नाटक गर्नुभन्दा आफ्ना संयन्त्रहरूलाई प्रभावकारी रूपमा परिचालन गरी देशमा विधिको शासन छ भन्ने अनुभूति आम नागरिकलाई गराउन सक्दा मात्र सरकार लोकप्रिय हुन सक्छ ।"
राष्ट्रिय तथ्यांक प्रणालीको भविष्य,"सूचनालाई स्रोत, शक्ति र साधनका रूपमा हेर्ने गरिएको छ । यिनै शक्तिशाली सूचनाको पर्याय हो, हामीले उत्पादन र प्रयोग गर्ने तथ्यांक । राष्ट्रिय तथा अन्तर्राष्ट्रिय परिवेशमा तथ्यांकको महत्त्व तथा प्रयोग दिनानुदिन बढ्दै गएको छ । आर्थिक, सामाजिक तथा वातावरणीय तथ्यांक सार्वजनिक महत्त्वको विषय हो । त्यसैले तथ्यांक उत्पादन, प्रशोधन, वितरण तथा भण्डारणमा राज्यले विगतदेखि विभिन्न प्रयास गर्दै आएको छ । नेपालको पहिलो आवधिक योजनादेखि नै तथ्यांकलाई प्राथमिकताका साथ प्रस्तुत गरिँदै आएको छ । २०५७ सालमा पहिलो पटक समष्टिगत राष्ट्रिय तथ्यांक योजना तयार गरिएको थियो । उक्त योजना तथा हालसम्मका आवधिक योजनाले खास गरी विकेन्द्रित तथा सशक्त तथ्यांक प्रणाली स्थापना गरी तथ्यांकको बढ्दो माग सम्बोधन गर्ने लक्ष्य राखेका छन् । तथ्यांकीय योजनाको क्रमलाई निरन्तरता दिने प्रयासस्वरूप सन् २०१८१९ देखि २०२२२३ सम्मको पाँचवर्षीय रणनीतिक योजना तर्जुमा गरिएको थियो । उक्त रणनीतिले खास गरी संविधानको भावना, आवधिक योजना, नेपालका अन्तर्राष्ट्रिय प्रतिबद्धताको अनुगमन तथा नीतिनिर्माणका लागि तथ्यांक उत्पादन र आपूर्ति गर्ने उद्देश्य राखेको छ । संविधानको अनुसूची (५, ६, ८ र ९) मा तोकिए बमोजिम तथ्यांक उत्पादन र आपूर्ति गर्ने केन्द्रीय तथ्यांक विभागको स्तरोन्नति गर्ने संघ, प्रदेश र स्थानीय तहमा रहने तथ्यांक एकाइ स्थापना र जनशक्ति व्यवस्थापन गर्नेजस्ता प्रमुख विषय उक्त रणनीतिमा थियो । यीमध्ये कतिपय विषय कार्यान्वयनमा आए भने कतिपय कार्यान्वयनको पर्खाइमा छन् । नेपालमा १९६८ सालमा पहिलो जनगणना गरेपश्चात् विधिवत् रूपमा तथ्यांक प्रणालीको सुरुआत भएको मानिन्छ । नीतिगत रूपमा पहिलो पटक १९७६ सालमा इस्तिहार जारी भई जनगणना सञ्चालन गरिएदेखि जनगणना ऐन २००९, २०१३ हुँदै २०१५ सालमा पहिलो पटक तथ्यांक ऐन जारी भयो । संघीयता कार्यान्वयनसँगै साबिकको तथ्यांक ऐनलाई प्रतिस्थापन गर्दै नयाँ तथ्यांक ऐन, २०७९ लागू गरियो । यस ऐनले साबिक केन्द्रीय तथ्यांक विभागलाई राष्ट्रिय तथ्यांक कार्यालयमा स्तरोन्नति गरेको छ । ऐनले एकीकृत राष्ट्रिय तथ्यांक प्रणाली स्थापना गरी तथ्यांक संकलन क्रियाकलाप विकेन्द्रित तर तथ्यांकीय व्यवस्थापन (मानक, गुणस्तर, सर्वेक्षण अनुमति) मा केन्द्रीकृत प्रणाली लागू गरेको छ । यसबाट तथ्यांकमा दोहोरोपना हट्ने, खर्च मित्तव्ययी हुने, राष्ट्रिय तथा अन्तर्राष्ट्रिय मानक र मापदण्ड अनुसार गुणस्तरीय र विश्वसनीय तथ्यांक उत्पादन हुने सुनिश्चित गर्न सकिन्छ । नयाँ ऐनले संविधानबमोजिम संघ, प्रदेश र स्थानीय तहको तथ्यांकीय अधिकार सीमांकन गरेर राष्ट्रिय तथ्यांक प्रणालीलाई विकेन्द्रित मोडलमा स्थापना तथा सञ्चालनको मार्गदर्शन प्रदान गरेको छ । ऐनले प्रशासनिक अभिलेखबाट प्राप्त तथ्यांकको व्यवस्थापन तथा तथ्यांक प्रणालीमा आबद्ध गर्ने पनि भनेको छ । यस ऐनले राष्ट्रिय तथ्यांक कार्यालयले नेपाल सरकार, प्रदेश सरकार र स्थानीय तहलाई तथ्यांक उपलब्ध गराउने प्रावधान आदिलाई मुख्य आधारका रूपमा राखेको छ । नेपालको तथ्यांक प्रणाली ऊर्ध्व मात्र नभई समतलीय तहमा समेत विकेन्द्रित प्रकृतिको छ । जसलाई राष्ट्र बैंक ऐन, २०५८, स्थानीय सरकार सञ्चालन ऐन, २०७४ लगायतका विषयगत ऐन तथा नियमले मार्गदर्शन गरेका छन् । अन्य ऐन तथा नीति जस्तै: जन्म, मृत्यु तथा अन्य व्यक्तिगत घटना (दर्ता गर्ने) ऐन, २०३३, राष्ट्रिय सूचना प्रविधि विकास समिति (गठन) आदेश, २०५८, मतदाता नामावली सम्बन्धी ऐन, २०७३ आदिले पनि सम्बन्धित निकायलाई प्रशासनिक अभिलेख तथा तथ्यांक व्यवस्थापन गर्ने अधिकार सुम्पिएका छन् । यसका अतिरिक्त सबै निकायले आआफ्नै तरिकाले प्रशासनिक अभिलेख तथा सर्वेक्षणका माध्यमबाट तथ्यांक उत्पादन गरेको अवस्थामा मानक र गुणस्तर कायम गर्दै तथ्यांक प्रणालीमा आबद्ध गर्नुपर्ने कार्य राष्ट्रिय तथ्यांक कार्यालयको काँधमा छ । तथ्यांक विकासका लागि राष्ट्रियस्तरमा मात्र नभई अन्तर्राष्ट्रियस्तरमा पनि विभिन्न पहल भइरहेका छन् । अन्तर्राष्ट्रिय पहलहरूले गुणस्तरीय तथ्यांक उत्पादन तथा सर्वसुलभ उपलब्धता सम्बन्धी विषयलाई प्राथमिकताका साथ पक्षपोषण गर्छन् । तथ्यांक प्रणाली सञ्चालनका हिसाबले एकरूपता नभए पनि संसारका अधिकांश मुलुकले संयुक्त राष्ट्र संघका तथ्यांक सम्बन्धी सिद्धान्तहरूलाई अनुसरण गरेर सोही बमोजिमको संगठन, पूर्वाधार, साधन र स्रोत व्यवस्था गरी तथ्यांक उत्पादन एवम् वितरण गरिरहेका छन् । तथ्यांकीय क्रियाकलाप सञ्चालन अधिकारको वितरणका आधारमा मूलतः तथ्यांक प्रणाली केन्द्रीकृत तथा विकेन्द्रित प्रणालीका रूपमा विश्व समुदायबीच स्थापित अभ्यासमा रहेको पाइन्छ । नेपालका सन्दर्भमा तथ्यांक प्रणाली विधिवत् रूपमा विकेन्द्रित मोडलमा सञ्चालित छ । देशको परिवेश तथा संविधान, तथ्यांक ऐन तथा अन्य कानुन र नीतिले सुम्पिएका जिम्मेवारी वहन गरी वस्तुपरक र प्रयोगकर्ताको आवश्यकता सम्बोधन गर्ने गुणस्तरीय तथ्यांक उत्पादनका लागि थप नीतिगत व्यवस्था गर्नुका साथै यसको सांगठनिक पुनःसंरचना गर्नुपर्ने आवश्यकता देखिन्छ । निर्धारित तथ्यांक उत्पादनको दायरा फराकिलो र थप सशक्त बनाउन सम्बन्धित विषयगत मन्त्रालयजस्तै ः स्वास्थ्य, शिक्षा, गृह, अर्थ, राष्ट्रिय योजना आयोग आदिमा बलियो तथ्यांकीय महाशाखाहरूको टड्कारो आवश्यकता देखिन्छ । स्थानीय तहहरूमा तथ्यांकीय जनशक्ति नहुँदा बेहोर्नुपरिरहेको समस्या समाधानका लागि तत्काल तथ्यांकीय एकाइ स्थापना गर्नुपर्ने देखिन्छ । प्रदेश र संघको हकमा भने सांगठनिक स्वरूपमा केही नयाँ अभ्यास गर्दा सरकारी खर्च मितव्ययी हुनुका साथै तथ्यांक विकासमा थप टेवा पुग्छ । सातओटा प्रदेशमध्ये हालसम्म लुम्बिनी प्रदेशले मात्र तथ्यांक ऐन, २०७५ जारी गरेको छ । यो ऐन पनि कार्यान्वयनको पर्खाइमा छ । यस ऐनले पनि संघ र प्रदेश तथ्यांकबीच सेतुको काम गर्ने गरी प्रदेश तथ्यांक कार्यालयमा संघीय वा प्रदेश निजामती सेवाको राप द्वितीय श्रेणीको कार्यालय प्रमुख रहने व्यवस्था गरेको छ । मोडलका हिसाबले उक्त प्रावधान र यस लेखमा उल्लेख गर्न खोजिएको तथ्यांकीय मोडलसँग मेल खान्छ । उक्त ऐनमा प्रादेशिक तथ्यांक व्यवस्थापन गर्ने उद्देश्य राखिएको हुनाले उपसचिवसरहको नेतृत्व सान्दर्भिक हुन सक्छ तर संघको तथ्यांकीय क्रियाकलापसमेत समावेश गर्ने सन्दर्भमा उक्त ऐनले कल्पना गरेको प्रादेशिक तथ्यांक कार्यालयको स्तरोन्नति गरी प्राविधिक सहसचिवसरहले नेतृत्व गर्नेगरी प्रादेशिक तथ्यांक कार्यालय स्थापना गर्नु नै उत्तम विकल्प हुनेछ । संघ र प्रदेशको संयुक्त तथ्यांक कार्यालय नै वर्तमान तथा दीर्घकालीन तथ्यांक प्रणाली विकासका लागि सर्वोत्कृष्ट उपाय हो किनभने प्रदेश र संघको अलगअलग प्रादेशिक तथ्यांक कार्यालय स्थापना गर्नु हाम्रोजस्तो मुलुकमा कुनै पनि हिसाबले उपयुक्त हुँदैन । नेपालको तथ्यांक प्रणालीलाई थप सुदृढ, चुस्त र कुशल बनाउन तत्कालीन र दीर्घकालीन रूपमा रणनैतिक पुनःसंरचना अत्यावश्यक देखिएको छ । नेपाल सरकारको आव २०८०८१ को बजेट वक्तव्यमार्फत तथ्यांक कार्यालयको पुनःसंरचना कार्यक्रम घोषणा गरिएको छ, जुन तथ्यांक प्रणाली विकासका लागि एउटा सुनौलो अवसर हो । तथ्यांक प्रणालीलाई स्तरोन्नति गर्ने तथ्यांक ऐनको उद्देश्य अनुरूप तथ्यांकीय क्रियाकलाप र संगठन संरचना तथा जनशक्ति व्यवस्थापन हुन नसके केही समयपछि तथ्यांकीय क्रियाकलापको व्यवस्थापनमा सम्हाल्नै नसक्ने गरी भयावह अवस्था आउनेछ । अतः संघीय तथा प्रदेश सरकार दुवैको संयुक्त मातहत रहने गरी प्राविधिक सहसचिवको नेतृत्वमा प्रादेशिक तथ्यांक कार्यालय र ती कार्यालयलाई सहयोग पुर्याउने गरी केही जिल्लामा उपप्रादेशिक तथ्यांक कार्यालय स्थापन गर्नु नै तथ्यांक प्रणाली विकास तत्कालीन सर्वोत्तम विकल्प हुन सक्छ । तथ्यांकको प्रचुर मात्रामा उत्पादन हुने मन्त्रालय वा विभागका तथ्यांक एकाइहरूलाई थप सुदृढ गर्नका लागि आवश्यकता अनुसार स्तरोन्नति र सबै स्थानीय तहमा तथ्यांकीय एकाइ स्थापना गर्नु पनि तथ्यांक प्रणाली सक्षम बनाउने तत्कालीन रणानीति हुन सक्छ । लामिछाने र सिग्देल राष्ट्रिय तथ्यांक कार्यालयमा कार्यरत छन् ।"
मोदी भ्रमणबारे सरकारसँग सांसदको जवाफ माग,"(काठमाडौं)भारतद्वारा अतिक्रमित नेपाली भूमिमा भारतीय प्रधानमन्त्री नरेन्द्र मोदीले भ्रमण गरेको प्रति सांसदहरूले आपत्ति जनाउँदै सरकारसँग जवाफ मागेका छन् । बिनाजानकारी आएर मोदीले सामान्य शिष्टाचार र कूटनीतिक मर्यादा उल्लंघन गरेको सांसदहरूको भनाइ छ । प्रतिनिधिसभाको बिहीबारको बैठकमा सांसदहरूले भारतीय प्रधानमन्त्रीले नेपाली भूमिमा अनधिकृत रूपमा प्रवेश गरेको भन्दै आपत्ति जनाएका हुन् । प्रमुख प्रतिपक्ष एमालेका सांसद ठाकुर गैरेले मोदीले मर्यादालाई उल्लंघन गरेर नेपाली भूमि कालापानी क्षेत्रको भ्रमण गरेको भन्दै आपत्ति जनाए । सामान्य शिष्टाचार र कूटनीतिक मर्यादाविपरीत कालापानी क्षेत्रको भ्रमण गरेको उनको भनाइ थियो । भारतका प्रधानमन्त्रीले एउटा सामान्य शिष्टाचार, कूटनीतिक मर्यादा, स्वतन्त्र, सार्वभौमसत्ता सम्पन्न भौगोलिक रूपले अखण्ड नेपाल र त्यससँगको भारत र नेपालबीचको सम्बन्ध र सामान्य मर्यादालाई समेत उल्लंघन गरेर भ्रमण गर्नुभएको छ । यो कुनै पनि हिसाबले सही होइन, गैरेले भने, कालापानी, लिम्पियाधुरा र लिपुलेक नेपालको भूमि हो । हामी कालापानीबाट भारतीय सेना फिर्ता हुनुपर्छ भनिरहेका छौं । भारतीय प्रधानमन्त्रीको यो भ्रमण नेपाल र भारतबीचको सम्बन्धको विपरीत छ । सामान्य कूटनीतिक मर्यादाको विरुद्धमा छ । माओवादी सांसद माधव सापकोटाले नेपालले कूटनीतिक सक्रियता र भूमिका बढाउन जरुरी रहेको बताए । भारतीय प्रधानमन्त्री मोदी नेपालको कालापानी क्षेत्रमा आएको कुरालाई उल्लेख गर्दै उनले छिमेकी देशलाई विश्वासमा लिँदै कूटनीतिक सक्रियता बढाउनु जरुरी देखिएको भनाइ राखे । यी तथ्यले देखाउँछन्, कूटनीतिक हिसाबले हाम्रो सक्रियता र भूमिका जिम्मेवार र बुद्धिमतापूर्ण हुनुपर्छ, उनले भने, मलाई लाग्छ, सरकारले पनि सुन्यो होला । कांग्रेस सांसदसमेत रहेका राज्य व्यवस्था समिति सभापति रामहरि खतिवडाले भारतीय प्रधानमन्त्री मोदीको नेपाली भूमिमा औपचारिक भ्रमण नभएकाले चासो लिनुपर्ने आवश्यकता नभएको बताए । राजकीय भ्रमणका रूपमा नेपाली भूमिमा आएको भए सम्मान र सत्कार गर्नुपर्ने हुन्थ्यो, व्यक्तिगत भ्रमणबारे जानकारी गराउनुनगराउनु उहाँहरूकै कुरा हो । उहाँ राज्यलाई थाहा दिएर आधिकारिक रूपमा प्रवेश गर्नुभएको होइन, त्यसैले राज्य व्यवस्था समितिले त्योबारेमा धेरै चासो लिएन, उनले भने, व्यक्तिगत भ्रमणमा पनि परराष्ट्र मन्त्रालयलाई सामान्य जानकारी छ कि छैन, राज्यका कुनकुन संयन्त्रलाई जानकारी दिनुभयो भन्ने उहाँहरूको कुरा हो । यसमा राज्यका तर्फबाट चासो लिएको छैन ।राप्रपाका सांसद दीपकबहादुर सिंहले छिमेकी देशका प्रधानमन्त्री बिनाजानकारी नेपाली भूमिमा आउँदा पनि सरकार टुलुटुलु हेरेर बसिरहेको भन्दै सरकारप्रति आपत्ति जनाए । दुर्भाग्य हामी नेपालीहरूको हो । यसरी छिमेकी राष्ट्रका प्रधानमन्त्री नेपालको भूमिमा जानकारी नै नदिएर आउँदाखेरि पनि सरकार लाचार भई टुलुटुलु हेरिराखेको छ, उनले भने, यो सरकारबाट हामीले के आशा राख्ने ? नेपाली भूमिमा मोदी आएको विषयमा राष्ट्रिय स्वतन्त्र पार्टीका सभापति तथा सांसद रवि लामिछानेले सरकारको जवाफ माग गरेका छन् । बिहीबारको प्रतिनिधिसभा बैठकमा बोल्दै उनले मोदीले नेपाली भूमि गुन्जीमा गरेको भ्रमणबारे सरकारले संसद्लाई जानकारी गराउनुपर्ने बताए । छिमेकी राष्ट्रको प्रधानमन्त्री हाम्रो भूभागमा आउँदा सरकारले न कुनै स्वागत गरेको छ, न देशलाई कुनै जानकारी गराएको छ, यो कुटी, गुन्जी अहिले सम्माननीय सभामुख आसीन हुनुभएको चियरको अगाडिको डेस्कको चुच्चे नक्साभित्र नै पर्छ, उनले भने । मोदी आएको आधिकारिकताका लागि प्रमुख जिल्ला अधिकारीसँग कुराकानी गर्दा त्यहाँ जान नपाउने कुरा थाहा भएको लामिछानेले उल्लेख गरे । म सरकार र परराष्ट्र मन्त्रालयलाई सोध्न चाहन्छु आफ्नो भूमिमा छिमेकी राष्ट्रका प्रधानमन्त्रीको भ्रमणबारे सरकारले नेपाली जनतालाई, सदनलाई जानकारी गराउनु पर्दैन ? यत्रो ठूलो भ्रमणमा मित्रराष्ट्र छिमेकी राष्ट्रको त्यति ठूलो व्यक्तित्व, सरकार प्रमुख हाम्रो भूमिमा आउँदाखेरि सरकारले उहाँलाई स्वागत गर्नु पर्दैन ? कुनै कार्यक्रम हुनुपर्दैन ? त्यसका औपचारिकता हुँदैनन् ?"
दिल्ली दूतावास बेखबर,"(नयाँदिल्ली) सीमा विवादलाई वार्ताबाट समाधान गरिने बताउँदै आएका भारतीय प्रधानमन्त्री नरेन्द्र मोदीले नेपाल सरकारसँग कुनै समन्वय नगरी नेपाली भूमिको भ्रमण गरेका छन् । दार्चुलाको व्यासस्थित कुटी, नावी, गुञ्जी क्षेत्रमा मोदी पुगेको जानकारी दिल्लीस्थित नेपाली दूतावासले मिडियाबाट मात्रै पाएको छ । दूतावासका अधिकारीले यस विषयमा प्रतिक्रिया दिन चाहेनन् । मोदीले बिहीबार कालापानी क्षेत्रअन्तर्गतका बस्ती भ्रमण गरेका छन् । चीनको सीमानजिकैको गुञ्जीलाई शिव धामका रूपमा विकसित गर्ने घोषणासमेत गरेका छन् । गुञ्जी व्यास घाँटीमा अवस्थित छ । त्यस क्षेत्रको जोलिङ्काङ इलाकामा भारतले कैलाश पर्वतको दर्शन मिल्ने गरी भ्यु प्वाइन्टको विकास गरेको छ । त्यहींबाट कैलाश पर्वतको दर्शन गर्दै उनले गुञ्जीमा धार्मिक पर्यटकको विकास हुने बताएका थिए । त्यसका लागि भारतीय टेलिकम नेटवर्क, यात्री निवास, होटल, होमस्टेजस्ता संरचनाको विकास गरिने उनले घोषणा गरेका हुन् । २०७८ चैतमा भारत भ्रमणमा आएका तत्कालीन प्रधानमन्त्री शेरबहादुर देउवा र यसै वर्ष गत जेठमा भारत आएका प्रधानमन्त्री पुष्पकमल दाहालले मोदीसमक्ष सीमा विवाद सल्टाउन आग्रह गरेका थिए । प्रधानमन्त्री दाहालसँगको संयुक्त सम्बोधनमा मोदीले सीमालगायत विवाद वार्ताबाटै समाधान गरिने बताएका थिए । सीमा विवाद समाधान गर्न नेपालले पटकपटक भारतलाई आग्रह गर्दै आएको छ । दुई देशबीच परराष्ट्र सचिवस्तरीय संयन्त्रसमेत गठित छ । तर, सीमा विवाद सल्टाउने दिशामा काम भएको छैन । दुई देशबीच सीमा व्यवस्थापनको काम सन् १९८१ बाट सुरु भएको थियो । लगातार २६ वर्षसम्म दुई देशको संयन्त्रले सीमालाई व्यवस्थित गर्ने र विवादित विषयलाई टुंग्याउने दिशामा काम गरेको थियो । तर, कालापानी र सुस्ता क्षेत्रको विषयमा विवाद नटुंगिएपछि त्यसलाई आउटस्ट्यान्डिङ मुद्दा भनिएको थियो । २००७ मा सीमासम्बन्धी प्राविधिक टोलीले आफ्नो प्रतिवेदनमा कालापानी र सुस्ता क्षेत्रको विषयलाई राजनीतिक र कूटनीतिक माध्यमबाट सुल्झाउन सुझाएको छ । सन् १८१६ मा भएको सुगौली सन्धिले दुई देशबीचको आधुनिक सीमा निर्धारण गरेको हो । नेपालको पश्चिमी सीमा काली नदीको उद्गम स्थललाई मानिएको थियो । तर, पछि काली नदीको उद्गमस्थल नै फरक देखाएर भारतले पहिलेदेखि नेपालमा रहेको भूगागमाथि नियन्त्रण जमाएको हो । भारतले सन् २०१९ को नोभेम्बरमा विवादित मानिँदै आएको क्षेत्रलाई आफ्नो नयाँ नक्सामा राखेको थियो । विवादित क्षेत्र हुँदै बाटो बनाएको थियो । नेपालले त्यसप्रति आपत्ति जनाउँदै कूटनीति पत्राचार गरेको थियो । तर, भारतका तर्फबाट ती पत्राचारको बेवास्ता गरिएपछि नेपालको संसद्ले पनि सन् २०२० जुनमा आफ्नो नक्सालाई संशोधन गर्दै कालापानी, लिपुलेख र लिम्पियाधुरालाई आफ्नो क्षेत्रमा राखेको छ । नेपालको नयाँ नक्सा चुच्चे नक्साका रूपमा चिनिँदै आएको छ । भारतबाट अतिक्रमित उक्त भूमि भारतीय सैनिकको नियन्त्रणमा छ । ६० को दशकदेखि उक्त क्षेत्रमा भारतीय सेना बस्न थालेको हो । नेपाल भारतबीच सीमा विवाद र १९५० को शान्ति मैत्री सन्धिमा पुनरावलोकन दुईवटा विषय लामो समयदेखि नसुल्झिएको मुद्दा बनेको छ । १९५० को सन्धि पुनरावलोकनबारे अध्ययन गरेर रिपोर्ट पेस गर्न दुवै सरकारले संयुक्त रूपमा सन् २०१६ मा प्रतिष्ठित व्यक्तिहरूको समूह गठन गरेको थियो । ईपीजी नामले चिनिएको उक्त समूहले तयार पारेको रिपोर्ट भारत सरकारले बुझ्न आनाकानी गरेको ५ वर्ष भइसकेको छ ।"
अर्थतन्त्र सुधार्न उच्चस्तरीय आर्थिक सुधार आयोग गठन प्रस्ताव,"(काठमाडौं)अर्थतन्त्रका विद्यमान समस्या समाधानका लागि प्रधानमन्त्री अध्यक्ष रहने गरी उच्चस्तरीय सुधार आयोग वा अन्य कुनै वैधानिक संयन्त्र गठन गर्नुपर्ने प्रस्ताव निजी क्षेत्रले गरेको छ । विद्यमान कानुनी आधार र व्यवस्थापकीय संरचनामा सामान्य परिमार्जन गर्दैमा अर्थतन्त्रमा अपेक्षित सुधार हुन नसक्ने देखिएपछि सुधारको खाका कोर्न र त्यसलाई प्रभावकारी रूपमा कार्यान्वयन गर्न उच्चस्तरीय आर्थिक सुधार आयोग अपरिहार्य रहेको नेपाल उद्योग वाणिज्य महासंघका अध्यक्ष चन्द्रप्रसाद ढकालले बताए । नेपाल उद्योग वाणिज्य महासंघले बिहीबार काठमाडौंमा आयोजना गरेको राष्ट्रिय आर्थिक बहस, सुधारका लागि सहकार्य विषयक अन्तर्क्रियामा अध्यक्ष ढकालले यस्तो प्रस्ताव गरेका हुन् । प्रधानमन्त्री पुष्पकमल दाहालबाट तत्काल आर्थिक सुधार आयोग वा अन्य कुनै उच्चस्तरीय कानुनी हैसियत भएको संयन्त्र गठन गर्नु जरुरी छ । आयोगको अध्यक्ष सम्माननीय प्रधानमन्त्रीज्यू नै रहने र निजी क्षेत्रका छातासंगठनका अध्यक्ष अनिवार्य रूपमा समावेश हुनुपर्नेछ, उनले भने, आयोगमा अर्थ तथा उद्योग मन्त्रालय, योजना आयोग, नेपाल राष्ट्र बैंकलगायत सम्बन्धित निकायका उच्च नेतृत्व रहनु सान्दर्भिक हुनेछ । यस्तो आयोग बनाउँदा खर्च बढ्ने भएकाले आयोगका पदाधिकारी अवैतनिक रूपमा नियुक्त हुने र मितव्ययी रूपमा काम गर्ने गरी कार्यविधि निर्माण गर्न सकिन्छ । यसको सञ्चालनका लागि आवश्यक मात्रामा निजी क्षेत्रले पनि योगदान दिने ढकालको प्रतिबद्धता छ । हामी सबै पक्ष मिलेर काम गर्यौं भने सबै समस्याको समाधान सम्भव छ । नेपालको निजी क्षेत्र दरिलो छ, उनले थपे, नेपालको निजी क्षेत्र कोभिडलगत्तै झन्डै ६ प्रतिशतको आर्थिक वृद्धि दिन सक्ने क्षमताको हो । त्यसैले यसको मनोबल बढाउने विषयमा सरकार सकारात्मक हुनुपर्छ । विद्यमान आर्थिक समस्याको निकास खोज्न उच्चस्तरीय आयोग गठन गर्नुपर्ने निजी क्षेत्रको प्रस्तावमा आफू तयार रहेको प्रधानमन्त्री पुष्पकमल दाहालले बताए । अर्थतन्त्रबारे बहस सुरु गरेर निजी क्षेत्रले मलाई सजिलो बनाएको छ, कानुनी मान्यताप्राप्त उच्चस्तरीय आयोग गठनका लागि सरकार तयार छ । यस विषयमा म र मुख्यसचिवबीच छलफल पनि भइसकेको छ, उनले भने, अर्थमन्त्री स्वदेश फर्किएपछि यस विषयको छलफललाई तीव्रता दिइनुपर्छ । अर्थतन्त्रमा देखिएका समस्या टालटुले पाराले समाधान नहुने भएकाले सधारका लागि ठूलै प्रयास (अपरेसन) नै अत्यावश्यक रहेको प्रधानमन्त्री दाहालको भनाइ छ । यसका लागि सरकारी कार्यक्रम बनाउने नीति, प्रक्रिया र विधि बजेट निर्माणको प्रक्रिया एवं विधिमा पनि गम्भीर आत्मसमीक्षा गर्नुपर्ने उनको भनाइ छ । अब कुनै सुधारात्मक उपायले नेपालको अर्थतन्त्रमा वा हाम्रो ऐन, कानुनमा रहेका सीमा वा पोलिसीमा रहेका कमी सुधारको तरिकाबाट समाधान गर्न सकिने देख्दिनँ, उनले भने । चालु आर्थिक वर्षका नीति, कार्यक्रम र बजेट पनि परम्परागत ढंगले चलिरहेको उनले स्विकारे । हामीले चालु आर्थिक वर्षको नीति तथा कार्यक्रम र बजेटबाटै सुधारको थालनी गर्न चाहन्थ्यौं । तर छोटो समयलगायत विविध कारणले त्यो सम्भव नभएपछि पुरानै शैलीलाई निरन्तरता दिनुको विकल्प भएन, उनले भने, तर आगामी नीति तथा कार्यक्रम र बजेट निर्माण गर्दा अर्थतन्त्रमाथि परेको दबाब समाधान गर्न पनि हामीले केही कडा निर्णय गर्नुपर्नेछ, प्रधानमन्त्री दाहालले भने ।निजी क्षेत्रलाई लखेटेर अर्थतन्त्र नचल्ने उल्लेख गर्दै अहिले देखिएको आर्थिक मन्दी सुधारका लागि छिटो पहल गर्न महासंघ अध्यक्ष ढकालले सरकारको ध्यानाकर्षण गराए । हाम्रा मूलभूत समस्या अझै समाधान भएका छैनन् । लगानीकर्ताले निकै सकस भोग्नुपरेको छ । म सबैलाई भन्न चाहन्छु, के निजी क्षेत्रलाई यसरी लखेटेर अर्थतन्त्र चल्छ ? उनले भने, निजी क्षेत्रबाट सरकारी निकायलाई दिने सुझाव समग्र निजी क्षेत्रको हो, कुनै व्यक्तिविशेषको होइन । तर पनि कतिपय निर्णय व्यक्ति र संस्था हेरेर गर्ने गरिएको पनि छ, जुन दुर्भाग्यपूर्ण छ ।नेपालमा सञ्चालित प्रायः सबै बहुराष्ट्रिय कम्पनीले राम्रो मुनाफा कमाइरहँदा पनि नयाँ लगानी आइरहेको छैन । अमेरिकी सरकारले केही समयअघि सार्वजनिक गरेको प्रतिवेदनअनुसार सरकारी ढिलासुस्ती पनि लगानी नआउनुको एउटा कारण देखाएको छ । निजी क्षेत्रमा करिब ६० लाखले रोजगारी पाएका छन् । ९५ प्रतिशतभन्दा बढी निर्यात निजी क्षेत्रको छ । ८० प्रतिशतभन्दा बढी राजस्व निजी क्षेत्र र सर्वसाधारणले बुझाउने गरेका छन्, उनले भने, हामीलाई आशा थियो, यति ठूलो योगदान गरेको निजी क्षेत्रका प्रायः सबै संस्था एकै ठाउँमा आएर अर्थतन्त्रमा देखिएको सुझाव कार्यान्वयन हुन्छ । तर हाम्रो सुझाव सरकारले सुनेन ।सबै पेसा, व्यवसायको विशेष महत्त्व रहे पनि अन्ततः लगानी कि सरकारले गर्नुपर्यो कि निजी क्षेत्रले गर्नुपर्ने भएकाले राज्यले लगानीमैत्री वातावरण बनाउनुपर्ने उनको सुझाव छ । निजी क्षेत्रलाई किन सहुलियत नदिइएको भनेर सोध्यौं भने, अहिले नै कुल गार्हस्थ्य उत्पादनको ९० प्रतिशत कर्जा गइसक्यो । तर पनि आर्थिक वृद्धि भएन, त्यही भएर नदिएको भन्ने जवाफ आउँछ, उनले भने, हो ९० प्रतिशत कर्जा प्रवाह भएर पनि किन वृद्धि भएन भने अध्ययन गरौं न । यत्तिकै दोष जति उद्यमी व्यवसायीलाई दिएर उम्किन मिल्छ ? तरलता सहज हुँदा बैंक वित्तीय संस्थाले पनि कर्जा दिएकै हुन् । केन्द्रीय बैंकले पनि त्यो ऋण अनुगमन गरिरहेकै हो । अनि दोष जति उद्यमी व्यवसायीलाई मात्र लगाउनु राम्रो भएन । यसरी सबैका कारण सिर्जित समस्याको समाधान पनि सबै मिलेरै निकालौं भन्ने ढकालको भनाइ छ । निजी क्षेत्र चलायमान हुन नसक्दा राजस्व घटिरहेको विदितै छ । सरकारी खर्च चलाउन आर्थिक वर्षको सुरुदेखि नै आन्तरिक ऋण उठाउन थालिएको छ । उच्च मुल्यवृद्धि छ, उनले थपे, हामी चाहन्छौं, एउटा पारदर्शी र निजी क्षेत्रमैत्री प्रणालीको विकास होस् । साना उद्यमी जसको पहुँच छैन, उहाँहरूलाई सहयोग बढी चाहिन्छ । उहाँहरूले सहज रुपमा व्यवसाय गर्ने वातावरण बनाइदिनुपर्छ । अर्थतन्त्र संकटग्रस्त अवस्थामा नरहेकाले निजी क्षेत्रलाई विश्वास दिलाउन सके मुलुक समृद्धितिर जाने उद्योग, वाणिज्य तथा आपूर्तिमन्त्री रमेश रिजालले बताए । निजी क्षेत्रबारेको पारम्परिक सोच हटाउन जरुरी छ, उनले भने, कृषिलाई उद्योगको हिसाबले नलगेसम्म मुलुक खाद्यान्नमा आत्मनिर्भर हुन सक्दैन । शिक्षा, स्वास्थ्य, पूर्वाधारमा संसारमा निजी क्षेत्र समावेश भइसकेको छ । त्यसमा हामीले पनि कन्जुस गर्न नहुने उनको भनाइ छ । अहिले अर्थमन्त्री र गभर्नरबीच बडो मिलती छ भनिए पनि नीतिमा त्यो नदेखिएको अर्थशास्त्री अच्युत वाग्लेको भनाइ छ । बजेटले अपेक्षा गरेको कुरा मौद्रिक नीति कार्यान्वयनमा अपेक्षा भएको नहुनुले त्यो पुष्टि हुने उनको भनाइ छ । देशको ८० प्रतिशत ऊर्जा, विधि र शासनबारे को पदमा बस्योबसेन भन्ने विषयमा कुरा गर्नमा हामीले समय खर्चिएकाले समृद्धिको चक्रबारे पर्याप्त बहस हुन नपाएकाले समस्या समाधान नभएको उनले जनाए । पुँजीगत खर्चको विषयमा तीन कुरा भन्छु । बिल (इच्छा), बिल पावर (इच्छाशक्ति) र वर्कप्लान (कार्ययोजना) अर्थात् थ्री डब्ल्यू, उनले भने, यी तीन चरणमा हेर्दा धेरैजसो ठाउँमा इच्छा नै प्रदर्शित देखिँदैन । सरकारले उठाएको ऋण उत्पादनमूलक क्षेत्रमा लगानी गर्न सकिँदैन भने ६० अर्ब रुपैयाँ ठेकेदारहरूको पैसा बाँकी रहेछ, त्यो भुक्तानी गर्नुपर्ने उनको सुझाव छ । ठेकेदारले पैसा पाउँदा श्रमिकले ज्याला पाउँछन्, अर्को चक्र सुरु हुन्छ । कहाँकहाँ खर्च गरिरहनुपरेन, उनले भने, सरकारले गर्ने कुरा त्यही हो । हाम्रो क्षमता भएको र अनुभवले सिद्ध गरेको विषय उच्च शिक्षा, स्वास्थ्य, सूचना प्रविधिलगायत निर्यातको अथाह सम्भावना रहेको उनले बताए । अर्थतन्त्रको समस्या अहिले मात्र सृजना भएको नभई विगतदेखिकै निरन्तरता रहेकाले प्रणालीगत रुपमै समाधान खोजिनुपर्ने अर्थ मन्त्रालयका आर्थिक सल्लाहकार पोषराज पाण्डेको दाबी छ । अर्थतन्त्रको सुधारका लागि भन्दा पनि लोकरिझ्याइका लागि नीति ल्याइँदा समस्या भएको उनले बताए । नीति राम्रो बन्न नसक्दा विधिको शासन, सुशासन, सेवाको गुणस्तरलगायतमा सुधार हुन सकेन, उनले भने, यी कारणले व्यावसायिक लागत बढ्यो । निजी क्षेत्रसँग सहकार्य गरेर अघि बढ्न आफूहरू तयार रहेको नेपाल राष्ट्र बैंकका कामु गभर्नर बमबहादुर मिश्रले जनाए । निजी क्षेत्रलाई परेका समस्यामा राष्ट्र बैंक सँगै छ, उनले भने, अर्थतन्त्रमा अझै केही समस्या छन्, सबै मिलेर तिनको समाधान गरौं । विश्वबजारमा कच्चा तेलको मूल्यमा भारी वृद्धि, कोरोना महामारी, रुसयुक्रेन युद्ध, बढ्दो ब्याजलगायत कारण अर्थतन्त्र समस्यामा परेको उनको भनाइ छ । राष्ट्र बैंकले ब्याजदर घटोस् भनेर नै बैंक दर, नीतिगतदर घटाएको उनले बताए ।"
टेरामक्सबारे लेखा समितिले पनि छानबिन थाल्यो,"(काठमाडौं)प्रयोगकर्ताका कल डिटेल रेकर्डजस्ता विवरण संकलन र त्यसको सुरक्षा प्रत्याभूतिमा प्रश्न उठ्नुका साथै उपकरण आयातमा अनियमितता भएको आशंकासहित छानबिन र अनुसन्धानमा रहेको टेरामक्स प्रविधिबारे सार्वजनिक लेखा समितिले सरोकारवाला निकायसँग तथ्य मागेको छ । समिति बैठकले बिहीबार टेरामक्स प्रविधि खरिद, सञ्चालन नभएको विषय र यसमाथि सार्वजनिक रूपमा उठेका प्रश्नबारे लिखितमा तथ्य माग गरेको समिति सभापति ऋषिकेश पोखरेलले जनाए । प्रतिनिधिसभा समितिको बैठकमा सांसदहरूले टेरामक्स प्रविधिको आवश्यकता र यससँग जोडिएको गोपनीयता उल्लंघनको विषयमा नियामक नेपाल दूरसञ्चार प्राधिकरणको नेतृत्वलाई प्रश्न राखे । टेरामक्सका उपकरण खरिद गरेर त्यसलाई सञ्चालन नगरी महिनौं थन्काएर राख्दा देशलाई केकति आर्थिक क्षति पुग्यो भन्ने पनि जिज्ञासा राखे । उनीहरूले दूरसञ्चार सेवा प्रदायकको बजार बढिरहँदा समेत आम्दानी घट्नुको कारणबारे नेपाल टेलिमकसँग पनि जवाफ मागे । कतिपय सांसदले सरकारी स्वामित्वको सेवाप्रदायक टेरामक्सको नियमनमा आउन नमान्नुलाई स्वाभाविक नभएको समेत बताए । प्राधिकरणले टेरामक्स लागु गर्न जुन किसिमको तदारुकता देखाइरहेको छ, त्यस्तै तदारुकता दूरसञ्चार सेवालाई गुणस्तरीय बनाउनेतिर पनि लगाउनुपर्ने सत्तारूढ माओवादी केन्द्रका सांसद जनार्दन शर्माको भनाइ छ । दूरसञ्चारलाई कसरी गुणस्तरीय बनाउने भन्नेतिर नियामक निकायले ध्यान नदिएको उनको आरोप छ । दूरसञ्चारलाई कसरी गुणस्तरीय बनाउने भन्नेतिर नियामक निकायले हेरेको छैन, उनले भने, टेरामक्समा जसरी लागेको छ, त्यसरी नै अरूमा पनि लागेको भए सेवा गुणस्तरीय हुन्थ्यो होला । यसमा मात्रै चासो किन होला ? सरकारी स्वामित्वकै दूरसञ्चार सेवा प्रदायक नेपाल टेलिकमले टेरामक्स लागू गर्न अस्वीकार गर्नु अस्वाभाविक भएको प्रतिपक्षी राष्ट्रिय प्रजातान्त्रिक पार्टी (राप्रपा) का अध्यक्षसमेत रहेका सांसद राजेन्द्रप्रसाद लिङ्देनको धारणा छ । निजी सेवा प्रदायक एनसेलले लागू गर्न नमान्नु एउटा कुरा हो, बेसी कर नतिर्नुपरे हुन्थ्यो भनेर नमानेको होला, उनले भने, तर सरकारी संस्थानले नियामकको निर्देशन नमान्न मिल्छ ? नियमन भयो भने के असुविधा हुन्छ ? के नोक्सान हुन्छ ? टेलिकम कम्पनीका सेवाको गुणस्तर, नेटवर्कमा भएका फर्जी काम, प्रयोगकर्ताको चाप (ट्राफिक भोल्युम) मापनलगायत प्रयोजनकै लागि टेलिकम्युनिकेसन ट्राफिक मनिटरिङ एन्ड फ्रड कन्ट्रोल सिस्टम (टेरामक्स) लागू गर्न खोजिएको प्राधिकरणका अध्यक्ष पुरुषोत्तम खनालको भनाइ छ । टेरामक्सले कल ट्यापिङ गर्छ भन्ने हिसाबका कुरा भइरहेका छन्, विश्वका कुनै पनि दूरसञ्चार कम्पनीले सबै कल ट्यापिङ गर्न सक्दैनन्, उनले भने, ओभरसाइट एजेन्सीले ड्यु प्रोसेस फलो गरेर माग्यो भने त्यो कुरालाई प्राथमिकता दिएर कल ट्यापिङ गर्ने हो । टेरामक्सले फोन ट्यापिङ गर्दैन ।आफूहरूले दूरसञ्चार सेवा शुल्क निरन्तर कम गर्दै लग्दा टेलिकमको राजस्व घटेको हुन सक्ने नेपाल टेलिकमकी निमित्त प्रबन्ध निर्देशक संगीता पहाडी अर्यालको भनाइ छ । टेरामक्स प्रविधि रोक्न र कानुन बनाएर मात्र लागू गर्न यसअघि सञ्चार तथा सूचना प्रविधि मन्त्रालय, प्राधिकरणको बोर्ड र प्रधानमन्त्रीसमेतले निर्देशन दिइसकेका छन् । गत साउन ३० मा प्रधानमन्त्री पुष्पकमल दाहालले टेरामक्स प्रविधि लागू नहुने बताएका थिए । विशेषतः गोपनीयताको विषय जोडिएर पटकपटक विवादमा पर्दै आएको टेरामक्स प्रविधिबारे हाल अख्तियार दुरुपयोग अनुसन्धान आयोगले भ्रष्टाचारको आशंकामा छानबिन र अनुसन्धान गरिरहेको छ । लेखा समितिले अब टेरामक्ससँगै दूरसञ्चार विकाष कोष, दूरसञ्चार सेवाको पहुँच विस्तार र गुणस्तरबारे शुक्रबार छलफल गर्दै छ । टेरामक्सबारे यसअघि पनि संसद्मा प्रश्नहरू उठेका थिए । ०७९ चैत २६ को प्रतिनिधिसभा बैठकमा नेपाली कांग्रेसका महामन्त्री गगन थापाले दूरसञ्चारसम्बन्धी कानुन नबन्दै प्रयोगकर्ताका सबै विवरण र सूचना नेपालबाहिर पुर्याउने गरी टेरामक्स प्रविधि किन भित्र्याएको भनी प्रश्न गरेका थिए । विदेशी कम्पनीमार्फत नेपालका सूचना बाहिर पुर्याउने गरी टेरामक्स प्रविधि खरिद गरिएको र निकै आतुरतासाथ कार्यान्वयनमा लगिएको उनको भनाइ छ । प्राधिकरणले भने टेरामक्समार्फत प्रयोगकर्ताका कल डिटेल र एसएमएसजस्ता कुनै पनि व्यक्तिगत विवरण संकलन नहुने भएकाले गोपनीयता उल्लंघनसम्बन्धी शंका गर्नु निरर्थक रहेको दाबी गर्दै आएको छ । टेरामक्स कार्यान्वयनसँगै पाँच वर्षसम्म यससम्बन्धी सेवा दिने जिम्मा पाएको लेबनानको भ्यानराइज सोलुसन्सका प्राविधिक विज्ञले पनि केही दिनअघि मात्रै प्राधिकरणले आयोजना गरेको पत्रकार सम्मेलनमा टेरामक्स विशुद्ध रूपमा दूरसञ्चार गुणस्तर मापन गर्ने प्रविधि भएको बताएका थिए । यसले कुनै पनि वैयक्तिक विवरण संकलन गर्दैन । किनभने यो सुरक्षा निकायका लागि नभई दूरसञ्चार नियामकका लागि डिजाइन गरिएको छ, भ्यानराइजका मोहम्मह हर्बले भनेका थिए, यो प्रविधिले सेवा प्रदायकले इन्क्रिप्टेड रूपमा उपलब्ध गराएको कल डिटेल रेकर्डको प्याटर्न विश्लेषण गर्छ ।"
खुसी हुन नसकेको बराबरी,"(काठमाडौं)अञ्जन विष्टले नेपाली राष्ट्रिय टिमका लागि गोलको कीर्तिमान त बराबरी गरे, तर उनको प्रतिक्रिया थियो, म माफी माग्न चाहन्छु, नेपालले आज जित्न सकेन । प्रशिक्षक भिन्सेन्जो अल्बर्टो एनिसले पनि भने, म खुसी छैन, निराश छु । विश्वकप छनोट प्रारम्भिक चरणको पहिलो लेगमा नेपालले लाओससँग खेलेको बराबरी वास्तवमै त्यस्तो नतिजा रह्यो, जसमा कोही पनि खुसी हुन सक्ने छैन । बरु यसले नेपाली टिम अगाडि चुनौतीको थुप्रो लागेको छ । अब दोस्रो लेगको खेल मंगलबार लाओसमा हुनेछ र त्यसमा नेपाललाई लगभग जित नै एक मात्र विकल्प हुन सक्नेछ । अथवा दुईभन्दा बढी गोलको बराबरीले पनि काम गर्न सक्नेछ । तर यो काम पक्कै पनि सजिलो भने हुने छैन । हामी आक्रामक खेल्ने प्रयास गर्नेछौं र विश्वास गरौं, नतिजा हाम्रोअनुकूल हुनेछ, एनिसले थपे । अञ्जनले पनि माने, अब लाओसमा नेपालले जितकै लागि खेल्नुबाहेक अर्को उपाय हुने छैन, त्यसैले आक्रमण नै एक मात्र विकल्प हुनेछ ।दशरथ रंगशालामा भएको खेलमा नेपालको प्रदर्शन वास्तवमै कमजोर रह्यो, विशेषतः पहिलो हाफमा नेपालको प्रदर्शन फितलो रह्यो । खेलाडीले एकपछि अर्को ब्याक पास खेलिरहे र यसमा एनिस आफैं खिन्न देखिए । खेलको अघिल्लो दिन प्रशिक्षक एनिसले दाबी गरेका थिए, म धेरै बोल्ने प्रशिक्षक होइन, मैदानमा खेलेर देखाउने हो । नेपाली टिमको प्रदर्शन त्यसको छेउछाउ पनि रहेन, यो त दम्भले भरिएको दाबी मात्र सावित भएको छ ।सम्भवतः यो खेलले प्रशिक्षक एनिसकै भविष्यमा पनि प्रश्न उठेको छ । अबको पाँच दिनमा नेपाली फुटबल, खेलाडी र प्रशिक्षक कता कसरी मोडिने हुन्, त्यो थाहा हुनेछ, किनभने नेपालका लागि छनोटको दोस्रो चरण पुग्न नसक्नु घनघोर असफलताको नतिजा हुनेछ । यो नतिजाले नेपाली फुटबलले लामो समयदेखि प्रतीक्षा गरिरहेको कीर्तिमानको मज्जा पनि किरकिरा भएको छ । अञ्जनले ४८ औं मिनेटमा हेडबाट गोल गरेका थिए, एरिक विष्टको कर्नरमा ।यससँगै उनले हरि खड्का र नीराजन रायमाझीको नाममा रहेको १३ गोलको कीर्तिमान बराबरी गरेका छन् । सबैले मलाई यो गोलका लागि बधाई त दिए, तर खुसी हुन सकिनँ । म कीर्तिमानका लागि खेल्दिनँ । आज नेपालले जित्न सकेन, त्यसैले म दुःखी छु, अञ्जनले थपे । त्यस अगाडि लाओसले ३३ औं मिनेटमा कप्तान बौनान बोनकोङको गोलले अग्रता लिएको थियो । नेपालको कमजोर प्रदर्शनको फाइदा उठाउँदै उनले त्यस्तो गोल गरे, जसले सम्भवः लाओसलाई अर्को चरण पुर्याउन सक्नेछ ।हामीले जे जस्तो चाहेका थियौं, त्यस्तै खेल भयो, त्यस्तै नतिजा आयो, लाओसका सहायक प्रशिक्षक फुटपासोङ सेङडालाभोङले भने । अञ्जनको गोललगत्तै लाओसले पेनाल्टीका लागि जबरदस्त अपिल गरेको थियो, तर श्रीलंकाली रेफ्री निभोन रोबेसले त्यसमा कुनै रुचि देखाएनन् । बोनकाङले वान भर्सेस वान को स्थितिमा बल अगाडि बढाउँदा नेपाली गोलरक्षक किरण लिम्बूले ट्याकल गरेका थिए र त्यसमा लाओसका कप्तान लडेका थिए ।रेफ्रीको निर्णयबारे हामीलाई धेरै बोल्नु छैन, तर त्यो स्पष्ट पेनाल्टी हुनुपर्ने निर्णय थियो, सेङडालाभोङले भने । टिमका प्रमुख प्रशिक्षक कानलया सोसामभाङलाई सिधै रातो कार्ड देखाइएको थियो र दोस्रो हाफको अन्त्यतिर उनी आफ्नो बक्स छाड्न बाध्य रहे । रेफ्रीको निर्णयमा उनको स्पष्ट आपत्ति थियो । भावनामा बगेर उनी मैदानमै झगडा गर्न उत्रेका थिए । तर अन्तिम हाँसो उनकै रह्यो, किनभने उनको टिमले नेपाललाई घरमै रोक्न सफल रह्यो ।उनकै स्थानमा आएका सहायक प्रशिक्षकले थपे, यो नतिजापछि हामी बलियो स्थितिमा पुगेका छौं, तर दोस्रो लेगमा के हुनेछ, त्यसबारे भन्न सकिन्न । नेपाल हाम्रा लागि बलियो प्रतिद्वन्द्वी हो, त्यसैले यस्तै हुनेछ भनेर दाबी गर्न सकिन्न । तर आजको नतिजामा हामी पक्कै पनि खुसी छौं । खेलको पूरा कथा यही रह्यो, नतिजा बराबरी रह्यो, यसमा नेपाल खुसी हुन सकेन, तर लाओसले अपार आनन्दको अनुभव गर्यो । नेपाललाई अब दोस्रो लेगमा गाह्रै छ ।"
नेपालको उत्कृष्ट सुरुआत,"काठमाडौं (कास) देव खनाल नेपालबाट यू१९ अन्तर्राष्ट्रिय क्रिकेट प्रतियोगितामा दुई शतक बनाउने पहिलो खेलाडी बनेका छन् । देवले बिहीबार इरानविरुद्ध एसीसी यू१९ प्रिमियर कप क्रिकेटमा १ सय रनको इनिङ्स खेल्दै उक्त कीर्तिमान बनाएका हुन् ।मलेसियामा बिहीबार सुरु प्रतियोगितामा इरानले टस जितेपछि ब्याटिङको निम्तो पाएको नेपालबाट अर्जुन कुमाल पहिलो ओभरमै शून्यमा र आकाश त्रिपाठी ३ रनमा आउट भएपछि बाङ्गीस्थित वाईएसडी यूकेएम ओभल मैदानमा देव र दीपक बोहरा ए खेलमा हावी भएपछि नेपाल ४०१ ओभरमा ३ सय ५३ रनमा अलआउट भयो ।कप्तान देवले ५९ बलमै शतक बनाएका थिए । उनले कुल ६० बल खेल्दै १२ चौका र ४ छक्का प्रहार गरे । फेब्रुअरीमा देवले कुवेतविरुद्ध आईसीसी यू१९ विश्वकप छनोटको एसिया क्षेत्रमा १ सय २५ रन बनाएका थिए । नेपालबाट यसअघि शक्ति गौचन, कनिष्क चौंगाईं, फजलुर रहमान खान, राजु रिजाल, रीत गौतम र अर्जुन कुमालले शतक बनाएका थिए । युवा समूहको अन्तर्राष्ट्रिय क्रिकेट प्रतियोगितामा दुई शतक बनाउने नेपालका दोस्रो खेलाडी हुन् । यसअघि रीत गौतमले एसीसी यू१६ इस्टर्न रिजनमा म्यानमारविरुद्ध बैंककमा १ सय ६ रन र यू१९ इस्टर्न रिजनमा सिंगापुरविरुद्ध १ सय १५ रन बनाएका थिए ।दीपक बोहरा ए ले ५९ बलमा ५ चौका र २ छक्कासहित ६५ रन बनाए । दीपक डुम्रेले पनि अर्धशतकीय इनिङ्स खेले । उनले ४४ बल खेली ८ चौका र २ छक्का प्रहार गरे । दीपेश कँडेलले २२ बल खेली ३ चौका र १ छक्कासहित २९, दीपक बोहरा बी १, मिलन बोहरा शून्य, हेमन्त धामी २३ र आकाश चन्द १९ रनमा आउट भए । सुवास भण्डारी १८ रनमा अविजित रहे । इरानका दादरहमान राइसी र सलमान निएजमान्डले ३३ विकेट लिए ।जवाफमा आएको इरान ३०५ ओभरमा ७९ रनमा अलआउट भयो । ओपनर अमेर खोर्सान्दले २२ बलमा १ चौका र ५ छक्कासहित ३७ रन बनाए । नेपालबाट दीपेश र सुवासले ३३ तथा हेमन्त र आकाश चन्दले २२ विकेट लिए ।"
दक्षिण अफ्रिकाको लगातार दोस्रो जित,लखनउ (एएफपी) ओपनर क्विन्टन डे ककले बनाएको लगातार दोस्रो शतक मद्दतले दक्षिण अफ्रिकाले एकदिवसीय विश्वकप क्रिकेटमा बिहीबार अस्ट्रेलियालाई १ सय ३४ रनले पराजित गरेको छ । पहिले ब्याटिङ गरेको दक्षिण अफ्रिकाले सात विकेटमा ३ सय ११ रन बनाएको थियो ।त्यसमा डे ककले १ सय ६ बलमा १ सय ९ रन बनाए । यसमा आठ चौका र पाँच छक्का सामेल थिए । डे ककले यसअघि श्रीलंकाविरुद्ध पनि शतकीय इनिङ्स खेलेका थिए । मध्यक्रममा ब्याटर एडेन मारक्रमले पनि ४४ बलमा ५६ रनको बहुमूल्य योगदान दिए । उनले सात चौका र एक छक्का प्रहार गरेका थिए ।अस्ट्रेलियाको फिल्डिङ कमजोर रह्यो र उसले पाँच क्याच छाडेको थियो । जवाफमा अस्ट्रेलियाको सुरुआत कमजोर रह्यो र पूरा टिम ४०५ ओभरमा १ सय ७७ रन बनाएर अलआउट भयो । अस्ट्रेलियाले ६५ रन बनाउँदासम्म पाँच विकेट गुमाएको थियो र त्यसयता कुनै पनि समय सम्हालेर खेल्न सकेन ।अस्ट्रेलियाका लागि मार्कस लाबुसेनले बनाएको ४६ रन नै सर्वाधिक ठूलो व्यक्तिगत स्कोर रह्यो । त्यसबाहेक पुछारका ब्याटर मिचेल स्टार्कले ५१ बलमा संयमित २७ रन बनाए । दक्षिण अफ्रिकाको यो लगातार दोस्रो जित हो भने अस्ट्रेलियाले लगातार दोस्रो हार बेहोरेको छ । यससँगै अस्ट्रेलियालाई सेमिफाइनल समीकरण कठिन बन्दै गएको छ ।
