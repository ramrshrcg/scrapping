शीर्षक,विवरण
मानवअधिकार आयोग घटुवामा परेपछि विधेयक प्रक्रियामा,"सरकार र सदन दुवै विधेयक बनाउने मामिलामा अत्यन्तै उदासीन छन् जसले गर्दा यो लाजमर्दो अवस्था आएको हो, पूर्वकानुनमन्त्री माधवप्रसाद पौडेल भन्छन्, आवश्यक विधेयक त समय छँदै मस्यौदा गरिसक्नुपर्थ्यो, चार दिन बाँकी रहँदा सैद्धान्तिक सहमति दिएर के हुन्थ्यो ?सैद्धान्तिक सहमति भएपछि मानवअधिकारबारे सरकारको तालुकदार निकाय प्रधानमन्त्री तथा मन्त्रिपरिषद्को कार्यालयको नेतृत्वमा आयोग, कानुन मन्त्रालय, गृह मन्त्रालय, अर्थ मन्त्रालय, कानुन आयोगलगायतका निकायको समन्वयमा विधेयकका मस्यौदा बन्ने, त्यसमाथि नागरिक समाज, अधिकारकर्मीलगायत सरोकारवाला निकायसँग परामर्श गर्ने तथा त्यसलाई संसद्को दुवै सदनबाट अनुमोदन गरी राष्ट्रपतिबाट प्रमाणीकरण गर्नुपर्ने विधेयक निर्माणको लामो प्रक्रिया भएकाले एकदमै छिटो काम भए पनि कम्तीमा वर्ष दिन लाग्ने पौडेलको अनुभव छ । गानरीले आयोगको स्तर घटुवा गर्ने बेलाको संघारमा विधेयकको प्रारम्भिक प्रक्रिया सुरु भएकाले निर्णय प्रक्रियामा कुनै प्रभाव पर्न नसक्ने पौडेलले बताए । मानवअधिकारको मामिलामा नेपालको विश्वव्यापी पहिचान सकारात्मक छ र त्यो दक्षिण एसियामा त अग्रणी नै मानिन्छ, पौडेल भन्छन्, यस्तो गरिमामय छविलाई आयोगको घटुवा भयो भने पिरोल्छ, त्यसैले यसलाई रोक्ने जवाफदेहितामा देखिएका सबै कमी सरकारले लिनुपर्छ । मृत्युदण्डलाई कानुन ल्याएरै उन्मूलन गर्ने एसियाकै पहिलो देश भनेर चिनिने नेपाल अहिले पनि दक्षिण एसियामा मृत्युदण्ड नदिने एक मात्र देश भएको, सबैभन्दा बढी मानवअधिकारका सन्धि महासन्धि अनुमोदन गर्ने थोरै देशमा आफूलाई पारेर विश्वमा पहिचान बनाएको र व्यक्तिगत स्वतन्त्रताका मामिलामा एसियाली देशहरूभन्दा अग्रणी भएको तथ्यलाई सरकारले ठीक ढंगले अगाडि सारे गानरीले श्रेणी घटुवा गर्न सक्ने अवस्था टर्न सक्ने पौडेलको विश्लेषण छ । संकटकालमा पनि मानवअधिकारको रक्षामा खरो उत्रिएको आयोगको गरिमामय स्थानलाई सम्झेर हालका लागि आयोगको श्रेणी घटुवाको सिफारिसलाई कार्यान्वयन नगरी स्थगन गरिदिन गानरीलाई आयोगका पूर्वसचिव वेद भट्टराईले बिहीबार पत्राचारसमेत गरेका छन् । आयोगका वर्तमान पदाधिकारीहरूको नियुक्ति प्रक्रियाका सम्बन्धमा नेपालको सर्वोच्च अदालतमा मुद्दा विचाराधीन रहेको अवस्थामा रहेकाले अदालतबाटै नियुक्ति बदर हुने सम्भावनालाई हेरिदिन उनले गानरीलाई आग्रह गरेका हुन् । आयोगको स्थापनाकालदेखि नै अग्रसक्रियतापूर्वक मानवअधिकारको संवर्द्धन र संरक्षणका लागि क्रियाशील कर्मचारीहरूको जुझारुपन अझै बाँकी नै रहेको विश्वास गर्छु, अदालतमा विचाराधीन उक्त मुद्दाको अर्को पेसी आगामी नोभेम्बर ८, २०२३ का लागि तोकिएको भन्ने सार्वजनिक जानकारीमा आएको छ, उनले गानरीलाई लेखेका छन्, यस पृष्ठभूमिमा आयोगका पदाधिकारीहरूले आयोगको अन्तर्राष्ट्रिय साख हृदयंगम गर्दै त्यसलाई जगेर्ना गर्न मार्गप्रशस्त गरे पनि वा नगरे पनि, आयोगको अनेक आरोहअवरोहका बीच विगतमा डेढ दशकभन्दा लामो अवधिसम्म आफू पनि सहयात्री भएको हुनाले आगामी नोभेम्बर ८, २०२३ सम्मका लागि आयोगलाई ख श्रेणीमा झार्ने उपसमितिको निर्णयसिफारिसलाई एक पटकका लागि स्थगन गरी नेपालको मानवअधिकार आन्दोलनलाई थप बल पुर्याउन हार्दिक अपिल गर्दछु ।अर्को साता हुने गानरीको बैठकले श्रेणी घटुवा गरे त्यसको जिम्मेवारी वर्तमान आयुक्तले लिनुपर्ने आयोगका कर्मचारीहरूको निष्कर्ष छ ।"
युद्धको घाउ,"प्यालेस्टाइनको विद्रोही समूह हमासले यही अक्टोबर ७ मा इजरायलमा आक्रमण गरेपछि दुवै पक्षबीच युद्ध जारी छ । जवाफी कारबाहीस्वरुप इजरायलले पनि हमास सक्रिय रहेको गाजा क्षेत्रमा निरन्तर मिसाइल आक्रमण गरिरहेको छ । युद्धग्रस्त क्षेत्र गाजामा इजरायलको नाकाबन्दीका कारण ठूलो मानवीय संकट र त्रासदी छ । गाजामा खानेपानी, खाद्यान्न, औषधि तथा इन्धनको ठूलो संकट देखिएको छ । लाखौं मानिस गाजाबाट विस्थापित भएका छन् । युद्धग्रस्त क्षेत्रको रिपोर्टिङका क्रममा पुगेका कान्तिपुरकर्मीले इजरायली सैनिकका गतिविधि क्यामेरामा कैद गरेका छन्, जसमा इजरायलका नागरिकले स्वस्फूर्त रुपमा खानेकुरा साथै दैनिक प्रयोगमा आउने सामानहरु ल्याएर राखिदिने गर्छन् र आवश्यक पर्ने सैनिकहरुले लैजाने गर्छन् । दक्षिण इजरायलको गाजासँग जोडिएको सीमामा खटिएका सेनाहरु आरामका लागि सेद्रोतको शुभमा आएका बेला दाह्री, कपाल मिलाउँदै गरेका देखिन्छन् । इजरायलहमास युद्धका कारण बिहीबार साँझसम्म इजरायलतर्फ १ हजार ४ सय जनाको मृत्यु भएको छ । हमासले १ सय ९९ जनासम्मलाई बन्धक बनाएको इजरायलको सैन्य फोर्सले अनुमान गरेको छ, जसमा बालबालिका, महिला, सैनिक र विदेशी पनि छन् । इजरायलले गाजा क्षेत्रमा गरेको आक्रमणमा मर्नेको संख्या ३ हजार ७ सयभन्दा बढी पुगेको छ । १ हजारभन्दा बढी व्यक्ति बेपत्ता छन् । युद्धमा परी दुवैतर्फका गरी हजारौं व्यक्ति घाइते भएका छन् ।"
कोशीमा माओवादी 'पर्खहेर मा,"(काठमाडौं)कांग्रेस विद्रोही समूहका नेता केदार कार्कीलाई एमालेले समर्थन गरेपछि सत्ता गठबन्धन दोधारमा थियो । गठबन्धनले माओवादी कोशी संसदीय दलका नेता इन्द्र आङ्बोलाई मुख्मन्त्रीका रूपमा अघि बढाउने सहमति गरे पनि कांग्रेस विद्रोही समूहले अस्वीकार गर्यो । केन्द्रको निर्देशनमा आङ्बो पछि हटे । अन्ततः कांग्रेस, माओवादी, एकीकृत समाजवादी, जसपाले कार्कीलाई समर्थन गर्ने निर्णय गरे । एमालेको समर्थन कायम रहेकै बेला गठबन्धनले कार्कीलाई समर्थन गर्नु बाध्यात्मक अवस्था थियो । मुख्यगरी संघ सरकारको नेतृत्व गरेको माओवादीले आफ्नो उम्मेदवार फिर्ता गरी कार्कीलाई समर्थन गर्नुपर्ने अवस्था आउनु सामान्य होइन । एमालेले कार्कीलाई समर्थन गरी गठबन्धनमा छिद्र पार्ने काम मात्र गरेन, उसले संघ र अरू प्रदेशमा समेत सम्भावित धावा बोल्ने स्पष्ट रूपमा संकेत गरिसकेको छ । शनिबार प्रधानमन्त्री पुष्पकमल दाहाल, कांग्रेस सभापति शेरबहादुर देउवा र कांग्रेस नेता शेखर कोइरालाले एकबुँदे सहमति गरी गठबन्धनलाई कुनै हालतमा कमजोर हुन दिने छैनौं भन्ने वाचा गरे । प्रधानमन्त्री दाहाल र देउवालाई यो सहमतिले एमालेलाई कोशी सरकारमा सहभागी हुनबाट रोक्ने अपेक्षा थियो । तर आइतबार एमालेका राम राना बिनाविभागीय मन्त्री भएपछि दाहाल र देउवा झस्किएका छन् । गठबन्धनमा छिद्र पार्ने एमालेको रणनीति कोशीमा सफल भएपछि त्यसको असर अरू प्रदेशमा नपरोस् भनेर कार्कीलाई गठबन्धनले बुधबार विश्वासको मत दिएको छ । विश्वासको मत दिए पनि कांग्रेस संस्थापन पक्ष, माओवादी, एकीकृत समाजवादी र जसपा सरकारमा सहभागी हुनेबारे स्पष्ट भइसकेको छैन । मुख्यमन्त्री कार्कीलाई विश्वासको मत दिई दुई वर्षका लागि मध्यावधि निर्वाचन टार्न गठबन्धन र एमालेको मुख्य ध्येय भए पनि सत्ता साझेदारमा समस्या छ । गठबन्धनले एमालेलाई कोशी सरकारबाट बाहिर राख्ने प्रयास जारी राखेका छन् । गठबन्धनले मुख्यमन्त्रीमा सिफारिस गरे पनि बाध्यात्मक अवस्थामा फिर्ता भएका माओवादी संसदीय दलका नेता आङ्बोले कांग्रेसमा समस्या नआएको भए राप्रपासहित आफूले विश्वासको मत पाउने दाबी गरे । माओवादीले मुख्यमन्त्री पाएको भए एमालेबाहेक राप्रपाको समर्थन पाउने विश्वासिलो आधार थियो, उनले कार्कीलाई विश्वासको मत दिनुको कारण खुलाए, राजनीतिक परिस्थिति बिग्रन दिनु हुँदैन भनेर विश्वासको मत दिएका हौं । उनले तीन नेता (दाहाल, देउवा र शेखर) बीच गठबन्धनलाई बलियो बनाउने प्रतिबद्धता पूर्णरूपमा कार्यान्वयन कोशीबाट सुरु हुने बताए । संघको गठबन्धन कोशीमा कायम गर्ने सर्तमा मात्र माओवादी सरकारमा जान्छ, उनले भने, एमाले सरकारबाट बाहिरिनु उत्तम हुन्छ । माओवादी सरकारमा जानेबारे तत्काल निर्णय नभएको उनले बताए । केन्द्रीय गठबन्धनअनुसार कोशीमा हामी अघि बढ्न तयार छौं, उनले भने ।कोशीमा एमाले सरकारमा सहभागी भएपछि समाजवादी मोर्चाले धनगढीमा सोमबार गरेको कार्यक्रममा प्रधानमन्त्री दाहालले असन्तुष्टि व्यक्त गरेका थिए । कांग्रेस पार्टी हो कि मञ्च हो कि मोर्चा ? कोशीमा दुइटा गठबन्धन बनेका छन्, एउटा हाम्रो गठबन्धन र अर्को एमाले र असन्तुष्ट कांग्रेस समूहको, उनले भनेका थिए, एमालेले चलखेल गरेछ र मन्त्री छिराइहालेछ । एमाले अध्यक्ष केपी शर्मा ओली र कांग्रेस नेता शेखर कोइरालाको कसरतपछि कोशीमा एमाले सरकारमा पुग्न सफल भएको हो । पूर्वसहमतिअनुसार एमालेले रानालाई सरकारमा पठाएको छ । एमाले कोशी संसदीय दलका नेता हिक्मत कार्कीले कोशीमा केन्द्रीय गठबन्धन कायम हुन नहुने तर्क गरे । संविधान र राजनीतिक प्रणालीप्रति निरन्तर प्रहार भइरहेको अवस्थामा कांग्रेसएमालेको गठबन्धन जरुरी छ उनले भने, अब कांग्रेस, एमालेको नयाँ समीकरणको सुरुवात कोशीबाट सुरु भएको छ । उनले एमाले कोशी सरकारमा सहभागी भइसकेकाले तत्काल पुनर्विचार नहुनेसमेत बताए । माओवादीका एक पदाधिकारीले माओवादी र कांग्रेस संस्थापनले कार्कीलाई विश्वासको मत दिनु केन्द्र र अरू प्रदेशमा एमालेको दाउपेच रोक्नुभएको बताए । हामीले बाध्यात्मक अवस्थामा मुख्यमन्त्रीमा कार्कीलाई समर्थन गरेका हौं, उनले भने, आफ्नो मुख्यमन्त्री फिर्ता बोलाएर गठबन्धनका विद्रोही उम्मेदवारलाई समर्थन गर्नु चिसोपानीले नुहाएसरह हो । माओवादी सरकारमा जानेनजानेबारे दोधारमा रहेको उनले सुनाए । राजनीतिशास्त्रका प्राध्याक कृष्ण पोखरेलले कोशीका मुख्यमन्त्रीलाई गठबन्धन र एमालेलाई सँगै लैजाने चुनौतीपूर्ण काम भएको बताए । कांग्रेस र एमालेको सरकार मात्र बनोस् भन्ने एमालेको चाहना देखिन्छ । त्यसले केन्द्र राजनीतिमा पनि प्रभाव पार्न सकियोस् भन्ने छ, उनले भने, उता गठबन्धनका दलले एमाले सरकारमा सहभागी भएको रुचाएका छैनन् र सरकार बाहिर पठाउन चाहन्छन् । उनले कोशी प्रदेशमा अंकगणित अप्ठ्यारो अवस्थामा भएकाले राजनीतिक खेल जारी रहने बताए । सत्ता गठबन्धन र प्रतिपक्ष एमालेबीच अझै केही समय रस्साकसी चल्ने देखिन्छ, उनले भने, गठबन्धनले कांग्रेस विद्रोही उम्मेदवारलाई विश्वासको मत दिएर ढोक्सा थापेको छ । कांग्रेस, माओवादी, एकीकृत समाजवादी र जसपाले विश्वासको मत दिनु बाध्यतात्मक अवस्था हो । बुधबार मुख्यमन्त्री कार्कीले एमालेका ३९ सांसदको समर्थनमा प्रदेशसभाका दुई तिहाइभन्दा बढी सांसदको समर्थन पाएका थिए । प्रदेशसभाका ९३ भए पनि मतविभाजन प्रक्रियामा ९१ सांसदले भाग लिए । जसमध्ये विश्वासको मत लिने प्रस्तावको पक्षमा ८६ र विपक्षमा ५ मत परेको थियो । एमालेका ३९, कांग्रेसका २९, माओवादीका १३, एकीकृत समाजवादीका ४ र जसपाका १ गरी ८६ सांसदले विश्वासको मतको प्रस्तावको पक्षमा मतदान गरेका थिए । ६ सांसद रहेको राष्ट्रिय प्रजातन्त्र पार्टीका उपस्थित ५ सांसदले विपक्षमा मतदान गरेका थिए ।"
प्रमुख प्रतिपक्षीमा राप्रपाको दाबी,"मोरङ (कास) कोशी प्रदेशको प्रमुख प्रतिपक्षी दलमा राप्रपाले दाबी गरेको छ । राप्रपा प्रदेश संसदीय दलका नेता भक्तिप्रसाद सिटौलाले सभामुखको भूमिकामा रहेकी उपसभामुख सिर्जना दनुवारसमक्ष बिहीबार प्रमुख प्रतिपक्षी दलका लागि दाबी पेस गरेका हुन् । सरकार गठनको अन्तिम विकल्प संविधानको धारा १६८ को उपधारा (५) अनुसार मुख्यमन्त्री नियुक्त भएका केदार कार्कीलाई राप्रपाबाहेक सबै दलले विश्वासको मत दिएर समर्थन गरेकाले प्रमुख प्रतिपक्षी दलको नेताको सुविधा प्राप्तिका लागि दाबी पेस गरेको सिटौलाले बताए ।मुख्यमन्त्री कार्कीले प्रदेशसभामा बुधबार पेस गरेको विश्वासको मत लिने प्रस्तावको पक्षमा ८६ र विपक्षमा ५ मत परेको थियो । कांग्रेसबाट विद्रोह गरेका ८ र एमालेका ३९ प्रदेश सांसदको समर्थनमा गत शनिबार मुख्यमन्त्री नियुक्त भएका कार्कीलाई ९३ सदस्यीय प्रदेशसभामा उपस्थित ९१ सदस्यमध्ये एमालेका ३९, सत्ता गठबन्धन दल कांग्रेसका २९, माओवादीका १३, एकीकृत समाजवादीका ४ र जनता समाजवादीका १ गरी ८६ सांसदले विश्वासको मत दिएका थिए । ६ सांसद रहेको राप्रपाका ५ जनाले भने विश्वासको मत लिने प्रस्तावको विपक्षमा मतदान गरेका थिए । प्रेमराज थाम्सुहाङ बिरामी भएकाले अनुपस्थित थिए । सरकार गठनका लागि समर्थन दिनेबाहेकका सबभन्दा बढी सदस्य रहेको दललाई प्रमुख प्रतिपक्षी दल हुने व्यवस्था छ ।"
आत्मनिर्भर बन्ने हुटहुटीले बनायो उद्यमी,"(लुम्बिनी)तिलोत्तमा११ की मञ्जु गुरुङलाई सानैदेखि आत्मनिर्भर बन्ने हुटहुटी थियो । कक्षा ८ पढ्दै थिइन् । सिलाइकटाइ तथा गुडिया बनाउने तालिम लिइन् । यही सीपले अहिले उनलाई रूपन्देहीमा सफल उद्यमी बनाएको छ । तालिममा सहभागी भएपछि लुगा सिलाउने हाते मेसिन सहयोग पाएकी थिइन् । त्यसैले लुगा सिलाउने सीप तिखारिन् । बुबा खड्कबहादुर र आमा मोहलक्ष्मीले गुडिया बनाउन सिकाए । उनलाई थप ऊर्जा मिल्यो । आमा गुडिया बनाउनु हुन्थ्यो, बुबा गुडियामा कला भर्नुर्हुन्थ्यो, उनले सुनाइन् । उनका बुबा बितिसके । अहिले मञ्जु स्वरोजगार मात्रै छैनन् । मञ्जु हस्तकला ट्रेनिङ सेन्टर सञ्चालन गरेर पाँच जनालाई रोजगारी पनि दिएकी छन् । बुबाआमाले बनाएका गुडिया पाल्पाको तानसेन घुम्न आउनेले उपहारस्वरूप लैजान्थे । त्यही देखेर गुडिया बनाउन सिक्ने रहर जागेको थियो उनलाई । मञ्जु पढाइमा पनि अब्बल थिइन् । विभिन्न स्थानमा जागिरको अवसर मिलेको थियो । उच्च माध्यमिक शिक्षा पूरा गरेपछि एक सहकारी संस्थामा काम गरिन् । सहकारीबाट भएको आम्दानी जम्मा गरेर कपडा खरिद गर्थिन् । फुर्सद भयो कि गुडिया बनाउन सिक्थें, उनले भनिन्, साथीभाइ, चिनजानका व्यक्तिलाई बेच्थें र कमाउँथें पनि । पाठेघरको समस्याले च्यापेपछि काममा अवरोध पुग्यो । अस्पतालमा शल्यक्रिया गरेर पाठेघर निकालेपछि पुनर्जीवन पाइन् ।यसपछि तानसेनका सुबोध श्रेष्ठसँग विवाह गरिन् । सुबोधले थप तालिम लिने अवसर मिलाइदिए । घरमा लुगा सिलाउँदा पनि कमाइ हुन्थ्यो । विवाहको एक वर्षपछि उनीहरू पाल्पाबाट थप अवसरको खोजीमा बुटवल बसाइँ झरे । तिलोत्तमा नगरपालिकामा स्थायी बसोबास थाल्नु अगाडि बुटवलमा थप तालिम लिइन् । त्यतिबेला तालिमका लागि लाग्ने खर्च जुटाउन हम्मे पर्थ्यो, उनले भनिन्, स्थानीय हार्डवेयरमा दिनभरि जागिर गर्ने श्रीमान्ले रातिमा टिकुलीमा मोती भरेर पैसा जुटाइदिनुभयो । उनले तालिमबाट पाएको सीपलाई व्यावसायिक रूपमा अगाडि बढाएको ८ वर्ष पूरा भएको छ । पहिलो पटक १० थान गुडियाको अर्डर आएको सम्झिँदा हर्षविभोर हुन्छिन् । अहिले अर्डर पूरा गर्न भ्याइनभ्याइ हुन थालेको छ । उनले उत्पादन गरेका गुडिया तिलोत्तमा, भैरहवा, बुटवल, नवलपरासी, कपिलवस्तु, पाल्पासम्म बिक्री हुन्छन् । यसबाहेक ऐना स्ट्यान्ड, मोबाइल थैली, फुर्के किरिङ बिक्री हुन्छन् । अहिले १ सय २५ देखि ३ हजार ४ सय रुपैयाँसम्मका गुडिया उत्पादन भइरहेको बताइन् । उनका पति सुबोधले गुडिया बनाउन सिकेका छन् । घरेलु तथा साना उद्योग कार्यालयबाट तालिम दिन प्रशिक्षक आवश्यक परेका बेला मञ्जु नवलपरासी र पाल्पा कारागारमा रहेका कैदी महिलालाई तालिम दिन जान्छिन् । पुरुष कैदीलाई सुबोधले सिकाउँछन् । अहिले मञ्जु पसलमै गुडिया बनाउन व्यस्त हुन्छिन् । सुबोध तालिम लिन, दिन जाने र सामान अर्डरअनुसार बजारमा पुर्याउने गर्छन् ।रूपन्देहीकै तिलोत्तमा१३ मधवलियास्थित शिवशक्ति एग्रो फर्ममा ५१ गाईभैंसी छन् । उक्त फर्ममा दैनिक १ सय लिटर दूध उत्पादन हुन्छ । ४० वर्षीया सरस्वती बन्जाडेले ०७७ सालमा उक्त फर्म सञ्चालनमा ल्याएकी थिइन् । भैंसी पाल्नुअघि बोर्डिङ स्कुलमा पढाउँथिन् । नौ वर्ष पढाएपछि उनको मनस्थिति फेरियो । पढाउन छाडेर पशुपालनमा लागिन् । सुरुमा डेरी पसल सञ्चालन गरिन् । पसलमा दूधको माग धेरै देखेपछि आफैंले गाई, भैंसी पाल्न थालेको बताइन् । यसमा उनका श्रीमान् प्रकाश र जेठानी दिदीको मनग्ये सहयोग छ । सुरुमा ५ लाखमा २ वटा भैंसी किनेर पाल्न थालेकी थिइन् । त्यसकै आम्दानीबाट भैंसी थप्दै जाँदा ५१ वटा पुर्याइन् । फर्ममा रहेका हरियाणा, मुर्रा जातका भैंसी छन् । अढाई बिघा जमिन भाडामा लिएर फर्म तथा घाँसबारी बनाएर चलाएका छन् । अहिलेसम्म फर्ममा ८० लाख रुपैयाँ लगानी भइसकेको छ । बोर्डिङ पढाएर कमाएको पैसाले छोराछोरी पढाउनसमेत दुःख थियो । अहिले दूध र त्यसका परिकारहरू पनिर, दही, घिउ, क्रिम बेचेर मासिक १ लाख रुपैयाँसम्म कमाइ हुन्छ । दानापानी खुवाउने, घास काट्ने, सरसफाइ गर्ने काममा ६ जनालाई रोजगारी दिएकी छन् । तिलोत्तमा१ की ३७ वर्षीया अञ्जु थापाले पहिलो पटक ११ वर्षको उमेरमा महिनावारी हुँदा ९ दिनसम्म गोठमा बिताइन् । त्यसबेला रगत थाम्न घरेलु कपडाको प्रयोग गरेको उनलाई सम्झना छ । पुराना टालाको प्रयोगले एलर्जी भयो । यसको संक्रमणले उनलाई धेरै वर्ष दुःख दियो । चिकित्सकलाई देखाउँदा सफा कपडा प्रयोग गर्ने सल्लाह पाउँथिन् । स्यानिटरी प्याड लगाउनै नहुने, उनले भनिन् । समस्या भएपछि साथीसँग पुनः प्रयोग गर्न मिल्ने प्याडबारे थाहा पाइन् । साउदीमा रहेका श्रीमान् प्रकाशलाई पुनः प्रयोग गर्न मिल्ने प्याडबारे बुझ्न भनिन् । श्रीमान्ले पठाइदिएको प्याडले स्वास्थ्य समस्या सुल्झियो । पछि त्यही प्याड बनाउने इच्छाले उनलाई उद्यमी बनायो । स्नातक अध्ययन पूरा गरेपछि जिल्लामै बैंकमा जागिर खान्थिन् । छोरा जन्मिएपछि बैंकको जागिर छाडेर घरै बस्न थालिन् । श्रीमान्ले प्याड बनाउने तरिकाबारे इन्टरनेटमा पाइने सामग्री पठाइदिन्थे । त्यहीबाट प्याड बनाउन सिकिन् । दैनिक २३ वटा गर्दै बनाउन थाले, दुई वर्षसम्म मिहिनेत गरेर सिकें, उनले भनिन् । प्याड बनाउन सिकेपछि पाँच वर्षअघि २५ लाख लगानी लगाएर ७ वटा विद्युतीय मेसिन जडान गरिन् । प्याड बनाउन छुट्टै हल निर्माण गरिन् । उक्त कोठामै विगत ५ वर्षदेखि अञ्जु स्यानिटरी प्याड उद्योग सञ्चालन गरिरहेको उनले बताइन् । छिमेकी ४ अन्य महिलाले पनि काम पाएका छन् । श्रीमान् प्रकाश डेढ वर्षअघि साउदीबाट फर्किएर प्याड उद्योगमै अञ्जुलाई सघाइरहेका छन् । प्याड बनाउन थालेपछि वेबसाइट पेज बनाएर प्रचार गरिदिएका प्रकाशले त्यसकै आधारमा आएको अर्डरलाई पूरा गर्दै जाँदा बजारमा अञ्जु पुनः प्रयोग गर्न सकिने प्याडको देशैभरिबाट माग बढ्दै गएको थापाले बताइन् । हाल बटरफ्लाई, फ्लावर, नाइट, डे प्याड तथा इनर लाइनर उत्पादन गर्छिन् । उत्पादन गर्दै बेच्ने अलावा विभिन्न पालिका, आमा समूह, स्वास्थ्य संस्थामा तालिम दिन काठमाडौं, हेटौंडा, गोरखासम्म पुगेकी छन् । मञ्जु, सरस्वती र अञ्जुजस्तै स्वरोजगार बन्न चाहनेलाई दायित्व नामक संस्थाले तालिम, व्यवसाय अघि बढाउने सहयोगी बजेट प्रदान गर्दै आएको छ । तिलोत्तमा नगरपालिकासँग समन्वय गरी उक्त संस्थाले हरेक वर्ष यहाँका उद्यमी पुरुष तथा महिलालाई प्रोत्साहन गर्दै फाराम नै खोलेर उद्यमशीलतामा अघि बढ्न सघाइरहेको दायित्वका कार्यक्रम प्रबन्धक कमल थापाले बताए । आफूहरूले १० वर्ष अघिदेखि नै यस्ता कार्यक्रम गरिरहे पनि आव ०७६७७ देखि स्थानीय तहसँग समन्वय गरेर काम गरिरहेको बताए । रामेछाप, गुल्मी, पाल्पा, बाग्लुङ, तिलोत्तमामा कार्यक्रम भइसकेको र यसलाई निरन्तरता दिइरहेको उनले बताए ।"
आलिया र कृति सर्वोत्कृष्ट अभिनेत्री,"काठमाडौं बलिउड अभिनेत्री आलिया भाटले सर्वोत्कृष्ट अभिनेत्री विधातर्फ भारतको नेसनल फिल्म अवार्ड पाएकी छन् । वेश्यालय सञ्चालकको कथामा आधारित गंगुबाई काठियावाडी चलचित्रको मुख्य भूमिकाका लागि आलियालाई पुरस्कृत गरिएको हो । सिनेमामा उनको अभिनयले राम्रो चर्चा पाएको थियो । भारत सरकारद्वारा दिइने यो पुरस्कार भारतको चलचित्र उद्योगका लागि प्रतिष्ठित मानिन्छ । भारतको नयाँदिल्लीमा मंगलबार आयोजित नेसनल फिल्म अवार्डको ६९ औं समारोहमा विभिन्न ४६ विधामा अवार्ड वितरण गरिएको थियो । भारतकी राष्ट्रपति द्रोपदी मुर्मूले पुरस्कार दिएकी थिइन् । समारोहमा आलिया र मिमी चलचित्रकी अभिनेत्री कृति सनोनलाई संयुक्त रूपमा सर्वोत्कृष्ट अभिनेत्रीको पुरस्कार दिइएको थियो । त्यस्तै दक्षिण भारतीय अभिनेता अल्लु अर्जुनले पुष्पा ः द राइजका लागि सर्वोत्कृष्ट अभिनेताबाट सम्मानित भए । गोदावरी चलचित्रका निर्देशक निखिल महाजनले सर्वोत्कृष्ट निर्देशक, रकेट्री लाई बेस्ट फिचर फिल्म, आवसाव्युहम्लाई वातावरण संरक्षणसम्बन्धी सर्वोत्कृष्ट फिल्म विधाको पुरस्कार दिइएको थियो । त्यस्तै साठीदेखि सत्तरी दशककी सफल बलिउड अभिनेत्री वहिदा रहमानलाई दादासाहेब फाल्के लाइफ टाइम अवार्डबाट सम्मानित गरियो । वहिदाका प्यासा, कागजके फूल, गाइड, नीलकमल, खामोसी, रेश्मा और शेरालगायतका सिनेमामा निकै चर्चित मानिन्छन् । उनले सन् १९७१ मा रेश्मा और शेराका लागि सर्वोत्कृष्ट अभिनेत्री विधामा नेसनल फिल्म अवार्ड पाएकी थिइन् । पुरस्कार समारोहमा आलिया अवार्ड थाप्न पति रणवीर कपुरसँगै समारोहमा पुगेकी थिइन् । ११ वर्षदेखि चलचित्र क्षेत्रमा सक्रिय अभिनेत्री आलियाले नेसनल फिल्म अवार्ड, फिल्मफेयर अवार्ड, जी सिने अवार्ड, इफा अवार्डलगायत हालसम्म ५० बढी अवार्ड प्राप्त गरेकी छन् । सञ्जय लीला भन्सालीले निर्देशन गरेको गंगुबाई काठियावाडी चलचित्रमा आलियासहित अजय देवगण, शान्तनु महेश्वरी, विजय राजलगायतको अभिनय छ ।"
सिड्नी ओपेरा हाउसको उद्घाटन,अस्ट्रेलिया भन्नेबित्तिकै सबैको मानसपटलमा आइहाल्छ सेतो चम्किलो पाल आकारमा छानो लगाइएको सिड्नी ओपेरा हाउस । मल्टीभेन्यु प्रदर्शन कला केन्द्रले प्रसिद्ध यस भवनको आज ५० औं वार्षिकोत्सव हो । सन् १९७३ अक्टोबर २० मा स्वर्गीय महारानी एलिजाबेथ द्वितीयद्वारा भवनको भव्य उद्घाटन गरिएको थियो ।यो विश्वमै सबैभन्दा धेरै तस्बिर खिचिने भवनहरू मध्येमा पर्छ । युनेस्कोको विश्व सम्पदा सूचीमा समावेश गरिएको छ । भवनलाई २० औं शताब्दीको उत्कृष्ट वास्तुशिल्प कार्यसमेत भनिन्छ ।यसको डिजाइन डेनिस वास्तुकार जोर्न उट्जोनले गरेका थिए ।
अपांगता भएकालाई दसैंको यात्रा कष्टपूर्ण,"(काठमाडौं)दसैंमा टिकट पाउन सकस हुने भएकाले कैलालीका हिमाल रोकाले दुई दिनअघि नै घर फर्किन टिकट काटे । बुधबार दिउँसो ३ बजेको बस थियो । हिमालका ७ जना दृष्टिविहीन साथीहरू टिकट पाएकोमा ढुक्क थिए । बसमा साइड ए को ३ देखि १० सम्मका टिकट उनीहरूको नाममा थियो । तर, जब उनीहरू बसमा पुगे । स्थिति फेरियो । उनको सिटमा अरू सग्ला मान्छे बसेका थिए । हिमालले सिटबमोजिम बस्न पाउने बस सहचालकसँग अनुरोध गरे । उनको कुरा सुनिएन । नेत्रविहीन ७ जनालाई क्याबिनमा राखियो । आरक्षणको सिटमा सग्ला मान्छे बसे हामीलाई क्याबिनमा राखियो, उनी भन्छन्, शरीर धान्न नसकिने, निद्रा लागेर लड्दै, उठ्दै घर आइपुगियो । सामान्य दिनचर्यामा समेत यात्रा गर्न सजिलो नहुने अवस्थामा चाडपर्वका बेला अपांगता भएका यात्रुले थप सास्ती खेप्नुपर्छ । सरकारले आरक्षणको नीति ल्याए पनि पर्वमा लागू नभएको उनीहरू गुनासो गर्छन् । हिमालले झन्डै १४ घण्टाको लामो यात्रा क्याबिनमा अडिएर गर्दा बिरामी नै परेको सुनाए । नवलपरासी घर भएकी कौशिला रेग्मी सार्वजनिक यात्रा सम्झिँदा दिक्क मान्छिन् । लामो दूरीको सार्वजनिक यात्रा उनको यो रहरभन्दा पनि बाध्यता हो । अझै चाडपर्वका बेला त उनलाई सास्ती नै हुन्छ । ह्विलचियरको यात्रा सम्भव हुन सजिलो छैन । बसमा जान उनी एक्लै सक्दिनन् । बहिनी भूमिकाको सहारामा दसैंमा सधैं घर जाने गर्थिन् । यो वर्ष बहिनी पढाइको सिलसिलामा विदेश पुगिन् । अहिले कौशिला एक्लै छिन् । दसैंमा घर जाने या नजाने दुविधामा छिन् । टिकट कसले काट्नु ? उनी भन्छिन्, साथीभाइको साथ जान पनि दुःखै दिएजस्तो लाग्छ । दसैंमा सार्वजनिक बसमा यात्रा गर्नु सानोतिनो युद्ध जितेजस्तै लाग्छ उनलाई । आउनु र जानुको कष्टले यतै बस्ने सोचेकी छु, उनी भन्छिन्, आमाबुबालाई भिडियो कलमै टीका लगाइदिनु भन्नुपर्ला । सप्तरीकी संगीताकुमारी गुरागाईंको एउटा खुट्टामा समस्या छ । १९ महिनाको छोरो लिएर दसैंमा माइत जान लागेकी संगीतालाई यात्राभर सकस साध्नुपर्छ । सामान्य मजदुरी गरेर जीविकोपार्जन गर्ने उनका श्रीमान् दसैंमा घर जान पाएनन् । माइतमा आमाबुबा निराश हुन्छन् भनेर संगीताले जानुपर्ने मनसाय बनाएकी छन् । अपांग भएकै कारण भाइको साथमा बच्चासहित यात्रा गर्नुपर्नेछ । गत वर्ष १३ सय रुपैयाँ पर्ने टिकट अहिले २२ सय पुगेकाले यातायात खर्च थेग्न नसकिएको उनी बताउँछिन् । त्यसैमा भाइको समेत खर्च बेहोर्नुपर्छ । आरक्षण सिट मिलाइदिनु भन्दै उनले धेरै पटक बस काउन्टर धाइन् । लामो यात्रामा आरक्षण पाइँदैन, दसैंका बेला मान्छेको कमी छैन, गए जानुस् नगए नजानुस् भन्छन्, उनले सुनाइन्, संवेदना नै हराएको जवाफ पाउँदा दुःख लाग्छ । राष्ट्रिय अपांग महासंघका केन्द्रीय अध्यक्ष देवीदत्त आचार्यका अनुसार नीतिगत रूपमा लामो दूरीको सार्वजनिक बसमा १४ सिटे बसमा एक अपांग आरक्षण सिट हुनुपर्ने र १४ भन्दा बढी सिट भएको बसमा दुई सिट अपांग आरक्षण हुनुपर्ने व्यवस्था छ । त्यस्तै, भाडा शुल्कमा पनि अपांगता भएका व्यक्तिको हकमा ५० प्रतिशत छुट हुनुपर्छ । यद्यपि पर्वका बेला सिट र भाडा शुल्कमा छुट नीति व्यवहारमा लागू नभएको उनले बताए । कतिपय साथीहरूले फोनमै गुनासो पोख्नु हुन्छ, सिट पाइएन, छुट पाइएन भनेर, उनी भन्छन्, व्यवसायी समितिलाई पटकपटक भन्दा भइरहेको छ मात्रै भन्नु हुन्छ । पर्वका समयमा सबै यात्रुलाई घर जाँदा सास्ती खेप्नुपर्छ । त्यसमा अपांगता भएकाहरूको दुःख झनै जटिल छ । ट्राफिक प्रहरीले अनुगमन गरेको भने पनि महत्त्व नदिएको उनले बताए । नेत्रहीन युवा संघका महासचिव अर्जुन रावलले संघको चलिरहेको अधिवेशनकै क्रममा पर्वका बेला अपांगमैत्री सवारी बनाउन जोड दिनुपर्ने कुरा राखे । यसका लागि टिकट काउन्टरमै पुगेर समितिलाई जानकारी गराउन संघ जाने योजना बनाएको उनको भनाइ छ । हामीले सिटै पाउँदैनौं, उनले भने, मुढा वा प्यासेजमा समेत बसेर गएका छन्, साथीहरू । सरकारले नै अनुगमन नगरेको उनको भनाइ छ ।नेपाल यातायात व्यवसायी राष्ट्रिय महासंघका वरिष्ठ उपाध्यक्ष सरोज सिटौलाले प्रत्येक टिकट काउन्टरमा अपांगमैत्री सिटको व्यवस्था गर्न जानकारी दिइएको र लागू भएको दाबी गर्छन् । यद्यपि शुल्क छुटको विषयमा भने समिति बाध्य नभएको उनले बताए । यातायात व्यवस्था विभागका महानिर्देशक उद्धव रिजालले दसैंतिहारका बेला सामान्य यात्रुलाई समेत समितिले ठग्ने गरेको बताए । अपांगता भएका व्यक्तिलाई मानवताको दृष्टिले पनि सहज बनाउनुपर्ने उनको भनाइ छ । यस्तो बेला अन्यायमा परेका पीडितले ट्राफिक प्रहरी र विभागमा फोन गरेर मौखिक जानकारी दिन सक्नेछन्, उनले भने, गलत कार्यको उजुरी आयो भने विभागले तुरुन्तै एक्सन लिन्छ । उजुरी भने अहिलेसम्म आएको छैन । सिटको टिकट काटेर क्याबिनमा राख्नु पनि गैरकानुनी रहेको उनले बताए ।"
परराष्ट्रमन्त्री साउदको अमेरिका भ्रमण सर्यो,काठमाडौं (कास) परराष्ट्रमन्त्री एनपी साउदको अमेरिका भ्रमण सरेको छ । अमेरिकी सरकारको निमन्त्रणामा कात्तिक ७ देखि ९ सम्म उनी वासिङ्टन डीसी जान लागेका थिए । संयुक्त राष्ट्रसंघका महासचिव एन्टोनियो गुटेरेस नेपाल आउने भएपछि परराष्ट्रमन्त्रीको भ्रमण मिति सरेको हो । महासचिव गुटेरेस कात्तिक १२ मा नेपाल आउँदै छन् । संघीय संसद्को संयुक्त बैठकलाई १३ गते सम्बोधन गरी १५ गते फर्किनेछन् । असोज २६ र २७ मा नेपाल भ्रमण गर्ने कार्यसूची रहेकामा हमासले इजरायलमा आक्रमण गरेपछि भ्रमण स्थगित भएको थियो । परराष्ट्रमन्त्री साउद सन् २०१८ पछि अमेरिका भ्रमण गर्ने नेपालका उच्च पदाधिकारी हुनेछन् । सन् २०१८ मा तत्कालीन परराष्ट्रमन्त्री प्रदीप ज्ञवालीले अमेरिका भ्रमण गरेका थिए ।
निराशाबीच आएको उल्लासको पर्व,"बडादसैं घरआँगनमा आइपुगेको छ । रोजगारी, व्यवसाय र अध्ययनलगायतका लागि टाढा पुगेकाहरू दसैं मनाउन थातथलो फर्किएका छन्, फर्किंदै छन् । उनीहरूको आगमनले परिवारभित्र मात्र नभएर गाउँटोलमा उल्लास छाउँदै छ । घरहरू सिँगारिएका छन्, सफासुग्घर बनाइएका छन् । शुभकामना आदानप्रदान चलिरहेको छ । दसैंको धार्मिक र ऐतिहासिक पक्ष आफ्नो ठाउँमा छ, त्यसबाहेक पनि यसको बहुआयामिक महत्त्व छ । दसैं पारिवारिक जमघट, आफन्तसित भेटघाट र मान्यजनबाट टीकाजमरासहित आशीर्वाद ग्रहण गर्ने पर्व हो । कुनै सिलसिलामा टाढाटाढा पुगेको भए पनि दसैंमा घर फर्कने नेपालीको प्रचलन छ । यही बेला हुने मान्यजनसँग भेटघाट र आशीर्वाद ग्रहणले आपसी सम्बन्धलाई प्रगाढ बनाउन मद्दत गरिरहेको छ । यस पर्वमा राम्रो लगाउने र मिठो खाने प्रचलन छ । दसैंमा नयाँ लुगा पाएर फुरुङ्ग बनेका बालबालिकाले घरगाउँलाई उज्यालो बनाइरहेका हुन्छन् । दसैंकै बेला लिङ्गेपिङ, रोटेपिङ बनाइन्छ, ती भेटघाट र आत्मीयता साटासाटको मौका जुराइदिने माध्यम हुन् । अधिक किनबेच हुने भएकाले दसैंले बजारलाई समेत चलायमान बनाउँछ । दसैंमा घुमफिर गर्ने संस्कार पनि स्थापित हुँदै गएको छ । खास गरी दसैं नमनाउने र मनाउन नमिल्ने अवस्थाका परिवार दसैं बिदामा घुम्न टाढासम्मै निस्कने गरेको देखिन्छ । अर्थात् यो पर्व आन्तरिक पर्यटन प्रवर्द्धनको माध्यम पनि बनिरहेको छ ।घटस्थापनाको दिन घरघरमा जमरा राखेर सुरु हुने दसैं १५ दिनसम्म चल्छ । नवरात्रिभर शक्तिपीठमा पूजाआराधना हुन्छ । दसैंको खास उमङ्ग भने फूलपातीबाट देखिन्छ । मान्यजनबाट टीकाजमरा र आशीर्वाद ग्रहण गर्ने गरिने हुनाले विजयादशमी अरू दिनभन्दा विशेष छ । कुनै क्षेत्रसमुदायमा त्यही दिनमा टीका लगाउने चलन छ भने कतिपय क्षेत्र र समुदायमा यो क्रम कोजाग्रत पूर्णिमाका दिनसम्म चल्छ । नेपालमा लामो पर्व बिदा हुने यही बेला हो । किसान पनि खेतीपातीबाट फुर्सदिलो हुने समय हो यो । मनसुन पनि बाहिरिसकेको हुन्छ । धेरै दृष्टिकोणले अनुकूल याममा रहेका कारण दसैं बहुसंख्यक नेपालीले उल्लासपूर्वक मनाउने गर्छन् । सकेसम्म राम्रो लगाएर, मिठोमसिनो खाएर आफ्ना दुःखपीडा भुल्दै रमाइलोसँग दसैं मनाउने सबैको चाहना हुन्छ । तर आर्थिक अवस्था कमजोर भएका मानिसका लागि दसैंले तनाव पनि दिइरहेको हुन सक्छ । बढ्दो महँगीको चिन्ता छ । त्यसैले देखासिकी खर्चिलो हुनेभन्दा पनि गच्छेअनुसार मितव्ययी ढंगले मनाउने गरे दसैं रमाइलो हुन्छ । कतिपय व्यापारीव्यवसायीले बढी किनमेल हुने चाडको मौका पारेर मूल्य, गुणस्तर र तौलमा ठग्ने प्रवृत्ति पनि छ । आउजाउ चाप बढी हुने यही बेला यातायात व्यवसायीले चर्को भाडा असुलिरहेका हुन्छन् । सरकारले प्रभावकारी रूपमा अनुगमननियमन गरेर उपभोक्तालाई हरसम्भव राहत दिने प्रयास गर्नुपर्छ । दसैंका बेला यात्रुको सुरक्षालाई पनि विशेष ध्यान दिन जरुरी छ । दसैं मनाउन घर जान र फर्कन सधैं सास्ती हुने गरेको छ । यात्रुको चाप बढी हुने भएकाले व्यवसायीले यात्रु कोचेर थोत्रो गाडीसमेत चलाइरहेका हुन सक्छन् । जतिसक्दो बढी खेप लगाउने ध्याउन्नमा चालकले राम्ररी आरामसमेत नगरी गाडी कुदाइरहेका हुन्छन् । सवारीसाधन सञ्चालनमा कसैले पनि हेलचेक््रयाइँ गर्नु हुँदैन, गर्न दिनु हुँदैन । दसैं मनाउन मानिस घर फर्कने हुनाले ठूला सहर प्रायः सुनसान हुन्छन् । काठमाडौं उपत्यकाबाट मात्र २० लाख हाराहारी मानिस बाहिरिन्छन् । घरपसलमा ताल्चा लगाएर मानिस हिँडेका बेला चोरीको जोखिम बढी हुन्छ । यस्तो बेला खास गरी सहरी क्षेत्रमा सुरक्षा निगरानीमा प्रहरी सक्रिय हुन जरुरी छ । दसैंका बेला लाग्ने मेला वा कुनै जमघटमा अधिक मादक पदार्थ सेवन गर्ने, झगडामा उत्रिनेजस्ता गतिविधि पनि हुन सक्छन् । त्यस्ता घटना हुन नदिन सुरक्षा निकाय चनाखो भइरहनुपर्छ । दसैं कसैका लागि दसा बन्ने अवस्था आउन दिनु हुन्न । थातथलोमा परिवारसँगै जमघट गर्न नपाएका नेपालीले जहाँ छन्, त्यहीँ दसैं मनाउने गर्छन् । त्यही कारण नेपाली रोजगारी र अध्ययनका सिलसिलामा जहाँजहाँ पुगेका छन्, त्यहीँ दसैं पुगेको छ । पर्वको यो व्यापकता गौरवको विषय हो । यसपालिको दसैं अरू बेलाजस्तै सबैका लागि सम्बन्ध नवीकरण एवं सुदृढीकरण, आत्मीयता साटासाट र खुसियालीको पर्व बन्न सकोस्, सबैमा उत्साह र उमङ्ग छाओस् । शुभकामना !"
मानव अधिकार आयोग र सरकारको चरित्र,"मानव अधिकार आयोगको श्रेणी घटुवा हुँदै समाचार पढेपछि केही टिप्पणी गर्न मन लाग्यो । राष्ट्रिय मानव अधिकार आयोगहरूको संस्था गानरीले नेपालको मानव अधिकार आयोगमा असंवैधानिक पदाधिकारी नियुक्तिको विषयलाई लिएर आयोगको क श्रेणीलाई ख श्रेणीमा घटुवा गर्दै छ भन्ने समाचारले आम नेपालीलाई दुःखित बनाउने देखिन्छ । मानव अधिकार विश्वमै लोकतन्त्रको मुटु मानिन्छ । मानव अधिकार कसैले लिनेदिने विषय नभई यो त जन्मसिद्ध अधिकार हो । राज्यले सहजीकरण गर्दै यसको संरक्षणका लागि वातावरण बनाउने हो । हरेक मौलिक हक मानव अधिकारका विषय हुन् । कतिपय मौलिक हक राज्यविरुद्धका हक मानिन्छन् । मानव अधिकारको विषय पनि यस्तै मौलिक हक हो । जहाँ अधिकार प्राप्तिका लागि संवैधानिक उपचारको व्यवस्था गरिएको छ । मानव अधिकारको विश्वव्यापी मान्यतालाई नजरअन्दाज गर्दै असंवैधानिक तवरबाट पदाधिकारी नियुक्त गरेर मानव अधिकार आयोगजस्तो संवैधानिक निकायको मानमर्दन गर्नु हो । अन्तर्राष्ट्रियस्तरमा देशको छवि धूमिल हुने गरी श्रेणी घटुवाको अवस्था आउनु देशकै लागि दुर्भाग्य होइन र ? राजनीतिक दलले त सत्तामा भएको बेला आफ्नो स्वार्थ पूरा गर्न आफ्ना मान्छे भर्ती गर्नु नेपालमा परम्परा नै बसिसकेको छ । तर संवैधानिक रूपमा स्थापित मानव अधिकार आयोगको सवालमा ती पदाधिकारीको कुर्सी ठूलो कि देशको अन्तर्राष्ट्रिय छवि ? मानव अधिकार आयोगजस्तो संवैधानिक निकायमा देशको छवि धमिल्याउने गरी कुर्सीमा बसिरहने कुरा पदाधिकारीको नैतिकताले दिने विषय हो ? विश्व समुदायमा मानव अधिकार आयोगको विश्वासनियता गुमेको खण्डमा असंवैधानिक नियुक्ति गर्ने तत्कालीन सरकारका पदाधिकारीले मात्र त्यसको जिम्मेवारी लिएर पुग्ला ? कि सरकारले त्यसको जिम्मेवारी लिनुपर्ला ? श्रेणी घटुवाबाट भविष्यमा पर्ने असरको क्षतिपूर्ति राज्यलाई कसले दिने ? विश्व समुदायले स्वीकार गर्ने गरी अन्तर्राष्ट्रिय कानुनी व्यवस्थाको परिपालना राज्यको कर्तव्य नै होइन र ? आयोगको विश्वसनीयता गुम्न लाग्दा पनि वर्तमान सरकार किन मौन ? सरकारलाई एक वर्षदेखि नै सचेत गराएर सुध्रने मौका दिएको रहेछ । यो अवधिमा लोकतान्त्रिक सरकारले देशको छवि बचाउन के ठोस पहल गर्यो ? अघिल्लो सरकारको पदाधिकारी नियुक्तिमा असंवैधानिक कदम र वर्तमान सरकारको गैरजिम्मेवारी र बेवास्ताका कारण देशको छवि खस्कने अवस्था आउनु गम्भीर विषय हो । संविधान र कानुनको उल्लंघनमा गर्व गर्ने, कानुनी परिधिमा नबस्ने, तोकिएको समयमा आफ्नो दायित्व र कर्तव्य पालना नगर्ने, अनि समय घर्केपछि पछुताउने नेपालीको बानी नै यस्तो छ । नेपाल विगतमा दसवर्षे जनयुद्धका कारण मानव अधिकार उल्लंघनका थुप्रै घटनाहरू भए । शान्ति पुनःस्थापनापछि शान्तिसम्झौताको टुंगोमा पुगी नसकेको संक्रमणकालीन अवधिमा नै रहेको अवस्थामा विश्व समुदायको नजर हाम्रो देशमा पर्नु स्वाभाविक देखिन्छ । यसरी मानव अधिकारको विषयमा नेपाल सरकारले अन्तर्राष्ट्रियस्तरमा हेलचेक््रयाइँं नगरोस् । असंवैधानिक नियुक्ति खाने पदाधिकारीहरूको कुर्सीभन्दा देशको अन्तर्राष्ट्रिय छवि जोगाउनु नै सरकारका लागि उपयुक्त कदम हुन सक्छ । त्यसैले २३ वर्षे गौरवपूर्ण क श्रेणीको इतिहास रहेको मानव अधिकार आयोगको श्रेणी घटुवाले पार्न सक्ने दूरगामी असरबारे बेलैमा सचेत भएर विधिसम्वत् समस्या समाधानमा तत्काल कदम चालियोस् । नोदनाथ त्रिताल, चौबिसे गाउापालिका३, धनकुटा"
श्रमशक्तिको पिरलोमा चेपिएका उद्योग,"नेपालमा उद्योग र उत्पादनशील क्षेत्रको प्रगति न्यून छ । यसका प्रमुख कारण आवश्यक पूर्वाधारको कमी, लगानीयोग्य वातावरण तथा नीतिगत स्थिरता नहुनु, उपयुक्त सीप तथा संख्यामा जनशक्ति अभावलगायत हुन् । २० वर्षअगाडि अर्थात् आर्थिक वर्ष २०५८५९ मा कुल गार्हस्थ्य उत्पादनमा उत्पादनशील उद्योगको हिस्सा साढे आठ प्रतिशत रहेकामा त्यसपछि क्रमशः घट्दै गयो, पछिल्लो आर्थिक वर्ष २०७८७९ मा साढे पाँच प्रतिशतमा खुम्चियो । मुलुकका लागि एकातिर सन् २०२६ मा कम विकसित अवस्थाबाट स्तरोन्नति हुँदा आइपर्ने कठिनाइको अवस्थामा अर्थतन्त्र व्यवस्थापन गर्नुपर्ने चुनौती छ भने अर्कातिर सन् २०३० मा दिगो विकासको राष्ट्रिय लक्ष्य हासिल गर्ने विषय पनि त्यत्तिकै जटिल छ । नेपालमा भएका उद्योग र कलकारखाना सञ्चालनमा देखिने मुलभूत समस्यामा श्रमशक्तिसँग सम्बन्धित विषय पनि त्यत्तिकै पेचिलो छ । श्रमप्रधान रहने उत्पादन प्रक्रियामा संलग्न प्रतिष्ठान र उद्यममा सबै प्रकारका अदक्ष एवं दक्ष श्रमिकको अभाव छ । यसको प्रमुख कारण ठूलो संख्यामा युवा जनशक्ति विदेश पलायन नै हो । मुलुकमा जेजति संख्यामा जनशक्ति उपलब्ध छ त्यो पनि उद्योगधन्दा र कलकारखानाका लागि आवश्यक पर्ने सीप र प्रविधि सुहाउँदो रहेको पाइँदैन । एसियाली उत्पादकत्व संगठनले सन् २०१९ मा गरेको एक सर्वेक्षणअनुसार नेपाली श्रमिकको उत्पादकत्व दक्षिण एसियाली मुलुकहरूको सरदरभन्दा कम छ । छिमेकी मुलुक भारत र बंगलादेशको तुलनामा समेत कम छ ।सीप विकासका लागि आवश्यक पर्ने पूर्वसर्त व्यावसायिक र व्यावहारिक प्रशिक्षण एवं स्थलगत कार्य अनुभव नै हो । नेपालमा पनि मुलुकका लागि आवश्यक प्राविधिक तथा सीपयुक्त जनशक्ति उत्पादन गर्न २०४५ सालमा प्राविधिक शिक्षा तथा व्यावसायिक तालिम परिषद् स्थापना गरिएको थियो । परिषद्अन्तर्गत आंगिक साझेदारी र सम्बन्धन प्राप्त निजी शिक्षालय र सामुदायिक विद्यालय गरी १ हजार १ सय ८२ संस्था छन् । यस्तै छोटो अवधिको तालिम प्रदान गर्ने १ हजार ५ सय ६० वटा निजी संस्थाले पनि प्रशिक्षण कार्य सञ्चालन गरिरहेका छन् । सीप विकास तथा परीक्षणका लागि कानुनी मान्यता प्राप्त गरेको यो परिषद्अन्तर्गत गत वर्षसम्म सञ्चालित सीप विकास कार्यक्रमवाट करिब साढे चार लाख व्यक्तिले सीप परीक्षणको परीक्षा उत्तीर्ण गरेका छन् । यसका अलावा विभिन्न क्षेत्रगत मन्त्रालय, विभाग र निकायले पनि संस्थागत रूपमा आआफ्नो क्षेत्रसँग सम्बन्धित व्यावसायिक तथा सीप विकास प्रशिक्षणका कार्य गर्दै आएका छन् । हरेक वर्ष विभिन्न निकायमार्फत हजारौं व्यक्तिले सीप विकासका लागि प्रशिक्षण प्राप्त गरिरहे पनि सीपयुक्त जनशक्ति मुलुकमा खपत हुन नसकिरहेको अवस्था छ, अर्कातिर बेरोजगारको संख्या पनि हरेक वर्ष बढिरहेको विषम अवस्था छ । मुलुकभित्रै उत्पादन गरिने वस्तुको मूल्य अभिवृद्धि गर्न, निकासी बढाउन र व्यापारलाई रोजगारीसँग आबद्ध गर्नका लागि श्रमसँग सम्बन्धित जटिलतालाई फुकाउनै पर्छ ।नेपालको शिक्षा प्रणालीका सन्दर्भमा प्राज्ञिक उपाधि प्राप्त गर्ने डिग्री डिप्लोमाको वर्चस्व रहेको छ । शैक्षिक उपाधिका लागि हुने भर्नाको तुलनामा प्राविधिक र व्यावसायिक शिक्षामा भर्ना हुने विद्यार्थीको संख्या करिब १ प्रतिशत मात्र छ । त्यसमा पनि प्रशिक्षण दिने संस्थामा कुल सिट संख्याको तुलनामा भर्ना हुनेको संख्या ५१ प्रतिशत मात्र छ । तालिममा उत्तीर्ण हुनेमध्ये ४९ प्रतिशतले मात्र स्वदेशमा रोजगारी पाएको देखिन्छ । व्यावसायिक र प्राविधिक तालिमबाट प्रशिक्षित जनशक्तिमध्ये कतिपय रोजगारीका लागि मुलुकबाहिर गएका देखिन्छन् । मुलुकभित्र स्थापित औद्योगिक प्रतिष्ठानका लागि आवश्यक पर्ने सीप र प्रशिक्षण केन्द्रले सञ्चालन गर्ने तालिमबीच पर्याप्त तालमेल भएको पाइँदैन । यसले गर्दा कतिपय उद्योगले छिमेकी मुलुकबाट आएका कामदारलाई औपचारिक वा अनौपचारिक रूपमा रोजगारी दिइरहेका छन् । छिमेकी मुलुकबाट आएर यहाँ काम गरिरहेकाको संख्या यसै पनि ठूलो छ । यसमा अनौपचारिक रूपमा मूलतः सहरी क्षेत्रमा काम गर्ने प्लम्बर, इलेक्ट्रिसियन, मेकानिक्स, सिकर्मी, डकर्मी, हेयर ड्रेसिङमा संलग्नलगायतलाई पनि जोड्दा यो संख्या अझ ठूलो बन्न जान्छ । विदेशी कामदारको तुलनामा नेपाली कामदारको उत्पादकत्व कम हुने र त्यसमा पनि बेलाबेलामा श्रमिकबाट हुने हडताल, धर्ना आदिका कारण कतिपय उद्योगी विदेशी श्रमिकलाई काममा लगाउन प्रेरित देखिन्छन् । समाजको आधुनिकीकरणसँगै परम्परागत सीप र प्रविधि क्रमशः लोप हुँदै गएका छन् । मूर्तिकला, काष्ठकला, धातुकला र चित्रकलाका क्षेत्रमा परम्परागत रूपमा विशिष्टता पाएको नेपाली सीप लोप हुँदै गएको छ । पुर्खादेखि गरिआएका यस्ता व्यवसायलाई निरन्तरता दिने चाहना घट्दै गएको देखिन्छ । प्रविधिमा नयाँपन नदेखिने, श्रमको प्रधानता रहने एवं वैकल्पिक रोजगारीमा जाने उत्प्रेरणाका कारण पनि यस्ता घरेलु तथा कुटिर उद्योगमा युवा जनशक्ति आकर्षित नहुने गरेको पाइन्छ । नेपाल सरकारले केही वर्षदेखि कार्यस्थलमा आधारित रोजगारमूलक प्रशिक्षण कार्यक्रम पनि अगाडि सारेको छ । यसअनुसार कार्यस्थलमा प्रशिक्षार्थीका रूपमा काममा लगाउने, यसरी काममा लगाउँदा सरकारले र सम्बन्धित प्रतिष्ठानले लागत साझेदारी गर्ने र प्रतिष्ठानले तोकिएबमोजिमको अवधिसम्म रोजगारीको ग्यारेन्टी गर्नुपर्ने व्यवस्था छ । तर यससम्बन्धी प्रबन्ध पनि त्यति प्रभावकारी भएको पाइँदैन । अर्थतन्त्रलाई चलायमान बनाउन कृषि, उद्योग तथा सेवा क्षेत्रका लागि आवश्यक पर्ने सीप र संख्या पहिचान गरी जनशक्तिसम्बन्धी बृहत् योजना तर्जुमा गरी तदनुरूपको प्रशिक्षण तथा सीप विकाससम्बन्धी कार्य सञ्चालन गरिनुपर्छ । योजना तर्जुमा तथा कार्यान्वयन व्यवस्थालाई प्रभावकारी तुल्याउन सरकारी क्षेत्र, उद्यम व्यवसाय र निजी क्षेत्रबीच समन्वय र सहकार्य त्यत्तिकै जरुरत पर्छ । यसैगरी, नेपाली श्रमशक्ति बिदेसिनबाट रोक्न मुलुकभित्रै उद्योगधन्दा विकास गर्ने, विदेशी लगानीलाई प्रवर्द्धन गर्ने, दैनिक आवश्यकता पूरा गर्न पुग्ने ज्यालासहित सम्मानयुक्त रोजगारी उपलब्ध हुने प्रबन्ध गरिनुपर्छ । हाम्रो औपचारिक शिक्षा सीपमा नभई सैद्धान्तिक ज्ञानमा आधारित रहेको छ । शैक्षिक ज्ञानका साथै व्यावहारिक ज्ञान र सीपसमेत दिन सके विश्वविद्यालय र महाविद्यालयबाट शैक्षिक उपाधि हासिल गरेका व्यक्तिहरूको रोजगारयुक्त क्षमता बढ्छ । त्यसैले पाठ्यक्रममा तदनुरूप सुधार गर्नुपर्छ ।ग्रामीण क्षेत्र र दूरदराजमा बसोबास गर्ने युवाको ठूलो संख्या वैदेशिक रोजगारीमा छ । वैदेशिक रोजगारीमा जान चाहनेको संख्या पनि ठूलो छ । यस्तो युवा जनशक्तिलाई मुलुकभित्रै रोजगारीको अवसर उपलब्ध गराउन र समावेशी रोजगारीको प्रबन्ध मिलाउन विशेष कार्यक्रम वा पहल हुन जरुरी छ । नेपाल सरकारले कार्यान्वयनमा ल्याएको भनिएको युवा स्वरोजगार कार्यक्रम, प्रधानमन्त्री कृषि आधुनिकीकरण आयोजना, प्रधानमन्त्री रोजगार कार्यक्रमजस्ता कार्यक्रमबीच समन्वय कायम गरी रोजगारी सृजना गर्न सक्नुपर्छ । औद्योगिक लगानीका लागि समेत उपयुक्त वातावरण तयार गर्न सके श्रम आप्रवासनलाई कम हुन सक्छ । इजरायल र प्यालेस्टाइनी समूह हमासबीच भइरहेको लडाइँका कारण इजरायलमा रहेका नेपाली विद्यार्थी र आप्रवासी कामदारले झेल्नुपरेको दुःखकष्ट र तनावले पनि हामी सबैलाई झस्काएको हुनुपर्छ । विप्रेषणका कारण हुने तत्कालको फाइदालाई मात्र विचार गरी मुलुकभित्रै रोजगारी सृजनामा ध्यान पुर्याउन नसके आगामी दिनमा मुलुकले अझ कठिन परिस्थिति सामना गर्नुपर्ने निश्चितजस्तै छ । ओझा नेपाल सरकारका पूर्वसचिव हुन् ।"
इजरायलको साथमा उभिने कि नउभिने ?,"इजरायलले विस्तारै आफ्नो क्षेत्रमा पुनःनियन्त्रण कायम गर्दै जाँदा र अतिवादीहरूले भरिएका सीमा क्षेत्र खाली गर्दै जाँदा, हमासले गरेको नरसंहारको हद उजागर भएको छ । आजसम्म, हामीले १,४०० भन्दा बढी मानिसको हत्या भएको गनेका छौं, जसमा नवजात शिशु, बालबालिका, महिला र वृद्धहरू समेत छन् । यो संख्यामा लर्न एन्ड अर्न प्रोग्राममा सहभागी १० नेपाली विद्यार्थी र अन्य ४० भन्दा बढी देशका नागरिक पनि परेका छन् । एकै परिवारका सारा सदस्य आफ्नै घरमा मारिएका छन् । शिशु र बालबालिकालाई उनीहरूका आमाबाबुसँगै गोली हानेर मारिएको थियो । एउटा संगीत उत्सवमा लगभग २६० युवायुवतीको हत्या गरियो र तीमध्ये अधिकांशलाई गोली हानिएको थियो । ३,८०० भन्दा बढी मानिस घाइते भएका छन्, तीमध्ये धेरै अझै पनि जीवन र मृत्युबीच झुन्डिरहेका छन् । २०० जनालाई अपहरण गरी गाजामा लगिएको छ, र उनीहरूको भाग्य अहिलेसम्म पनि अज्ञातै छ । यसबाहेक, हमासले इजरायली नागरिकविरुद्ध ६,००० भन्दा बढी रकेट प्रहार गरेका छन् ।इजरायलको दक्षिणी भागमा हमासले गरेको यो आक्रमण निर्दोष नागरिकमाथिको सुनियोजित सामूहिक हत्या थियो । इजरायली जनतामाथि रकेट प्रहार गर्नु निर्दोष नागरिकलाई आतंकित पार्ने र मार्ने अर्को प्रयास हो ।मिथकहरू हटाउने र वास्तविकतामा आउने समय हो यो ।पहिलो, मिथक अस्तित्वहीन सन्तुलन कायम राख्ने निरर्थक प्रयासमा मूलधारका धेरै सञ्चारमाध्यमले बनाएको अपवित्र समीकरण हो, जसमा द्वन्द्वलाई दुवै पक्षको हिंसा भनेर भ्रामक रूपमा वर्णन गरिएको छ ।इजरायलले शान्ति र सहअस्तित्व चाहेका बेला हमासलगायत प्यालेस्टाइनी आतिवादी संगठनहरू मृत्यु र विनाश रोज्छन् । द्वन्द्वको दौरान इजरायलले नागरिकलाई हुने क्षति कम गर्न ठूलो प्रयास गरेको छ, तर लडाकु प्यालेस्टाइनीहरूले निर्दोष नागरिकलाई उनीहरूको प्राथमिक उद्देश्यका रूपमा लक्षित गरेका छन् । हमासले दोहोरो युद्ध अपराध गरेको छ गाजापट्टीका बासिन्दालाई मानव ढालका रूपमा प्रयोग गर्दै इजरायली नागरिकलाई लक्षित गरेको छ ।यसको तुलना गर्न सकिँदैन । निर्दोष नागरिकमाथि आक्रमण गर्ने र यस्ता आक्रमणबाट आफूलाई जोगाउनेहरूबीच कुनै समानता छैन ।इजरायली रकेटहरू नागरिक सुरक्षाका लागि प्रयोग गरिन्छन् भने प्यालेस्टाइनी नागरिक उनीहरूको रकेटको रक्षा गर्न प्रयोग गरिन्छन् ।दोस्रो मिथक, जसलाई धेरैले दोहोर्याउँछन् कि बलप्रयोग अप्रभावी वा स्वाभाविक रूपमा अनैतिक छ । यो गलत हो ।कहिलेकाहीँ बलप्रयोग आवश्यकता, दायित्व र कार्यको एक मात्र नैतिक मार्ग हुन्छ । हमास, जसले बच्चाहरूको हत्या र निर्दोष मानिसलाई उनीहरूकै ओछ्यानमा मार्छ, को दुष्टताको गहिराइको सामना गर्दै उनीहरूको लक्ष्य पूरा गर्नबाट रोक्नु र कुनै पनि उपलब्ध माध्यमद्वारा यस्ता अत्याचारहरू रोक्नु प्रत्येक राज्य वा निकायको दायित्व हुन जान्छ ।इजरायलका सन्दर्भमा आत्मरक्षामा बलप्रयोग गर्ने अधिकारमाथि प्रश्न उठ्नु अस्वीकार्य छ । संसारका अन्य राष्ट्रजस्तै इजरायललाई पनि आफ्ना नागरिकको सुरक्षा गर्ने र आफ्ना नागरिकको रक्षाका लागि आवश्यक सबै कदम चाल्ने दायित्व र अधिकार छ ।जब मिडियाकर्मी र अरूले इजरायलको आत्मरक्षाको अधिकारमाथि प्रश्न उठाउँछन्, तब इजरायलका जनता सोध्छन् जसरी संसारको कुनै पनि राष्ट्रलाई आफ्ना जनताको रक्षा गर्ने अधिकार छ, यो अधिकारलाई मान्यता दिन कति इजरायली मारिनुपर्छ ?हाइलाइट गर्नुपर्ने तेस्रो मिथक इजरायल र अतिवादी प्यालेस्टाइनबीचको द्वन्द्वको सारलाई छुने विषय हो । यसलाई हटाउनुपर्ने झूट के हो भने, यो द्वन्द्व केवल भूमि, पानी वा अन्य भौतिक सम्पत्तिलाई लिएर भएको हो । इजरायलले यो वा त्यो मात्र गरे त्यहाँ शान्ति हुन्छ भन्नु सबैभन्दा अस्पष्ट भनाइ हो । दक्षिणी इजरायलमा आक्रमणले प्यालेस्टाइनी शिविरका अन्य अतिवादीजस्तै हमासको पनि सम्झौता वा सहअस्तित्वमा कुनै किसिमको चासो छैन भन्ने तथ्यलाई देखाउँछ । तिनीहरू इजरायललाई मेटाउन चाहन्छन् र कुनै पनि रूपमा मान्यता दिन इन्कार गर्छन् ।यो अस्तित्वको लडाइँ हो, जसमा इजरायलको अस्तित्व खतरामा छ । इजरायलले शान्तिपूर्ण सहअस्तित्व हासिल गर्ने प्रयासमा निकै लामो यात्रा तय गरिसकेको छ । इजरायलले प्यालेस्टाइनी अथोरिटीलाई मान्यता दियो र प्यालेस्टाइनीका लागि भनेर भूमि छोड्यो । इजरायलले सम्पूर्ण गाजापट्टी खाली गरेको थियो, साथै त्यस क्षेत्रका सबै यहुदी बस्तीहरू पनि हटाइए । तापनि, इजरायलले शान्ति पाएन । बरु इजरायलले खाली गरेका भूमि आतंकवादी प्रशिक्षण शिविर र आक्रमणका लागि लन्चिङ प्याडमा परिणत भए । सहअस्तित्वभन्दा द्वन्द्व रोज्न बहुसंख्यक प्यालेस्टाइनी र अतिवादीलाई उनीहरूका बीचबाट बाहिर निकाल्ने हो भने मात्र शान्ति प्राप्त हुन्छ भन्ने बोध बढ्दो छ ।यो समय इजरायललाई कसरी मद्दत गर्न सकिन्छ भनेर सोध्नेहरू धेरै छन् । यस्ता समर्थनका प्रस्तावहरू देखेर इजरायलीको हृदय न्यानो हुन्छ र समर्थकहरूको निकै प्रशंसा गर्छ ।थुप्रैले दिने भावनात्मक र भौतिक समर्थनबाहेक नैतिक समर्थन पनि कम महत्त्वपूर्ण छैन । निर्वाचित पदाधिकारीहरूका सार्वजनिक वक्तव्यहरूÙ सेनागग, चर्च, स्तूप तथा मन्दिरहरूमा ऐक्यबद्धता जनाउने सभाहरू एवं सार्वजनिक भवनहरूमा बालिने नीलासेता (इजरायली झन्डाका रङ) बत्ती सबै आश्वस्त गर्ने कार्यहरूका उत्कृष्ट उदाहरण हुन् ।सामाजिक सञ्जालको आजको दुनियाँमा सबैको आवाज सुनिन्छ र जोकोही पनि सद्भावनाको दूत बन्न सक्छ । यदि तपाईं इजरायललाई समर्थन गर्न चाहनुहुन्छ भने सत्य फैलाउनुहोस् र मिथकहरू हटाउन हामीलाई मद्दत गर्नुहोस् ।नेपाल सरकार र हजारौं नेपाली नागरिकले इजरायललाई गरेको सहयोगको इजरायल उच्च कदर गर्छ । हमासको आक्रमणको भर्त्सना गर्दै यस कठिन घडीमा इजरायलको साथमा उभिनु आवश्यक रहेको औंल्याउँदै, सन् १९६० मा बीपी कोइरालाले नेपाल र इजरायलबीच कूटनीतिक सम्बन्ध स्थापना गर्न गरेको ऐतिहासिक निर्णयको स्मरण गर्नु हाम्रा लागि अपरिहार्य भएको छ ।गोडेर नेपालका लागि इजरायली राजदूत हुन् ।"
अमेरिकामा दसैंको टीका किन नेपालमा भन्दा पहिले ?,"नेपाल र नेपालबाहिर, विशेषतः पश्चिमी गोलार्द्धमा नेपाली सनातन पर्वहरू छुट्टाछुट्टै बार र गते पर्न पनि सक्छन् । कुनै तिथि नेपालमा एक दिनपछि पर्न सक्छ भने अमेरिकामा एक दिनपहिले । यस्तो किन र कसरी हुन्छ ? यो लेखमा विक्रम सम्वत् २०८० (सन् २०२३) को बडा दसैंलाई केन्द्रमा राखेर नेपाल र अमेरिकाको दशमीको तिथि वा साइतबारे चर्चा गर्ने प्रयास गरिएको छ ।हाम्रा सनातन चाडपर्वहरू चन्द्रमासअनुसारको तिथिमा मनाइन्छन् । ज्योतिषशास्त्रका आधारमा ज्योतिषीहरूले वर्षौंपछि भविष्यमा आउने पृथ्वीका विभिन्न स्थान र ती देशमा लाग्ने चन्द्र ग्रहण र सूर्य ग्रहणलगायत अन्य तिथि पनि पहिले नै यकिन गरेर पात्रो बनाउँछन् ।समयको अन्तर वा देशान्तर फरक पर्ने हुनाले कुनै पनि तिथि पूर्वी र पश्चिमी गोलार्द्धमा फरक पर्न सक्छ । यही वर्षको विजया दशमी अमेरिकामा २३ अक्टोबर सोमबार पर्छ भने नेपालमा त्यसको भोलिपल्ट अक्टोबर २४ मंगलबार (७ कात्तिक) मा । यो तिथि अमेरिकामा भन्दा नेपालमा एक दिन ढिलो वा पछिल्लो बार किन पर्यो त ? यो सजिलो गरी बुझ्न चन्द्रमाको गति र तिथिको तथ्य अध्ययन गर्नुपर्दछ ।दिन र रात वा गते र बार २४ घण्टाका मात्र हुन्छन् । सबै तिथि २४ घण्टाका हुदैनन् । तिथिहरू साधारणतः २१ घण्टादेखि २७ घण्टासम्मका हुन्छन् । तिथिहरू रात वा दिनको कुनै बेला पनि सुरु हुन सक्छन् । गते वा बार सुरु हुने समय सूर्योदय र सूर्यास्तसँग सम्बन्धित छ । बडादसैंलगायतका परम्परागत चाडपर्व कुन दिन मनाउने भनेर तिथिका आधारमा साइत हेर्ने चलन छ । ज्योतिषशास्त्रअनुसार तिथि चन्द्रमाको गतिका आधारमा गणना हुन्छ । तर तिथिभित्र पर्ने साइतको निर्धारण भने सूर्योदयसँग सम्बन्धित छ । यो काम ज्योतिष विज्ञानले गर्छ ।तिथिहरूको सुरुवात र अन्त्य पृथ्वीका सबै भागमा चन्द्रमाको कलाअनुसार एकै पटक हुन्छ । तर दिन र रात वा बार र गते भने सूर्यअनुसार फरक हुने गर्छ । यो दिन र रात एक प्रकारको पृथ्वीको आफ्नै छाया मात्र हो । समयको मानकको गणना गर्न ग्रिनविच रेखामा आधारित समय मानव जीवनको व्यावहारिक पक्षलाई सहयोग गर्न वा दिन र रातलाई छुट्याउन कल्पना गरिएको रेखा मात्र हो ।विजया दशमीको टीकाको साइत सूर्योदयपछिको उत्तम समयलाई घडी, पला आदिको गणनाका आधारमा जुराइन्छ । कुनै दिन अपराह्न (मध्याह्नको १२ बजे) पछि तिथि सुरु भएको अवस्थामा भने अर्को दिनको सूर्योदयपछिको समयभित्र साइत निकालिन्छ । सबै तिथिको समयावधिले दुवै गोलार्द्धको सूर्योदयलाई छुने भएकाले पश्चिममा अघिल्लो दिन वा पूर्वमा पछिल्लो दिन पर्न सक्छ । यस्तो सधैं पनि हुन्न तर भइरहने प्रक्रिया पनि हो ।जुन वर्ष नेपालमा अपराह्नपछि दशमी सुरु हुन्छ, त्यो वर्ष अमेरिकामा सूर्योदयपछिको साइतमा टीका लगाउनु ज्योतिषशास्त्रसम्मत हुन्छ । र, त्यो वर्षको दसैं अमेरिकामा नेपालमा भन्दा अघिल्लो बार पर्छ । यो वर्ष भएको ठ्याक्कै यस्तै हो ।नेपालमा अपराह्नमा सुरु भएको तिथिको साइत जुराइएको अर्को दिन अमेरिकामा सूर्योदयको समयसम्म सो तिथि नरहन वा सूर्योदयको समयअगावै सकिन सक्छ । यो वर्षको विजया दशमीको सुरुवात नेपालमा काठमाडौंको समयअनुसार कात्तिक ६ गते सोमबार (अक्टोबर २३) दिउँसो ३ः११ बजे सुरु हुन्छ । तर यो अपराह्नको समय भएकाले ज्योतिषशास्त्रअनुसार दसैंको टीका वा अन्य शुभकार्यको साइत नजुर्ने भएकाले नेपालमा भोलिपल्टको सूर्योदयको समयको साइत निकालिएको हो । नेपालमा सोमबार बिहान सूर्योदयको समयमा अघिल्लो दिन सुरु भएको नवमी तिथिको अंश बाँकी भएकाले त्यो दिनभर नै नवमी मानिन्छ । तर अमेरिकाको वासिङ्टन डीसी वा न्युयोर्क (अमेरिकी पूर्वी समय) मा अक्टोबर २३ सोमबार बिहान ४ः२६ बजे नै दशमी तिथि सुरु हुन्छ । नेपालमा त्यो समय भनेको बिहान नवमी सुरु भएको बेलुकी वा अपराह्नपछिको दशमी सुरुको समय हो । त्यसैले भोलिपल्ट सूर्योदयपछि बाँकी हुने दशमीको अंशलाई आधार मानेर शुभकार्य गरिने हुँदा मंगलबार बाँकी रहने दशमीभित्र साइत निकालेर नेपालमा दशमीको टीकाको साइत जुरेको नेपाल पचाङ्ग निर्णायक समितिले निर्धारण गरेको छ । नेपालमा टीकाको साइत भएको १० घण्टापछि वा अर्को दिन टीका लगाउने भनेर अमेरिकामा कुरेर बस्दा नेपालामा मात्र होइन, अमेरिकामा पनि दशमी तिथि र साइत दुवै सकिइसकेका हुन्छन् ।जुन वर्ष नेपालमा बिहानै दशमी सुरु हुन्छ र रातिसम्म वा भोलिपल्ट बिहानसम्म जान्छ, त्यो वर्ष भने अमेरिकामा पनि त्यही बार र त्यही दिन सूर्योदयको समयमा दशमी तिथि पर्न जान्छ । यस्तो अवस्था हुँदा नेपालमा मनाएपछि अमेरिकामा मनाएको जस्तो देखिएको हो । यो वर्षको दशमी २१ घण्टा ३१ मिनेटको छ । अमेरिकामा सोमबार २३ अक्टोबर सकिएपछि २४ अक्टोबर सुरु हुँदाको मंगलबार रातको २ः०४ मिनेटमा र नेपालमा भने मंगलबार दिउँसो १२ः४९ मा दुवैतिर दशमी एकै समयमा सकिन्छ । नेपाल पञ्चाङ्ग निर्णायक समितिका अनुसार यो वर्षको विजया दशमीको टीकाको साइत अमेरिका (न्युयोर्क) मा सोमबार बिहान १०ः४७ बजे र नेपालमा भने मंगलबार बिहान ११ः०२ बजे छ ।अमेरिकामा यो वर्ष सोमबार सूर्योदयभन्दा पहिलेदेखि सूर्यास्तपछिसम्म दशमी तिथि छ । नेपालमा भने यही दशमी तिथि सूर्योदयको समयमा मंगलबार बिहान ६ः०९ देखि अपराह्न १२ः४९ सम्म करिब ६ घण्टा छ । अमेरिकामा मंगलबार राति २ः०४ बजे दशमी सकिन्छ र एकादशी सुरु हुन्छ । अमेरिकामा मंगलबार दशमी नरहेको नेपाल पञ्चाङ्ग निर्णायक समिति र अन्तर्राष्ट्रिय पञ्चाङ्ग समितिले सार्वजनिक गरेका पात्राहरूमा पनि उल्लेख छ ।अमेरिकावासी नेपालीले ज्योतिषशास्त्रअनुसारको वा नेपाल पञ्चाङ्ग निर्णायक समितिले सार्वजनकि गरेको तिथि र साइत यकिन नगरेर सामान्यतः नेपालमाभन्दा अमेरिकाको समय १०११ घण्टा ढिलो छ भन्ने कुरालाई मात्र ख्याल गरेको देखिन्छ । पहिले नेपालमा काठमाडौंमा राजपरिवारका लागि जुराइएको साइतपछि मात्र सर्वसाधारणले टीकाजमरा लगाउन सुरु गरिन्थ्यो र अहिले पनि त्यहीअनुसार टीकाको साइत सार्वजनिक गरिन्छ । तर नेपालभित्र भए पनि नेपाल पञ्चाङ्ग समितिको पात्रोका आधारमा हेर्दा इलाम र दार्चुलाको टीकाको साइतको समय फरक पर्छ । नेपालबाहिर अमेरिका, क्यानाडा, अस्ट्रेलिया आदिमा बस्ने नेपाली समुदायमा विजया दशमी र टीकाको साइतबारे स्पष्ट दृष्टिकोण र एकरूपता छैन । तर नेपाली समुदायका केही परिवार, भारतीय हिन्दु समाज र भुटानी नेपालीहरूले भने ज्योतिषशास्त्रको मान्यता तथा यहाँ उल्लेख गरिएअनुसारकै तिथि र साइतमा पर्वहरू मनाउने गरेका छन् ।हाम्रा सामाजिक पर्वहरूलाई धार्मिक मात्र होइन, संसारकै पुरानो सनातन सभ्यता मान्ने हो भने तिनलाई ज्योतिषशास्त्रसम्मत नै मनाउनुपर्छ । विश्वभरि हिन्दुहरूले जुन शास्त्रलाई मानक मानेका छन्, हामीले पनि त्यसैलाई मान्नुपर्छ । तसर्थ यो दसैं हामीले अमेरिकासम्म ल्याउने र संसारमा पनि विस्तार गर्ने हो भने त्यसको विज्ञान र ज्योतिषशास्त्रको मानक अपनाउनुपर्छ । सनातन हिन्दु धर्म परम्परामा मात्र होइन, अन्य धर्ममा पनि पूर्व र पश्चिम गोलार्द्धमा कुन दिन कुन चाडपर्व मनाउने भनेर विवादहरू छन् ।आगामी बुद्धपूर्णिमा काठमाडौं र न्युयोर्कमा एउटै गते र बार मे २३ तारिख बिहीबार पर्दै छ । न्युयोर्कमा मे २२ को बिहान ०५ः११ मा हुने सूर्योदयपछि बिहान ०७ः३५ मा पूर्णिमा तिथि सुरु भएकाले भोलिपल्टको सूर्योदय लागेपछि नै मान्यता दिनुपर्ने हुँदा न्युयोर्कमा पूर्णिमा बिहीबार परेको हो । काठमाडौंमा बुधबार बेलुकी पूर्णिमा लागे पनि भोलिपल्ट बिहीबार सूर्योदयभन्दा पछि रहने पूर्णिमालाई मानिन्छ ।यसरी, ज्योतिषशास्त्रको सिद्धान्तले गणना गरेको तथ्यलाई आधार मानेर हेर्दा कुनै तिथिहरू नेपाल र अमेरिकामा एकै बार र एकै गते पर्छन् भने कुनै पर्दैनन् । यदि फरक बार पर्यो भने पहिला अमेरिकामा र एउटै बारमा पर्यो भने अमेरिकामा १० घण्टा पछि परेजस्तो लाग्छ । त्यसैले संसारभर आफू बसोबास गरेको देशको स्थानीय समय मिलाएर स्थानीय तिथि, लगन र साइत निकालिन्छ ।बुद्धपूर्णिमाबाहेक कृष्णअष्टमी, रामनवमी, शिव त्रयोदशी आदि पनि तिथिकै आधारमा मनाइन्छन् ।"
एपेक्स कलेज र आईएनजीबीच साझेदारीे घोषणा,"(काठमाडौं)एपेक्स कलेजले इन्नोभेट नेपाल ग्रुप (आईएनजी) सँग साझेदारी घोषणा गरेको छ । साझेदारीपश्चात् आईएनजीको नेतृत्वमा अन्तर्राष्ट्रिय पद्धति र अभ्याससहितको नवीनतम व्यवस्थापन र आईटी पाठ्यक्रम सम्मिलित अध्यापन गराइने विज्ञप्तिमार्फत जनाइएको छ । यो साझेदारीले एपेक्स कलेजमा उपलब्ध हुने सिकाइ, प्रविधि, माध्यम र स्रोतसाधनको थप विस्तार हुनेछ । साथै बजार सुहाउँदो, युवामैत्री र अविस्मरणीय कलेज अनुभव प्रदान गर्ने र नेपालमै उच्च शिक्षाको उन्नतिलाई सघाउ पुग्ने विश्वास छ, विज्ञप्तिमा भनिएको छ, यस साझेदारीबाट एपेक्सका विद्यार्थीहरूले अन्तर्राष्ट्रिय शिक्षण सिकाइ अभ्यास, उल्लासमय कलेज जीवन र विद्यार्थीको सन्तुष्टि प्राप्त हुने गरी विभिन्न अवसर, अनुभव र स्रोतमा थप पहुँच प्राप्त गर्नेछन् । एपेक्स कलेजका अध्यक्ष मीनेन्द्र रिजालले एपेक्सआईएनजी साझेदारीले नेपालका शैक्षिक संस्थाका लागि कोसेढुंगाको काम गर्ने बताए । साझेदार दुइटै संस्थाले फरक प्रकृतिको र दुई दशकभन्दा बढीको उत्कृष्ट अनुभवसँगै आआफ्नो ख्यातिको प्रचुरता, असल अध्यापनका अभ्यास, पूर्वविद्यार्थी (अलम्नाई) हरूको बृहत् सञ्जाल, एकअर्काका परिपूरक पाठ्यक्रम, अद्यावधिक शिक्षण र सिकाइका साधन, उत्कृष्ट प्राध्यापक, उद्योग र रोजगारदातासँगको उपयोगी सम्बन्धलाई एकसाथ ल्याएका छन्, रिजालले भने । एपेक्सले २३ वर्षअघि पोखरा विश्वविद्यालयको सम्बन्धनमा बीबीए र बीसीआईएस कार्यक्रममार्फत सेवा आरम्भ गरेको थियो । यो कलेजले हाल १५ भन्दा बढी विशेषज्ञता सामेल स्नातक र स्नातकोत्तर दुवै तहका लागि मास्टर अफ बिजनेस एडमिनिस्ट्रेसन (एमबीए), एमबीए इभिनिङ, ब्याचलर अफ बिजनेस एडमिनिस्ट्रेसन (बीबीए), बीबीए इन ब्यांकिङ एन्ड इन्स्योरेन्स, बीबीए इन ट्राभल एन्ड टुरिज्म र ब्याचलर अफ कम्प्युटर सिस्टम एन्ड इन्फर्मेसन टेक्नोलोजी (बीसीएसआईटी) गरेर ६ प्रकारका विभिन्न शैक्षिक कार्यक्रम सञ्चालन गर्दै आएको जनाएको छ ।एपेक्स कलेजका निर्देशक सम्भव सिरोहियाले एपेक्स र आईएनजीले नेपालमा मानव पुँजी विकास गर्ने समान उद्देश्य लिएको बताए । साथै शैक्षिक विशिष्टता हासिल गर्ने र विद्यार्थीलाई कक्षाकोठामा सीमित नराखी विविध प्लाटफर्म उपलब्ध गराउने साझा चाहना राखेका छन्, उनले भने, हाम्रा दुवै संस्थाले विद्यार्थीका पहल, कार्यक्रम र अतिरिक्त क्रियाकलापलाई सक्रिय रूपमा हौसला प्रदान गर्दै आएका छन् । आईएनजी नेपाललगायत केही एसियाली मुलुकमा उच्च शिक्षामा प्रविधि भित्र्याउन लागिपरेको शिक्षा तथा प्रविधिसम्बन्धी कम्पनी हो । अहिले आईएनजी समूहसँग इस्लिङ्टन कलेजलगायत विभिन्न ७ उच्च शिक्षा संस्था, माई सेकेन्ड टिचर, आईटी कम्पनी र साइबर सुरक्षासम्बन्धी सेवा प्रदान गर्ने भैरव टेक्नोलोजिजलगायतका संस्था आबद्ध छन् । आईटी र व्यवस्थापन दुवैतर्फ व्यावहारिक, व्यवसाय लक्षित शिक्षामा जोड दिने संस्थाका रूपमा आईएनजी चिनिएको छ । आईएनजी समूहका कुल १६०० कर्मचारीमध्ये ७० प्रतिशत हाम्रै पूर्वविद्यार्थी हुनुले पनि यहाँको व्यावहारिक र व्यवसायमैत्री शिक्षण पद्धतिबारे धेरै कुरा बोल्छ, आईएनजीका संस्थापक एवं अध्यक्ष सुलभ बुढाथोकीले भने ।"
उद्योगीले बढाएको चिनीको मूल्यमा सरकारी साथ,"(काठमाडौं)गत असारमा प्रतिकिलो ९५ रुपैयाँ रहेको चिनीको मूल्य तीन महिनाभित्र २० रुपैयाँ बढेको छ । र किलोकै ११५ रुपैयाँ पुगेको छ । यो व्यवसायीले मनलागी तोकेका होइनन्, सरकार नै साक्षी बसेर निर्धारण गरिएको रिफरेन्स मूल्य हो । रमाइलो त यो छ, सरकारले व्यवसायीलाई ढुवानी भाडालाई कारण देखाउँदै किलोमा एकदुई रुपैयाँसम्म थपेर लिन सक्ने सुविधा पनि दिएको छ । बजारमा अभाव चुलिएपछि एकातिर उपभोक्ता चाडपर्वका बेला चिनी नपाइने चिन्तामा छन् भने अर्कातिर सरकारले यही बेला उद्योगीसँगको मिलेमतोमा अचाक्ली मूल्यवृद्धि गरेर चिनीको भाउ तोकिदिएको छ । वाणिज्य आपूर्ति तथा उपभोक्ता संरक्षण विभाग, उद्योगी व्यवसायी र खुद्रा व्यापार संघसहितको बैठकले यस्तो निर्णय गरेको हो । विभागमा भएको छलफलले चिनीको मूल्यवृद्धिमा उत्पादन लागत बढी भएकोलाई कारण बनाएको छ । सरकार र उद्योगीले किलोको ११५ रुपैयाँ मूल्य तोकिरहँदा उपभोक्ताले भने १६० रुपैयाँसम्म तिरिरहेका छन् । अखिर किन भयो चिनी हाहाकार ? चाडबाड नजिकिँदै गर्दा हरेक वर्ष उद्योगीले सहुलियत चिनी आयात हुन नदिन लबिइङ गर्छन् । यसपालि पनि त्यस्तै भयो, बजार हस्तक्षेप गर्नकै लागि साल्ट ट्रेडिङ कर्पोरेसनले ६० हजार टन सहुलियत चिनी आयात गरिदिन आग्रह गर्यो । सहुलियत चिनी आयातका लागि आग्रह गरिरहेको सुइँको पाएका उद्योगीले आयात रोक्न सरकारसँग लबिइङ थाले । उनीहरूले चिनी उद्योगीसँग पर्याप्त मौज्दात रहेको दाबी गर्दै सहुलियत चिनी आयात गर्न नहुने लबिइङ थाले । विगतकै जस्तै चिनी माफियाले सहुलियत चिनी आयात रोक्न उद्योगदेखि अर्थ मन्त्रालयमा ताकेता थाले । उद्योगीहरूकै कुरा मानेर सरकारले पनि व्यवास्था गर्दै गयो, वाणिज्य विभागका एक अधिकारीले भने, बजारमा समस्या हुन थालेपछि बल्ल उद्योग वाणिज्य तथा आपूर्ति मन्त्रालय तात्यो । सहुलियत चिनीका लागि साउनमा अर्थमा पत्र पठायो । तर उद्योग मन्त्रालयको पत्रलाई अर्थले चासो दिएन । बजारभाउ अकासिएपछि विभागका तत्कालीन महानिर्देशक गजेन्द्र ठाकुरले चिनी उद्योगीलाई अनिवार्य मूल्यसूची राख्न, मौज्दात, लागतको अवस्थासहित विवरण बुझाउन पत्र काटे । विभागको पत्रबाट रुष्ट चिनी उद्योगीले महानिर्देशककै सरुवा गराए । चिनीमा देखिएको बेथिति रोक्न केही प्रयास भएको थियो, मूल्यसूची राखेर बजार अध्ययन सुरु भएको थियो । त्यही विषयलाई लिएर महानिर्देशककै सुरुवा भयो, विभागका अर्का एक अधिकारीले भने । महानिर्देशकको सरुवा गर्न सफल उद्योगीले खुला रूपमा मूल्य बढाएका थिए । त्यही बेला भारतले चिनी निर्यात बन्देज गरिदियो । त्यसपछि उद्योगीहरूले हात उठाए । र मौज्दात सकिएको भन्दै सरकारलाई आयात गर्न आग्रह गरे । भारतबाट सस्तोमा चिनी ल्याएर यहाँ मूल्य बढाई बेच्ने सोचमा उद्योगी थिए । त्यही भएर उनीहरूले सरकारी सहुलियत चिनी आयातको विरोध गरे, मन्त्रालयका एक अधिकारीले भने, तर भारतले उत्पादन कम भएको जनाउँदै निर्यात बन्देज गरेपछि उद्योगीले पनि हात उठाए । अन्ततः बजारमा चिनीको अभाव थप चर्किंदै गयो । अर्थले भदौ अन्तिममा २० हजार टन आयातका लागि ५० प्रतिशत भन्सार महसुल छुट दिने जनायो । अर्थले स्वीकृत गरेको परिमाणमध्ये साल्टले १० र खाद्य व्यवस्था तथा व्यापार कम्पनीले १० हजार टन आयातको जिम्मा पाएका छन् । अर्थले ढिलो गरी स्वीकृत गर्दा सरकारी सहुलियत चिनी आउने छाँट छैन । सरकारी संस्थान खाद्य व्यवस्था तथा व्यापार कम्पनीले चिनी किन्न ४५ दिने ग्लोबल बोत्रपत्र अह्वान गरेको छ । खाद्यले गत असोज १० मा ४५ दिनको म्याद राखेर टेन्डर आह्वान गर्यो । चिनी ल्याउन आवेदन पेस गर्ने समय मंसिर १ सम्म छ । अर्थात् टेन्डर प्रक्रिया पूरा गर्दागर्दै दसैं, तिहार र छठ बितिजान्छन् । साल्टले पनि १५ दिनको सूचना निकालेको थियो । तर महँगो भएकै कारण साल्टले नै टेन्डर रद्द गर्यो । अन्तर्राष्ट्रिय बजारमा मूल्य बढेकै कारण छुटको चिनी ल्याउँदा लागत नै किलोको १५७ रुपैयाँ पर्ने देखियो । प्रशासन खर्च, बैंक ब्याज आदि जोड्दा १७० रुपैयाँभन्दा बढी पर्ने भयो, साल्टका सहमहाप्रबन्धक कुमार राजभण्डारीले भने, यही कारण टेन्डर पोस्टपोन्ड गर्नुपर्यो । सरकारले समयमै निर्णय नगरिदिँदा सहुलियत चिनी आयातमा कठिनाइ भएको हो । चरम अभाव देखिएपछि उद्योग मन्त्रालयले भारतसँग पहल नगरेको पनि होइन । मन्त्रालयले ५० हजार टन चिनी ल्याउन कूटनीतिक पहल गरेको थियो । सरकारसरकार (जीटूजी) मार्फत छिट्टै ल्याउन सकिने भन्दै दूतावासमार्फत पत्र पठाइएको थियो । कूटनीतिक पहलका लागि उद्योग वाणिज्य तथा आपूर्तिमन्त्री रमेश रिजालले प्रधानमन्त्री पुष्पकमल दाहाललाई समेत जानकारी गराएका थिए । तर भारतबाट कुनै सुनुवाइ भएको छैन । यही मेसोमा सरकार उद्योगीसँग पैंचो माग्ने अवस्थामा पुग्यो । वाणिज्य विभागले गरेको अनुगमनमा उद्योगीसँग १ लाख ८८ हजार क्विन्टल चिनी भेटिएकाले सरकार यस्तो निर्णयमा पुगेको थियो । उद्योगीहरूले भने उक्त चिनी बोटलर्स नेपाललगायत उद्योगले बुक गरेको जनाएका थिए । स्रोतका अनुसार सुरुमा अनाकानी गरेका उद्योगी अहिले भने खुद्रालाई बेच्न मानेका छन् मूल्य भने प्रतिकिलो १ सय १५ रुपैयाँ तोकेर । उक्त चिनी एभरेस्ट सुगर मिल अर्थात् चिनी उद्योग संघका अध्यक्ष शशि अग्रवालको हो । अहिलेसम्मको अवस्था विश्लेषण गर्दा मूल्य बढाउन उद्योगीको चलखेल र सरकारको मौन समर्थन रहेको एक खुद्रा व्यापारीले बताए । उद्योगीसामु सरकार निरीह उनको भनाइ छ । उद्योगीहरूले भ्याट बिलमा ठगी गरिरहेको उनको दाबी छ । चिनीको खरिद मूल्यअनुसारको बिल उद्योगी र होलसेल व्यापारीले दिँदैनन् । बढी मूल्य लिएर कमको भ्याट बिल दिन्छन् । यस्तो हुँदा अनुगमनका क्रममा साना व्यापारी फस्छन्, ती व्यवसायीले भने । यता विभागका सूचना अधिकारी आनन्दराज पोखरेल भने उद्योग पनि बन्द नहोस् र बजार पनि सहज होस् भनेर आफूहरूले प्रयास गरेको दाबी गर्छन् । अनुगमनका क्रममा दुई उद्योगमा चिनी देखियो । तर तिनमा मौज्दात चिनी अन्य उद्योगले बुक गरेका थिए । सरकारकै पहलमा खुद्रा व्यापारीलाई बेच्ने सहमति भएको छ, उनले भने, मूल्यका हकमा सबैको सहमतिमा रिफरेन्स मूल्य ११५ रुपैयाँ तोकिएको छ । ढुवानी हेरेर त्यसमा एकदुई रुपैयाँ तलमाथि हुनु सामान्य हो । विभागका अनुसार दुई दिनमा तीन सय टन चिनी बजारमा पठाइएको छ । अब बिस्तारै केही सहज हुने पोखरेलको भनाइ छ । संघमा आबद्ध र आबद्ध नभएका सदस्यलाई पनि चिनी दिइएको खुद्रा व्यापार संघका कोषाध्यक्ष वसन्त श्रेष्ठले जनाए ।"
नेपालको दोस्रो जित,"काठमाडौं (कास) पाँच वर्षअघिसम्म नेपालका लागि हङकङ निकै ठूलो प्रतिद्वन्द्वी थियो । २०१८ मा नेपालले जिम्बावेमा भएको विश्वकप छनोटबाट एकदिवसीय अन्तर्राष्ट्रिय मान्यता पायो । हङकङले त्यहींबाट एकदिवसीय मान्यता गुमायो । त्यसयता हङकङको प्रदर्शन ओरालो लाग्दो छ भने नेपालको स्तर भने निकै माथि पुगिसकेको छ ।नेपालको ट्वान्टी२० आई अन्तर्राष्ट्रिय शृंखलामा बिहीबारको खेल हेर्दा कम्तीमा यो तथ्यलाई प्रमाणित गर्दथ्यो । बाबर आजम, अंशुमन रथजस्ता अनुभवी खेलाडीलाई पुनः समावेश गरे पनि नेपालका सामु हङकङ निकै कमजोर देखियो र हरेक क्षेत्रमा नेपालले हङकङलाई कुनै अवसर दिएन र ६ विकेटको आरामदायी जित हात पार्यो । नेपालले ९५ रनको सामान्य लक्ष्यलाई १३४ ओभरमै ९९ रन बनाउँदै पूरा गर्यो । आसिफ शेखले ४२ रन बनाउँदै नेपाललाई सजिलो जित दिलाए । उनले ३४ बलको सामना गरी ६ चौका प्रहार गरे । अर्का ओपनर कुशल भुर्तेल ८ रनमै आउट भएका थिए । कुशल मल्ल १, सन्दीप जोरा ३ रनमा आउट भए ।कप्तान रोहित पौडेल र गुल्सन झाले क्रमशः अविजित २५ र १४ रन बनाई खेल टुंग्याए । विजयी छक्का प्रहार गरेका रोहितले २० बल खेली १ चौका र कुल २ छक्का प्रहार गरे । आसिफ आउट भएपछि आएका गुल्सनले दुई छक्का प्रहार गर्ने क्रममा ५ बलमात्र खेले । नेपालको ४ मध्ये ३ विकेट भेट्रान स्पिनर एहसान खानले लिए । उनले ४ ओभरमा १० रनमात्र खर्चेका थिए । यसअघि नेपालले टस जितेपछि ब्याटिङमा आएको हङकङ मूलपानी क्रिकेट मैदानमा १९३ ओभरमा ९४ रनमै आउट भएको थियो । करण केसीले ४ विकेट लिएपछि हङकङको इनिङ्स धरमराएको थियो । उनले ४ ओभरमा १५ रन खर्चे ।अविनाश बोहराले ४ ओभरमा १७ रन खर्चेर २ विकेट लिए । उनले सो क्रममा ट्वान्टी२० अन्तर्राष्ट्रियमा आफ्नो ५० विकेट पूरा गरेका थिए । उनी नेपालबाट ट्वान्टी२० अन्तर्राष्ट्रियमा ५० विकेट पूरा गर्ने तेस्रो खेलाडी हुन् । अर्का तीव्र बलर सोमपाल कामीले पनि २ विकेट लिए । उनले ३३ ओभरमा १० रनमात्र खर्चे । कुशल मल्ल र श्याम (मौसम) ढकालले ११ विकेट लिए । अघिल्लो दिन यूएईको खेलबाट डेब्यु गरेका ट्वान्टी२० अन्तर्राष्ट्रियमा श्यामको यो पहिलो विकेट हो ।करणले खेलको पहिलो बलमै निजाकत खानलाई बोल्ड गरी विकेट लिन सुरु गरेका थिए । त्यहींबाट हङकङको संघर्ष सुरु भएको थियो । यासिम मुर्ताजाले हङकङबाट सर्वाधिक ३६ रन बनाए । उनले ३६ बल खेली २ चौका र १ छक्का प्रहार गरे । दोहोरो अंकको स्कोर बनाउने अर्का खेलाडी जिसान अलीले १७ रन बनाए । उनले २० बल खेली २ चौका प्रहार गरे । अंशुमन ७ र बाबर ७ रनमा आउट भए । स्कट म्याकेन्जीसहित हङकङका केही खेलाडी काठमाडौं आउने क्रममा छन् । त्यसपछि हङकङले आफ्नो प्रदर्शनमा सुधार आउने अपेक्षा राखेको छ । शृंखलामा नेपालको यो लगातार दोस्रो जित हो । राउन्ड रोबिन लिगको आधारमा भइरहेको प्रतियोगिताको पहिलो खेलमा नेपालले बुधबार यूएईलाई ७ विकेटले पराजित गरेको थियो । नेपालले शनिबार पुनः हङकङसँग खेल्नेछ ।"
कान्तिपुर टेलिभिजनको प्रायोजकसँग सम्झौता,"(काठमाडौं)आईसीसी पुरुष ट्वान्टी२० विश्वकप एसिया क्षेत्रको छनोटको प्रत्यक्ष प्रसारणका लागि कान्तिपुर टेलिभिजनले बिहीबार मुख्य प्रायोजकसँगै अन्य साझेदार प्रायोजकसँग सम्झौतामा हस्ताक्षर गरेको छ । प्रतियोगिता अक्टोबर ३० देखि सेप्टेम्बर ६ सम्म काठमाडौंमा हुनेछ र त्यसका सबै खेलको कान्तिपुर टेलिभिजनले प्रत्यक्ष प्रसारण गर्नेछ ।प्रत्यक्ष प्रसारणको टाइटल स्पोन्सरमा डाबर नेपालको रियल फ्रुट्स पावर रहेको छ । अन्य सहयोगीमा बैंकिङ पार्टनर सिद्धार्थ बैंक, पावर्ड बाई केएनपी नेरोल्याक र चोखोफन, सपोर्टेड बाई यती कार्पेट, रेमिट पार्टनर ईसेवा तथा मिडिया सेन्स रहेका छन् ।प्रायोजन सम्झौतामा कान्तिपुर टेलिभिजनबाट प्रमुख कार्यकारी अधिकृत शिशिर पछाईं र डाबर नेपालकी ब्रान्ड म्यानेजर प्रजिता श्रेष्ठ, सिद्धार्थ बैंकका चिफ रिटेल बैंकिङ म्यानेजर मनोहर केसी, केएनपी नेरोल्याकका ब्रान्ड म्यानेजर केदार थापा, चोखोफनका मार्केटिङ म्यानेजर नवीन पोखरेल, ईसेवा मनी ट्रान्सफरका ब्रान्ड एन्ड मार्केटिङ म्यानेजर आशिष दाहाल तथा मिडिया सेन्सका सीईओ शिव न्यौपानेले हस्ताक्षर गरे ।त्यस अवसरमा कान्तिपुर टेलिभिजनका सीईओ पछाईंले नेपालले खेल्ने क्रिकेट प्रत्येक नेपालीको घरघरमा पुगोस् भन्ने उद्देश्य रहेको बताउँदै आईसीसी मेन्स ट्वान्टी२० वर्ल्डकप एसिया क्षेत्रको छनोटको सफलताले नेपाली खेलकुद नयाँ उचाइमा पुग्ने विश्वास पोखे । उनले प्रत्यक्ष प्रसारणमा हातेमालो गर्ने प्रायोजकलाई धन्यवाद दिए । त्यस्तै प्रायोजकका साझेदारहरूले पछिल्लो समय नेपाली क्रिकेटले एकपछि अर्को सफलता प्राप्त गरिरहेको र आफूहरूले त्यसमा सहयोग गर्न पाएकामा खुसी रहेको बताएका थिए । छनोटमा नेपालसँगै हङकङ, यूएई, ओमान, कुवेत, मलेसिया, सिंगापुर र बहराइनले प्रतिस्पर्धा गर्नेछन् र प्रतियोगिताको सम्पूर्ण खेल त्रिवि क्रिकेट मैदान कीर्तिपुर र मूलपानी क्रिकेट मैदानमा हुनेछन् । प्रतियोगिताको शीर्ष दुई टोली अर्को वर्ष अमेरिका र वेस्ट इन्डिजले आयोजना गर्ने ट्वान्टी२० विश्वकपमा पुग्नेछन् ।"
कोहलीको शतक,पुने (एजेन्सी) विराट कोहलीको उत्कृष्ट शतक मद्दतले भारतले विश्वकप क्रिकेटमा बिहीबार बंगलादेशमाथि सात विकेटको जित निकाल्दै अंक तालिकामा आफ्नो स्थिति मजबुत बनाएको छ । भारतको यो लगातार चौथो जित हो र उसको आठ अंक भएको छ । भारतले यससँगै आफूलाई उपाधिको बलियो प्रत्याशी रहेको पनि प्रमाणित गरेको छ ।२ सय ५७ रनको लक्ष्य भारतले ४१३ ओभरमा २ सय ६१ रन बनाएर पूरा गर्यो । कोहलीले ९७ बलमा अविजित १ सय ३ रन बनाए । उनले छक्कासँगै विजयी रन पूरा गरे । विराटको ब्याटबाट छ चौका र चार चौका निस्केका थिए । केएल राहुलले ३४ रन जोडे । यी दुईले चौथो विकेटमा ८३ रनको साझेदारी गरे । कप्तान रोहित शर्माले ४० बलमा ४८ रन बनाए । अर्का ओपनर सुवमन गिलले ५५ बलमा ५३ रन बनाए । त्यस अगाडि पहिले ब्याटिङ गरेको बंगलादेशले आठ विकेटमा २ सय ५६ रन बनाएको थियो ।
