शीर्षक,विवरण
महिला फुटबलमा सुनौलो पुस्ता,"फेरिएको महिला फुटबललाई हेर्ने दृष्टिकोणनेपाली महिला फुटबलको पहिलो पहिलो पुस्ताका खेलाडीसँग कुराकानी गर्नुपर्छ, ती सुरुआती दिनमा तिनले गरेका संघर्षका कथाले भावुक बनाउँछ । नेपालले सन् १९८६ देखि अन्तर्राष्ट्रिय फुटबलमा सहभागिता जनाउन सुरु गरेको थियो । त्यसै टिमकी कप्तान हुन्, रमा सिंह । केटी मान्छेले खेल्दा कट्टु लगायो भनेर समाज तर्सिने बेला उनले फुटबल खेलेकी थिइन् । अझ महिलाले पनि फुटबल खेल्छ र भनेर अचम्म मान्ने जमाना थियो । त्यसपछि कमला हिराचनले पनि नेपाली टिमको नेतृत्व सम्हालिन् । उनलाई पनि सानैदेखि फुटबल खेल्ने रहर थियो, तर परिवारले कहिले पनि साथ दिएन । आफ्नो खेल जीवन उत्कर्षमै हुँदै खेल्न छाड्नुपर्यो । महिला फुटबलमा कहींकतै केही नहुँदा लाग्थ्यो, उनलाई लागेको थियो, कतै आफ्नो परिवारले खेल्न नदिनु पनि ठीकै थियो कि ? नेपाली टिमकी तेस्रो कप्तान हुन्, मीरा चौधरी । अचेल उनी नेपाल प्रहरीको उच्च पदमा छिन्, उनी खेल्दा मीरालाई सबैभन्दा ठूलो डर थियो, कतै यो खेल लोप हुने त होइन ?पछिल्लो ३७ वर्षमा नेपाली समाज फेरिएको छ, अनि फेरिएको छ, महिला खेलाडीलाई हेर्ने दृष्टिकोण पनि । अचेल भन्नै पर्छ, नेपाली महिला खेलाडीप्रति उच्च समान छ, विशेषतः फुटबलमा महिला खेलाडीलाई हेर्ने दृष्टिकोण फेरिएको छ । यो समाजलाई परिवर्तन गर्न सक्ने फुटबलमा आखिरमा केही त पक्कै छ । अझ झन् पछिल्लो समय नेपाली महिला राष्ट्रिय टिमले प्रायोजक पनि पाएको छ । नेपाली महिला फुटबललाई चाहिने भनेकी यस्तै प्रायोजकहरू हुन् ।ठूलै तामझामबीच भर्खरै भन्दा हुन्छ, युनिलिभर नेपालले नेपाली महिला राष्ट्रिय टिमको प्रायोजन गर्ने घोषणा गरेको छ । त्यही युनिलिभरका प्रबन्ध निर्देशक हुन्, आम्लान मुखर्जी । उनी आफैं फुटबल भनेपछि हुरुक्कै हुने खालका रहेछन् । भन्छन्, हामी नेपाली महिला फुटबलको विकास र विस्तारमा मद्दत गर्न चाहन्छौं । हामी नेपालले अन्तर्राष्ट्रियस्तरमै केही गरेको हेर्न चाहन्छौं । नेपाली महिला फुटबललाई चाहिने सहयोगी हात यस्तै हुन्, किनभने अपार सम्भावना छ, महिला फुटबलमा ।"
टीकाको साइत मंगलबार ११ः०२ बजे,काठमाडौं (कास) बडादसैंको टीकाको उत्तम साइत कात्तिक ७ गते मंगलबार बिहान ११ बजेर २ मिनेटमा रहेको छ । नेपाल पञ्चांग निर्णायक समितिका अनुसार घटस्थापनादेखि पूजाआराधना गरिएकी देवीलाई बिहान १०ः३७ बजे विसर्जन गरी ११ः०२ को साइतमा टीका लगाउन सकिनेछ । देवीको प्रसादका रूपमा कोजाग्रत पूर्णिमाका दिनसम्म मान्यजनबाट टीका र आशीर्वाद थाप्न सकिने समितिले जनाएको छ ।
दसैं उमंग,"यसपालिको दसैं घरआँगनमा भित्रिएको छ । बजारमा किनमेल गर्ने, चाडलाई खानपान जोहो गर्नेको भीडले सहरबजार चलायमान छन् । लिंगेपिङको चचहुई र चंगा चेट्ले दसैं आगमनलाई अझ रौनक थपेका छन् । राजधानी र ठूला सहरबाट घर फर्कनेको लर्कोले सार्वजनिक सवारीसाधनमा भीड थामिनसक्नु छ । काठमाडौंका कोटेश्वर, कलंकी, बालाजु, नयाँ बसपार्कलगायतका क्षेत्रबाट गाउँ फर्किनेहरू उल्लेख्य रहेका छन् । दैनिक झन्डै एक लाख यात्रु काठमाडौं उपत्यकाबाट बाहिरिने गरेको तथ्यांक काठमाडौं उपत्यका ट्राफिक प्रहरी कार्यालयसँग छ । घटस्थापनापछि झन्डै ४ लाख ६५ हजार ९ सयभन्दा बढी यात्रुले उपत्यका छाडेका कार्यालयका एसएसपी राजेन्द्रप्रसाद भट्ट बताउँछन् ।"
बिक्री कम भएपछि खसीबोकाको मूल्य घटाइयो,"(काठमाडौं)चाडबाडसँगै बजारमा चहलपहल बढेको छ । मुख्य व्यापारिक केन्द्र मानिने न्युरोड, असन, भोटाहिटीलगायत क्षेत्रमा खुट्टा टेक्ने ठाउँ छैन । तर यही बेला खाद्यवस्तु मात्रै नभई लत्ताकपडा, जुत्ता, विलासिताका सामानको भाउ पनि छोइनसक्नुभएको छ । बजारमा भीड बढे पनि बजार भने सुस्त छ । सामान बिक्री नभएको व्यवसायी बताउँछन् । सर्वसाधारण सपिङ मल एवं महँगा पसलमा पुगे पनि अन्त्यमा सस्तो पसल, सस्तो सामान खरिद गरेर आफ्ना आवश्यकता पूर्ति गरेका छन् । यसको एक मात्र कारक आर्थिक मन्दी रहेको जानकारको भनाइ छ । कोभिड आएसँगै बजार सुस्त भएको छ । मन्दीले सबै क्षेत्रमा प्रत्यक्ष असर गरेको छ । धेरै सटर बन्द भएका छन् । पछिल्लो समय मन्दीको असर खसीबोका र च्यांग्रा बजारमा समेत परेको छ । दसैं नजिकिँदै गर्दा सरकार र व्यवसायीले डेढ अर्ब रुपैयाँभन्दा बढीका खसीबोका र च्यांग्रा भित्र्याउने जनाएका थिए । सोही योजनाअनुसार उपत्यकामा ल्याउन सुरु गरिएको छ । तर बिक्री भने सुस्त छ । बिक्री घटेपछि सरकारी स्वामित्वको खाद्य व्यवस्था तथा व्यापार कम्पनीले खसीबोकाको मूल्य फेरि घटाएको छ । सुरुमा प्रतिकिलो १० रुपैयाँ छुट दिएको खाद्यले मूल्य संशोधन गरेर खसीबोकामा प्रतिकिलो २० र च्यांग्रामा २५ रुपैयाँ छुट दिएको छ । गत वर्षको तुलनामा बिक्री धेरै कम छ, खाद्यको मात्र नभई अन्य बजार हेर्दा खसीबोका क्षेत्रमा उपभोक्ताको चाप देखिन्न । सर्वसाधारणको क्रयशक्तिमाथि नै प्रश्न उठेको छ । बजारमा आर्थिक मन्दी लागेको देखिन्छ, खाद्य व्यवस्था तथा व्यापार कम्पनीका सूचना अधिकारी शर्मिला न्यौपाने सुवेदीले भनिन्, बजारको अवस्थालाई दृष्टिगत गरी खसीबोका र च्यांग्राको मूल्य पनि संशोधन गरेका छौं । खसीबोकाको मूल्य किलोमा २० र च्यांग्राको २५ रुपैयाँ घटाएका छौं ।खाद्यले असोज ३० देखि खसीबोका र च्यांग्रा बिक्री सुरु गरेको छ । मंगलबारदेखि बिक्री सुरु गरेको खाद्यले खसीमा प्रतिकिलो ६ सय ८० र च्यांग्रा १२ सय ६० रुपैयाँ तोकेको थियो । उक्त मूल्यमा थप १० रुपैयाँ छुट दिएर खसी प्रतिकिलो ६ सय ७० र च्यांग्रा १२ सय ५० मा बिक्री सुरु गरेको थियो । पहिलो दिनमा करिब दुई सय बिक्री भएको थियो । त्यसपछि भने बिक्रीले गति लिएन । विगतमा जसरी खसीबोका र च्यांग्रा किन्नमा सर्वसाधारणको भीड बढेन । विभिन्न जिल्लाबाट ल्याइएका खसीबोका, च्यांग्रा लामो समयसम्म बिक्री नहुँदा तिनको लागत खर्च बढ्छ । त्यसैले पनि मूल्य थप घटाएर बिक्री गर्ने निर्णय भएको हो । मूल्य संशोधन खसीबोकाको मूल्य प्रतिकिलो ६ सय ६० रुपैयाँ निर्धारण गरेका छौं । चाडबाडका बेला उपभोक्तालाई सहुलियतमा थप १० रुपैयाँ छुट गरेर बिक्री मूल्य प्रतिकिलो ६ सय ५० रुपैयाँ राखेका छौं, न्यौपानेले भनिन्, च्यांग्रामा पनि नयाँ मूल्य निर्धारण भएको छ । नयाँ मूल्यअनुसार प्रतिकिलो १२३५ रुपैयाँ निर्धारण गरिएको छ । उक्त मूल्यमा १० रुपैयाँ छुट भई बिक्री मूल्य प्रतिकिलो १२२५ रुपैयाँ कायम भएको छ । खसीबोका र च्यांग्राको मूल्य कम हुँदा बिक्री बढ्ने प्रक्षेपण गरिएको छ । नयाँ मूल्य शुक्रबारदेखि लागू हुन्छ । खसीबोका र च्यांग्रा बिक्री अष्टमी र नवमीसम्म हुन्छ, उनले भनिन्, मूल्य थप घटेपछि बिक्री पनि बढ्नेमा आशावादी छौं । खाद्यका खसीबोका र च्यांग्रा कम्पनीको प्रादेशिक कार्यालय थापाथलीबाट बिक्री भइराखेका छन् । आर्थिक मन्दीका कारण गत वर्ष जस्तो व्यापार नभएको प्रादेशिक कार्यालय प्रमुख ज्ञानु थापाले पनि स्विकारिन् । दाङ, मकवानपुर, रसुवालगायत जिल्लाबाट २२१२ वटा खसीबोका र च्यांग्रा खरिद गरेका छौं । बिहीबारसम्म ६ सय २० वटा बिक्री भए । शुक्रबार डेढ सय हाराहारी बिक्री भए, थापाले भनिन्, मूल्य घटेपछि बिक्री थप बढ्ने आशा छ । खसीबोका तराईबाट खरिद गरी ल्याएको छ । उपत्यकामा चिसो बढ्न थालेकाले बिक्री नभए थप समस्या हुन्छ । त्यसका अतिरिक्त नवमीपछि कर्मचारी दसैं मनाउन घर फर्किंदै छन् । खाद्यवस्तुजस्तै स्टोर गरेर राख्न मिल्दैन । कर्मचारीहरूले पनि दसैं मान्नैपर्यो । त्यही भएर घाटा भए पनि मूल्य घटाउन बाध्य भएका छौं, एक कर्मचारीले भने । खाद्य जस्तै निजी व्यवसायीको अवस्था पनि उस्तै छ । व्यापार सोचे जस्तो नभएको काठमाडौं चौपाया खरिदबिक्री प्रालिका अध्यक्ष जनक खड्काले जनाए । व्यापार सुस्त नै छ । सोचे जस्तो सर्वसाधारण आएका छैनन्, उनले भने, एकदुई दिन व्यापार बढ्ने अपेक्षा गरेका छौं ।"
पौने पाँच लाखले छाडे उपत्यका,"(काठमाडौं)दसैंका लागि घर फर्कने यात्रुको लर्को लाग्न थालेको छ । घटस्थापना सुरु भएयता नयाँ बसपार्क, चाबहिल, कलंकी, कोटेश्वर, गौशालालगायत क्षेत्रमा घर जाने यात्रुको भीड छ । उपत्यकाबाट बाहिरिने चारै नाकामा उपत्यका छाड्नेको भीड लाग्ने गरेको छ । यी नाकामा घटस्थापनायता प्रायः समय सवारीको ताँती देखिन्छ, जसले गर्दा यी नाकामा ट्राफिक जाम हुने गरेको छ । ट्राफिक व्यवस्थापन गर्न भने ट्राफिक प्रहरीलाई हम्मेहम्मे पर्ने गरेको छ । यातायात व्यवसायीका अनुसार नवमीसम्म यात्रु बाहिरिने गरेका छन् । तर सबैभन्दा बढी यात्रु फूलपाती र अष्टमीका दिन बाहिरिन्छन् । गत वर्ष निर्वाचनका कारण करिब २० लाख यात्रु बाहिरिए पनि यो पटक १६ लाख मात्र बाहिरिने व्यवसायीको अनुमान छ । ट्राफिक प्रहरीका अनुसार घटस्थापनादेखि शुक्रबार बिहानसम्म चार लाख ६५ हजारभन्दा बढी यात्रु बाहिरिएका छन् । गाडी रिजर्भ गरेर जानेको संख्या पनि उस्तै छ । व्यवसायीका अनुसार पारिवारिक रूपमा गाडी रिजर्भ गरेर जाने धेरै छन् । तिनको हिसाब नहुने गरेको व्यवसायीको दाबी छ । सुदूरपश्चिम जाने यात्रुको चाप धेरै भएकाले काठमाडौं उपत्यकामा चलिरहेका सार्वजनिक सवारीलाई त्यता पठाउन थालिएको नेपाल यातायात व्यवसायी राष्ट्रिय महासंघका अध्यक्ष विजय स्वाँरले जनाए । यातायात व्यवस्था विभागले असोज २६ देखि पूर्णिमासम्म लागू हुने गरी रुट परमिट खुला गरिएसँगै काठमाडौं उपत्यकामा चलिरहेका सार्वजनिक सवारीसाधनलाई विभिन्न जिल्लामा यात्रु लिएर जान सहज भएको हो । शुक्रबार र शनिबार उपत्यका छाड्ने यात्रुको चाप अघिपछि भन्दा धेरै नै हुने गर्छ, उनले भने, शुक्रबारबाट सरकारी कार्यालय बिदा हुने भएकाले पनि यी दिनमा धेरै यात्रु बाहिरिने अनुमान छ । अहिलेसम्म यातायात व्यवसायीले यात्रुलाई सहजै गन्तव्यमा पुर्याउने काम गरिरहेको उनको दाबी छ । सडकको अवस्था पहिलाभन्दा केही सुधार गरिएको छ, उनले भने, त्यसैले पहिलाको जस्तो गाडी चलाउन धेरै समस्या छैन । यात्रुले नारायणगढबुटवल, नागढुंगामुग्लिङ, पोखरामुग्लिङ र कञ्चनपुरकमला सडक खण्डमा यात्राका क्रममा ट्राफिक जामको सास्ती खेप्नुपर्ने अवस्था भने उस्तै छ । सडक विभागले भने पहिलाको तुलनामा दसैंमा घर जाने यात्रुका लागि ट्राफिक जाम नहोस् भनेर सडकमा ट्राफिक व्यवस्थापनको काम गरिएको दाबी गरेको छ । यात्रुले भने दोब्बर भाडा लिए पनि कसैले पनि कारबाही नगरेको गुनासो गर्दै आएका छन् । टिकटमा एउटा भाडा लेख्छन्, हामीसँग बढी असुल्छन्, काठमाडौंबाट शुक्रबार ओखलढुंगा जान लागेका एक यात्रुले भने, उनीहरूले भनेको जति भाडा नतिरे टिकट छैन भन्दै फर्काइदिन्छन्, प्रहरी, यातायात व्यवस्था विभागलाई उजुरी गरे कारबाही नै गर्दैनन् । चाडबाडमा यातायात व्यवसायीले यात्रुलाई धम्क्याएर बढी भाडा असुलिरहे पनि कारबाही गर्ने निकाय मौन रहेको ती यात्रुको आरोप छ । सरकारले यात्रु नठगिऊन् भनेर काभ्रेको साँगासहित काठमाडौं उपत्यकाका १६ ठाउँमा यात्रु सहायता कक्ष स्थापना गरेको भए पनि ती ठाउँ खाली भेटिन्छन् । त्यहाँ कोही नहुँदा यात्रुले बढी भाडा असुल्नेविरुद्ध गुनासो गर्न पाउँदैनन् । केहीकेही स्थानमा मात्र प्रहरी बसेर यात्रुलाई सहायता गरिहेका भेटिन्छन् । यता यातायात व्यवस्था विभागले भने बढी भाडा लिएको गुनासो कमै आउने गरेको र आएका गुनासालाई सम्बोधन गर्दै त्यस्ता व्यवसायीलाई कारबाही गरेको दाबी गरेको छ । घटस्थापनाको दिन असोज २८ मा ५१ हजार २ सय ७९ जना यात्रु उपत्यकाबाट बाहिरिएको काठमाडौं उपत्यका ट्राफिक प्रहरी कार्यालयका प्रवक्ता एसएसपी राजेन्द्रप्रसाद भट्टले बताए । उनका अनुसार २९ गते ५१ हजार ३ सय ८७, असोज ३० बिहानसम्म ७३ हजार ८ सय ९६, कात्तिक १ मा ९१ हजार १ सय २, कात्तिक २ बिहानसम्म ९८ हजार ३३२ र कात्तिक ३ सम्म ९९ हजार ९ सय ९१ जना बाहिरिएका छन् ।"
"हरि, नीराजन र फेरि अञ्जन","(काठमार्डौ)एनआरटीमा छँदै जमेको दोस्ती राष्ट्रिय टिमसम्म पनि पुगेको थियो । हरि खड्का र नरेन्द्र श्रेष्ठको साझेदारीकै कारण एनआरटीले ०५२ सालको लिग जितेको थियो । हरिले विश्वकप छनोटमा आफ्नो पहिलो गोलका लागि तिनै साथी खेलाडी नरेन्द्रको पास उपयोग गरेका थिए । सन्दर्भ हो सन् १९९७ मार्च २३ को । मस्कटमा भएको खेलमा नेपालले मकाओको सामना गरेको थियो र ११ को बराबरीमा युवा हरिले गोल गरेका थिए । संयोग कस्तो भने विश्वकप छनोट इतिहासमै यो नेपालका लागि पहिलो ऐतिहासिक गोल रह्यो । नेपालले विश्वकप छनोट खेल्न थालेको १९८५ देखि हो । त्यो भनेको १९८६ को विश्वकपका लागि भयो । यसरी हरिको त्यस एक गोलका लागि नेपाली फुटबलले विश्वकप छनोटमा १२ वर्ष र १० खेल खेलेको थियो । अहिले पनि हरिसँग त्यो गोलको कुरा उप्काउनुपर्छ, खुसी हुन्छन् । हरिको आफ्नै भने यो चौथो व्यक्तिगत गोल थियो, नेपालका लागि । अहिले नेपाली फुटबलमा जताततै १३ गोलको चर्चा छ । धेरै अगाडिदेखि हरि र नीराजन रायमाझीको नाममा यो गोलको कीर्तिमान थियो । त्यो भनेको नेपाली राष्ट्रिय टिमका लागि सर्वाधिक गोल भयो । त्यसलाई भर्खरै अञ्जन विष्टले बराबरी गरेका छन् । लाओसविरुद्ध विश्वकप छनोटको प्रारम्भिक चरणको पहिलो लेगमा उनले दशरथ रंगशालामा १३ औं गोल गरेका थिए । अनि त के चाहियो र ? अनि चर्चा सुरु भयो, हरि, नीराजन र अञ्जनकै । ठूला खेलाडीले ठूलै अवसर रोज्ने गर्छन् । यी तीन खेलाडी नेपालका लागि सर्वाधिक गोल गर्ने सूचीको शीर्ष तीनमै रहे । विश्वकप छनोटमा पनि नेपालका लागि सर्वाधिक बढी गोल गर्ने सूचीमा पनि उनीहरू नै अगाडि छन् । आखिरमा विश्वकप छनोट भनेको विश्वकप छनोट नै हो, यसको ओझ बेग्लै हुन्छ । लाओसविरुद्धको अञ्जनको त्यो गोल अर्को अर्थमा पनि विशेष रह्यो, किनभने उनी यससँगै यस खास प्रतियोगितामा नेपालका लागि सर्वाधिक गोल गर्ने सूचीको दोस्रो स्थानमा उक्ले । खासमा विश्वकप छनोटमा नेपालका लागि सर्वाधिक गोल गर्ने सूचीमा नीराजन अगाडि छन् । उनले सात गोल गरेका छन् । सात गोल ? वास्तवमै यो अविश्वसनीय प्रदर्शन हो । त्यो पनि नीराजनले एकै संस्करणको विश्वकप छनोटमा गरेका गोल हुन् । त्यसपछि भने अञ्जन दोस्रो स्थानमा उक्लेका छन्, चार गोलसहित । हरि भने तेस्रोमा झरे, तीन गोल । अब अञ्जनसामु नेपालका लागि सर्वाधिक गोल गर्ने खेलाडी हुने अवसर मात्र छैन्, यस्तै कीर्तिमान उनी विश्वकप छनोटमा पनि राख्न सक्छन् ।नीराजनले सात गोल २००१ मा गरेका थिए । सुरुमा उनले इराकविरुद्धको ९१ हारमा पहिलो गोल गरे, त्यो पनि बगदादमा । यो आफैमा उनको दोस्रो व्यक्तिगत गोल हो, नेपालका लागि । त्यसपछि नीराजनले बगदादमै मकाओविरुद्ध दुई गोल गरे । यसरी उनको विश्वकप छनोटमा गरेको गोल संख्या पुग्छ, तीन । कजाखस्तानको आल्माटीमा नीराजनले इराकविरुद्ध फेरि गोल गरे, त्यो खेलमा भने नेपाल खालि ४२ ले पराजित रह्यो । पछि नीराजनले मकाओविरुद्ध ह्याट्रिक नै गरे ।यसरी उनको विश्वकप छनोटमा सात गोल पुग्यो । अनि यसरी उनले आफ्ना १३ मध्ये आधाभन्दा बढी गोल त विश्वकप छनोटमै गरे । फेरि हरिमै फर्कन हो भने उनले त्यही विश्वकप छनोटमा मकाओ र इरानविरुद्ध एक एक गोल गरेका थिए, यसरी उनको विश्वकप छनोटमा गरेको गोल संख्याले तीन छोएको थियो । त्यति बेला हरि र नीराजनबीच कसले बढी गोल गर्ने भनेर प्रतिस्पर्धा चलिरहेको थियो, राष्ट्रिय टिम र घरेलु फुटबल दुवैमा ।र, रह्यो, अञ्जनको । उनको त पहिलो गोल नै विश्वकप छनोटमा जुरेको थियो । टिमका लागि अगाडि खेलेर पनि एकै गोल गर्न नसकिरहेका अञ्जनले २०१९ को सेप्टेम्बर १० मा चिनियाँ ताइपेईविरुद्ध दुई गोल गरे, २० कै जितमा । त्यसपछि त उनले फर्केर पनि हेर्नुपरेको छैन । यो ताइपेई सिटीमा मिलेको गोल थियो । पछि अञ्जनले चिनियाँ ताइपेईविरुद्ध कुवेतमा पनि गोल गरे । अहिले लाओसविरुद्धको गोलसँगै उनले विश्वकप छनोटमा गरेको गोल संख्या चार पुगेको हो ।तय छ, अबका आठ महिना नेपाली टिमको समय यही विश्वकप छनोट दोस्रो चरण खेल्दैमा बित्नेछ । यूएई, बहराइन र यमनको सामना गर्दा अञ्जनसँगै एकैपल्ट १३ गोलको सीमा नाघ्ने अवसर मात्र हुने छैन, विश्वकप छनोटमै पनि नेपालका लागि सर्वाधिक गोलकर्ता हुने अवसर हुनेछ । फेरि १४ गोलका लागि अञ्जनसामु केही मैत्रीपूर्ण अन्तर्राष्ट्रिय खेलको अवसर पनि हुनुपर्नेछ । उनले जसरी आफ्नो खेल जीवनको लगभग मध्यान्तरमा पुगेर गोल गर्न सुरु गरे, त्यो पनि विरलै पाराको छ ।उनले २०१४ को अक्टोबर ३१ मा डेब्यु गरेका हुन्, फिलिपिन्सविरुद्ध दोहामा । त्यसपछि उनले एकपछि अर्को गरेर २८ खेल खेले, तर एकै गोल गर्न सकेनन् । जति बेला चिनियाँ ताइपेईविरुद्ध गोलको साइत जुर्यो, त्यसपछि के भयो, अब त्यो इतिहास भइसकेको छ । भियन्टाइनमा भएको लाओसविरुद्धको दोस्रो लेगको खेलमा उनले ५९ औं क्याप जिते । यसरी पछिल्ला ३१ खेलमा उनले नेपालका लागि १३ गोल गरे । खासमा अञ्जनले कमाल नै गरेका छन् ।जति जति बेला गोलको कीर्तिमानबारे कुरा गर्नुपर्छ, अञ्जन गम्भीर हुन्छन् र बारम्बार एउटै कुरा भन्छन्, टिमको प्रदर्शन ठूलो हो, व्यक्तिगत कीर्तिमान होइन । लाओसविरुद्ध काठमाडौंको गोलमा पनि उनी गम्भीर देखिए र उल्टै बराबरीको नतिजाका लागि नेपाली फुटलब समर्थकसँग माफी मागे । भियन्टाइनमा सायद उनी खुसी भएको हुनुपर्छ, किनभने उनकै पासमा त हो, मनीष डाँगीले विजयी गोल गरेको । आस गरौं, त्यस्तो दिन चाँडै आउनेछ, जति बेला अञ्जन आफ्नो अर्को गोलमा खुसी हुनेछन् ।"
इबरा : केही फुटकर सम्झना,"मधुपर्क मा मेरो त्यो लेख प्रकाशित हुँदाताक नेपालमा ऐतिहासिक जनआन्दोलन भर्खरै सकिएर प्रजातान्त्रिक व्यवस्था पुनर्स्थापित भएको बेला थियो । तिनताक नेपाल राजकीय प्रज्ञा प्रतिष्ठानमा समकालीन साहित्य, प्रज्ञा आदि पत्रिकाको कार्यकारी सम्पादक नयाँनयाँ नियुक्त भएको म कविलेखकहरूको सम्पर्कमा नित्य रहनुपर्ने जवाफदेहिताको अपेक्षा गरिने पदमा आसीन थिएँ ।३५३६ वर्षअघि इन्द्रबहादुर राईबारे त्यसरी लेख्दा तरंग उब्जनु स्वाभाविकै थियो किनभने त्यतिबेलासम्म नेपालभित्र उहाँ अहिलेजस्तो फराकिलो दायरामा सर्वस्वीकार्य व्यक्तित्व बनिसक्नुभएको थिएन सायद । मैले समयभन्दा धेरै अगाडि लम्केर इन्द्रबहादुर राईको अधिमूल्यांकन गरिदिएको थिएँ क्यार ! धेरैले मेरो त्यो अधिमूल्यांकनलाई स्विकार्न नचाहेको टड्कारो सम्झना छ । इन्द्रबहादुर राईलाई लेखनाथसमदेवकोटा हाराहारी प्रतिभासम्पन्न व्यक्ति मान्न हच्कनेहरूमा मेरा अग्रज र गुरुपुस्ताका व्यक्तित्वहरू नै बढ्ता हुनुहुन्थ्यो त्यतिबेला । मेरा केही समकालीन मित्र र नयाँ छिमलकाहरूबाट पनि अनेकथरी प्रतिक्रिया र प्रश्नहरूको सामना मैले पछिसम्म गर्नुपरेको बिर्सेको छैन त्यस लेखका कारण । मधुपर्क को त्यो लेखभन्दा चार वर्षअघि इन्द्रबहादुर राईसित मैले लिएको एउटा अन्तरवार्ता पनि चर्चामा थियो । चर्चाको एउटा मुख्य कारण अन्तरवार्ताको शीर्षक पनि थियो ःमार्क्सवाद शतप्रतिशत भूल छ भन्दिनँ मार्क्सवाद शतप्रतिशत ठीक छ भन्दिनँ इन्द्रबहादुर राई (गरिमा, वर्ष ४ ः अंक ३, फागुन २०४२)इन्द्रबहादुर राईसित यो अन्तरवार्ता लिँदाको नेपथ्यको किस्सा पनि कम रमाइलो छैन । यो अन्तरर्वार्ता लिन दार्जिलिङ जाँदाताक म त्रिभुवन विश्वविद्यालयमा एमए (नेपाली) प्रथम वर्षको विद्यार्थी थिएँ भने पदीय हिसाबले नेपाली साहित्य परिषद् असम को अध्यक्ष । इन्द्रबहादुर राई तिनताक साहित्य अकादेमी, दिल्ली का नेपाली परामर्श समितिका संयोजक हुनुहुन्थ्यो । नेसा परिषद्, असम साहित्य अकादेमी द्वारा मान्यता प्रदान गरिएका भारतभरिका सात नेपाली साहित्य सम्बन्धी संस्थामध्ये एउटा भएकाले पदीय हिसाबले उहाँ र ममाझ बेलाबेला पत्राचार र भेटघाट भइरहन्थ्यो तिनताक । मेलै अन्तरवार्ताका लागि अनुरोध गरेर पत्र पठाएपछि अगस्त, १९८५ (भदौ २०४२) को कुनै दिन समय अनुकूलतामा भेटौं भन्ने जवाफ पठाउनुभएको थियो उहाँले मलाई । प्रत्येक पटक दार्जिलिङ जाँदा केही फेरिएको दार्जिलिङसित साक्षात्कार हुन थालेको थियो ती दिनहरूमा । दार्जिलिङको हावामा आउँदै गरेका खतरनाक दिनहरूको गह्रुंगो हलचल र सनसनाहट सुन्न सकिन्थ्यो तर, निकै मधुरो दूरागत पिचमा । अघिल्लो साँझ म दार्जिलिङ पुग्दा चोकबजार, साझा पुस्तक पसलमा जगत छेत्री, राजनारायण प्रधान, हरेन आले अनि एकदुई जना नयाँ कवि भाइहरूसित भेटघाट, भलाकुसारी भएको थियो । राज सरले आउनुको प्रयोजन सोध्नुहुँदा आईबी सरको अन्तरर्वार्ता लिन भनेको थिएँ । भोलिपल्ट बिहान दिलखुशाबाट क्यापिटोलको उकालो बाटो छिचोल्दै चौरस्ता निस्की आईबी सरलाई भेट्न तुङसुङ झर्ने योजना बुन्दै म हिँडेको थिएँ । आकाशमा बादल धुम्मिए पनि पानी पर्ने छाँटकाँट थिएन । दिन चिसोचिसो थियो । बाटोमा बीचतिर पर्ने श्याम ब्रदर्स अगाडि रामलाल अधिकारी मैले चिनेका अन्य दुईतीन जना साहित्यकारहरूसहित उभिएर कुार गरिरहनुभएको देखें । रामलाल अधिकारीले मलाई देख्नेबित्तिकै कटाक्ष गर्दै प्याच्च भनिहाले भाइ, आईबी सरसित अन्तरवार्ता लिन आउनुभएको भन्ने सुनियो । तपाईंलाई उहाँले पत्याउनुहोला के ?अर्को एकजनाले थप्नुभयो, आईबी सरले इन्टरभ्यु गर्न गाको एक जनालाई त गेटबाट छिर्नै पो दिएन रे !यति थाहा पाई पाई आफ्नो अपमान गराइमाग्न बिनाबित्थामा किन जानुहुन्छ साथी ! अर्का मित्रले सुझाउनुभयो । उहाँहरूले यति बोलिसकेपछि दुइटा कुरा मलाई प्रस्ट भयो । पहिलो, दार्जिलिङ सहर सानो भए पनि कति सजग र संवेदनशील रहेछ कति छिट्टै म आएको र आउनुको उद्देश्यसमेत थाहा पाइसकेछ यस सतर्क सहरले, अनि दोस्रो इन्द्रबहादुर राई नामको वर्चस्व र आतंक कति घनीभूत रूपमा व्याप्त रहेछ दार्जिलिङको मनमस्तिष्कभरि । अर्थात् उनीहरूले मलाई नपत्याएर अन्डरस्टिमेट गर्दै थिए भन्ने बुझ्न कठिन थिएन । मैले ठूलो कुनै प्रतिक्रिया दर्साउनु आवश्यक ठानिनँ र भनें यति टाढा आइसकेपछि कोसिस त मैले गरेकै राम्रो होला। अनि म उहाँहरूसित फर्केर भेट्ने वाचा गर्दै हाँस्दै छुट्टिएको थिएँ । तुङसुङको उही चिरपरिचित परिवेश । पानी पर्न नसकेर दिन बादलिए पनि घरीघरी घामले बादलबाट चियाउने गरिरहेको थियो । म पुग्दा नपुग्दै मज्जैले घाम लाग्यो । घरबाहिर घाममा कुर्सी राखियो । आईबी सर र म त्यहीँ घामको न्यानोमा बस्यौं । चिया आयो । चियासँगसँगै कुराको सिलसिला थालियो । सरको तुङसुङको यस घरमा आउँदा जहिले पनि मलाई उहाँको सन् १९७२ मा प्रकाशित कथासंग्रह कथास्था भित्रको पहिलो कथा एउटा दिनको सामान्यता को सम्झना भइहाल्छ । त्यस कथामा सर आफैं र सरकी जीवनसंगिनी माया गुरुआमा मुख्य पात्र छन्, गौण पात्रका रूपमा सरका छोरा देशपद को नाम पनि कथामा उल्लेख छ । तेस्रो आयामेली सिद्धान्तमा आधारित भनिएको यस कथामा कथा भने छैन । खेतीकिसानीमा रमाएका राई दम्पतीको एक दिनभरिको दिनचर्याको सूक्ष्म डिटेल निकै सशक्त ढंगबाट यसमा बुनिएको छ । त्यही सूक्ष्म बुनोट नै मलाई मन परेको हो त्यस कथामा । इबरा सरको तुङसुङस्थित यस घरमा पहिले पनि पटकपटक आएको छु । विशेष नेपाली साहित्य परिषद्, असम लाई साहित्य अकादेमी, दिल्ली बाट मान्यता दिलाउने कामको सिलसिलामा कहिले एक्लै त कहिले कसैलाई साथमा लिएर सरलाई भेट्न कैयौं पटक यहाँ आएको छु । सन् १९८३ तिर यस्तै एक पटकको भेटमा नेसाप, असम को वार्षिक पत्रिकाको नाम ब्रह्मपुत्र राख्ने निर्णय भएको सुनाउँदा आईबी सरले तुरुन्तै प्रतिवाद गर्दै संस्थाको पत्रिकाको नाम ब्रह्मपुत्र राखेको उपयुक्त भएन, बरु परिषद्पत्र राख्दा राम्रो होला भनी सुझाउनुभएको थियो । हामीहरूले सरको सल्लाहबमोजिम पूर्णनिर्णय सच्याई पत्रिकाको नाम परिषद्पत्र नै राखेका थियौं । आईबी सरले अन्तरवार्ताका लागि मैले लेखेर लगेका प्रश्नहरू निकै गमेर गहिरिएर हेर्नुभयो र विनम्रतासाथ भन्नुभयो उत्तरहरू लिखित नै दिन्छु है भाइ !गरिमा का लागि त्यो अन्तर्वार्ता लिएको पनि चालै नपाइ ३९ वर्ष बितिसकेछन् ।ल ल लइन्द्रबहादुर राईसित मेरो पहिलो भेट र चिनजान १३ मार्च सन् १९७३ का दिन नयाँदिल्लीको पाँचतारे लोधी होटलमा भएको हो । अवसर थियो नेपाली भाषालाई भारतीय संविधानको आठौं अनुसूचीमा मान्यताका निम्ति आन्दोलनरत पक्ष र भारत सरकारमाझ हुन गइरहेको पहिलो ऐतिहासिक वार्ताको । त्यसै वार्ताका लागि दार्जिलिङभरिबाट २४ जना, देहरादून र दिल्लीबाट ११ जना, अनि असमसाथै समग्र उत्तरपूर्वी राज्यहरूको प्रतिनिधित्व गर्दै म एक जना ।त्यतिबेला मेरो उमेर १८ वर्ष मात्र थियो । बीएस्सी प्रथम वर्षको छात्र म बृहत्तर गुवाहाटी नेपाली विद्यार्थी संघ को महासचिवको हैसियतले त्यस ऐतिहासिक वार्तामा सदस्यका रूपमा आमन्त्रित थिएँ । भोलिपल्ट १४ मार्च सन् १९७३ का दिन भारतकी प्रधानमन्त्री इन्दिरा गान्धीसित संसद् भवनमा हुने वार्ताको सबैभन्दा कम उमेरको सदस्य मसित इन्द्रबहादुर राईले विशेष चासो र अभिरुचि राख्दै कुराकानी गर्नुभएको मलाई सम्झना छ । त्यतिबेलासम्म इन्द्रबहादुर राईको मैले नाम सुनेको थिएँ, तर उहाँको साहित्यिक कद र योगदानबारे म अनभिज्ञ नै थिएँ । दिल्लीमा एउटै होटलमा वल्लोपल्लो कोठामा ४५ दिनको बसाइ, सँगै खानु, सँगसँगै हिँड्नु, अनि सद्भावपूर्ण उहाँको बोलीवचन र व्यवहारले इन्द्रबहादुर राईसित पहिलो भेटदेखि नै एक किसिमको आत्मीयताले तानिएर आकर्षित बनें । भनौं उहाँको जोखेर बोल्ने, सटीक बोल्ने गम्भीर व्यक्तित्वको पहिलो छाप ममा राम्रै पर्न गएको हो । नयाँदिल्लीको त्यस बसाइमा इन्द्रबहादुर राईबाहेक रतनलाल ब्राह्मण, लक्खीदेवी सुन्दास, प्रेमकुमार आले र गजेन्द्र गुरुङसितको आत्मीयतापूर्ण बोलीवचन, सहृदय व्यवहार सम्झनलायकको रहेको थियो । प्रधानमन्त्री श्रीमती गान्धीसित वार्तापछि पनि हामीहरू पश्चिम बंगाल सरकारको पाहुना बनी अझै २३ दिन लोधी होटलमा सँगै थियौं । साहित्य अकादेमी, दिल्ली ले पनि नेपाली भाषासाहित्यलाई मान्यता प्रदान गर्नुपर्ने मागसहित इन्द्रबहादुर राई, लक्खीदेवी सुन्दास, तुलसी अपतन, प्रेमकुमार आले आदिको अग्रसरतामा साहित्य अकादेमी का तत्कालीन अध्यक्ष, भारतका बहुचर्चित भाषाविद् सुनीतिकुमार च्याटर्जी र अकादेमीका सचिव प्रभाकर माचवेलाई भेटेर स्मृतिपत्र (मेमोरेन्डम) चढाउने र वार्ता गर्ने काम पनि त्यतिबेलै सम्पन्न भयो, जसको फलस्वरूप सन् १९७५ मा भारतीय साहित्य अकादेमीले नेपाली भाषालाई मान्यता प्रदान गरेको थियो । भारतीय साहित्य अकादेमी ले नेपाली भाषालाई मान्यता प्रदान गरेपछि यसको नेपाली परामर्श समिति को पहिलो संयोजकमा पारसमणि प्रधान सर्वसम्मतिले स्वीकृत हुनुभयो । सन् १९७७ मा साहित्य अकादेमी, दिल्ली ले नेपाली भाषाको पहिलो पुरस्कार इन्द्रबहादुर राईलाई उहाँको समालोचना कृति नेपाली उपन्यासका आधारहरू का निम्ति प्रदान गर्यो । नेपाली भाषाको कृति साहित्य अकादेमीबाट पहिलो पटक पुरस्कृत हुँदा भारतीय नेपालीहरूले खुसी र गर्वको बोध गरेका थिए । तर, यो खुसी लामो समय टिक्न पाएन । तत्कालीन भारतीय प्रधानमन्त्री मोरारजी भाई देसाईले एउटा भाषणको क्रममा नेपालीहरू भारतमा विदेशी हुन्, अनि नेपाली भाषा विदेशी भाषा हो भनी विषवमन गरे । मोरारजी देसाईको त्यस अप्रिय भाषणले भारतभरिका नेपालीहरूमा उग्र प्रतिक्रिया जन्मायो । दार्जिलिङमा जताततै त्यस भाषणको विरुद्ध हडताल, जुलुस र बन्दहरू हुन थाले । विरोधले डरलाग्दो रूप लिन थाल्यो । नेपाली भाषालाई विदेशी भाषा भनिएकोमा खेद प्रकट गर्दै इन्द्रबहादुर राईले आफूले पाउनुभएको साहित्य अकादेमी पुरस्कार भारत सरकारलाई नै फिर्ता गरिदिनुभयो । मोरारजी देसाईको दुच्छर वचनले कति ठूलो रोष समाजमा देखा पर्यो भने दार्जिलिङका राजनीतिक दल र बुद्धिजीवीहरूको भेलाले अब भारतमा नेपालीहरूको आफ्नै प्रान्त बनाउन सशक्त आन्दोलन गर्नुपर्ने निष्कर्ष निकाल्यो । सन् १९८० को सेप्टेम्बरमा भएको सर्वदलीय भेलाले इन्द्रबहादुर राईको अध्यक्षतामा दार्जिलिङ प्रान्त परिषद् नामक शक्तिशाली संगठन गठन गर्यो र दार्जिलिङलाई छुट्टै नेपालीबहुल राज्यका रूपमा स्थापित गर्ने आन्दोलनको सूत्रपात भयो । इन्द्रबहादुर राईको दमित महत्त्वाकांक्षा बिस्तारै साहित्यबाट राजनीतितर्फ संक्रमित हुँदै जाने पो हो कि भन्ने आशंका गर्न थालियो । तर, सन् १९८४८५ सम्म आइपुग्दा नपुग्दै दार्जिलिङ प्रान्त परिषद् को राजनीतिमा धाँजा फाट्दै जान थाल्यो । प्रान्त परिषद्लाई टुक्य्राएर सुवास घिसिङले छुट्टै बाटो रोजेपछि इन्द्रबहादुर राईको राजनीतिप्रति मोहभंग हुँदै गयो र उहाँ दार्जिलिङ प्रान्त परिषद्बाट अन्ततः टाढिनुभयो । राजनीतिबाट अलग्गिएपछि इन्द्रबहादुर राई आफ्नो पूरा शक्तिसहित साहित्यलेखनमा फिर्ता हुनुभयो र केही वर्षअगाडि घोषणा गरी निकै सुस्त गतिमा अगाडि बढाइरहनुभएको लीलालेखनको सिर्जन र चिन्तनमननलाई व्यापकता र व्याप्ति दिने कार्यमा गम्भीरतासाथ लाग्नुभयो । उहाँको लेखनजीवनको यस कालखण्डले इन्द्रबहादुर राईको साहित्यिक व्यक्तित्व र करिअरलाई विस्तारित गर्दै लैजानमा चूडान्त भूमिका निर्वाह गर्यो । यसले गर्दा आफ्नो जीवनको अन्तिम तीन दशकमा नेपाली साहित्य र सामाजिक जीवनमा आजसम्म कुनै अर्को नेपाली लेखकले हात पार्न नसकेको अभूतपूर्व सफलता उहाँले हात पार्नुभयो तथा भारतनेपाल दुवैतिरको साहित्यजगत्मा सर्वस्वीकृत व्यक्तित्वका रूपमा उहाँको स्थापना सम्भव बन्न सक्यो ।ल ल लअखिल भारतीय नेपाली भाषा समितिको आन्दोलनमा मेरो निरन्तरको आबद्धता अनि ४ जनवरी १९७४ मा नेपाली साहित्य परिषद्, असम को स्थापनापछिका दिनहरूमा साहित्यिकसामाजिक सक्रियताका कारण अन्य धेरैका साथै इन्द्रबहादुर राईसित मेरो सम्बन्ध सूत्रमा प्रगाढता थपिँदै गएको हो । असम छँदा होस्, त्रिभुवन विश्वविद्यालयबाट एमए गरिरहँदा होस् अथवा पछि नेराप्रप्रमा सम्पादक रहँदाको लामो अवधि किन नहोस् कुनै न कुनै कारण म उहाँको सम्पर्कमा रहिरहेँ । यसरी उहाँसितको तारन्तारको भेटघाट, सँगै उठबस गर्ने अवसर अनि कुराकानीदेखि पत्रपत्रिका, लेखरचना तथा पुस्तकहरूका आदानप्रदान आदिले उहाँको अन्तरंग संसारमा चियाउने र उहाँलाई अझ नजिकबाट चिन्नेबुझ्ने अनेक मौका मैले पाउन सकें । चालीसौं वर्षको उहाँसितको निकटतामा उहाँका व्यक्तित्वका अनेकौं पाटा चियाउने घटनापरिघटनाहरू मेरा आँखाअगाडिबाट गुज्रेका छन् । ती सबै समय र परिघटनाको जोडघटाउगुणाभागका आधारमा म सधैं एउटै निष्कर्षमा पुग्ने गरेको छु इन्द्रबहादुर राई सर देखावटी कृत्रिमता अनि छलछाम र ठालुपनबाट धेरै टाढा हुनुहुन्थ्यो । उहाँ व्यक्तिगत रूपमा पनि निश्छल, सरल र आडम्बररहित हुनुहुन्थ्यो । त्यसको एउटा उदाहरण तल प्रस्तुत गरेको छु ः उहाँका पिता र बाजेबारे मैले एक पटक जिज्ञासा राखें तपाईंका बाजे र बाबा आफ्नो जमानामा सडक र पुल बनाउने ठेक्कापट्टाको काम गर्नुहुन्थ्यो भन्ने मैले कतै पढेको थिएँ।सरले भन्नुभयो, होइन नि भाइ, मेरो आमाबाबा त साधारण ज्यामी सरहको ढुंगागिट्टी फुटाउने काम गर्थे । तर, मेरो आमाको ठूल्दिदी, मेरी ठूलीआमाचैं बालासन खोलामा पुल बनिन्दा सामान ओसार्ने ठिक्काको काम गर्नुहुन्थ्यो रे ! मेरो आमाबाबा उनकै पछि लागेर बालासन आएका रे ! त्यही खोलाको बगरमा छाप्रो हालेर बस्थे रे ! सामानको रखवाली गर्ने, ढुंगागिट्टी फोर्ने काम गर्दागर्दै म त्यहीँ जन्मन पुगेको रे ! बालासन खोलाको त्यही पुलमा लेखिएको स्थापनाको साल नै मेरो जन्मसाल हो रे ! सबै रे रे का कुरा । मेरो बाबाले मलाई बताउनुभएको भाइ !ल ल लजहिलेसुकै उहाँलाई भेट्न जाँदा उहाँ पढिरहेको, विचारमा डुबिरहेको भेटिनुहुन्थ्यो । प्रायः आफूले पढ्दै गरेका किताबकै प्रसंगमा कुरा गर्ने उहाँको बानीजस्तै बनेको थियो । त्यस्तै एक पटकको भेटमा उहाँले भन्नुभएको थियो ःभाइ, हामीहरू जे पनि टोपल्दा मात्र रहेछौं। सिकिटोपल्नुसिकाइटोपल्नु, खाइटोपल्नु, ख्वाइटोपल्नु मात्र । सक्कली सिकाइचैं खै कहाँ छ ? त्यस्तै यथार्थ खुवाइ खै कता छ ? सबै सक्कलको स्वाङ मात्रै टोपलाइ मात्रै, टोपल्नु मात्रै । हामीले लगाएको लगाइटोपलेको मात्रै, अनि हामीले बाँचेको चैं बाँचिटोपलेको मात्रै ।वास्तविक बाँच्नुसम्म हामी पुग्दै नपुग्दो पो रैछौं । नपुगी, नबुझी, नभोगी हामी सकिँदा रहेछौं । त्यसैले संसारमा टोपल्नु मात्र छ यथार्थ्य छैन । टोपल्नु अर्थात् गर्नुको भ्रम, हुनुको भ्रमटोपल्नु अर्थात् मिथ्या, हुनु भइदिनुको प्रोक्सी मात्रै । सायद सरको लीलादर्शनका कुनै थोक हुँदा हुन् टोपल्नुहरू भित्र । मैले पनि उहाँलाई मात्र सुनिटोपलेको थिएछु । आईबी सरजस्ता महाज्ञानीका महाकुरा कसरी बुझ्नु मजस्तो मोरो लद्दू अज्ञानीले । अनि यो अर्को प्रसंग हो २०५३५४ सालतिरको । दिउँसो आईबी सर र माया गुरुआमालाई मेरो कमलादीको डेराघरमा ल्याएको छु । लेखेर मात्र बाँच्न सक्छ कि सक्दैन साहित्यकारआजको समयमा भन्ने प्रसंगमा कुरा चल्दा आँखा झिमझिम पार्दै सरले भन्नुभएको थियो नेपाली भाषामा साहित्य (सिर्जन) गर्नु भनेको फोकटको रमाइलो मात्र, बित्थाको सेवा मात्र । नेपाली किताब लेखेर कति नै कमाउँछ फलानो त भन्छन् कि, तर नोकरी नगर्नु हो भने वा अरू फाल्टै काम नगरी बस्यो भने किताबको कमाइले मात्र त परिवारलाई एक एक जोर लुगा हाल्नु पनि धौधौ नै परिहाल्छ । त्यसैले म त चर्को ठूलो (स्वर ?) गरी सबैतिर कराइहिँड्छु अचेल नेपालीमा लेख्नु फोकटको धन्दा हो सधैं रित्तो गोजीजहिलेसुकै रित्तो भुँडी।कति मार्मिक कुरा सरका उहाँले आफ्नो मात्र पीडा बोलेको नभई सम्पूर्ण नेपाली लेखकहरूका साझा समस्या, सधैंको साझा पिरलोबारे कति संवेदनशील बनी गम्नुहुँदो रहेछ भन्ने मैले बुझ्न सकेको हुँ, त्यतिबेला ।ल ल लविसं २०५१ मा उपकुलपति मदनमणि दीक्षितको नेतृत्वमा १० जना साहित्यकारको शिष्टमण्डल नेपाल राजकीय प्रज्ञाप्रतिठान बाट पूर्वोत्तर भारतको भ्रमणमा गएको थियो, जसको संयोजकव्यवस्थापक थिएँ म । शिष्टमण्डल सबैभन्दा पहिले दार्जिलिङ पुगेको थियो र नेपाली साहित्य सम्मेलन, दार्जिलिङ को आतिथ्य ग्रहण गर्दै तीन दिन, तीन रात त्यहाँ बिताएको थियो । सम्मेलन भवनबाट पाँचसात मिनेटको हिँडाइमा पुगिने भएकाले पुगेकै साँझ इन्द्रबहादुर राई सरलाई भेट्न उहाँको लोचनगरको घरमा म एक्लै सुटुक्क पुगें । मलाई देखेर सर खुसी हुनुभयो र बैठकमा बसालेर एक्कै छिन है भाइ ! भन्दै बाहिरिनुभयो । फर्कंदा प्रज्ञाप्रतिष्ठानबाट प्रकाशित मेरो नाटक संग्रह अश्वत्थामा हतोहत र केही कागज थिए उहाँको हातमा । तपाईंकै नाटकहरू पढ्दै थिएँ भाइ । यी खेस्रा टिपोट पनि गर्दैछु । छोटै भए पनि केही लेखूँ भन्ने छ तपाईंका नाटकमाथि, सरका कुरा सुनेर म आह्लादित नबन्ने कुरै हुँदैनथ्यो । त्यसबेला मलाई सबैभन्दा आश्चर्य लागेको कुरो थियो लगभग एक वर्षअघि माघ २०५० मा प्रकाशित अश्वत्थामा हतोहतः कति छिट्टै मगाएर उहाँले पढिसक्नुभएछ ! अझ त्योभन्दा पनि आश्चर्य लाग्ने कुरो थियो मेरा नाटकहरूमाथि उहाँको टिप्पणी । भाइ, तपाईं आफ्ना नाटकको निर्देशक आफू नै सदाकालसधैंलाई रहिरहनेजस्तो गरी अश्वत्थामा हतोहतः लेख्नुभएको छ । तपाईंले नाटकनिर्देशकका लागि स्पेस नै छोड्नुभएको छैन, उहाँको अनौठो र सर्वथा पृथक् आलोचनाले म अवाक् बनेको थिएँ । अनि मेरो अर्को नाटक समय, समय अनि समय बारे उहाँले भन्नुभयो, समयको नबाँडिएको अखण्ड एकत्रित स्वरूपअर्थात् भूतवर्तमानभविष्यलाई जोडेर समष्टिमा तपाईंले महाकाल नामको पात्र अन्तमा कल्पना गर्नुभएको चाहिँ विज्ञानसम्मत छ । वैज्ञानिकहरूले पनि भनेका छन् समय भूतवर्तमानभविष्यमा बाँडिएको नभई ओल्लो छेउदेखि पल्लो किनारसम्म एकनास विस्तारित छ । जस्तो हाम्रा धर्मग्रन्थहरूमा ईश्वरको स्वरूप छ त्रिकालदर्शी । अर्थात् ईश्वर तीनवटै काल एक्कै पटक देख्न सक्छन्, तीनवटै कालमा एक्कैचोटि सँगसँगै सतत रहन, हुन, भइदिन सक्छन् । धर्मग्रन्थहरूले उहिल्यै भनिसकेको वैज्ञानिकहरू आज पत्तो लगाएर भन्दैछ समय अविभाज्य छ आफैंमा ।आईबी सरको नयाँ कुरासम्म पुग्ने, त्यसलाई आत्मसात् गर्ने र त्यसबारे आफ्ना धारणा मिसाएर नौलो थोक बोल्ने सामर्थ्यको म कायल बनेको थिएँ त्यस साँझ पनि । ल ल लइन्द्रबहादुर राई सरबारे सम्झेर लेख्नुपर्ने अरु पनि छन् केही घटनाहरू । ती सबैको चर्चा यहाँ अहिले सम्भव भएन । एउटा शृंखलाबद्ध प्रकरण छ उहाँसम्बन्धी सम्झनामा उत्रिरहेको यस बेला । त्यस प्रकरणलाई शब्दबद्ध गरेर यस संस्मरणको बिट मार्ने मन बनाएँ । आईबी सरले सन् १९७७ मा साहित्य अकादेमी पुरस्कार पाउनुभएपछि उहाँको चर्चा निकै चुलियो । साहित्य अकादेमी पाएको लगभग अठार वर्षपछि नेपाली वाङमयको श्रीवृद्धिका निम्ति अति विशिष्ट भूमिका निर्वाह गरेबापत मदन पुरस्कार गुठीबाट विसं २०५२ मा उहाँलाई जगदम्बाश्री पुरस्कार द्वारा सम्मानित गरियो । लगत्तै सन् १९९६ मा अगम स्मृति पुरस्कार, भानु पुरस्कार आदिबाट पनि विभूषित हुँदै जानुभयो । यसै मेलोमेसोमा नेपालतिर पनि उहाँलाई पुरस्कृत गर्ने, उहाँबाट आफ्ना कृति विमोचन गराउने, वक्ताका रूपमा उहाँलाई बोल्न लगाउने, आफ्ना कृतिमाथि उहाँबाट लेखाइमाग्ने लामै लहर चलेको सम्झन्छु । सर पनि कुन बाध्यतामा परेर हो आइरहनुहुन्थ्यो गुरुआमासहित । कहिले कतै यस्ता पुरस्कृत गर्ने संस्थाव्यक्तिको दोधारे व्यवहारका कारण सर आहत बन्नुभएको, अपमानित महसुस गर्नुभएका एकाध घटना पनि छन् । एकपटक एउटा संस्थाले दिएको निकै कम धनराशिको पुरस्कार थाप्न गुरुआमासहित सर काठमाडौं आउनुभयो । सरलाई पुरस्कार प्रदान गर्नुबाहेक पनि त्यस संस्थाका अरू अनेकथरी कार्यक्रम भएकाले समारोह निकै तन्किँदैलम्बिँदै गएको थियो । बूढो उमेरका कारण होला सरले मञ्चमा अति सहज नमानिरहेको मलाई महसुस भइरहेको थियो । बल्लतल्ल कार्यक्रम सकियो अनि आमन्त्रितहरू, आयोजक सबै खाजाका लागि कुदाकुद गर्दै त्यसैमा अलमलिन पुगे । मैले देखिरहेको थिएँ सर र गुरुआमा दर्शकदीर्घाका कुर्सीमा एक्लै उपेक्षितजस्तै चुपचाप बसिरहनुभएको थियो । म हात जोड्दै उहाँहरू नजिक पुगेर सोधेको थिएँ, सरगुरुआमालाई खानेकुरा केही ल्याइदिऊँ कि ? सरले भन्नुभो, भो पर्दैन भाइ, हामीले खानेजस्तो त्यहाँ केही नहोला । सर खिन्न हुनुहुन्थ्यो त्यतिबेला भन्ने मलाई लागिरह्यो । कुरैकुरामा सरले भनी पनि हाल्नुभयो, भाइ, अब यही मेरो अन्तिम काठमाडौं आगमन हो । अबचैं (मलाई) कसैले निम्ता नगरोस् (भन्ने) चाहन्छु म ।ल ल लतर, सरले त्यसो भन्नुभएको केही महिना नबित्दै अर्को संस्थाको लाख रुपैयाँभन्दा बढी राशिको पुरस्कार थाप्न उहाँ फेरि काठमाडौं आउनुभएको थियो । समारोह सकिएपछि हाँसेर उहाँलाई उहाँको वचन स्मरण गराउँदै कटाक्ष गरेको थिएँ, सरले अब कहिल्यै काठमाडौं आउँदिनँ भनेर जानुभएको थियो नि!सरले मुस्कुराउँदै जवाफ फर्काउनुभयो, भनेको त थिएँ कि भाइ, यी यस्तै भयो । ज्यादै करकापलाई पन्छाउन नसकेर आएको हुँ, तर अब भने पुग्यो । म काठमाडौं फरि आएको (तपाईंले) देख्नसुन्न पाउनुहुनेछैन भाइ ।ल ल लत्यस घटनाको सम्भवतः तीनचार वर्षपछि सन् २००२ मा काठमाडौंमा आयोजित एउटा कार्यक्रममा दार्जिलिङ, सिक्किम, असमतिरबाट नेपाली साहित्यसर्जकहरूको तीसपैंतीसजनाको डफ्फा आइपुगेको सम्झन्छु । त्यस डफ्फामा मेरो पूर्वपरिचित ड कुमार प्रधान, सानु लामा, शरद छेत्री, बिन्द्या सुब्बा, केबी नेपाली, मनप्रसाद सुब्बा, जीवन नामदुङ, सुवास दीपक, दुर्गाप्रसाद श्रेष्ठ, सञ्जय बान्तवा, मनोज बोगटी र अन्य हुनुहुन्थ्यो । कुमार प्रधान सरले फोन गरेर डाक्नुभएकाले दिउसोतिर बागबजारको उहाँहरूलाई राखिएको होटलमा म पुगेको थिएँ । सबैसितको भेटघाट र कुराकानीले मेरो मन पुलकित बनेको थियो । कुराकानीको बीचमा एक्कासि केही सम्झेझैं कुमार सरले भन्नुभयो, भाइ, आईबी दाजु पनि आउनुभाछ । तपाईंलाई सम्झँदै हुनुहुन्थ्यो । सरलाई भेट्न उहाँहरू बस्नुभएको कोठामा कुमार सर, मनप्रसाद सुब्बा, सञ्जय बान्तवासहित म गएँ । यसपालि आईबी सर आफैंले ठट्यौली पारामा शुरुतिरै भनिहाल्नुभो, लु, यी म फेरि आई पो हालें त हो भाइ काठमाडौं । मैले चाहेर मात्र नहुने रैछ काठमाडौंले पनि नआओस् नचिताएसम्म नआई सुख नपाइने रैछ । आँखा चिमचिम गर्दै सर बोलिरहनुहुँदा गुरुआमा पनि छेउमै हुनुहुन्थ्यो । अनि त्यस भेटको अन्ततिर आईबी सरले भन्नुभयो, यो कार्यक्रमको आयोजकलाई निम्तो गर्ने बेलामै भनेको थिएँ हेर्नुस्, म एक्लै आउन सक्दिनँ, श्रीमती पनि मेरो साथमा हुनेछिन् । त्यतिबेला हुन्छ ल्याउनुस भनी सकारेको थियो । अहिले श्रीमतीको प्लेनको टिकट आफैं गर्नोस्, हामीले दिन नसक्ने भयौं पो भन्दैछ! सरले साह्रै चित्त दुखाउँदै थप्नुभो, नेपाली साहित्यमा बोलेर पछि कुरा फेर्ने यस्तैहरू बेसी छ भाइ । त्यसैले यो काठमाडौं अबचैं नआऊँ भनेर सल्लाह पो गर्यौं तपाईंको गुरुआमाचैं र मैले । फर्कने बेलामा राति बागबजार मूलबाटोसम्म केही साथीभइका साथ मलाई पुर्याउन आउनुभएका कुमार सरले ठट्यौली पारामा भन्नुभयो, अघि आईबी दाजुले भाउजूको भाडा नदिएको कुरा गर्दा आयोजकले हिजो उहाँलाई दिएको दुई लाख पुरस्कारलाई चाहिँ बिर्सिपठाउनुभयो । कुमार प्रधान सरले ठट्टाका लागि मात्र भन्नुभएका ती कुराले इन्द्रबहादुर राई सरबारे केही त तथ्य बोकेकै थिए । त्यसपछि पनि आईबी सर एकदुई पटक काठमाडौं आउनुभएको थाहा पाएको हुँ, तर भेट्ने सौभाग्य भने जुरेन । सन् २००९ अप्रिलमा आधुनिक भारतीय नेपाली कथा को लेखकप्रति बाँड्न म पत्नी मन सहित दार्जिलिङ जाँदा दाजु मोहन ठकुरीलाई पनि साथमा लिएर दुईदुई पटक इन्द्रबहादुर राई सर र गुरुआमालाई भेट्न उहाँहरूको घरमा गएका थियौं । यी दुई भेट नै सर र गुरुआमासितका मेरा अन्तिम भेट बन्न पुगे ।"
गोलभेंडाको झ्याङमा झुन्डिएको छटपटी,"जेठमा दिएको परीक्षाफल असारको दोस्रो हप्तामै प्रकाशित भयो । जाँच दिएका विषयहरूमा डिस्टिङ्सन नै हासिल भएछ । तर, अझै थेसिस लेखन र राष्ट्रिय विकास सेवा (राविसे) फर्मालिटी पूरा गर्ने अभिभारा बाँकी थियो । पुष्प जोशी दाइको सहृदयिताले मलाई यो शिखर चुम्ने अवसर मिलेको थियो । दाइ र उनको परिवारप्रति हार्दिक कृतज्ञता, मलाइैझैं सबैलाई यस्तै सहृदयी घरबेटी प्राप्त हुन् ।"
दिनरात 'जागते रहो,"जीवनमा कुनै पनि कुरा स्थायी नहुने रहेछ । आया है सो जायेगा राजारंकफकीर ! अहिले हाम्रो टोलमा नेपाली परिवार कोही छैनन् । हामी एक परिवार छौं । कहिलेसम्म ? माटोको डल्लो न हौं!बचपन के दिन भी क्या दिन थे ! जागते रहो ! राति पिसाब फेर्न उठ्दा कानमा ठोकिन्थ्यो, जागते रहो !आमाले कोठाबाहिर नालीमा पिसाब फेराइ ल्याएर ओछ्यानमा गुटुमुटु पारेपछि फेरि त्यो आवाज कानमा ठोकिन्थ्यो । अनि भुइँमा लट्ठी बजारेको र घुँघुरुको छिद्रिङछिद्रिङ आवाज पनि ।म भर्खरै जनकपुरको सबेला बजारबाट उठाएर यहाँ ल्याइएको थिएँ । आमाको काखले मलाई त्यति न्यानो दिइरहेको थिएन जति हजुरआमाको काखले दिन्थ्यो । सुतसुत ! ऊ आऊ आउँछ ! आमा मलाई निद्रादेवीको काखमा पठाउन कोसिस गर्नुहुन्थ्यो । किन हो किन मलाई सबेला बजारकै याद आउँथ्यो । मेलामा म आमासाग छुट्टिएर हराएको र त्यहीं एक जना मुसलमान हलवाई पसलेले लगेर पसलमा बसालेको सम्झें, अनि मलाई फकाउन उसले जिलेबी खान दिएको सम्झें । छिद्रिङछिद्रिङ घुँघरुको आवाज र लट्ठीको ठ्याकठ्याक आवाज एकैचोटि कानमा ठोक्कियो । अनि फेरि जागते रहो !म १२ वर्ष हुँदासम्म यस आवाजको रहस्य बुझ्न सकेको थिइनँ । एक दिन बुवाले घरको तल किराना पसलबाट मलाई घिउ लिन पठाउनुहुँदा जागते रहो भन्ने मानिस त्यहीा उभिइरहेको देखें । लामो लठ्ठीमा उले घुँघरु बाँधिराखेको थियो । पसल अगाडि उभिँदा लट्ठी यताउति हल्लाउँदा त्यो घुँघरु बज्दोरहेछ । मलाई देखेर त्यसले मुसुक्क हाँस्दै सोध्यो बाबु नेपाली हो ?मैले टाउको हल्लाएपछि उसले पनि नेपालबाट आयाको भन्यो । पसलेले उसको मैन्हावारी दुई रुपियाँ दिएपछि ऊ गएर अर्को पसल अगाडि उभियो । म १० वर्षको हुँदानहुँदै मेरा दुईजना बैनी र एकजना भाइ पनि जन्मिसकेका थिए । ६ वर्षको हुँदा मलाई बुवाले नजिकैको बालनिकेतन भन्ने प्राइमरी स्कुलमा हाल्दिनुभो । स्कुल धेरै टाढा त थिएन, तर आउनजान मलाई गाह्रो लाग्थ्यो । अनि संयोगले त्यही स्कुलमा पढ्ने तीनजना केटीहरू त्यही बाटो भएर आउनेजाने गर्थे । हाम्रो घरमुनिबाटै आउनेजाने गरेकाले उनीहरू धक नमानी माथि आउँथे र आमासँग सोधेर सँगै लैजान्थे । आमालाई पनि हिन्दी कहाँ आउँथ्यो र ! कनीकुथी बोल्नुहुन्थ्यो । तर, उनीहरूसँग आउनेजाने गरेकाले म हराउने डरचाहिँ उहाँलाई भएन । आमाबुवा सबेरै उठ्नुहुन्थ्यो । बुवा कोठाको ढोकानिर बसेर अखबार पढ्नुहुन्थ्यो । घरमा त्यो बेला बिजुली जडान भएको थिएन, लालटिन बाल्नुपर्थ्यो । मलाई याद छ, मैले हाई स्कुल (कक्षा १०) पास गरुन्जेल लालटिनकै उज्यालोमा पढेको थिएँ । मैले पाँच क्लाससम्म बालनिकेतन मा र त्यसपछि हाई स्कुलसम्म अग्रसेन महाजनी हायर सेकेन्डरी स्कुल मा पढेको थिएँ । त्यो स्कुलमा धेरैजसो टोलकै व्यापारीका छोराहरू पढ्न आउँथे । त्यहाँ महाजनी हिसाबजस्तो दुनोट आदि र डेढा, सवैया आदि सिकाइन्थ्यो । जस्तो कि सवैया भनेको सवा एक हुन्छ । सवा एकको दुई साढे दुई, तीन पौने तीन यस्तै । त्यस्तै डेढको डबल तीन, तेब्बर साढे चार र चौबर छ हुन्छ अढैया साढे दुई । अढैयाको डबल पाँच, तेब्बर साढे सात हुन्छ । महाजन बनियाहरूलाई पसलमा हिसाब गर्न सजिलो हुने हुनाले यो पढाइन्थ्यो । स्कुलको हेडमास्टर एकदम कडा, डिसिप्लिन मनपराउने । अफिसबाहिर ऊ आउँदा एकजना पनि क्लासबाहिर देखिँदैनथे । बिहान पढाइ सुरु हुनुभन्दा पहिले सबै विद्यार्थी जम्मा भएर आआफ्नो क्लासको लाइनमा उभिन्थे र एक जना दण्डीस्वामीले प्रार्थना गराउँथे, हे प्रभो आनन्ददाता, ज्ञान हम को दिजिए शीघ्र सारे दुर्गुणों को दूर हम से किजिए । मलाई किताबहरू पढ्ने सोख पहिलेदेखि नै थियो । स्कुलबाट फाटेको, जिल्दा उध्रेको किताब ल्याउँथें र पढेर त्यसलाई जिल्दा हालेर, फाटेको मर्मत गरेर फर्काइदिन्थें । यसरी मर्मत गरेर दिएको देखेर लाइब्रेरियनले मलाई तीनचार ओटा किताब एकैपटक दिन्थे । मैले त्यो बेला लोकप्रिय चन्द्रकान्ता सन्तति को चौबीसै भाग पढ्न पाएँ, (अब यो अप्राप्य छ) यसलाई तिलस्मी उपन्यास भनिन्थ्यो ।हाम्रो घर भएको गल्लीमा बजारैबजार थियो । यसलाई जौहरी बजार पनि भनिन्थ्यो । यही चौखम्बा गल्लीमा भारतेन्दु हरिश्चन्द्रको आलीशान घर थियो । अझै छ, तर पहिलेको जस्तो छैन । अहिले सादा वातावरण छ । यही घरमा इन्द्रसभा अर्थात् नाचगानको कार्यक्रम हुन्थ्यो, नाटक खेलिन्थ्यो । मोतीराम भट्ट पनि यहाँ सामेल हुन्थे र पछि नेपाल आएर राणाजीहरूको दरबारमा नाचगानको कार्यक्रम गर्थे रे !यसै गल्लीको अर्को बाटो जाने हो भने तरकारी बजार आउँछ । अलि अगाडि भैरवान आउँछ । भैरवनाथलाई काशी के कोतवाल अर्थात् काशीका पुलिसकप्तान भन्छन् अहिले पनि । अलि यतै सुप्रसिद्ध गोपाल मन्दिर छ । यो मन्दिर बल्लभाचार्यले स्थापना गरेका थिए । यहाँ गोपालजीको हीराको मूर्ति छ । भनिन्छ, एकपल्ट यहाँका पुजारी मुक्तिनाथ दर्शन गरेर फर्कंदा कालीगण्डकीमा नुहाउन गए । डुबुल्की मार्दा उनको खुट्टा ढुंगामा ठोक्कियो । ढुंगा उचालेर हेर्दा त्यसमा सुदर्शन चक्र बनेको देखे । उनी छक्क परेर हेर्दै थिए, त्यस ढुंगाबाट आवाज आयो, मलाई लगेर मन्दिरमा स्थापना गर । पुजारीले त्यो शालिग्राम गोपाल मन्दिरमा ल्याएर स्थापना गरे । त्यसबेलादेखि मथुरावृन्दावनका कृष्ण मन्दिरहरूमा शालिग्राम राख्ने परम्परा सुरु भयो भन्छन् । सानैछँदा म निद्राबाट ब्युँझिन नपाउँदै एक ध्वनि गुन्जिन्थ्यो राम कहो माटी के धोंधा !अर्थात् ए माटोको डल्लो, राम भन !बनारस र गंगा नदी एक अर्कासँग अन्योन्याश्रित छन् । काशी छ त गंगा छ, गंगा छ त काशी । ज्ञातव्य छ, नदीहरू सबै प्रायः दक्षिणवाहिनी हुन्छन् । तर, गंगा उत्तरवाहिनी छिन् । उत्तरवाहिनी भएकैले कोशीकी गंगा विशेष महत्त्वपूर्ण मनिन्छ । यहाँ मरे मुक्ति हुन्छ भन्छन् । त्यसैले काशी बास बस्ने परम्परा चलेको हो र घाट किनारका धेरैजसो घरहरूमा पहिले नेपालीहरू बसोबास गर्थे विद्वत्शिरोमणि कुलचन्द्र गौतमदेखि अहिले ललिताघाट वृद्धाश्रममा बस्ने वृद्धाहरूसम्म ! यी वृद्धाहरूको बसोबासका लागि नेपालको गुठी संस्थानले व्यवस्था गर्छ । रणबहादुर शाह निर्वासित भएपछि बनारस आए र उनको बसोबासका लागि बनारसका राजाले घाट दान गरिदिएका थिए ललिताघाट । यहाँ महादेवको भव्य मन्दिर छ । यस भवनको पुनरुद्धार पुरातत्त्व विभागले दसबाह्र वर्षअगाडि गरिदिएको थियो । ललिताघाटको सम्पूर्ण भवनमन्दिरहरू नेपाल सरकारकै सम्पत्तिअन्तर्गत आउँछ । अहिले नेपाल सरकारले नै त्यहाँ वृद्धाश्रम बनाउन लागेको छ ।हामी केटाकेटी छँदा दसैं कुर्थ्यौं । हामी बसेको टोलमा तीन घर नेवारहरू बस्थ्यौं । एक परिवार हामी । अर्को एक जना भक्तपुरका थिए टोपी साहु । नेपालबाट टोपी ल्याएर यहाँ बेच्थे । तेस्रो थिए हरिशंकरलाल रामे शंकरलाल नेपाली । केशरकस्तूरी, किमखाब के व्यापारी ! किमखाब भनेको नेपालीमा तास । तिब्बतीहरू किन्न आउँथे । मलाई सम्झना छ, मेरो पासनीमा बुवाले मेरा लागि तास को कोट लिएर गएका थिए सबेला बजार । त्यो बेला त्यसको २ रुपियाँ परेको थियो । हामी ३४ जना केटाकेटीहरू (टोलका नेपाली) दसैंको टीकामा यी नेपाली परिवार बसेका घरमा टीका थाप्न जान्थ्यौं र टीका थापेर पाएको पैसा दसबाह्र आना हुन्थ्यो । त्यो जमानामा त्यो पैसा खर्च गर्नै गाह्रो हुन्थ्यो । एउटा अर्को गज्जबको कथा छ म त्यस्तै १११२ वर्षको थिएँ होला । मलाई जन्डिस भएछ । त्यो बेला बनारसमा आधुनिक डाक्टरहरू थिएनन् । बा (पिताजी) ले मलाई बीबीहटिया भन्ने टोलमा एकजना सोनार (गहना बनाउने कालिगड) कहाँ लिएर जानुभयो, उहाँसँग थियो एक बोतल खाने तेल (सर्स्युं) र एउटा काँसको थाल । हामी पुगेपछि त्यो सोनारले आफ्नो कोठाको झ्यालबाहिर झाँगिएको निमको रूखबाट मनग्गे पात भएको एउटा हाँगा चुँडे । मलाई भुइँमा बसाए र काँसको थालमा खाने सर्स्युंको तेल अलिकति खन्याएर निमको पातले त्यस थालको तेललाई दल्न थाले । मलाई हेर्दै मन्त्र पढेजस्तो गर्थे । एकैछिनमा त्यो तेल एकदम बाक्लो फिँजमा परिवर्तित भयो । अनि मलाई अब जाऊ, भोलि आऊ भने । म सात दिन लगातार गएँ । आठौं दिन मेरो रोग पूर्णतया निको भयो । मेरो जिउको पहेंलोपन पनि हरायो । पिसाब पनि सफा आउन थाल्यो । आजकलको चिकित्साशास्त्रले नपत्याउला, तर भएको यही हो । मेरो लिभर अझै तगडा छ ।राम कहो माटी के धोंधा दिनहुँ सुनेपछि म पनि केटाकेटी अवस्थादेखि नै रामभक्त भएा । बनारसका तीनचारवटा घाट, खास गरी मणिकर्णिका घाट जाने बाटो हाम्रो गल्लीबाट पर्छ । रातबिरात लास बोकेर मलामीहरू राम नाम सत्य है भन्दै जान्छन् । त्यो हेरेपछि लाग्छ मानिस साँच्चै नै माटोको डल्लो हो । माटोबाट उत्पन्न भएर माटोमै मिल्ने ! आखिर सबै वस्तुहरू माटैबाट त जन्मिन्छन् र माटोमै मिल्छन् ।"
मो बि गो ४२,"एक जना थिए पूर्णबहादुर, पूर्णबहादुर मानन्धर, धरानका कहलिएका गाडी मेकानिक र मेरा बाका जिगरी । चिउँडोमा माओत्से तुङको जस्तो ठूलो कोठी थियो उनको र थिए श्याम वर्ण र अग्ला कदका । बालाई उनी नाम काढेरै इन्द्र भनी बोलाउँथे र तिमी भन्थे । उनी बाका साथी त थिए, तर स्पष्टतः बाभन्दा सिनियर । के थाहा उनैले बालाई गाडी हाँक्न सिकाएका थिए कि विराटनगरमा सात सालतिर ? उनको बोलाइमा काठमाडौंको नेवारी लवज कायमै थियो । झन्डै त्यस्तै नेवारी लवज हाम्रो टोलमा खसी काटेर बेच्ने काठमाडौंबाट आएका मासु पसलेको पनि थियो, जसलाई नेपाले भन्थे सबैले । मेकानिक मानन्धर बाहेक प्रेमकुमार श्रेष्ठ, तीर्थबहादुर श्रेष्ठ र छबिलाल लम्साल थिए बाका घनिष्ठ मित्रहरूको वृत्तमा । अरू पनि केही थिए, जस्तै जगदीश नेपाली । तर, ती चार जनासित बाको दोस्तीको मूल आधार थियो हँसियाहथौडाको चिह्नसित सम्बन्धित राजनीतिक विचारधारा । अनि मेरा बाझैं चारै जना मित्र थिए बस यातायात व्यवसायसित प्रत्यक्ष रूपमा संलग्न । मेरो अड्कलमा तिनै चार जनाले हुनुपर्छ थन्किएर बसेको पुरानो गाडीलाई भाडामा लिएर चलाउने सल्लाह दिएको मेरा बालाई । उनीहरूमध्ये कोही गाडी मालिककहाँ गएर सिफारिस पनि गरिदिएको हुन सक्छ मेरा बाको हकमा । गाडीको इन्जिन म बनाइदिन्छु भनेको पनि हुन सक्छ मेकानिक मानन्धरले । उनको वर्कसप थियो पब्लिक हाइस्कुलबाट महेन्द्र कलेज जाने बाटोमा । बाले त्यो गाडी भाडामा लिने निर्णय के गर्नुभयो नयाँ जिम्मेवारी थपियो भर्खर कलेज जान थालेको म जेठो छोरामाथि । बिहान कलेज जान्थें र माथ्लो छातामा रहेको घरमा खाना खाएर उल्टो खुट्टा निस्कन्थें मानन्धर मेकानिकको मोटर कारखानामा जानलाई । बाका अरू साथीहरूलाई मैले बोलाउने साइनो त काका थियो । मेकानिक मानन्धरलाई भने ठूलो बा भन्थें म । अंकल जस्तो जसको हकमा पनि फिट हुने हिजोआज सर्वप्रचलित सजिलो साइनो घुसिसकेको थिएन घरव्यवहारमा । न म गाडीको कुनै काम जान्दथें न ठूलो बालाई केही भन्ने आँट थियो मसित । मेरो काम कारखानामा उपस्थित भएर केवल मुख देखाउनु थियो, जसले गर्दा ठूलो बालाई हामीले भाडामा सकारेको गाडी बनाउनुपर्छ भन्ने हेक्का होस् । म कारखाना पुग्दा खाना खाने समय हुन्थ्यो ठूलो बाको । खाना खाएर चुरोट तान्दै कोठाबाट झर्थे ठूलो बा । सहायकहरूलाई केही अरनखटन गर्थे र आफू पनि कुनै काममा लाग्थे । मलाई रोज त्यहाँ देखेर उनलाई झर्को पनि लाग्दो हो र भन्थे, सामान पाएको छैन दुईचार दिनपछि आउ । उनले भावावेशमा आएर सित्तैंमा बनाइदिन्छु भनेका थिए कि बालाई ? वा कम पैसामा बनाइदिन्छु भनेका पनि हुन सक्छ । हाम्रो कामले प्राथमिकता नपाएको देख्दा म यस्तो पनि सोच्ने गर्थें । काम पूरै इन्जिन खोलेर बनाउनु थियो । रिङ्गपिस्टोन फेर्ने क्रममा छाता च्याउजस्तो भ्याल्भ इन्जिनहेडमा घोट्ने काम ज्यादै अल्छीलाग्दो र समयसाध्य थियो । एक हातले चुरोट तान्दै अर्को हातले त्यो भ्याल्भ घण्टौं घोटिरहन्थे ठूलो बा । जे होस्, सोचेभन्दा ढिलै भए पनि गाडीको इन्जिन बाँधियो, रङरोगन भयो । भाडाकै सही एउटा गाडी आफ्नो अधीनमा आएको थियो, जसले घरपरिवारका लागि नियमित आयस्ता जुराउने आशा थियो हाम्रो । तर, अन्तिम समयमा एकदमै अनपेक्षित समस्या आइपर्यो, जसबारे मेकानिक बाले पनि अघिबाटै सोचेका थिएनन् । इन्जिन अघिल्तिर गाडीको मोहडामा रहने जालिदार मुखौटो टुक्राटुक्रा भएर काम नलाग्ने भइसकेको थियो । गाडी धेरै पुरानो मोडेलको र बेचल्तीको हुनाको कारण ओरिजिनल सामान पाउन सम्भव थिएन । रेडियटरको सामुन्ने बस्ने त्यस्तो मुखौटोलाई सो भनिन्थ्यो ड्राइभरी भाषामा । जस्तो, कतै ठोक्किएर गाडीको मोहोडा कुच्चियो भने सो बिग्रियो वा सो खराब भयो भन्थे । एकआपसमा झगडा पर्दा पनि तेरो सो भत्काइदिन्छु वा कुच्याइदिन्छु भन्थे । त्यसको अर्थ हिर्काएर अनुहार बिगारिदिउँला भनेको हुन्थ्यो । वास्तवमा आफ्नै स्ल्याङ र आफ्नै लिङ्गो थियो ड्राइभरी लाइनको । क्लचलाई क्लज भन्थे, रेडियटरलाई रेडिवाटर । रेडियटरमा पानी हाल्नुपर्ने हुनाले उनीहरूका लागि त्यो रेडिवाटर हुन पुग्यो । गाडीको पछाडिका दुई पांग्र्राका बीचमा रहेर एक्सललाई समेत जोड्ने उपकरणको ढिका डिफरेन्सियल लाई डिफेन्सल भन्थे । डिफेन्सल नारी नितम्बको विम्ब थियो उनीहरूका लागि । क्या भाम डिफेन्सल या क्या कडा डिफेन्सल भन्ने हुन्थे उनीहरूका अभिव्यक्ति । बलियो कदकाठीको मानिस देखे त्यस्तालाई च्यासिस तगडा भएको मानिस भन्थे । तेरो हेडलाइट फुटाइदिउँला भनेमा आँखा फुटाइदिन्छु भनेको बुझ्नुपर्थ्यो । सन्दर्भ केही बहकिन गएछ । वास्तवमा कुरा भइरहेको थियो गाडीको सो अर्थात् मुखौटोको । स्रोतको अभाव थियो उम्दा सो राख्नलाई । कसैले सस्तो र सुलभ आइडिया निकाल्यो अलकत्राको ड्रमको पातामा ठूलठूला प्वालहरू पार्ने अनि त्यसैको सो राख्ने । नितान्त रैथाने प्रविधिको मौलिक आइडिया मान्नुपर्छ त्यसलाई । अरू उपाय नलागेपछि त्यही गरियो । चीज प्लान्टको पातमा हुनेजस्तै लाम्चो गोलाइका प्वालहरू बनाएर ड्रमको पातालाई गाडीको सो बनाइयो त्यसमा आकासे नीलो रङको पेन्ट गरेर । मर्मतको काम सकिएको थियो, अब काम बाँकी थियो ब्लुबुक नवीकरण र जाँचपास गर्ने अनि मोटर सिन्डिकेटको पालोमा छिर्ने । तर, गाडी बनिसक्ने बेलातिर बा सोभियत संघ जानुभयो ट्रेड युनियनको एउटा टोलीमा सामेल भएर निकै लामो समयका लागि । उहाँ जाने भित्री मक्सद भने स्वास्थ्योपचार गराउने थियो । (यसको कथा छुट्टै छ, कुनै दिन सुनाउँला) । मेरो टाउकामा अर्को नसोचेको जिम्मेवारी यसै आइपर्यो गाडी सञ्चालनको जिम्मेवारी । कारखानाबाट तयार भएर आखिरमा निस्क्यो हाम्रो मो बि गो ४२ नम्बरको गाडी । मोरङ विराटनगर गोश्वाराको संक्षिप्त रूप थियो मो बि गो । साबिकको मोरङ जिल्लालाई काटेर बनाइएको थियो नयाँ सुनसरी जिल्ला अनि धरान पर्न गएको थियो सुनसरीमा । अविभाजित मोरङ जिल्लाको यावत् प्रशासनिक कार्य मो बि गोबाटै हुँदै आएको थियो त्यसअघि । जिल्ला फाटे पनि गाडीको नम्बर इत्यादि त्यही पुरानो नाममा चलेका थिए, जस्तो अञ्चल मासिए पनि अञ्चलकै नाममा अझै छन् धेरै गाडीका नम्बरहरू आजपर्यन्त ।यताउति हाँकेर परीक्षण गर्ने काम सकिएपछि गाडीलाई लगियो उसको नियत गन्तव्य बजारअड्डा अर्थात् अहिलेको भानु चोक । भन्नु मात्रै बजार अड्डा, वास्तवमा त्यो ठाउँ थियो बस गाडीहरूको पार्किङ थलो र ड्राइभर, क्लिनर, कन्डक्टर तथा गाडी मालिकहरू भेला हुने अखाडा । त्यहीँ थियो मोटर सिन्डिकेटको अफिस । त्यही सिन्डिकेटले धरानबिराटनगर रुटमा पालैपालो चल्नेगरी बाँधेर राखेको थियो २५३० वटा बस गाडीहरूलाई । सामान्यजनले त याद गर्ने कुरा भएन, तर बजारअड्डामा अड्डा मारेर बसेका ड्राइभर क्लिनरहरूको जमातका लागि त हाम्रो गाडी अजबको वस्तु बन्यो । अरू गाडीहरूको माझमा हाम्रो गाडी हान्स क्रिस्चियन एन्डरसनको कथाको हाँसको कुरूप ट्युरोजस्तै बनेको थियो मुखौटोले गर्दा । सबैको नजर गाडीको त्यही अजबको मुखौटोमा थियो र त्यसैबारे थियो उनीहरूको टीकाटिप्पणी पनि ।मो बि गोमा ४२ नम्बरमा दर्ता भएको त्यो गाडी दोस्रो विश्वयुद्धलगत्तै बनेको हुनुपर्छ र सात सालपछि नेपाल भित्रिएको हुनुपर्छ, कारको स्वरूपमा । त्यसको मोहोडा कारको थियो फिलिममा अल कापोन र सिकागोका ग्याङ्स्टरहरूले चढ्नेजस्तो । इन्जिन र अघिल्ला दुई पांग्र्रा छोप्ने बेग्लाबेग्लै हुड, दुइटा हेडलाइट इन्जिनबाहिर अलग्गै, मोटरसाइकलको जस्तो स्पोक भएका टायरहरू । स्टुडेबेकर वा विवेक कम्पनीको हो कि जस्तो लाग्थ्यो त्यसको मोहोडा हेर्दा । तर, कुन सुरोले कुन बेला हो पछाडिपट्टि होचो बडी हालेर रूपान्तरित गरेको थियो त्यसलाई पेसेन्जर गाडीमा । पेसेन्जर पछाडिको ढोकाबाट निहुरेर चढ्नुपर्थ्यो र दायाँबायाँ अनि सामुन्ने गरी अंग्रेजी वर्ण सी आकारमा बनाइएको सिटमा अटाउँथे मुस्किलले चौधपन्ध्र जना । न यो कार रह्यो न पूरा बस नै बन्यो । बस्, यो बन्यो मान्छे बोक्ने एउटा मामुली गाडी ।यसो त सिन्डिकेट अन्तर्गत चल्ने प्रायः सबै गाडीहरूको साबुद थिएन मौलिक हुलिया । सबै वर्णसंकर बनेका थिए यसरी नै सबै बदलिएर । फोर्ड, डज र जीएमसी (जनरल मोटर कम्पनी, जसलाई बोलचालमा मानिस जेम्सी भन्थे) गाडी थिए, चेभरलेट (भन्नुपर्ने सेभर्ले रहेछ तर सबै चेभरलेट भन्थे) पनि नभएका होइनन् । यी सबै कुनै न कुनै समयमा यात्रु बोक्ने गाडी बनाइएका थिए । यात्रु बोक्नै भनेर बनाइएका यात्रु बस पनि आएका थिए पछिल्लो समयमा । बस्ने सिटको लहर मिलाएर बनाइएका हुन्थे र सेकन्ड क्लास कम्पार्टमेन्ट पनि हुन्थ्यो त्यस्ता नयाँ बसमा । त्यो भनेको ड्राइभर बस्ने सिट पछाडि बारेर निकालिएको छुट्टै प्रकोष्ठ हुन्थ्यो, जसमा मुखामुख गरेर बस्न हुने सिटका दुई लहर हुन्थे र पस्ने ढोका पनि बेग्लै । उभिन पाइँदैन थियो सेकेन्ड क्लासमा । अतिरिक्त भाडा तिरेर यात्रु चढ्थे भलादमी सेकेन्ड क्लासमा सुविधाका लागि । त्यसपछाडिको भागलाई थर्ड क्लास मानिन्थ्यो, जहाँ यात्रु उभिन सक्थे भीडका कारण बस्ने सिट खाली नहुँदा । थर्ड क्लास, सेकेन्ड क्लास भएपछि ड्राइभरको बायाँपट्टिको सिटको दर्जा फर्स्ट क्लाससरह हुने नै भयो । ड्राइभरबाहेक दुई जना बस्थे त्यो फर्स्ट क्लास सिटमा । पुरानै सिस्टमका थिए प्रायः सबै बस गाडीहरू, इन्जिन स्टार्ट गर्नलाई ह्यान्डिल मार्नुपर्ने । अंग्रेजी वर्ण जेड आकारको हुन्थ्यो गोलो फलामको ह्यान्डिल, एकछेउ लामो भएको । त्यस ह्यान्डिललाई बायाँबाट दायाँतर्फ जोडले घुमाउँदा फ्याट्ट स्टार्ट हुन्थ्यो इन्जिन । कहिले भने जति घुमाउँदा पनि स्टार्ट नहुने, बरु ह्यान्डिल उल्टो घुमेर ह्यान्डिल मार्नेलाई नै चोट पार्थ्यो । हर्न पनि भोंपु हुन्थ्यो रबरको फकुन्डोलाई हातले मुठ्याएर बजाउनुपर्ने । सिन्डिकेटअन्तर्गतका कुनै बस गाडीहरूले पालो तोड्न पाउँदैन थिए । बस छुट्ने कुनै निर्धारित समय थिएन, पूरा सिट नभरिएसम्म यात्रु कुरिरहन्थ्यो । विकल्पहीन थिए यात्रुहरू । कहिले बस भरिएला र हिँड्ला भनी कुरिरहन्थे हाई काढ्दै र घडी हेर्दै । बाटामा पेसेन्जर पाउने भर नहुनाले बसहरू नभरिएसम्म स्ट्यान्डबाट टसमस हुन्नथे । बस छान्न पाउने सुविधा पनि थिएन उनीहरूलाई । पालोमा जस्तो बस परोस् सानो होस्, ठूलो होस्, नयाँ होस्, पुरानो होस् त्यसैमा चढ्नुपर्थ्यो । धन्न त्यसबेलाका मानिससित पैसा नभए पनि समय प्रशस्त थियो । धैर्यसाथ कुर्थे, केही गरी आज जान नपाए भोलिपल्ट जान्थे । अहिलेजस्तो पूर्व लाइन, पश्चिम लाइन, काठमाडौं लाइन, तेह्रथुम, खाँदबारी लाइन भन्ने थिएन । थियो त केवल एउटा सोझो लाइन धरानबिराटनगर, विराटनगरधरान । धरानबाट धनकुटा गाडी चढेर पुगिएला वा अरू पहाडी स्थलका डाँडाडाँडामा गाडी कुद्लान भन्ने कसैको कल्पनाको सीमाभित्रै थिएन उसबेला । भोटेपुलबाट सुरू गरेर घोपा क्याम्पको छेउ हुँदै धनकुटा जाने सडक आयोजना आरटीओ नामको संगठनले सुरु गरेको थियो । किन हो, त्यो बीचैमा तुहियो । सडक नबने पनि धनकुटेरोड नाम पाएको जमिनको त्यो सोतो राति धान नाच नाच्ने अखाडा बनेको थियो । कैयन् प्रयासका बावजुद धरान बजारबाट विजयपुर उक्लने सडक त बन्न सकेको थिएन त्यतिन्जेल । मानिसहरूको आउजाउ कम थियो । उस्तै काम नपरी विराटनगर जाँदैन थिए मानिस बसमा पैसा खर्चेर । मुस्किलले दसबाह्रवटा बस छुट्थे एक दिनमा । आजको भोलि पालो आउनु भनेको त ठूलो कुरा थियो बसहरूका लागि । नत्र दुई दिन पछाडि पालो आउँथ्यो एउटा गाडीको, कहिलेकाहीँ त तीन दिनमा । निर्धारित समयमा र दिनहुँ चल्ने बस केवल एउटा थियो । त्यो थियो डाक सेवाको बस, जो रोज बिहान साढे सात बजे धरानबाट छुट्थ्यो र विराटनगरबाट अपराह्न तीन बजे । हुलाकको चिठीपत्र र पुलिन्दा ओसार्ने सरकारी ठेक्का पाएको त्यस बसलाई अपवाद मानिएको थियो सिन्डिकेट सिस्टमको र सबैले मानेका पनि थिए । मानिसहरूको रोजाइमा पहिलो थियो डाक सेवा र यात्रुको अभाव हुँदैन थियो त्यसलाई प्रायः । आफ्नै सुरतालमा कुनै हतारोबिना चलिरहेको सिन्डिकेट नियन्त्रित धरानविराटनगरको यातायात प्रणालीमा आराथुन नामको बस कम्पनी नयाँ बसहरूको पल्टन लिएर आएपछि ठूलो हलचल मच्चियो । साबिकका गाडीवालहरू त्यस कम्पनीका बस चल्न ज्यान गए नदिने भए । बाटो छेक्ने, विरोध गर्ने, हडताल र बन्द गर्ने आदि अनेक बखेडा गरे उनीहरूले । सिन्डिकेटको शान्त तलाउमा आराथुन कम्पनी प्रवेश गरेर त्यो लहर उत्पन्न गरेको चौबीस सालमा थियो । म यहाँ कुरा गरिरहेको छु, त्यसभन्दा दुई सालअगाडिको, जुन बेला हामीले भाडामा लिएको गाडी नम्बर ४२ सिन्डिकेटमा पुनःप्रवेश गरेको थियो । त्यस समय अत्यन्त सीमित थिए मानिसका सामु रोजगारका साधन र उपाय । पूर्वी भेकको व्यापारिक नाका हुनाले मात्रै धरानको आर्थिक कारोबार चलेको थियो । बजारका मानिस सानातिना किराना पसल चलाउँथे । थोरै थिए पढालिखा मानिस, जो थोरै तलबको शिक्षण पेसामा अल्झेका थिए । सरकारी अड्डा नै कम थिए, त्यसैले जागिर खानेहरू पनि कम हुने नै भए । अहिलेको बेलाकालमा त खासै छैन भने उसबेला उद्योगधन्दा भन्नु शून्य थियो । गेगर जमिन र पानीको अभाव भएकाले कृषिकर्मको प्रतिकूल थियो वातावरण समग्र धरानको । मधेसमा कामत हुनेहरू जग्गाको आयस्ता खाएर बस्ने थलो थियो मूलतः धरान । स्कुल, कलेज, लाइब्रेरी, अस्पताल पहिल्यै खुलेका र कच्ची नै भए पनि जोगबनी सिमानासम्म सडकले उहिल्यै जोडेको हुनाले पहाडी भेकबाट अलि अलि गर्दै मानिस यहाँ झरेका थिए । अहिले सहर फैलेको कतिपय ठाउँहरू जंगलकै छायामा थिए उसबेला । जग्गा फालाफाल थियो भने व्यापक थियो बेरोजगारी र गरिबी । धन्न ब्रिटिस क्याम्प आइदियो र त्यहाँ भित्रिने केही पैसा छरियो धरानमा । केहीले रोजगारी पाए, ब्यापारलाई वढावा मिल्यो । ब्रिटिस क्याम्प यहाँ खडा नभएको भए सायद अर्कै हुने थियो धरानको मुहार । उसबेला पेन्सनवाल लाहुरेहरू पनि यहाँ बस्न सुरु गरिसकेका थिएनन् । आफ्नै घरगाउँतिर लाग्थे पेन्सन पाकेपछि । विराटनगर मात्रै होइन जोगबनीसम्मै ब्रिटिसहरूले आफ्नै स्वार्थका कारण पिच सडक बनाइदिएका थिए, तर एक लेनको । एउटाले अर्को गाडीलाई पास दिँदा कच्ची साइड रोडमा झर्नुपर्ने । साइड रोडमा चलाउनुपर्ने गोरुगाडा ठाउँ कुठाउँमा पीचमा आइदिनाले पनि गाडीको रफ्तार तेज हुन पाउँदैनथ्यो । कच्ची साइड रोड पर्तिर रहेको पैनीमा पटुवा ढड्याउँथे सिजनमा । सडक निर्माणको ब्रिटिस प्रविधिलाई अजुबाको मान्नुपर्छ । बर्खामासमा मात्रै भेल उर्लिने र अरूबेला बगर बनेर रहने सेउती खोलामा उनीहरूले यस्तो पुल बनाएका थिए कि त्यहाँ मुस्किलले एउटा गाडी मात्रै छिर्न सक्थ्यो । गाडी र मानिस एक साथ तर्न सकिँदैन थियो त्यस पुलबाट । दायाँबायाँ तीन फिट, बढीमा चार फिट उचाइको पातलो पर्खाल लगाइएको त्यो पुल धेरै गाडीचालकहरूका लागि धरापसरह थियो वा ड्राइभिङ सीप परीक्षण गर्ने स्थलसरह । सेउतीखोलाको त्यस साँघुरो पुलमा कोही धीमा गतिमा गाडी हाँक्थे भने कोही एकदम तेज गतिमा गाडी दौडाउँथे । हरेक चालकका लागि चुनौतीपूर्ण थियो त्यो पुल सकुशल पार गर्ने काम । बेलाबखत त्यस पुलमा चालकहरू गाडी ठोक्काउँथे ढंग नपुगेर । त्यस्तो पुल किन बनाइयो त्यो ब्रिटिस मिलिटरी ट्रान्सपोर्टका इन्जिनियरहरू नै जानून् । सडकको यही अवस्थाले गर्दा जाबो ४० किमिको दूरी तय गर्न सामान्यतया अढाई घण्टा लाग्थ्यो बसहरूलाई । दुई घण्टामा विराटनगर पुगे धेरै छिटो पुगेको मानिन्थ्यो । सिन्डिकेटमा हाम्रो गाडी पस्नलाई कुनै कठिनाइ भएन । एक त त्यो पहिले चलिसकेकै गाडी थियो, खालि केही काल थन्किएर फेरि पालोमा पस्न आएको थियो । दोस्रो, बा सिन्डिकेटको स्थापनाकालदेखि नै त्यससित सक्रिय रूपमा जोडिएको व्यक्ति पर्नुभयो र सबैलाई थाहा थियो त्यो ४२ नम्बरको गाडी उहाँले भाडामा लिएको । तेस्रो, सिन्डिकेटअन्तर्गत चल्ने गाडीको स्तरीयताको कुनै निर्धारित मानक थिएन । गाडीहरू नौरंगी थिए अनेक ढाँचा, रूप र मोडेलका । साइजको हकमा ठूलामा चालीसपचास जना मज्जाले बोक्न सक्नेदेखि सानामा कारसम्म थिए सिन्डिकेट प्रणालीमा चल्ने । बसगाडीको व्यवसाय कमाउ व्यवसाय मानिन्थ्यो । गाडी धनीहरू आफैं बसमा यात्रुहरूको भाडा उठाएर हिँड्थे, खराङे साहु थिए तिनमा एक जना । कवि कृष्ण पाख्रिनका प्रौढ पिताको पनि एउटा कार थियो कालो रङको । अहिले सम्झिँदा मेरो अन्दाजमा त्यो कार अस्टिन या मोरिस हुनुपर्छ । त्यस कारमा पछिल्लोपट्टि आमनेसामने गरी बस्न हुने सिट थिए । खाँदाखाँद गरे पनि कति जना पो अटाउँथे र ! बूढामान्छे आफैँ त्यो कार चलाउँथे र उनका सहायक थिए माहिलो छोरा गोपाल, कृष्ण पाख्रिनका भाइ । गाडीमध्ये सबभन्दा सानोमा त्यही कार पर्थ्यो र त्यसपछि सायद हाम्रो । संयोगवश, नम्बर पनि हाम्रो नजिक परेको थियो हाम्रो मो बि गो ४२ र मैले मोरिस ठानेको त्यस गाडीको मो बि गो ४५ । सिन्डिकेटबाट हाम्रो गाडी चल्न थालेपछि मेरो दिनचर्यामा पनि आनका तान फरक आयो । पालोमा विराटनगर जान्थें भाडा उठाउँदै । दिउँसै पुगे फर्कन्थें अर्को गाडीमा चढेर । त्यस रुटमा चल्ने गाडीहरूसित प्रत्यक्ष रूपमा सम्बन्धित व्यक्ति स्टाफ मानिन्थे र तिनले भाडा तिर्नु पर्दैनथ्यो । कुनै आईडी नचाहिने, सबैले सबैलाई चिन्ने । म पनि स्टाफ भएको थिएँ । साँझ अबेर भए उतै बस्यो, स्टाफ होटेलमा भात खायो, गाडीमै पसारियो र अर्को दिन फर्क्यो । उताबाट फिर्दा पनि राझसाँझ भए म घर जान्नथें । बजार अड्डाकै छेउको एउटा गल्लीमा चैनपुरतिरका एक जना दाइ साथीको डेरा थियो, त्यहीं बिताउँथें रात । नागरिकता पाउने उमेर नपुगेको भए तापनि अब म वयस्क भएको थिएँ व्यवहारले । घर बाहिर आफूखुसी रात बिताउने जो भइसकेको थिएँ । कात्तिक पूर्णिमामा ठूलो मेला लाग्थ्यो बराह क्षेत्रमा, अझै लाग्छ । इन्डियाबाट हज्जारौं तीर्थयात्री आउँथे मेला भर्न । विराटनगरबाट बराहक्षेत्र जानलाई धरान पस्नैपर्थ्यो । बसवाला र गाडीवालाहरूको दसैं भन्नु त्यही थियो कात्तिक पूर्णिमाको आसपासको समय । एक दिनमै दुईचार टिप मार्थे, भ्याईनभ्याई हुन्थ्यो बसगाडीहरूलाई । धुइरो हुन्थ्यो मेला भर्न आउने र जानेहरूको । त्यस वर्षको कात्तिक पूर्णिमाको मेला पहिलो दसैं थियो हाम्रो गाडीका लागि । नोक्सानी उठाउने र केही पुँजी जम्मा गर्न सकिने आशा बाँधेका थियौं मैले र गाडी चालक देवेन्द्रले । बडो मिजासिलो, सहयोगी र त्यसभन्दा माथि इमानदार निस्किएको थियो संयोगले फेला परेको देवेन्द्र ड्राइभर । धेरै थिए ड्राइभर मोटाएका र साहु सुकेका उदाहरण । काठमाडौंबाट के कारणले हो भड्किएर धरान आइपुगेको थियो ऊ । काममा निकै सिपालु र जाँगरिलो पनि । सानातिना समस्याका लागि मिस्त्रीकहाँ गइरहनु नपर्ने । बरा उसले गर्नुसम्म गर्यो हाम्रो गाडीलाई चलायमान राख्न । एक पटक इन्जिनको ग्यास्केट जोगबनी र फरबिसगन्जमा पनि नपाएर पूर्णियासम्म पुगेका थियौं रेल चढेर, त्यो पनि गृष्मऋतुको मध्यमा । गाडीको पालो नपरेको बेलामा पटक पटक गरेर मलाई गाडी एकसरो हाँक्न सिकाएको पनि थियो उसले विराटनगरमा ।मेलाको समय नजिकिँदै जाँदासम्म गाडी राम्रैसित चलिरहेको थियो । पूर्णेको एक दिनअघि बिहान सात बजे परेको थियो विराटनगरबाट छुट्ने हाम्रो पालो । त्यो भनेको घ्यू समय थियो । पेसेन्जर टन्न खाँदेर हामी लाग्यौं धरानतर्फ बडो उत्साहका साथ एकदुई एक्स्ट्रा खेप मार्ने उम्मेदले । एयरपोर्ट, कञ्चनबारी कटेर नेमुवा, खारजीसम्म राम्रै चलिरहको गाडी टंकीसिनुवारी पुग्दानपुग्दा घ्याचघ्याच गर्न थाल्यो र कछुवाको चाल समात्यो । दुहुबी पुग्नै हामीलाई दुई घण्टा लागिसकेको थियो । फिल्म र पत्रपत्रिकाको माध्यमबाट सिकेको हिन्दीबाट फकाउँदै, हसाउँदै ल्याएको थिएँ यात्रुहरूलाई त्यतिन्जेल मैले कुनै यत्नले । कहाँसम्म भने एउटा हिन्दी फिल्ममा कमेडियन जोनी वाकरले रेलको डिब्बामा बस्ने ठाउँ नपाएर गाएको एक मुसाफिर को दुनियाँ मे क्या चाहिए, सिर्फ थोडी सी दिल मे जगह चाहिए भन्ने गीत पनि गाएर सुनाएको थिएँ । गीतको अन्तरामा ओ मोटे लाला तुने किया है कैसा छल, टिकट तेरा सिंगल मगर तु डबल भन्ने पंक्ति थियो र संयोगवश हाम्रो सानो गाडीमा ठूलै ठाउँ ओगटेर बसेको एक जना मोटो मानिस पनि थियो । त्यस गीतलाई त्यो मोटो मानिस लगायत सबैले राम्रैसित लिएका थिए । तर, सोनापुर र खनारको बीचमा पुग्दा इन्जिन पूरै बन्द भयो । हुड खोल्दा त बिर्को नै फालेर रेडियटरको तातो पानी बाहिर निस्क्यो । गाडीलाई सेलाउन दिनुपर्ने ठहर भयो । पर्ख्यौं, पानी हाल्यौं, हिँड्यौं । बिहानको समय घर्की नसकेकाले यात्रुहरू केही हैरान भए पनि शान्त नै थिए । तर, पानी उम्लने र इन्जिन तातिने क्रम रोकिएन । पैनीबाट ग्यालेनमा पानी ल्याउँदै हाल्यो, केही किलोमिटर चलेपछि फेरि त्यस्तै । इटहरीपछि हरगडा र तरहरामा पुग्दा त झनै दुःख दियो गाडीले । त्यतिन्जेल ओहोरदोहोर खेप मार्ने अरू गाडी के भो भनी इसारा गर्थे । के भन्ने हामीले ? मध्याह्नको घाम ढल्किँदै जान थालेपछि बिना खानापिना त्यतिन्जेल कुर्दाकुर्दा हैरान भएका यात्रुहरू जाग्न थाले । जागेर के गर्ने ? मजबुर थिए बिचरा उनीहरू । भाडाको पैसा सुरुमै तिरिसकेका थिए र हाम्रो गाडी छाडेर अर्को गाडीमा ठाउँ पाउने कुनै चान्स थिएन, सबै भराभर दौडिरहेका थिए । बल्लतल्ल कुनै सुरतले गाडी पुग्यो धरान बजारअड्डाको स्ट्यान्डमा । त्यति बेला अपराह्नको तीन बजिसकेको थियो । चालीस किलोमिटर दूरी तय गर्न हाम्रो गाडीलाई नौ घण्टा लागेको थियो एक घण्टामा सरदर साढे चार किलोमिटरका दरले । दुई घण्टा चानचुन मिनेटमा त म्याराथन धावकले बयालीस किलोमिटरको दूरी दौडेरै पार गर्छ । बिचरा ती तीर्थालुहरूलाई अझै जंगलको कच्ची सडक हुँदै चतरा पुग्नु थियो र त्यहाँबाट पैदल बराहक्षेत्र । उनीहरूले सास्ती भोग्नुपरेको थियो अनाहकमा हाम्रो कारण । गाडी लाइनका बिरादरी यो बयालीस बिहान सात बजे हिँडेको थियो यार भनेर आश्चर्य प्रकट गरिरहेका थिए हाम्रो गाडीले कायम गरेको एक प्रकारको कीर्तिमानप्रति । केही थकित, केही विस्मित, केही दुःखित र केही लज्जित म र ड्राइभर देवेन्द्र कसैलाई मुख देखाउन सक्ने हालतमा थिएनौं ।अचेलभरि बेलाबखत धरान जाँदा देख्छु विराटनगरबाट धरान छिचोल्ने छ लेन सडक बन्दै गरेको । दसै दिशा बस, ट्याक्सी, टेम्पो, माइक्रो दौडिरहेका । यस्ता अनेक परिवर्तनका बावजुद विराटनगरतिरबाट जब धरान भानुचोकको मोटर स्ट्यान्डमा पुग्छु, मो बि गो ४२ को त्यो नौ घण्टे यात्रा नसम्झिरहन सक्दिनँ । आफ्नो अतीतको एउटा अन्तरंग हिस्सालाई बिर्सौं पनि कसरी ?"
