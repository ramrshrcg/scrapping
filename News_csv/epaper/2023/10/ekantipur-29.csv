शीर्षक,विवरण
इजरायलहमास युद्ध: रिपोर्टर्स डायरी,"(सडेरोट, इजरायल)अक्टोबर ७ को बिहानै इजरायलका लागि हमास आक्रमण अप्रत्याशित थियो, युद्धसँग साइनो नै नभएको नेपालले पनि अकल्पनीय क्षति बेहोर्नुपर्यो । लर्न एन्ड अर्न कार्यक्रमअन्तर्गत कृषि सिक्न र बुझ्न इजरायल पुगेका सुदूरपश्चिमका १० विद्यार्थीको ज्यान गयो । कञ्चनपुरका विपिन जोशीलाई बन्धक बनाएर प्यालेस्टिनी विद्रोही समूह हमासले साथमै लिएर गएको छ । उनीसहित विभिन्न देशका २१० नागरिक हमासको नियन्त्रणमा छन् भने इजरायल प्यालेस्टाइनमाथि आक्रामक छ । मानवीय, राजनीतिक, आर्थिक र सांस्कृतिक रूपमा यो घटनाक्रमबाट विश्व बेचैन छ । घरमै बसेर टेलिभिजनमा दृश्य हेर्दै, इन्टरनेटमा समाचार पढ्दै, इजरालयमा रहेका नेपालीका विषयमा विभिन्न स्रोतबाट सम्पर्क गर्दै पहिलो दिनको समाचार लेखें, दोस्रो दिन तुरुन्त कार्यालय आउनु भनेर फोन आएपछि अर्को केही महत्त्वपूर्ण असाइनमेन्ट होला भन्ने सोच्दै पुगिहालें । अध्यक्ष, प्रबन्ध निर्देशक र कान्तिपुर दैनिक, द काठमाडौं पोस्ट तथा टेलिभिजनका सम्पादकहरूबीच सल्लाह के भइसकेको रहेछ भने ग्राउन्ड रिपोर्टिङ का लागि कान्तिपुर टिम इजरायल पठाउने ।इजरायलमा नेपाली विद्यार्थी मारिएका छन्, बेपत्ताको उद्धार र अन्य नेपालीको सुरक्षा सरोकार छ, नेपाली समुदाय र सिंगो मानव जगत्ले भोग्नुपरेको यो त्रासदीको घटना विवरण नेपाली सञ्चारकर्मीबाटै सुन्न पाउनु नेपाली पाठक, दर्शकको अधिकार हो, त्यसलाई कान्तिपुरले सम्मान गर्नुपर्छ, मेराअघि पृष्ठभूमि यसरी बाँधियो । यो चुनौतीपूर्ण अवसर हो, तपाईंको विचार के छ ? प्रश्न खस्न नपाउँदै मेरो मन दक्षिण इजरायल र सीमा क्षेत्र पुगिसकेको थियो । मैले इन्कार गर्न मिल्ने प्रस्ताव नै थिएन । म मात्र होइन, कान्तिपुरका फोटो पत्रकार प्रकाशचन्द्र तिमिल्सेना र कान्तिपुर टेलिभिजनका भिडियो जर्नलिस्ट श्यामकृष्ण श्रेष्ठले पनि यो चुनौती तत्कालै स्विकारेपछि हाम्रो टिम पूर्ण भयो । मैदानमा गएर प्रत्यक्ष रिपोर्टिङ गर्ने, अन्तर्राष्ट्रिय मिडिया जहाँसम्म पुग्न सक्छ, त्यहाँसम्म पुग्न प्रयास गर्ने सल्लाहपछि अन्तिममा हामीलाई निर्देशन थियो पहिलो, दोस्रो र तेस्रो प्राथमिकता भने आत्मसुरक्षा नै हो । इजरायली दूतावासबाट भिसा लिनभन्दा गाह्रो हवाई टिकट लिन थियो, इजरायलतर्फको अन्तर्राष्ट्रिय उडान खलबलिएको थियो । अझ, त्रिभुवन अन्तर्राष्ट्रिय विमानस्थलको अध्यागमनबाट अनुमति पाउन झन् कठिन भयो । किनकि, युद्ध क्षेत्रका नेपालीहरूलाई सरकारले उद्धार गरेर नेपाल ल्याउँदै थियो, कान्तिपुर टिम भने युद्धस्थलतर्फ जाँदै थियो । नेपाल सरकारले इजरायल यात्रामा निषेध गरिसकेको र वार रिपोर्टिङ मा नेपाली मिडिया जाने अभ्यास नभएकाले अध्यागमन आफैं अलमल परेको थियो । तर, आइपर्ने कुनै भवितव्यप्रति हामी र हाम्रो संस्था आफैं जिम्मेवार हुनेछौं भन्ने कागजमा हस्ताक्षर गरेपछि मात्र हामी दुबई हँॅदै गन्तव्यतर्फ लाग्न पायौं । १४ अक्टोबर, बिहान ९ः४० बजे हामी इजरायलको तेलअभिभस्थित बेन गुरियन विमानस्थल उत्रियौं । मैले मध्यपूर्व क्षेत्रलाई आफ्नो बिट बनाएर स्थलगत रिपोर्टिङ थालेको १४ वर्ष बितिसक्दा पनि इजरायल टेक्ने अवसर पाएको थिइनँ । इजरायल र हमासबीच चर्किराख्ने युद्धको चपेटामा पर्ने नेपाली केयरगिभर का अनुभव टिपोट गर्नेबाहेक थप युद्ध क्षेत्रबाटै प्रत्यक्ष रिपोर्टिङ गर्नुपरेको थिएन । भिडियो जर्नलिस्ट श्रेष्ठ यसअघि नै इजरायल पुगे पनि यो परिवेश नितान्त फरक थियो । युद्धमा रहेको देशको हालत हामीले गुरियन विमानस्थलमै देख्यौं । दैनिक हजारौं भीडभाड हुने भनिएको विमानस्थलमा चहलपहल थिएन, बरु फैलिएको थियो डर र त्रासमिश्रित सन्नाटा । अध्यागमन र केही एयरलाइन्सका काउन्टर मात्रै खुलेका देखिन्थे । अध्यागमनमा विदेशी नागरिकको काउन्टरमा हामीसहित ५ पत्रकार मात्रै लाइनमा थियौं । दुई पत्रकार अस्ट्रेलियाबाट आएका थिए । अध्यागमन अधिकृतले प्रवेशको अनुमति दिएपछि बाहिर निस्कियौं, जहाँ इजरायली नागरिकलाई स्वागत गर्न बसेका केही आफन्तजन मात्रै थिए । विभिन्न देशमा छरिएका तन्नेरी इजरायली युद्धमा होमिन देश फर्किरहेका थिए । आपत्कालीन अवस्थाका लागि तैनाथ गरिएका रेडक्रसकर्मी थिए । विमानस्थलका दुईबाहेक अन्य व्यावसायिक सटर बन्द थिए । ३० किलोमिटर टाढा रहेको योफास्थित रेसिडेन्सी होटलमा जाने ट्याक्सी खोज्यौं । ट्याक्सी चालक पनि फाट्टफुट्ट मात्रै भेटिए । एक जना चालक होटलसम्म लैजान त तयार देखिए तर उनले लिने भाडा दोब्बर थियो । हामी ट्याक्सी चढेर अगाडि बढिरहँदा सडक सुनसान थियो । ट्याक्सीको अघिपछि सुरक्षा दस्ताका गाडी मात्रै गुडिरहेका थिए । विमानस्थलबाट थोरै अगाडि मात्रै के बढेका थियौं जोडले साइरन बज्न थाल्यो । यसले गाजा क्षेत्रबाट मिसाइल आइरहेकाले सुरक्षित स्थानमा जान सतर्क गराएको थियो ।तेलअभिभबाट गाजा क्षेत्र झन्डै ७० किलोमिटरको हवाई दूरी छ । गाजा क्षेत्रबाट हानेको मिसाइल तेलअभिभमा आइपुग्न करिब दुई मिनेट लाग्दोरहेछ । त्यतिन्जेल जो जहाँ छ, आसपासमा बंकरभित्र छिरिसक्नुपर्ने रहेछ । हामी कुदिरहेको सडकको दायाँबायाँ बंकर देखिएन । ट्याक्सी चालकले पुलमुनि लगेर रोकिदिए । हतारहतार बाहिर निस्कियौं । सडकको कुनामा गएर घोप्टो परेर बस्यौं । आकाशमा देखिएको मिसाइललाई इजरायलको आइरन डोमले आकाशमै निस्तेज पारिदियो । यस्तो मिसाइल एकै पटक दर्जनौं आउँदो रहेछन् । आइरन डोमका कारण इजरायलको क्षेत्रमा खस्ने सम्भावना भने न्यून छ । तैपनि शतप्रतिशत सुनिश्चित नभएपछि सुरक्षित भएर सकेसम्म बंकरमै जानुपर्ने रहेछ । हमासले हरेक घण्टाजसो इजरायलका भिन्नाभिन्नै क्षेत्रमा मिसाइल हानिरहेको थियो, साइरन बजिरहेका थिए ।इजरायल पुगेदेखि नै एउटा सूचना आइरहेको थियो इजरायली सेना गाजापट्टीमा स्थलगत रूपमा छिर्ने तयारीमा छ । ट्यांकसहित आधुनिक हतियार लिएर सैनिक सीमा क्षेत्रमा खटिएका छन् । इजरायल र गाजाको ४१ किमि र उत्तरी क्षेत्रको १० किमि सीमा क्षेत्रमा ५ लाख इजरायली सेना तैनाथ भइसकेका थिए । यावत विवरण सुन्दै हामी होटलमा पुग्दा भेटिए नेपाली श्रमिक टीका तिमिल्सना । हाम्रा लागि होटल खोलिदिएपछि उनले भने, अहिले कोही बस्दैनन् । म्यानेजर र अरू स्टाफ पनि बिदामा छन् । म एक्लैले हेरिरहेको छु । हामीले इजरायलका लागि नेपाली राजदूत कान्ता रिजाललाई तेलअभिभ आइपुगेको जानकारी दियौं । उनीसँगको संवाद उत्साहजनक थिएन । हाम्रै सुरक्षाको चिन्ताले होला, अहिले नआएको भए हुन्थ्यो भन्ने उनको टिप्पणी थियो । आजबाट ७२ घण्टासम्म कोही कसैलाई बाहिर ननिस्कन इजरायल सरकारले सूचना जारी गरेको छ । अवस्था जोखिमपूर्ण छ । आइहाल्नुभयो, सुरक्षित भएर बस्नुहोला, रिजालले भनिन् । इजरायलमा पनि नेपाली समुदाय विभिन्न संघसंस्था र राजनीतिक दलका भ्रातृ संगठनसँग आबद्ध छन् । संघसंस्थाका प्रतिनिधिसँग वस्तुस्थिति बुझ्दै जाँदा तेलअभिभ, जेरुसेलम आसपास रहेका नेपाली केयरगिभर आत्तिएका देखिएनन् । इजरायल युद्धमा छ । यो युद्ध हामी बस्ने ठाउँमा होइन । सीमा क्षेत्रमा मात्रै हो । हामी सुरक्षित महसुस गर्छौं । तर, इजरायलको युद्धको सूचनाले हाम्रो परिवार आत्तिएका छन् । हामीलाई फर्कन दबाब दिइरहेका छन् । विद्यार्थीहरूले काम गर्ने क्षेत्र सिमाना भएकाले पनि क्षति बढी भएको हो, १० वर्षदेखि तेलअभिभमा श्रम गर्दै आएका मोरङका प्रकाश लिम्बूले भने, तत्काल फर्किहाल्ने निष्कर्षमा पुगेका छैनौं । हामीले नेपाली कामदारको मनस्थिति बुझ्ने र गाजापट्टीसँग जोडिएको दक्षिण सीमा क्षेत्रमा पुग्ने प्रयास निरन्तर गरिरह्यौं । युद्ध क्षेत्रमा पुग्न इजरायली सैनिक क्षेत्रमा प्रवेश गर्न अनुमति चाहिन्छ । त्यसका लागि विदेशी पत्रकारलाई जेरुसेलमस्थित सरकारी प्रेस कार्यालय (जीपीओ) बाट अनिवार्य रूपमा पत्रकारको परिचयपत्र लिनुपर्दोरहेछ । फलामको हतियार नाम दिइएको यो युद्ध सुरुवात भएदेखि रिपोर्टिङ गर्न विश्वभरबाट दुई हजार ५० जना पत्रकार इजरायल आइसकेका छन् । सबैभन्दा बढी अमेरिका, बेलायत, फ्रान्स र जर्मनीका छन्, प्रेस निर्देशक नित्जन चेनले भने, हामी मिडियालाई अक्टोबर ७ मा भएको कहालीलाग्दो तस्बिर र आवाज देखाउन तयार छौं ।अन्तर्राष्ट्रिय पत्रकारको भीडमा हामी ३ नेपाली पनि थपिएका थियौं । सीएनएन, बीबीसी, अलजजिरा, फक्स, एपीदेखि आजतकसँगै कान्तिपुरको बुम तेर्स्याउँदा मन ढक्क फुलेर आउँदो रहेछ । उनीहरूले गर्ने रिपोर्टिङ शैलीसँग आफ्नो शैली दाँजिँदो रहेछ । एउटै पात्र, एउटै विषयवस्तुको प्रस्तुति कसरी भिन्न भयो भनेर छुट्याउन सकिँदो रहेछ । यो मेरा लागि दुई दशकको पत्रकारिताकै सबैभन्दा दुर्लभ अवसर थियो ।गाजापट्टी र लेबनानसँग जोडिएको सीमा क्षेत्रमा पुग्न निकै जोखिमपूर्ण थियो । यो क्षेत्रमा जान भाडाका गाडी पाउन कठिन थियो । यहाँका स्थानीय अंग्रेजीभन्दा आफ्नो मातृभाषा हिब्रु नै बोल्न रुचाउने रहेछन् । अंग्रेजी र हिब्रु भाषा बोल्ने चालक निकै कम हुँदा रहेछन्, हामीले निकै मिहिनेत गरेपछि मात्रै स्थानीय चालक बिएनेस राइसेस फेला पर्यौं, जो अंग्रेजी र हिब्रु भाषा बोल्थे । उनी युद्धस्थलमा लैजान तयार देखिए । उनको सहयोगले बल्ल दक्षिणी भेगमा जान सफल भयौं । सडकमा राखिएका धेरै चेकपोस्ट पार गर्दै जानुपर्ने रहेछ । गोली, रकेट र बमले सेना र प्रेस भनेर छुट्याउँदैन । लाग्यो कि सकियो । हामी प्रेसलाई रोक्दैनौं, चेक पोस्टमा खटिएका एक सैन्य अधिकारीले भने, म तिमीहरूलाई यहाँबाट पछाडि फर्कन आग्रह गर्छु । हामीले ती अधिकारीलाई भन्यौं, विदेशी पत्रकारलाई जहाँसम्म जान दिइएको छ, त्यहाँसम्म मात्रै जान्छौं । त्यसपछि फर्किन्छौं । ती अधिकारीले अगाडि बढ्न अनुमति दिए । दक्षिणी क्षेत्रको गाजापट्टीसँग सबैभन्दा नजिक रहेको सडेरोट सहर मानवविहीन थियो । यो सहरमा सेना र प्रहरी मात्रै देखिन्थे । सर्वसाधारण कोही थिएनन् । ठूल्ठूला घरहरू भूतबंगला जस्तो देखिन्थ्यो । हमासले आक्रमण गरेका दक्षिणी क्षेत्रका सबै गाउँहरूलाई सैन्य क्षेत्र घोषणा गरिएको थियो । सेनाको अनुमतिबिना यी गाउँमा कोही पनि जान पाउँदैनन् ।हामी सडेरोटपछि किबुज अलुमिमको नजिकै रहेको अन्तिम जाँच गर्ने सुभमा पुगेका थियौं । सुभको चोकमा युद्धमा खटिएका सेना एकैछिनका लागि फ्रेस हुन आउँथे । यहाँ सेनाका लागि चियाकफी, खानेकुरा, लत्ताकपडा र दैनिकी प्रयोगमा आउने सामान निःशुल्क रूपमा राखिएको थियो । बुबाआमा युद्धमा खटिएका छोराछोरीलाई खाना बनाएर खुवाउन यही चोकमा आउँथे । यो चोकबाट दुई किमि पर रहेको १० जना नेपाली विद्यार्थी मारिएको किबुज अलुमिममा पुग्न हरतरहको प्रयास गर्यौं । सुभमा आउने सैन्य अधिकारीलाई त्यहाँसम्म लैजाने प्रबन्ध गर्न आग्रह गर्यौं । सबैको एउटै जवाफ आउँथ्यो, हामी अरू किबुज देखाउन सक्छौं । अलुमिम अझै सुरक्षित भइसकेको छैन । यो सबैभन्दा ठूलो किबुज हो । यहाँबाट गजापट्टी नजिकै छ । बमबारी भइरहेको छ । हमासहरूले ठाउँठाउँमा माइन बिछ्याइदिएका छन् । त्यो माइनलाई हामी क्रमशः हटाइरहेका छौं । अझै पनि हमास यहाँभित्र लुकेर बसिरहेको हाम्रो आशंका छ । तत्कालै सम्भव छैन । सुभबाट गाजापट्टीको भूभाग र सहर मजाले देखिन्थ्यो । बम विस्फोटको आवाज छिनछिनमा आइरहन्थ्यो । विस्फोट भएर धूवाँ निस्केपछि मात्रै देखिन्थ्यो । सेनाले हामीलाई अग्लो डिलमा उभिन दिइरहेको थिएन । हामी गाजापट्टीको नजिकको दूरीमा छौं । हमासको टार्गेटमा पर्ने खतरा हुन्छ, सेनाले सजग गराइरहन्थ्यो । हामीलाई अलुमिममा पठाउन सुभमा सेनालाई निःशुल्क चियाकफी दिइराख्ने स्थानीय जमानको प्रयास पनि सफल भएन । अलुमिममा १० नेपालीले अनाहकमा ज्यान गुमाउनुपर्यो । यो मलाई राम्रोसँग थाहा छ । घाइतेहरूको उद्धारका लागि हामीले धेरै मिहिनेत पनि गरेका थियौं । त्यो दिनदेखि यो चोकलाई हामीले छाडेका छैनौं, जमानले भने, तिम्रो मान्छे मारिएका ठाउँ लैजान सबै तयार छन् । तर, अहिले परिस्थिति अनुकूल छैन ।अलुमिमभित्रैको गाई फार्म रहेका स्थानीय कृषक सामुल वालवेर्मानलाई सुभमा भेट्यौं । उनी पनि आफ्नो गाईलाई रेखदेख गर्ने सुरमा रहेछन् । अहिले उनको गाईलाई सेनाबाटै रेखदेख भइरहेको थियो । अलुमिममा हमास भित्र छिरेको सुन्यौं । मैले श्रीमतीलाई लिएर लुक्न गएँ । हामी बच्यौं, उनले भने, त्यो निकै कहालीलाग्दो थियो । मेरा ज्वाइँ अझै बेपत्ता छन् ।हमासका लडाकु गाजापट्टीबाट छिरेर इजरायलको ३० किलोमिटरभित्र अफाकिम सहरसम्म पुगेका थिए । सडेरोट, अस्केलोन र सीमा नजिकै रहेका अलुमिम, बेएरी, निर्वज जस्ता किबुज (कृषि गाउँहरू) छिरेर तहसनहस पारिदिएका थिए । हमासको अल अक्सा फ्लड अप्रेसन चल्दा इजरायलमा एकैदिन विदेशीसहित १४ सय मारिए । पाँच हजार तीन सय १२ जना घाइते भए । दुई सय १० जनालाई बन्धक बनाएर गाजा क्षेत्रमा लिएर गए । युद्धमा मानवीय नरसंहार कुन हदसम्म हुँदोरहेछ भन्ने निर्वज किबुजमा पुगेपछि देखियो । चार सय जना किसान परिवार बस्ने निर्वज किबुज रित्तो थियो । भुइँतले घर जलेर खरानी थिए । बालबच्चाका खेलौना यत्रतत्र छरिएका थिए । कतिपय घर बमले उडाइदिएको थियो । घरका भित्ता गोलीले क्षतविक्षत बनाइदिएको थियो । यत्रतत्र रगतका टाटैटाटा देखिन्थे । विद्यार्थीहरू बस कुर्ने प्रतीक्षालय जलाइएको थियो । पार्किङमा राखिएका गाडी सबै जलाइएको थियो । गाडीमा चढेर भाग्न खोजेकालाई गाडीभित्रै गोली हानी मारिदिएका थिए । बेबी सिटर, गाडीको सिटलाई गोलीले छेडिदिएको थियो । नजलेका घर तोडफोड गरिएका थिए । लुटपाटबाट नजोगिएको घर थिएन । कसैको टेबुलमा आधा मात्रै चिया थियो । कसैले आधा मात्रै पाउरोटी खाएर छाडिएको थियो । कुनै किचनमा कुकर बसालिएको थियो । हमासले देखे र भेटेजति कसैलाई छाडेको थिएन । यो सानो गाउँमा मात्रै सय जना मारिएका थिए । बच्चाको सामुन्ने बुबाआमालाई गोली हानेर मारिदिएको छ । बुबाआमाको अगाडि बच्चालाई मारिदिएको छ । कति जनालाई सामुन्ने शिर छेदन गरिदिएको छ, गहभरि आँसु पार्दै रिओजले भने, मेरी आमा र नातिनीलाई जिउँदै जलाइदिए ।हमासबाट ३ वर्षीय बालिका अभिगाइल आदेनसहित २ सय २४ जना बन्धक छन्, जसमा बालबालिका मात्रै ३० जना छन् । टुहुरो बनेकी आदेनले दुई दिदी, बुवा रोई र आमा समदार गुमाइन् । बिनासर्त बन्धकको रिहाइका लागि अन्तर्राष्ट्रिय समुदायसँग अपिल गरिरहेको इजरायलले हमासको अल अक्सा फ्लड अप्रेसनविरुद्ध स्वर्डस् अफ आइरन चलाइरहेको छ । अक्टोबर ७ यता बिहीबारसम्म हमासले इजरायली भूमिमा ८ हजार मिसाइल प्रहार गरिसकेको छ । हमासको रेकटलाई इजरायलको आइरन डमले आकाशमा निस्तेज गरिरहेको छ । तर, इजरायली सेनाको हवाई आक्रमणबाट गाजा क्षेत्रमा मृत्यु हुने प्यालेस्टिनीको संख्या ३ हजार बच्चासहित ७ हजार पुगिसकेको छ । गाजा क्षेत्रभित्र सयौं किलोमिटर सुरुङभित्र रहेको युद्धमा होमिएको हमासलाई निमिट्यान्न बनाउने इजरायलको घोषणा छ । तर, गाजा क्षेत्रमा भइरहेको निरन्तर हवाई आक्रमणले मानवीय संकट गहिरिँदो छ । तर, राष्ट्रसंघमा शनिबार भएको मतदानले एउटा आशाको किरण देखाएको छ । इजरायलहमासबीच तत्काल युद्धविराम गराउन राखिएको प्रस्तावको पक्षमा नेपालसहित एक सय ४० देशले मतदान गरेका छन् । इजरायल र अमेरिकासहित जम्मा १४ देशले विपक्षमा मतदान गरेका छन् । त्यस्तै अमेरिकी सैन्य गठबन्धनका सदस्य बेलायत, फ्रान्सलगायतका देशहरू तटस्थ बसेका छन् । यसले युद्धको विरोधमा नैतिक दबाब सिर्जना गरेको छ । यसले डरलाग्दो ध्रुवीकरणको सम्भावनालाई कम गर्ने आशा पलाएको छ ।"
युद्धविरामको पक्षमा नेपालको मतदान,"काठमाडौं (कास) नेपालसहित विश्वका १ सय २० राष्ट्र इजरायलहमासबीच जारी द्वन्द्वमा तत्काल मानवीय युद्धविरामको पक्षमा देखिएका छन् । राष्ट्रसंघीय महासभाको विशेष सत्रमा जोर्डनले ल्याएको तत्काल मानवीय युद्धविरामसम्बन्धी प्रस्तावको पक्षमा शुक्रबार नेपालसहित १ सय २० राष्ट्रले मतदान गरेका हुन् । प्रस्तावको विपक्षमा इजरायल, अमेरिकासहित १४ देशले मतदान गरेका छन् भने भारतसहित ४५ देश तटस्थ रहे । तटस्थ रहने अधिकांश देश अमेरिकाको सैन्य गठनमा रहेका पश्चिमा राष्ट्रहरू छन् ।प्रस्तावमा बिनासर्त मानवीय युद्धविरामका साथै अन्तर्राष्ट्रिय मानवीय कानुनको पालनालाई जोड दिइएको छ । बन्धक बनाइएका सबै नागरिकहरूको रिहाइ र गाजामा सबै प्रकारका अत्यावश्यक वस्तुको आपूर्तिमा पनि प्रस्तावमा जोड दिइएको छ । तत्काल भरपर्दो र दिगो मानवीय युद्धविराम जसले शत्रुतालाई समाप्त गर्न सकोस् भन्ने प्रस्ताव गरिएको छ । अक्टोबर ७ मा प्यालेस्टिनी विद्रोही समूह हमासको आक्रमणपछि प्यालेस्टाइन भूभाग गाजामा इजरायलले भीषण हवाई आक्रमण गर्दै आएको छ ।"
राष्ट्रसंघीय चासो नेपालका लागि अवसर,"(काठमाडौं)संयुक्त राष्ट्रसंघका महासचिव एन्टोनियो गुटेरेसको नेपाल भ्रमणले संक्रमणकालीन न्यायबारे फेरि अन्तर्राष्ट्रिय चासो बढाएको छ । संक्रमणकालीन न्याय र नेपालको मानवअधिकार अवस्थाबारे जानकारको विश्लेषणमा गुटेरेसको भ्रमणले १७ वर्षदेखि अवरुद्ध शान्ति प्रक्रियाको बाँकी काम टुंग्याउन सकारात्मक प्रभाव पार्नेछ ।अन्तर्राष्ट्रिय मापदण्डअनुसार सरकारले विधेयक नल्याएपछि राष्ट्रसंघले सत्य निरूपण तथा मेलमिलाप आयोगको गठन प्रक्रियामा असहमति जाहेर गर्दै आएको थियो । राष्ट्रसंघको मानवअधिकारसम्बन्धी उच्चायुक्त कार्यालयले संक्रमणकालीन न्यायिक प्रक्रियाको मौन अवलोकन गर्ने र यसका विशेष र्यापोर्टरहरूले बेलाबेला सरकारलाई विधेयकका अमिल्दा पक्ष सच्याऊ भनेर पत्र लेख्नेबाहेक राष्ट्रसंघको उच्च तहबाट शान्ति प्रक्रियाको बाँकी कामबारे चासो दिइएको थिएन । यो पृष्ठभूमिमा महासचिव गुटेरेसको भ्रमणले राष्ट्रसंघको भूमिकालाई फेरि बढाएको संक्रमणकालीन न्यायिक प्रक्रियाका जानकार अधिवक्ता राजु चापागाईं बताउँछन् । सेना समायोजन र संविधानसभाको चुनावलगायत शान्ति प्रक्रियाको सुरुवाती सबै काम राष्ट्रसंघकै रेखदेख र निगरानीमा भएको थियो, त्यसका लागि उच्च प्राथमिकता दिएर १५ वर्षअघि महासचिव बान कि मुन आफैं नेपाल आएका थिए, उनले भने, तर, अनमिनको बिदाइपछि शान्ति प्रक्रियामा राष्ट्रसंघको चासो र भूमिका दुवै घट्न पुग्यो । दोस्रो संविधानसभाको चुनावलगत्तै ९ वर्षअघि पारित संक्रमणकालीन न्यायका सम्बन्धमा बनेको ऐन अन्तर्राष्ट्रिय कानुनका सिद्धान्तअनुरूप नभएकाले गम्भीर मानवअधिकार उल्लंघनका दोषीलाई आममाफी दिने गरी राखिएका प्रावधान संशोधन गर्नु भन्ने सर्वोच्च अदालतको आदेश थियो । त्यही आदेशअनुसार राष्ट्रियअन्तर्राष्ट्रिय प्रतिबद्धतालाई ख्यालमा राखी ऐन संशोधन गर्नु भन्ने पीडित, मानवअधिकारवादी तथा राष्ट्रसंघ स्वयंको आग्रह थियो । तर, आठ वर्ष बितिसक्दा पनि सरकारले विधेयक संशोधन गर्न सकिरहेको छैन । उल्टै, सर्वोच्चको आदेशअनुसार ऐन संशोधन नगरीकनै सत्य निरूपण तथा मेलमिलाप आयोग र बेपत्ता पारिएका व्यक्तिहरूको छानबिन गर्ने आयोग गठन गरेको थियो । यो कदमले राष्ट्रसंघ सरकारदेखि रुष्ट भएकाले शान्ति प्रक्रियाले अन्तर्राष्ट्रिय जस नपाइरहेका बेला गुटेरेसको भ्रमणले एउटा मौका खडा गरिदिएको राष्ट्रिय मानवअधिकार आयोगका पूर्वसचिव बेदप्रसाद भट्टराईको विश्लेषण छ । नेपालको अवरुद्ध शान्ति प्रक्रिया र सरकारका कदमप्रति राष्ट्रसंघ खुसी थिएन जसले गर्दा अन्तर्राष्ट्रिय रूपमा राम्रो सन्देश प्रवाह भइरहेको छैन, उनले भने, यो पृष्ठभूमिमा महासचिव नै आएर यसबारे संसद्मा बोल्ने र शान्ति प्रक्रियाका बारेमा सहमति जुटाउन दलका सबै नेतालाई भेटेर छलफल गर्ने कार्यक्रम बन्नु निकै अर्थपूर्ण छ, यसले नेपालका लागि एउटा गुमेको अवसर फिर्ता ल्याइदिएको छ । शान्ति प्रक्रियाका बारेमा अन्तर्राष्ट्रिय चासो बढेको र राष्ट्रसंघले यसलाई टुंग्याउन पहलकदमी लिएका बेला सरकारले इमानदार भएर प्रक्रिया अघि बढाउनुपर्ने उनले बताए । सर्वोच्चको आदेशअनुसार ऐन संशोधन गर्न बनेको विधेयक हाल संसदीय समितिमा विचाराधीन छ । मानवअधिकारको सामान्य उल्लंघन र गम्भीर उल्लंघन भनी हत्यालाई परिभाषित गरिएकामा विधेयकका कतिपय प्रावधानमा देखिएको विवाद टुंगो लाग्न बाँकी छ । कुनै पनि हालतमा हत्यालाई वर्गीकरण गर्ने गरी ऐनको संशोधन हामीलाई मान्य छैन, माओवादीद्वारा मारिएका लमजुङका शिक्षक मुक्तिनाथ अधिकारीका छोरा सुमन अधिकारी भन्छन्, हत्या भनेको हत्या नै हो, सबै हत्यालाई मानवअधिकारको गम्भीर उल्लंघनभित्रै राखिनुपर्छ र त्यसका दोषीलाई कारबाही हुनुपर्छ भन्ने हाम्रो माग छ र राष्ट्र्रसंघलाई पनि यहीबमोजिमको विधेयकको आवश्यक छ भनी हामीले भन्दै आएका छौं । सत्र वर्षदेखि अवरुद्ध संक्रमणकालीन न्यायको वर्तमान अवस्था र आफ्नो चासोका बारेमा अधिकारीलगायत सबै पक्षका पीडितहरूले गुटेरेसको भ्रमणअघि पत्रसमेत लेखी पठाएका थिए । हामीले राष्ट्रसंघको नेपालस्थित कार्यालयलाई बुझाएको त्यो पत्र उहाँले पाउनु नै भयो होला भन्ने लागेको छ, अधिकारी भन्छन्, हाम्रो मागबमोजिम नै उहाँले सरकारलाई घच्घच्याउनुहोला भन्ने हाम्रो अपेक्षा छ । गुटेरेस नेपाल आउनु र राष्ट्रसंघीय महासभामा प्रधानमन्त्री पुष्पकमल दाहालले मानवअधिकारका अन्तर्राष्ट्रिय प्रतिबद्धताअनुसार नेपालले शान्ति प्रक्रियालाई अघि बढाउँछु भन्नु सकारात्मक कुरा भएको उनले बताए । तर, गुटेरेसले पीडितहरूको कुरा पनि सुन्नु आवश्यक छ, अधिकारी भन्छन्, त्यसैले हामी उहाँसँग छलफलका लागि समय मागिरहेका छौं, तर भेट पाउने नपाउने टुंगो लागिसकेको छैन । सरकारले सर्वोच्चको आदेश र देशले गरेको अन्तर्राष्ट्रिय प्रतिबद्धताअनुसार ऐन संशोधन गर्नुपर्ने, तत्काल सत्य निरूपण तथा मेलमिलाप आयोग र बेपत्ता आयोग गठन गर्नुपर्ने र यी आयोगलाई पर्याप्त बजेटका साथै यति समयमा काम पूरा गरिसक्छु भन्ने प्रतिबद्धताका साथ रोडम्याप ल्याउनुपर्ने अधिवक्ता चापागाईंको सुझाव छ । शान्ति प्रक्रियाको बाँकी काम टुंग्याउने यो एक उपयुक्त समय हो, उनले भने, त्यसो हुँदा सरकारले तत्काल ऐनको संशोधन गरी काम फत्ते गर्ने सुनिश्चितताका साथ स्पष्ट मार्गचित्र सार्वजनिक गर्नुपर्छ, यसो भयो भने यसमा अन्तर्राष्ट्रिय समुदाय पनि विश्वस्त हुन्छ, पीडितहरूको पनि साथ जुट्छ र सरकारलाई काम फत्ते गर्न बल मिल्छ ।केही समयपछि संसद्को वर्षे अधिवेशन अन्त हुने भएकाले हिउँदे अधिवेशनमा सर्ने तय भएको संक्रमणकालीन न्यायसम्बन्धी विधेयकलाई सकेसम्म छिटो पीडितमैत्री बनाएर पारित गर्नुपर्ने र बाँकी काम तालिका बनाएरै सक्दै जानुपर्ने चापागाईंले बताए ।"
बहुपक्षीय विश्वको पक्षमा,"(काठमाडौं)विश्व विभाजित भूराजनीतिक परिवेश र युद्धको दलदलमा फसिरहेको समयमा संयुक्त राष्ट्रसंघ (यूएन) का महासचिव एन्टोनियो गुटेरेस आइतबारदेखि नेपालको चारदिने भ्रमणमा छन् । उनको नेपाल भ्रमणका क्रममा जलवायु परिवर्तन, नेपालको शान्ति प्रक्रिया, दिगो विकासका लक्ष्यहरू, विश्व शान्तिमा नेपाली सेनाको भूमिकालगायत विषयमा छलफल हुने तय भएको छ । साथै, उनले शान्तिका प्रतीक गौतम बुद्धको जन्मभूमि नेपालबाट विश्वमा जारी युद्ध रोक्न पनि सन्देश दिनेछन् । गुटेरेस पोर्चुगलका पूर्वप्रधानमन्त्री हुन् । ७४ वर्षीय उनले सधैं बहुपक्षीय विश्वको पैरवी गर्दै आएका छन् । यस पटक यूएनको ७८ औं महासभाको उच्चस्तरीय बहसमा सम्बोधनका क्रममा पनि उनले बहुपक्षीयतालाई जोडतोडका साथ उठाए । यूएनका कार्यक्रमहरू र पत्रकारसँगको कार्यक्रममा हुने बहस र प्रश्नमा उनीमाथि केही वर्षयता लगातार एउटै प्रश्न तेर्सिरहेको छ । त्यो हो, के अब यूएनको महत्त्व छ ? उनको जवाफ सधैं हुन्छ, यूएनको महत्त्व अहिलेको समयमा अझ बढी छ ।विश्वमा भोकमरी, शरणार्थी समस्या, स्वास्थ्य, शिक्षा, हिंसा, जलवायु परिवर्तन, दिगो विकासका लक्ष्यजस्ता विषयमा सफलता प्राप्त गर्न नसक्दा विश्वमा झन्झन् ठूला र गम्भीर समस्या आइपरेका छन् । कोभिड१९ को कारण झन्डै एक वर्ष विश्व नै ठप्प भयो, जसले भर्चुअल रूपमा काम गर्नुपर्ने नयाँ संस्कृतिकै विकास गर्यो । तर त्यो बेला आर्थिक क्षेत्रमा परेको प्रभावका कारण गरिबी झन् बढ्यो । अर्कोतर्फ रुस र युक्रेनबीचको द्वन्द्वको कारण भविष्यमा आणविक दुर्घटना त हुने होइन भन्ने थप संकट बढेको छ । यसबीच महासचिव गुटेरेसको नेतृत्वमा यूएनले रुसयुक्रेनको युद्धलाई रोक्न नसकेको आरोप लाग्ने गरेको छ । विश्वभरबाट यूएनमाथि आइरहेको अर्को प्रश्न हो, यूएनको काम छ भने किन रुस र युक्रेनको युद्ध रोक्न नसकेको ? यूएन के हेरेर बसिरहेको छ ? साथै, अक्टोबर ७ मा गाजा क्षेत्रबाट हमासले इजरायलमा आक्रमण गरेपछि निम्तिएको द्वन्द्वका कारण अहिले पश्चिम एसियाका मानवीय संकट परेको छ । जसलाई रोक्न महासचिव गुटेरेस सफल हुन सकिरहेका छैनन् । तर सुन्दा अचम्म लाग्न सक्छ, यी युद्धमा के गर्ने भन्नेबारे महासचिव गुटेरेसको नभएर सुरक्षा परिषद्को भूमिका हुन्छ । सुरक्षा परिषद्मा १५ सदस्य हुन्छन् । त्यसमा ५ स्थायी सदस्य छन् भने १० अस्थायी सदस्य हुन्छन् । पाँच स्थायी सदस्यमा अमेरिका, रुस, फ्रान्स, चीन र बेलायत हुन् । उनीहरूले भिटो पावर प्रयोग गर्न सक्छन् । जसको मतलब सबैले एउटा निर्णय गर्ने भने पनि भिटो पावर भएको मुलुकले हुन्न भन्यो भने त्यो विषय अघि बढ्न सक्दैन । रुस र युक्रेनबीचको युद्ध पनि एकातिर रुस र चीनको भिटो पावर र अर्कोतिर अमेरिका, बेलायत र फ्रान्स जस्ता मुलुकको भिटो पावरले गर्दा कतै पनि अघि बढ्न सकेको छैन । यूएनमा महासचिवको भूमिका महत्त्वपूर्ण हुन्छ तर त्यो भूमिका सुरक्षा परिषद्को भन्दा माथि रहन्न । उदाहरणका लागि रुस र युक्रेनको समस्याबारे महासचिवअन्तर्गत राजनीतिक मिसनले अध्ययन गरेको छ । तर हालसम्म सुरक्षा परिषद्ले त्यसलाई मगाएको छैन । अर्को महत्त्वपूर्ण उदाहरण हो, अक्टोबर २ मा सुरक्षा परिषद्ले हाइटीमा त्यहाको आपराधिक समूहको हिंसा रोक्न सुरक्षा फौज पठाउने प्रस्ताव पारित गर्यो । जुन प्रस्ताव एक वर्षदेखि सुरक्षा परिषद्मा पुगेर अड्किएको थियो । गुटेरेसले चाहँदा हुन्थ्यो भने उनले एक वर्षअघि नै हाइटीको समस्या समाधान गर्नका लागि सुरक्षा फौज पठाउँथें। अहिले इजरायल र प्यालेस्टाइनमा भइरहेको द्वन्द्वलाई लिएर पनि कसरी अगाडि बढ्ने भन्ने सम्बन्धमा सुरक्षा परिषद्मा भिटो पावर प्रयोग गर्ने ५ सदस्य मुलुकबीचमा कुरा मिलेको छैन । साँच्चै भन्दा यूएनका महासचिवहरू विश्वका समस्या, सुरक्षा परिषद्को दादागिरी र सदस्य राष्ट्रहरूको भूमिकाको बीचमा परेका हुन्छन् । महासचिवले चाहना राख्दा पनि धेरै कुरा नहुन सक्छ । महासचिवको नियुक्ति महासभाले गरे पनि त्यसको सिफारिस उहि सुरक्षा परिषद्ले गर्छ । महासचिवको कार्यकाल ५ वर्षको हुन्छ । गुटेरेस अहिले दोस्रो कार्यकालमा छन् । उनी पहिलो पटक १ जनवरी सन् २०१७ मा महासचिव भएका थिए । त्यसपछि सन् २०२१ मा दोस्रो कार्यकालको लागि नियुक्त भए । उनले रुसले युक्रेनमाथि अतिक्रमण गरेको भन्दै आलोचना पनि गरेका छन्, जसले भिटो पावर बोकेको रुस रिसाइरहेको छ । महासचिव गुटेरेसले छिटोभन्दा छिटो युद्ध अन्य हुनु पर्ने र वार्तामार्फत समस्याको समाधान गर्न सकिने उल्लेख गर्दै आएका छन् । उनले त्यो वार्ता गर्ने संस्थाको रुपमा यूएन रहेको पनि बताइरहेका छन् । उनले महासचिवमा नियुक्त हुनु अघि जुन २००५ देखि डिसेम्बर २०१५ सम्म शरणार्थीहरूका लागि संयुक्त राष्ट्रसंघीय उच्चायुक्तको रुपमा काम गरिसकेका छन् । उनले सिरिया र इराकका द्वन्द्वहरू तथा दक्षिण सुडान, मध्य अफ्रिकी गणतन्त्र र यमनका संकटमा काम गरिसकेका छन् । उनले शरणार्थी शिविरदेखि युद्ध क्षेत्रसम्म मानिसहरूको पीडा देखिसकेका छन् । यूएनमा संलग्न हुनुअघि गुटेरेसले पोर्चुगलको सरकारी र सार्वजनिक सेवामा २० वर्षभन्दा बढी बिताए । उनले सन् १९९५ देखि २००२ सम्म पोर्चुगलको प्रधानमन्त्रीका रूपमा सेवा गरे । साथै, त्यस बेला उनले पूर्वी टिमोरको संकट समाधान गर्न अन्तर्राष्ट्रिय प्रयासमा महत्त्वपूर्ण भूमिका निर्बाह गरेको मानिन्छ । उनले सन् २००० को प्रारम्भमा युरोपेली काउन्सिलको अध्यक्षका रूपमा काम गरे । विकास र रोजगारीका लागि लिस्बन एजेन्डा अपनाउने नेतृत्व गरे र पहिलो युरोपेली संघअफ्रिका शिखर सम्मेलनको सहअध्यक्षता पनि गरे । साथै, उनी सन् १९९१ बाट २००२ सम्म पोर्चुगल राज्य परिषद्को सदस्य पनि रहे । गुटेरेस सन् १९७६ मा पोर्चुगलको संसद्मा निर्वाचित भए । जहाँ उनले १७ वर्षसम्म सदस्यका रूपमा काम गरे । त्यो अवधिमा उनले समितिको अध्यक्षता गर्नेदेखि समितिहरूमा रहेर काम पनि गरे । गुटेरेस सामाजिक लोकतान्त्रिक राजनीतिक दलहरूको विश्वव्यापी संगठन सोसलिस्ट इन्टरनेसनलमा पनि सक्रिय रहे ।उनी सन् १९९२ देखि १९९९ सम्म उक्त समूहको उपाध्यक्ष थिए । उनी अफ्रिकी समिति र पछि विकास समितिको सहअध्यक्ष पनि भए । उनले सन् १९९९ देखि सन् २००५ को मध्यसम्म उक्त समितिको प्रमुखका रूपमा काम गरे । गुटेरेस क्लब अफ म्याड्रिडका सदस्य पनि हुन् । उक्त क्लब विश्वभरका प्रजातान्त्रिक पूर्वराष्ट्रपति र प्रधानमन्त्रीहरूको नेतृत्व गठबन्धन हो । लिस्बनमा जन्मिएका गुटेरेसले इन्जिनियरिङ गरेका छन् । उनी पोर्चुगिज, अंग्रेजी, फ्रेन्च र स्पेनिस भाषामा पोख्त छन् । महासचिवको नियुक्ति हुनुअघि आफ्नो व्यक्तिगत जीवनमा सफल मानिएका उनी यूएनको जिम्मेवारी सम्हालेपछि एकपछि अर्को समस्यामा परेका छन् । जसलाई उनले हल गर्नैपर्ने हुन्छ । उनी यस्ता जिम्मेवारीमा छन्, जहाँबाट समस्या मात्र देखाएर समाधान नगरी बाहिर भाग्ने मौका हुन्न । किनकि विश्वकै दृष्टि उनकै काममा छ । उनको कार्यकालको सुरुआतमा तत्कालीन अमेरिकी राष्ट्रपति डोनाल्ड ट्रम्पको कारणले तनाव बढ्यो । जलवायु परिवर्तनको महत्त्वपूर्ण पेरिस सम्झौतादेखि अमेरिकाले यूएनलाई दिँदै आएको रकममा कटौती गरिदियो । साथै, बहुपक्षीयताको महत्त्व नरहेको उल्लेख गर्दै ट्रम्पले यूएनकै भविष्यमाथि प्रश्न चिह्न खडा गरिदिए । संसारभरबाटै यूएनको आलोचना भइरहँदा अमेरिकी राष्ट्रपतिबाटै त्यस्तो अभिव्यक्ति आउनु नयाँ चुनौतीको विषय थियो । तर यूएनमा लामो समय गुटेरेससँग काम गरेका केही अधिकारीका अनुसार उक्त समस्यालाई महासचिवले कूटनीति र राजनीतिक शैलीमा समाधान गरे । उहाँको स्थानमा अरू कोही महासचिव भएको भए, पछिल्ला केही वर्षयता यूएन नै नरहने अवस्था थियो । तर महासचिव गुटेरेसले यो संस्थालाई बचाइराख्न सफल भएका छन्, ती अधिकारीले भने, उदाहरणका लागि अमेरिकी राष्ट्रपति ट्रम्पले एकपछि अर्को गर्दै यूएनका बारेमा गलत प्रचार गर्दा पनि महासचिवज्यूले कहिल्यै त्यसको जवाफ दिनुभएन । साथै, उहाँले त्यस बेला गरेको कुनै पनि भाषण र वक्तव्यमा अमेरिकी राष्ट्रपतिलाई सम्बोधन गरिएको छैन । उहाँले अमेरिका भन्ने शब्दमात्र प्रयोग गर्नु भएको थियो । गुटेरेसको त्यही शैलीका कारण यसअघिका महासचिवहरू दक्षिण कोरियाका वान कि मुन र घानाका कोफी अनानसँग समेत काम गरिसकेका यूएनका पदाधिकारी आकर्षित छन् । तीनै महासचिवसँग काम गरिसकेका यूएनका एक पदाधिकारीले सुनाए, अमेरिकाले सन् २००३ मा इराकमा आक्रमण गर्दा तत्कालीन महासचिव अनानले त्यो गलत भएको सार्वजनिक रूपमै बोल्नुभयो । त्यसपछि अमेरिकाबेलायत र उहाँको सम्बन्ध नराम्रो भयो । त्यसको असर यूएनलाई पर्यो । लामो समयदेखि यूएनमा रहेर विश्व जगत्मै प्रभाव पार्ने गरी काम गरिरहेका यूएनका महासचिव गुटेरेसलाई बहुपक्षीयताको बलिया पक्षधर भन्न सकिन्छ । गाजा क्षेत्रमा मानवीय सहायताका लागि गरिरहेको लगातार प्रयासले पनि उनको भूमिकालाई प्रस्ट पार्छ । तर एक वर्षभन्दा बढी अवधिदेखि जारी रुस र युक्रेनबीचको युद्ध र इजरायलमा हमासको आक्रमणपछि भइरहेको द्वन्द्वलाई रोक्न भने उनको पहल सफल हुन सकेको छैन ।"
"'प्रश्नहरूबाट भाग्दैनौं, छिट्टै जवाफ दिन्छौं'","(काठमाडौं)प्रमुख राजनीतिक दलका शीर्ष नेताहरूले अहिल्यै दलीय व्यवस्था, दल र राज्यका निकायहरूप्रति संशय व्यक्त गर्नुपर्ने अवस्था नरहेको बताएका छन् । पुराना राजनीतिक दल र दलीय व्यवस्थाप्रति उठेका प्रश्नलाई ठूलो चुनौतीका रूपमा नहेरेको शीर्ष नेताहरूको कथन छ । शनिबार कोजाग्रत पूर्णिमाको सन्दर्भमा कांग्रेसले गरेको चियापान कार्यक्रममा नेताहरूले प्रमुख दलहरू एकताबद्ध भएरै आफूहरूको भूमिकाप्रति उठेका प्रश्नहरूको जवाफ दिने बताए ।चियापानको निम्तो मान्न पुगेका प्रधानमन्त्री पुष्पकमल दाहाल, सभामुख देवराज घिमिरे, प्रमुख प्रतिपक्षी दल एमालेका अध्यक्ष केपी शर्मा ओली, राष्ट्रिय स्वतन्त्र पार्टीका अध्यक्ष रवि लामिछानेसहित शीर्ष नेताहरूलाई कांग्रेस सभापति शेरबहादुर देउवाले सानेपास्थित मुख्यालयमा स्वागत गरेका थिए । त्यसक्रममा सधैंजसो राजनीतिक घोचपेच र आरोप प्रत्यारोपमा उत्रिरहने नेताहरूबीच आपसी जमघट भयो । उनीहरूले सुस्वास्थ्य र दीर्घायुका लागि शुभकामना आदानप्रदानसमेत गरे । चियापानपछि सञ्चारकर्मीसँगको कुराकानीमा प्रधानमन्त्री दाहालले अहिले पुराना राजनीतिक दल र व्यवस्थाविरुद्ध उठिरहेका प्रश्नहरू राष्ट्र, जनता र लोकतन्त्रको हितमा नरहेको बताए । जसले प्रश्न गरिरहेको छ, उसको इतिहास, विचार, राजनीतिक मुद्दा, संघर्ष र संस्कार हेर्ने हो भने त्यसको कुनै औचित्य देखिँदैन । तैपनि प्रश्न उठाउने कोसिस भएको छ । तर त्यो कुनै राष्ट्र र जनता, लोकतन्त्र र स्थायी शान्तिको हितमा उठेको जस्तो लाग्दैन, प्रधानमन्त्री दाहालले भने । उनले त्यस्ता प्रश्नहरू समाजमा अराजकता सिर्जना गर्ने उद्देश्यले मात्रै उठाइएको आरोप लगाए । जसरी राजनीतिक दल र व्यवस्थामाथि प्रश्नहरू उठाइँदै छ, मलाई ती त्यति चुनौतीपूर्ण छन् जस्तो त लाग्दैन । तर पछिल्लो समय मेरो दौडधुप र प्रयासलाई नजिकबाट हेर्नुभयो भने तपाईंहरू प्रस्ट हुनुहुन्छ कि हामी अब प्रमुख राजनीतिक दल एकै ठाउँमा उभिएर छिट्टै नै त्यसको जवाफ दिनेछौं । सबै पुराना दल र नेताले जवाफ दिने समय आउँदै छ, दाहालले थपे । शीर्ष नेताहरू सानेपामा जम्मा हुनुअघि शनिबार बिहान मात्रै राष्ट्रिय स्वतन्त्र पार्टी (रास्वपा) का सभापति लामिछानेले ०८४ को चुनावमा सबै पुराना दलहरूलाई बाईबाई गर्ने उद्घोष गरेका थिए । अब ठूलो स्वर गर्ने, दबाब दिने होइन, २०८४ मा थोत्राजति सबैलाई एकैपटक बाईबाई गर्ने हो, एक सिट पनि नदिने हो, लामिछानेको भनाइ थियो । लामिछानेकै भनाइलाई उद्धृत गर्दै सञ्चारकर्मीहरूले शीर्ष नेताहरूलाई पुराना दल र तपाईंहरूको नेतृत्वप्रति उठेका प्रश्नहरूलाई कसरी सम्बोधन गर्नुहुन्छ भन्ने प्रश्न तेर्साएका थिए । एमालेका अध्यक्ष ओलीले भने अहिलेसम्म आफूप्रति त्यस्तो प्रश्नै नउठेको दाबी गरे । अरू अरूलाई त्यस्तो प्रश्न उठेको होला, हामीमाथि छैन, ओलीको जवाफ थियो, तर जसरी प्रश्न उठाउन खोजिएको छ, हामी त्यसको यथोचित समयमा जवाफ दिन्छौं । कांग्रेस सभापति देउवाले भने अहिले जवाफ फर्काउने बेला नभएको बताए । उनले कांग्रेसले आलोचनालाई सकारात्मक रूपमा ग्रहण गरेर अघि बढ्ने बताए । दलहरूप्रति आएको आलोचना र टिप्पणीलाई मैले सकारात्मक रूपमा लिएको छु, हामीले अझै जनतामाझ लोकप्रिय काम गर्नु आवश्यक छ, देउवाले अघि भने, तर राजनीतिक दल र राज्यका संस्थाहरूप्रति अझै पनि विश्वास घटेको जस्तो मलाई लाग्दैन । सभापति देउवाले प्रश्न गर्नेहरूले समय आएपछि आफैं जवाफ पाउने जिकिर गरे । प्रश्न उठ्दै गर्छन् । प्रश्नहरूबाट भाग्ने कुरा छैन । उचित समयमा जवाफ दिन्छौं, उनले भने । नेकपा एकीकृत समाजवादीका अध्यक्ष माधवकुमार नेपालले भने पुराना राजनीतिक दलहरू सच्चिएर अघि बढ्न आवश्यक रहेको बताए । सबैले सुशासन चाहेको अवस्था छ । तर मुलुक भ्रष्टाचारले आक्रान्त छ, उनले भने, त्यसकारण पुराना नयाँ सबै राजनीतिक दलहरू सही बाटोमा आउनुपर्छ । उनले सबै राजनीतिक दलहरू जनताको माझमा अग्निपरीक्षाका लागि तयार रहेर बस्नुपर्ने बताए । चुनावमा कसैले प्रतिस्पर्धा गर्नै नपाउने भन्ने हुँदैन । ककसले कसरी अग्निपरीक्षामा जाँचिनुपर्ने हो, त्यसका लागि सबै तयार हुनुपर्छ । सबैको परीक्षा हुन्छ, उनको भनाइ थियो । रास्वपाका सभापति लामिछानेले भने आफूहरू अहिले आफ्नै खुट्टामा अल्झेर लडिन्छ कि भन्ने अवस्थामा रहेको बताए ।जनताले छोटो समयमा जुन आशा र विश्वास दिनुभएको छ, त्यसले अब हामी आफ्नै खुट्टामा अल्झेर लडिन्छ कि भन्नेबाहेक अरू चुनौती देखेका छैनौं । हामीलाई अहिले आफ्नै दलको संगठन विस्तार गर्ने, दस्ताबेजहरू बनाउने, पार्टीलाई बलियो बनाउने विषयमा ध्यान दिनुपर्नेछ, लामिछानेले भने । उनले पुराना राजनीतिक दलहरूलाई पनि आफूहरूले शत्रुका रूपमा नहेरेको बताए ।कांग्रेसले पनि भ्रष्टाचारविरुद्ध लड्ने भनिरहेको छ । एमालेले पनि त्यही भनेको छ । अर्कोले पनि त्यही भनिरहेको छ । हामीले पनि त्यही भनेका छौं । त्यसकारण प्रतिस्पर्धा चुनावमा हुन्छ, उनले भने, हामीले पुराना दललाई शत्रु ठानेको होइन ।दसैंको कोजाग्रत पूर्णिमाका दिन कांग्रेसले लामो समयदेखि चियापान गर्दै आएको छ । २०३३ सालमा जननायक बीपी कोइराला राष्ट्रिय एकता तथा मेलमिलापको नीति लिएर स्वदेश फर्केपछि २०३४ सालको कोजाग्रत पूर्णिमाको दिनमा चियापान कार्यक्रम आयोजना गरेका थिए । ०३८ सालसम्म बीपीले नै त्यसलाई निरन्तरता दिए । त्यसपछि प्रत्येक वर्ष चियापान कार्यक्रम गर्दै आएका छन् ।चियापानमा एमाले नेताहरू ईश्वर पोखरेल, विष्णु पौडेल, प्रदीप ज्ञवाली, छविलाल विश्वकर्मा, माओवादी केन्द्रका नेताहरू अग्नि सापकोटा, हितराज पाण्डे, लोकतान्त्रिक समाजवादीका अध्यक्ष महन्थ ठाकुर सहभागी थिए । चियापानमा विभिन्न राजनीतिक दलका नेता, मन्त्रीहरू, संवैधानिक निकायका प्रमुखहरू, सांसदहरू, सुरक्षा निकायका प्रमुखहरू, कूटनीतिक नियोगका प्रमुख, कर्मचारीलगायत पार्टीकै नेताकार्यकर्ता सहभागी थिए ।"
अकर्मण्य पुराना दल,"(काठमाडौं)सबभन्दा पुरानो पार्टी कांग्रेसले शनिबार आयोजना गरेको चियापान कार्यक्रममा पुराना पार्टीका नेताहरूको वर्चस्व रह्यो । पछिल्ला आम निर्वाचनमा चौथो पार्टीका रूपमा उदाएको राष्ट्रिय स्वतन्त्र पार्टीका सभापति रवि लामिछानेले २०८४ को निर्वाचनमा पुराना पार्टीलाई एक सिट पनि जित्न नदिने चुनौती दिएलगत्तै पुराना पार्टीको निम्तो मान्न कांग्रेस मुख्यालय पुगेका थिए । पुराना पार्टी कांग्रेस, एमाले र माओवादीका प्रमुख नेतालाई लामिछानेले दिएको चुनौतीको उचित समयमा उचित जवाफ दिने बताए पनि त्यसको ठोस जवाफ दिन भने सकेनन् । हालसम्म सत्ताको साँचो लिएर बसेका उनीहरूले पुरानै ढर्राको जवाफ दिए । प्रधानमन्त्री पुष्पकमल दाहालले अहिले पुराना राजनीतिक दल र व्यवस्थाविरुद्ध उठिरहेका प्रश्नहरू राष्ट्र, जनता र लोकतन्त्रको हितमा नरहेको टिप्पणी गरे । जबकि रास्वपाले भने मुलुकमा भ्रष्टाचार, बेथिति, गरिबी बढ्नुमा पुराना दल मुख्य जिम्मेवार भएको भन्दै खरो प्रश्न उठाइरहेको छ । चियापानमा सहभागी प्रमुख प्रतिपक्ष दलका नेता एवं एमाले अध्यक्ष केपी शर्मा ओलीले आफ्नो पार्टीमाथि प्रश्न नउठेको दाबी गरे । कांग्रेस सभापति शेरबहादुर देउवाले पुराना दलमाथि उठेको प्रश्नको ठोस जवाफ दिन चाहेनन् । मनोवैज्ञानिक रूपमा पुराना दल रक्षात्मक अवस्थामा पुगेका छन् । आफूले शासन गर्दा पारदर्शिता, उत्तरदायित्वमा दलहरू चुके, राजनीतिशास्त्रका प्राध्यापक खड्ग केसीले भने, पुराना दलको स्वार्थमा दह्रो धक्का लाग्ने अवस्थामा मात्र एक ठाउँमा उभिन सक्छन्, नत्र तत्काल सम्भावना देखिँदैन ।पुराना दलहरूबीच सहमति हुन नसक्दा कोशी प्रदेश सरकार अन्योलमा छ । प्रधानमन्त्री दाहालले पुराना दल एक ठाउँमा उभिएर जवाफ दिने बताइरहे पनि कोशी प्रदेशमा गठबन्धन र एमालेको सत्तास्वार्थको लुछाचुँडीका कारण एक ठाउँमा उभिन सकेका छैनन् ।दाहाल, देउवा र ओली सैद्धान्तिक रूपमा शान्ति प्रक्रियाका बाँकी काम टुंग्याउन सहमत छन् । तर सात महिनाअघि संसद्मा दर्ता भएको सत्य निरूपण मेलमिलाप र बेपत्ता छानबिन विधेयकमा प्रमुख दलबीच सहमति हुन सकेको छैन । उनीहरू शान्ति प्रक्रियाको बाँकी कामलाई सत्तास्वार्थको हतियार का रूपमा प्रयोग गर्दै आएका छन् । कांग्रेस र माओवादी एक ठाउँमा उभिए पनि एमालेले शान्ति प्रक्रिया टुंगोमा पुर्याउन खास सरोकार राखेको छैन ।प्राध्यापक केसीले शान्ति प्रक्रिया पूर्ण टुंगोमा पुग्न नसक्नुमा पुराना दल मुख्य जिम्मेवार भएको बताए । उनले शान्ति प्रक्रियाका काम बाँकी राखेर कांग्रेस र माओवादीलाई गलाउने नीति एमालेले लिएको बताए । पुराना दलले चाहेको भए शान्ति प्रक्रिया संसद्को अघिल्लो कार्यकालमै टुंगोमा पुगिसक्थ्यो । दलहरूले यसलाई बार्गेनिङ टुलका रूपमा प्रयोग गरेको देखिन्छ, उनले भने, शान्ति प्रक्रियाका काम बाँकी रहे कांग्रेस, माओवादीमाथि दबाब भइराख्छ । २०७४ को निर्वाचन मिलेर लडेका कारण एमाले र माओवादीले पार्टी एकीकरण गरेर करिब साढे तीन वर्ष सरकार चलाए पनि शान्ति प्रक्रियालाई टुंगोमा पुर्याउन सकेनन् । त्यसबेला कांग्रेस सभापति शेरबहादुर देउवाले रुचि देखाएनन् । संविधानलाई प्रभावकारी कार्यान्वयन गर्न एक ठाउँमा उभिन नसक्नुको मुख्य कारण राजनीतिक स्वार्थसँग जोडिएको छ । संविधान जारी भएको सात वर्षभन्दा बढी भइसक्दा पनि त्यसको कार्यान्वयसँग जोडिएका झन्डै चार दर्जन कानुनहरू अझै बन्न नसकेको संसदीय अध्ययन प्रतिवेदनले उल्लेख गरेको थियो । गत भदौमा तयार पारिएको संसद्को विधायन व्यवस्थापन समितिअन्तर्गत गठित उपसमितिले तयार पारेको प्रतिवेदनमा संघ, प्रदेश र स्थानीय तहले समयमै कानुन बनाउन नसकेको उल्लेख छ । आधारभूत रूपमा कम्तीमा १ सय ८१ वटा कानुनहरू तर्जुमा गर्नुपर्नेमा संघले १५१, प्रदेशले २४ र स्थानीय तहले ६ वटा कानुन बनाउनुपर्ने थियो । संघको क्षेत्राधिकारका १५१ मध्ये ४० वटा कानुन बन्न बाँकी छ ।मुलुकको आर्थिक वृद्धिदर कमजोर भइरहेका बेला सत्तापक्ष र प्रतिपक्ष गम्भीर बहसका लागि एक ठाउँमा उभिन सकेका छैनन् । नयाँ दलले मुलुकको अवस्था कमजोर हुनुमा पुराना दल जिम्मेवार रहेको आरोप लगाएका बेला उनीहरू राष्ट्रिय सहमति जुटाउन चुकेका छन् । प्राध्यापक केसीले नयाँ जिम्मेवार पदमा लामो समय नबसेकाले प्रश्न गर्ने ठाउँमा भएको बताए । पुराना दलमाथि धेरै प्रश्न गर्ने ठाउँ छ । तर नयाँ दल अहिले नै पुराना दललाई दह्रो चुनौती दिने अवस्थामा आइसकेका छैनन्, उनले भने, हाल नयाँ दलले प्रश्न गरे मात्र पुग्छ । त्यसको जवाफ पुराना दलले दिन सकेनन् भने साँच्चिकै कमजोर अवस्थामा पुग्नेछन् ।दोस्रो जनआन्दोलनपछि कांग्रेस, एमाले र माओवादीले पालैपालो सरकारको नेतृत्व गरे । माओवादी शान्ति प्रक्रियामा आउनेबित्तिकै संविधान र शान्ति मुख्य मुद्दा बनेको थियो भने समृद्धि र सुशासनलाई दलहरूले प्रमुखताका साथ उठाएका थिए । पहिलो संविधानसभा संविधान बनाउन असफल भयो भने दलहरू पनि सत्ता खिचातानीमा लागे ।"
देशमा मडारिँदै कालो बादल,"राजनीतिक, सामाजिक तथा आर्थिक कारणले गर्दा देश दुर्घटनाउन्मुख हुँदै गएको छ र वर्तमान कालखण्डको वास्तविकता यही हो । राजनीतिक नेतृत्वप्रति आम नागरिकको आस्था तथा विश्वास तीव्र गतिले गुम्दै छ । लोकतान्त्रिक प्रणालीमा नागरिकले राज्य सञ्चालकलाई सम्मानले नभई हेय भावले हेर्नु र विश्वास नगर्नु शुभसंकेत होइन । सम्मान तथा विश्वास गुमाएको नेतृत्वद्वारा राज्य सञ्चालित हुनु आफैंमा अनिष्ट आगमनको टड्कारो संदेश हो । पौराणिक कालदेखि सहअस्तित्व, एकअर्काप्रति सद्भाव तथा सम्मानमा आधारित नेपाली सामाजिक संरचनामा साम्प्रदायिक तथा धार्मिक धाँजाहरू देखा पर्न थालेका छन् । विशेष गरी धार्मिक सहिष्णुता खलबलिन थालेको छ । बहुसंख्यक हिन्दु धर्मावलम्बीले असुरक्षित महसुस गर्न थालेका छन् । विभिन्न स्थानमा धार्मिक अतिवादीहरू धार्मिक सद्भाव बिथोल्न तथा धार्मिक हिंसा फैलाउन अग्रसर हुँदै छन् । आर्थिक रूपमा राज्य कंगाल हुने दिशातर्फ तीव्र गतिले बढ्दै छ । विकासनिर्माणलाई थाती राखेर विगतको ऋण तिर्नकै निम्ति ऋण उठाउन सरकार बाध्य हुँदै छ । आर्थिक मन्दीको प्रभाव प्रायः परिवारको लवाइखवाइमा देखा पर्न थालेको छ । बैंकमा ऋण लिने मानिसको अभाव छ । करदाताले सरकारलाई राजस्व तिर्न सकिराखेका छैनन् । सरकार राजस्व संकलन गर्न कठिनाइको सामना गर्दै छ । विगतमा भएगरेका गल्तीहरूकै परिणाम हुन् अनिष्टका लक्षणहरू । अनिष्टको स्वरूप तथा प्रकृति राष्ट्रव्यापी छ । धार्मिक द्वन्द्वका निम्ति तराईमधेश एपिसेन्टर का रूपमा देखा पर्दै छ । नागरिकलाई यस अवस्थामा एकजुट तुल्याएर परिचालन गर्न सकिएन भने देश दुर्घटनाग्रस्त हुने सम्भावना प्रबल छ । नागरिक परिचालन गर्ने अभिभारा राजनीतिकर्मी तथा नेतृत्वहरूको हो । तात्कालीक आवश्यकता तथा चुनौती भनेको दुर्घटनाग्रस्त हुनुपुर्व डिरेल भएको राष्ट्रलाई पुनः लिकमा राखेर निश्चित दिशाउन्मुख तुल्याउनु हो । उक्त उद्देश्यप्राप्तिका निम्ति राजनीतिक नेतृत्व एकजुट भएर चुनौतीको सामना गर्न अग्रसर हुनुको विकल्प छैन । यस जटिल घडीमा हाबी भइरहेका शीर्षस्थ नेता हरूको विकल्प खोज्ने सुविधा पनि हामीसँग छैन । त्यसो त कुनै पनि स्थापित दलमा कार्यकर्ताले विद्रोह गरेर स्थापित नेता (हरू) लाई विस्थापित गर्ने सम्भावना देखिँदैन, न स्वतःस्फूर्त नागरिक विद्रोहकै सम्भावना छ तर त्यस्तो विद्रोहले मडारिँदै गरेको अनिष्टको कालो बादल हटाउनेभन्दा देशलाई दुर्घटनातर्फ घचेट्ने सम्भावना बढी छ । हेक्का रहोस्, श्रीलंकामा जनविद्रोहले राज्य सञ्चालकहरूलाई लखेट्योÙ देश भने चरम अस्थिरताको बन्दी भएको छ । आर्थिक रूपमा टाट पल्टिएको छ । नागरिकको जीवनस्तर तीव्र गतिले ओरालो लागिरहेकै छ । देशमा देखा परेका राजनीतिक, सामाजिक तथा आर्थिक समस्याको प्रकृति वा स्वरूपलाई आत्मसात् गर्ने हो भने तात्कालिक अवस्थामा हुने जनविद्रोहले राष्ट्रलाई निकास दिने सम्भावना कम छ, बरु त्यसले नेपाललाई दक्षिण एसियाको सोमालिया अथवा बाल्कनको पूर्वराष्ट्र युगोस्लाभियाको अवस्थामा पुर्याउने जोखिम बढी छ । सन् १९९१ मा बाहुबली राष्ट्रपति सियाद बारी तथा त्यस कालखण्डका स्थापित भ्रष्ट राजनीतिक नेताहरूलाई हटाउन सोमाली नागरिकहरू सफल भए । तीन दशक लामो गृहयुद्धको भुमरीमा जाकिएको सोमालिया दीर्घकालीन बेथिति, लुटपाट, भोकमरी, असुरक्षाले ग्रस्त राष्ट्रको उदाहरण भएको छ । शरणार्थी तथा सशस्त्र द्वन्द्वको समापन कल्पनाबाहिरको विषय भएको छ । त्यस्तै, सन् १९९० सम्म सामाजिक तथा धार्मिक विविधता हुँदाहुँदै सबल एवं एकीकृत, लोकतन्त्र तथा समाजवादलाई साथै लैजान सफल राष्ट्रको पहिचान थियो, पूर्वयुगोस्लाभियाको । एक दशक लामो (१९९१२००१) गृहयुद्धको परिणामस्वरूप उक्त राष्ट्र टुक्रेर सातवटा ससाना स्वाधीन राष्ट्रमा परिणत भएका छन् । देशका सामुन्ने आइपरेका चुनौतीको सामना गर्न हाम्रा राजनीतिक नेतृत्वहरू सुध्रिनु अपरिहार्य छ र यसका निम्ति तिनले गिरिजाप्रसाद कोइरालाको जीवनयात्राको उकालोओरालोबाट पाठ सिक्न सक्छन् । एउटा कालखण्ड थियो, जति बेला तिनी अलोकप्रिय, अप्रजातान्त्रिक तथा भ्रष्ट नेताको पर्याय थिए । तिनको राजनीति पतनउन्मुख हुँदै गर्दा ज्ञानेन्द्र स्वेच्छाचारी, निरंकुश राजाका रूपमा उदाए । राजाले गिरिजाप्रसादको कमजोरीबाट भरपूर फाइदा उठाए, शक्ति सञ्चयका निम्ति । महत्त्वाकांक्षी एवं सत्तामोह र द्रव्यमोहमा चुर्लुम्म डुबेका राजामा राज्य व्यवस्थापनको दक्षता, क्षमता तथा इच्छाशक्तिको चरम अभाव थियो । माओवादीले फैलाएको देशव्यापी हिंसा तथा ज्ञानेन्द्रको कुशासन देशका निम्ति घातक थियो । माओवादीलाई परास्त गर्न राजाले प्रतिहिंसाको रणनीति अख्तियार गरे । देश कुशासन तथा हिंसाको चक्रव्यूहमा फसेको थियो । त्यस्तो विकराल अवस्थामा गिरिजाप्रसाद अघि सरे, देशलाई निकास दिन । त्यसपछि तिनले आफूले गुमाएको राजनीतिक हैसियत मात्र फिर्ता पाएनन्, देशलाई निकास दिनमा अभूतपूर्व सफलतासमेत प्राप्त गरे । माओवादीलाई हतियार बिसाएर लोकतान्त्रिक पद्धतितर्फ डोर्याए । दोस्रो जनआन्दोलनको नेतृत्व गरे । निरंकुश राजाविरुद्ध जनपरिचालन गर्ने सफलता तिनलाई मिल्यो । अत्यन्त जटिल राजनीतिक अवस्थाबाट राष्ट्रलाई निकास दिन तिनी सफल रहे । गुमाएको ऐतिहासिक हैसियत फिर्ता लिँदै इतिहासमा आफ्नो स्थान सुरक्षित तुल्याउनमा तिनले सफलता पाए । वर्तमान नेतृत्व पंक्तिलाई, भिन्न दलहरूमा आबद्ध भए पनि, धेरै हदसम्म गिरिजाप्रसादले नै प्रशिक्षित तुल्याएका हुन् । यहाँ इजरायलको राजनीतिलाई उदाहरणका रूपमा प्रस्तुत गर्नु सान्दर्भिक हुन सक्छ । कुनै समय अत्यन्त काबिल अर्थमन्त्री हुँदै प्रधानमन्त्री नियुक्त भएका हुन् बेन्जामिन नेतान्याहु । इजरायली इतिहासमा सबैभन्दा लामो अवधि (१६ वर्ष) प्रधानमन्त्री पद सम्हालेका नेतान्याहुको लोकप्रियता तिनको सत्ता अवधि लम्बिनुका साथै गिर्न थालेको हो । एक दशकदेखि भ्रष्टाचारको आरोप खेप्दै छन् तिनी । दक्षिणपन्थी दल लिकुडको उग्र दक्षिणपन्थी नेताको छवि छ तिनको । उग्र दक्षिणपन्थी (धार्मिक तथा साम्प्रदायिक ससाना दलहरू) को सहयोगमा गत वर्ष तिनी पुनः प्रधानमन्त्री पद हत्याउन सफल भए । भ्रष्टाचारको आरोपबाट बच्न तिनले न्यायालयलाई कमजोर तुल्याउने कदम अघि बढाए । तिनीविरुद्ध अभूतपूर्व रूपमा विद्रोह हुँदै थियो । राजनीतिक रूपमा विभाजित इजरायलको दक्षिणी भागमा अकस्मात् (७ अक्टोबर २०२३ मा) हमासले आक्रमण गर्यो । उक्त आक्रमणले अहिले नेतान्याहुको राजनीतिक जीवनलाई अर्को चरणमा प्रवेश गराएको छ । नेतान्याहुविरोधी, विशेष गरी लेबोर दलका नेताहरू नेतान्याहुकै नेतृत्वमा गठित आपत्कालीन सरकार सहभागी भएका छन् । राष्ट्रिय सुरक्षाका निम्ति सबै खेमाका राजनीतिक शक्तिहरू एकजुट भएका छन् । नेपाल पनि दुर्घटनाउन्मुख भएको अवस्थामा स्थापित नेतृत्वलाई अन्तिम अवसर दिनु विवेकशील हुने देखिन्छ । चार दिशाउन्मुख नेताहरू सर्वसम्मति कायम गर्न अभ्यस्त छन् । आफ्नो नाम र स्वार्थ गाँसिएका भ्रष्टाचार प्रकरणहरूलाई थामथुम पार्न तिनीहरूबीच थुप्रै सहमति भएका छन् । भागबन्डाका कारण तिनीहरूबीच भएका सम्झौताहरू कार्यान्वयन भएका उदाहरण पनि धेरै छन् । अहिले तिनीहरू एकजुट हुनु राष्ट्रिय आवश्यकता भएको छ । तिनका निम्ति यो स्वर्ण अवसर हो, गुमाएको वैधता तथा लोकप्रियता फिर्ता गर्ने । शीर्षस्थ नेता हरू निहीत स्वार्थ त्यागेर एकजुट भई देशमा मडारिँदै गरेको कालो बादल हटाउन अग्रसर भए भने आसन्न संकट टर्न सक्छ । निश्चय नै, समय खेर नफाली गर्नैपर्ने कार्यहरूको सूची छोटो छैन । व्याप्त कुशासन, भ्रष्टाचार, बेरोजगारी, महँगी, घट्दो उत्पादकत्व, युवा पलायन, राज्य सञ्चालनका बेथिति, बढ्दो असुरक्षा, अदालतको अवहेलना आदिका कारण जनआक्रोश चुलिएको छ । जल्दाबल्दा समस्याहरूलाई केही समय थाती राखेर भए पनि भत्किन लागेको सामाजिक सद्भाव तथा बढ्दो धार्मिक असहिष्णुतालाई संमार्गमा फर्काउनु आजको प्रमुख चुनौती हो । शीर्षस्थ नेता हरूबीच सामाजिक तथा धार्मिक सद्भावविरोधी गतिविधिलाई निषेध तथा निस्तेज गर्ने सहमति कायम गर्नु अपरिहार्य छ । शीर्षस्थ नेता हरूले यस्तो सहमतिको प्रभावकारी कर्यान्वयनका निम्ति स्थानीय तहका नेताकार्यकर्ताहरूलाई परिचालन गर्न सक्छन् । केन्द्रमा शीर्षस्थ नेता हरू जस्तै स्थानीय तहमा नेताकार्यकर्ताहरू एक ढिक्का भएर परिचालित हुन सक्दा, राष्ट्रमा सदियौंदेखि कायम रहेको सहअस्तित्व तथा सद्भावमा परेका धाजाहरू, जोड्न कठिन हुँदैन । केन्द्रदेखि स्थानीय तहसम्म छरिएका २ लाखभन्दा बढी सुरक्षाकर्मीहरूलाई राज्यले परिचालन गर्ने हो । देश, शान्तिसुरक्षा र कानुनको रक्षाका निम्ति समर्पित यो अनुशासित समूहसँग कुनै पनि उपद्रवी तत्त्वलाई नियन्त्रणमा लिने तथा निस्तेज तुल्याउने अधिकार तथा क्षमता छ । सुरक्षाकर्मी तथा लाखौंलाख राजनीतिक कार्यकर्ता, निजामती सेवाअन्तर्गतका कर्मचारी तथा ४० हजारभन्दा बढी गैरसरकारी संस्थामा आबद्ध अभियन्ताहरूबीचको सहकार्य नेपालमा सम्भव छ । सामाजिक तथा धार्मिक सन्तुलन खलबल्याउन चाहने कुनै पनि अतिवादी शक्तिलाई राज्यद्वारा परिचालित शक्तिले परास्त गर्न सक्छ । सामाजिक तथा धार्मिक सद्भाव धर्मर्याउन खोज्नेहरूलाई नियन्त्रणमा लिएपछि राष्ट्रिय अर्थतन्त्रले प्राथमिकता पाउनुपर्छ । शीर्षस्थ नेता हरूबीच राज्यकोषको दोहन नगर्ने सहमति यथाशीघ्र कायम गर्नु अनिवार्य छ । अख्तियारले शिरबाट भ्रष्टाचार नियन्त्रण गर्ने पहल थाल्ने हो भने स्थानीय तहसम्म झाँगिएको भ्रष्टाचार नियन्त्रणको नारा वास्तविकतामा परिणत हुन्छ । भ्रष्टाचार तथा फजुल खर्चबाट जोगिएको रकमलाई विकासनिर्माण एवं लोककल्याणमा लगाउन सके देशको कायापलट हुन सक्छ । अनि मात्र अर्थतन्त्र पनि लय मा फर्किन सक्छ ।"
महासचिवको भ्रमण: शान्ति प्रक्रियाका लागि अर्थपूर्ण मोड,"तत्कालीन सशस्त्र विद्रोही माओवादी र सरकारबीच विस्तृत शान्ति सम्झौता भएको १७ वर्ष बित्नै लागेको छ । त्यसयता विद्रोही पक्षको हस्ताक्षरकर्ता माओवादी नै सधैंजसो सरकारमा छ । तर, शान्ति प्रक्रियालाई निष्कर्षमा पुर्याउने प्रतिबद्धता अझै पनि उधारो नै छ । प्रधानमन्त्री पुष्पकमल दाहालले एक महिनाअघि मात्रै संयुक्त राष्ट्रसंघको महासभामा सम्बोधन गर्ने क्रममा संक्रमणकालीन न्यायको सन्दर्भ निकाल्दै सरकारको प्रतिबद्धता दोहोर्याएका थिए । लगत्तै नेपाल आउन लागेका राष्ट्रसंघका महासचिव एन्टोनियो गुटेरेसको चारदिने भ्रमणको एजेन्डामा पनि यहाँको शान्ति प्रक्रियालाई प्राथमिकताका साथ राखिएको छ । शान्ति प्रक्रियाका विषयमा अन्तर्राष्ट्रिय समुदायमाझ सरकारको प्रतिबद्धतालाई नतिजामा बदल्न यो एउटा अवसर हुन सक्छ । द्वन्द्वकालीन मुद्दाहरूको सत्यनिरूपण र मेलमिलाप एवं बेपत्ता छानबिनको काम नसकिएकाले मुलुकको शान्ति प्रक्रिया अधुरै छ । २०६३ मंसिर ५ मा भएको विस्तृत शान्ति सम्झौतामा सत्यनिरूपण तथा मेलमिलाप आयोग गठन गर्ने र मानवअधिकारको गम्भीर उल्लंघन तथा मानवताविरुद्धको अपराधमा संलग्न व्यक्तिका बारेमा सत्य अन्वेषण गर्ने र समाजमा मेलमिलापको वातावरण तयार पार्ने भनिएको छ । यस्तै, बेपत्ता छानबिन आयोगको प्रतिवेदनअनुसार पीडित परिवारलाई राहत उपलब्ध गराउने पनि सम्झौतामा उल्लेख छ । सम्झौतामा माओवादीका तर्फबाट हस्ताक्षर गरेका अध्यक्ष दाहाल तेस्रो पटक सरकारको नेतृत्वमा छन् । यसबीचमा माओवादी चार पटक सरकारको नेतृत्वमा पुग्यो, सहयोगीका रूपमा त माओवादीको सत्तारोहण करिब करिब अटुटजस्तै छ । तर, माओवादीसहित राजनीतिक दल र सरकारको समेत प्राथमिकतामा नपर्दा शान्ति प्रक्रियाको स्थिति दयनीय छ । २०७१ सालमा बनेका दुवै आयोग पदाधिकारीविहीन छन्, आयोगमा उजुरी लिनेबाहेक कुनै काम भएको छैन, आयोग गठनसम्बन्धी कानुन विवादित भएपछि अघि बढाइएको संशोधन प्रक्रिया टुंगिएको छैन । कानुन निर्माण र आयोग गठनमा सरकारले द्वन्द्वपीडितको विश्वास जित्न नसकेकै कारण शान्ति प्रक्रियामा प्रगति हुन नसकेको हो । आयोग गठनसम्बन्धी कानुन २०७१ सालमा ल्याउनासाथ द्वन्द्वपीडितहरू आपत्ति जनाउँदै सर्वोच्च अदालत गएका थिए । सर्वोच्चले २०७१ फागुनमै गम्भीर अपराधमा क्षमादान दिने प्रावधान नराख्न, मेलमिलाप गराउन सकिने सामान्य घटनामा समेत पीडितको सहमति लिन र पीडितको चासोलाई केन्द्रमा राख्न भन्दै कानुन संशोधन गर्न आदेश दिएको थियो । सरकारले ढिला गरी अघिल्लो प्रतिनिधिसभामा संशोधन विधेयक पेस गरेको थियो तर पारित गर्ने प्राथमिकतामा परेन । नयाँ प्रतिनिधिसभा गठनपछि गत फागुनमा पेस गरिएको संशोधन विधेयक पनि कानुन, न्याय तथा मानवअधिकार समितिमै विचाराधीन छ । अहिले र पहिले संसद् पुर्याइएका विधेयकमा मानवअधिकारको गम्भीर उल्लंघनका दोषीलाई आममाफी दिने प्रावधान राखिएको भन्दै द्वन्द्वपीडितले असन्तुष्टि व्यक्त गर्दै आएका छन् । प्रधानमन्त्री दाहालले गत महिना राष्ट्रसंघको महासभालाई सम्बोधन गर्ने क्रममा संक्रमणकालीन न्याय प्रक्रियामा मानवअधिकारको गम्भीर उल्लंघन गर्नेलाई आममाफी हुने छैन भन्ने प्रतिबद्धता व्यक्त गरेका थिए । उनको यो प्रतिबद्धता विधेयकको प्रावधान संशोधनका क्रममा देखिए लामो समयदेखि अवरुद्ध शान्ति प्रक्रियाले गति लिन सक्छ । राष्ट्रसंघको नेतृत्वबाट १५ वर्षपछि नेपाल भ्रमण भइरहेको छ । दाहाल नै प्रधानमन्त्री भएका बेला २०६५ सालमा तत्कालीन महासचिव बान कि मुन नेपाल भ्रमणमा आएका थिए । अहिले इजरायल र हमासबीच चर्कंदो युद्धले लेबनान, सिरियालगायतका पश्चिम एसियाली मुलुकहरू अशान्त बनिरहेको र शक्ति राष्ट्रहरू एकअर्काको समर्थनमा उत्रिरहेको विशिष्ट परिस्थितिबीच पनि गुटेरेसले नेपाल भ्रमणलाई प्राथमिकता दिएका छन् । उनको भ्रमणका क्रममा यहाँको शान्ति प्रक्रियामा प्रतिबद्धता दोहोर्याउँदै गर्दा प्रधानमन्त्री दाहाल आफ्नै कार्यकालमा यसलाई निष्कर्षमा पुर्याउन पनि प्रतिबद्ध हुनुपर्छ । सर्वोच्च अदालतको आदेश, मानवअधिकारसम्बन्धी अन्तर्राष्ट्रिय कानुनलाई ख्याल गर्दै, द्वन्द्वपीडितको विश्वास जित्दै कानुन संशोधन प्रक्रियालाई जतिसक्दो छिटो टुंग्याउन अग्रसरता लिनुपर्छ । यसलाई कसैले पनि राजनीतिक सौदाबाजीको विषय बनाउनु हुँदैन । कानुन संशोधनपछि मात्र द्वन्द्वकालीन मुद्दाको सत्यनिरूपण र मेलमिलाप तथा बेपत्ता व्यक्तिको छानबिनका काम अघि बढ्छन् । ती कामको पूर्णताबाट मात्र १७ वर्षअघि सुरु भएको शान्ति प्रक्रियाले वैधता पाउनेछ र अन्तर्राष्ट्रिय समुदायमाझ मुलुकको विश्वास पनि कायम हुनेछ ।"
माफियातन्त्रमा रुमलिएको सरकार,"गत ३ गते कान्तिपुरमा प्रकाशित उद्योगीले बढाएको चिनीको मूल्यमा सरकारी साथ शीर्षकको समाचार पढेर दिक्क लाग्यो । गत असारमा प्रतिकिलो ९५ रुपैयाँमा बिक्री भएको चिनी दसैं, तिहारजस्ता राष्ट्रिय पर्वमा राहतको दिनुपर्नेमा वाणिज्य, आपूर्ति तथा उपभोक्ता संरक्षण विभाग, उद्योगी व्यवसायी र खुद्रा व्यवसायी संघसहितको बैठकले उत्पादन लागत बढी देखाई यस्तो निर्णय गर्नु उपभोक्तालाई मार पार्ने रणनीति हो । आधिकारिक निकायहरू आफैं साक्षी बसेर रिफिरेन्स बजार मूल्य खुलेआम एक सय १५ तोकिएको छ । यसमा ढुवानी एकदुई रुपैयाँ जोड्न सक्ने गरी मूल्य तोके पनि त्यो लागू हुन सकेको छैन । खासमा खुद्रा व्यापारीले चिनी प्रतिकिलो १ सय ६० देखि १ सय ७० सम्म बिक्री गरेका छन् । एकातिर उपभोक्ताले चाडपर्वमा पनि चिनी नपाउने अवस्था विद्यमान छ भने अर्कोतिर सरकारले नै उद्योगीसँग मिलेमतो गरी मूल्य वृद्धिमा समर्थन गर्नु कति जायज हो ? यस्तो हुनुको कारण हरेक वर्ष दसैं तिहारजस्ता चाडपर्व नजिकिँदै गर्दा उद्योगीले सहुलियत चिनी आयात हुन नदिन लबिइङ गर्ने परिपाटीले हो । कालोबजार हस्तक्षेप गर्न साल्ट ट्रडिङ कर्पोरेसनले सहुलियत मूल्यमा ६० हजार मेट्रिक टन चिनी आयात गरिदिन सरकारलाई आग्रह गरेको थियो । यो सूचना बाहिर आउनेबितिक्कै उद्योगीले चिनी गोदाममा रहेको भ्रम सिर्जना गराएर आयात रोक्न लबिइङ गरे । चिनी माफियाले आयात रोक्न उद्योगदेखि अर्थ मन्त्रालयसम्म ताकेता गरे । सरकारले उपभोक्ताको हितप्रति वास्ता गरेन । बजारमा हाहाकार भएपछि मात्र मन्त्रालयले सहुलियत चिनी ल्याउन पत्र पठाएर झारा टार्यो । अर्थ मन्त्रालयले सो चिठीप्रति चासो नै दिएन । बजार भाउ अकासिएपछि उपभोक्ता संरक्षण विभागका महानिर्देशकले चिनी लागतको अवस्थासहित विवरण बुझाउन, मूल्य सूची राख्न पत्र पठाए । यद्यपि चिनी उद्योगीले महानिर्देशककै सरुवा गराए । उनको सरुवा गरेपछि मूल्य सूची राखेर गरिएको बजार अध्ययनको पाटो नै बन्द भयो । भारतबाट सस्तोमा चिनी ल्याएर मूल्य बढाई बेच्ने योजनामा रहेका व्यापारीको कुनियतमा जब भारतले निर्यात बन्द गरेपछि उद्योगीले मौज्दात सकिएको भन्दै सरकारलाई आयात गर्न आग्रह गरे । यसबाट बजारमा चिनीको अभाव सिर्जना भयो । भदौमा अर्थ मन्त्रालयले ५० प्रतिशत भन्सार महसुल छुट गर्ने गरी २० हजार टन चिनी आयातका लागि स्वीकृति दिने जनाएको थियो । साल्ट ट्रेडिङ कर्पोरेसनले १० हजार र खाद्य व्यवस्था कम्पनी लिमिटेडले १० हजार टन चिनी ल्याउने जिम्मा पाएका छन् । यद्यपि ग्लोबल टेन्डरअन्तर्गत आवेदन दिने म्याद लामो भएको र अर्थ मन्त्रालयले ढिलो स्वीकृति दिएका कारण सरकारी सहुलियतको चिनी दसैंमा त आउन आउन, तिहार र छठ पर्व अगाडि पनि आउने छाँट छैन । एकातिर अन्तर्राष्ट्रिय बजारमै मूल्य बढेको हल्ला फैलाउँदै लागत मूल्य जोड्दा नै चिनीको मूल्य १ सय ५७ रुपैयाँ तोकिएको छ । भन्सार महसुल, ढुवानी, मुनाफा जोड्दा प्रतिकिलो चिनी १ सय ७० भन्दा बढी पर्ने बहानामा टेन्डर नै रद्द गर्ने सम्भावना पनि रहेको छ । सरकारले भने उचित पहल गर्नुको बदला भारतसित कूटनीतिक पहल (सरकारसरकार) मार्फत एउटा चिठी पठाएर झारा टार्ने काम मात्र गरेको छ । अनुगमनका क्रममा उद्योगीसँग १ लाख ८८ हजार क्विन्टल चिनी भेटिएको छ । उक्त चिनी बिक्रीका लागि कम्पनीलाई दिने बताए पनि कार्यान्वयन हुने अवस्था छैन । अहिले चिनीको मूल्य १ सय १५ निर्धारण गर्न उद्योगी राजी भएका छन् । अहिलेसम्मको अवस्थालाई विश्लेषण गर्दा उद्योगीले बजारमा चिनीको अभाव सिर्जना गर्ने र मूल्य बढाइहाल्ने रणनीतिमा छन् । त्यसलाई सरकारले भने मौन स्वीकृति दिने गरेको छ । यस्ता घटनाले सरकारी अधिकारी वा राजनीतिक नेतृत्वले चिनी व्यापारीबाट कमिसन पाउने गरेको अनुमान गर्न थालिएको छ । उद्योगी र सरकारी अधिकारीहरूबीचको मिलेमतोमा साना व्यापारी भने फस्ने गर्छन् । यसबाट सरकार र उद्योगी मिलेर निरीह उपभोक्ताको ढाड सेक्ने बदनियत स्वतः स्पष्ट हुन्छ । चिनीको मात्र होइन, वस्तुको मूल्यको भद्रगोल अवस्था पनि यस्तै भयावह छ । त्यसैले उपभोक्तालाई थोरै भए पनि राहत प्रदान गर्न सरकारले बजार हस्तक्षेप गरी मूल्य वृद्धि रोक्नै पर्छ । मूल्य सूचीको अनिवार्य व्यवस्था, कालोबजार, भन्सार नतिरीकन ल्याएको चिनी जफत गरी सरकारले साल्ट ट्रेडिङ कर्पोरेसन र खाद्य व्यवस्था कम्पनी लिमिटेडमार्फत हालको मूल्य ९७ रुपैयाँ अथवा १ सयसम्म बिक्री गर्ने वातावरण बनाउनुपर्छ । त्यसो गरेमा मात्र उद्योगीहरूको बदनियत र सरकारी साक्षी बस्ने चलन रोकिन सक्छ । गंगाराज अर्याल, पाणिनि८, पाली, अर्घाखाँची"
स्वार्थी नेतृत्वको सत्ताभोग योजना !,"हामीसँगै विकासको दौड सुरु गरेका मात्र होइन, पछिल्ला वर्षहरूका अघि बढेका विश्वमा मुलुकहरू विकासको स्थिर अवस्था मा पुगिसकेका छन् । अर्थात ती देशहरूमाकृषि, उद्योग, स्वास्थ्य, शिक्षा, यातायात, प्रविधि सबैको उच्चतम बन्दोबस्ती भइसकेको छ । त्यस्ता मुलुकमा अब भौतिक विकासभन्दा मानवीय विषयलाई मात्र प्राथमिकता दिए पुग्ने अवस्था बनेको छ । त्यस्ता मुलुकका नागरिक सुशासनको अनुभव गर्दै अत्याधुनिक सेवा सुविधामा रमाउँदै छन् । ती देशका प्रतिभा र जनशक्ति अनेक आविष्कार तथा खोजमा लाग्न थालेका छन् । धनी र सौखिन नागरिक पर्यटकको रूपमा विश्व भ्रमण गरेर रमाइरहेका छन् । हाम्रो देश भने पहिलो गरिब मुलुक भएको छ । देश गरिब हुनुको मुख्य कारण नेतृत्वको स्वार्थी र बेइमानी प्रवृत्ति एवं खर्चिलो राजनीतिक प्रणाली हो । देश र जनताको नाममा छोटो समयमै विभिन्न एजेन्डामा एकपछि अर्को राजनीतिक व्यवस्था फेरियो । व्यवस्थाअनुसार संविधान र नियम फेरिए । राजनीतिक सुविधाका लागि अझै पनि नयाँनयाँ कानुनको मस्यौदा बनाउने तयारी भइरहेको छ । अहिले मुलुकमा धेरै बिराला भए भने मुसा मार्दैनन् भन्ने उखान चरितार्थ भएको छ । कमाउ पेसा बनेको राजनीतिले घरैपिच्छे नेता बन्न प्रोत्साहित गर्दै छ । तीन तहको सरकारका अनावश्यक नेतालाई उपलब्ध गराइएको सुविधा र उनीहरूको जीवनशैलीले मध्यकालीन शासकीय दम्भको सम्झना गराउँछ । भ्रष्टाचार, अनियमितता, कमिसन नेतार कार्यकर्ताको जन्मजात गुणजस्तै भएको छ । संघीयता, तिनै विलासी नेता र तिनैका कार्यकर्ता एवं अन्धभक्तहरूको पृष्ठपोषण गर्ने माध्यम बनेको छ । नागरिक तहमा संघीयताप्रतिको वितृष्णा फैलनुको कारण पनि त्यही हो । हाम्रा शीर्ष नेतागणले चाहे भने जनताको पक्षमा हुने गरी संविधान परिवर्तन गरेर कम खर्चिलो राजनीतिक प्रणाली बसाउन सकिन्छ । तर आफू र आफ्ना कार्यकर्ताको सान, मान, सुविधा र पहिचान गुम्ने भएकाले उनीहरू परिवर्तन चाहँदैनन् । बरु उनीहरू बाहिरबाहिर प्रणालीको विरोध गरेजस्तो पनि गर्दै भित्रभित्रै मोजमस्ती गर्न व्यस्त देखिन्छन् । जनतामा व्याप्त घोर निराशा र आक्रोशका कारण यतिखेर, संघीयताको अपरिहार्यता उनीहरूको वकालत गरिरहेका छन् । भ्रष्टाचारी, जाली, झेली, धूर्त, अवसरवादी र ढाँट प्रवृत्तिका नेताहरू जसरी भए पनि सत्तामा पुग्ने रणनीतिमा लागेका छन् । सत्तामा पुगेपछि सँधै आफूलाई पदमा कसरी राख्न सकिन्छ त्यसलाई प्राथमिकता दिने गरिएको छ । सिद्धान्त, विचार र अडानका हिसाबले मुलुकका ठूला भनिएका सत्ताधारी दल छैनन् । सत्ताको लोभमा आज दल र त्यसका नेताहरूले साझा राजनीतिक सहमति भन्दै देश र जनताको चाहना र आवश्यकताबमोजिम राजतन्त्र पुनर्स्थापना गरिएको भनेर फेरि पनि देश र जनतालाई फेरि थाङ्नामा नसुताउलान् भन्न सकिन्न । इन्द्रकुमार श्रेष्ठ, कमला कुञ्ज, ओखलढुंगा"
दुराशययुक्त धारणाप्रति असहमति,"गत २ गतेको कान्तिपुर दैनिककको सम्पादकलाई चिठी स्तम्भमा हचुवामा टीकाको साइत निर्धारण शीर्षकअन्तर्गत प्रकाशित विषयप्रति हाम्रो गम्भीर ध्यानाकर्षण भएको छ । उक्त पाठक पत्रमा नेपाल पञ्चाङ्ग निर्णायक विकास समितिप्रति दुराशय राखी धर्म, संस्कृति र परम्परालाई असर पर्ने गरी भ्रामक धारणा प्रस्तुत गरिएको छ । उक्त धारणाप्रति समितिको असहमति र आपत्ति रहेको छ । उक्त विचार असत्य रहेकाले समिति खण्डन गर्दछ । नेपाल पञ्चाङ्ग निर्णायक विकास समिति, काठमाडौं"
इजरायलको चेतावनी र नेपालको मौनव्रत,ट्वीटर: २ककपबलमभ
कम हुन्न घरायसी कामको महत्त्व,प्याट्रिसिया यूएन वुमनकी नेपाल प्रतिनिधि हुन् भने नुमान अन्तर्राष्ट्रिय श्रम संगठन नेपालका निर्देशक हुन् ।
मुगु सामूहिक हत्याको अनुसन्धान थालियो,"जुम्ला (कास) मुगुको छायानाथ रारा नगरपालिका६ मन्दु गाउँमा तीन छोराछोरीसहित आमाको हत्या घटनामा प्रहरीले विशेष टोली र तालिम प्राप्त कुकुरबाट अनुसन्धान थालेको छ । जुम्लाबाट एक र सुर्खेतबाट २ वटा टोली कुकुरसहित शनिबार त्यहाँ पुगेका कर्णाली प्रदेश प्रहरी प्रमुख डीआईजी भीम ढकालले बताए । शुक्रबार बिहान २६ वर्षीया श्रीदेवी बोहरा, उनका ११ वर्षीय छोरा मनोज, ७ वर्षकी छोरी अप्सरा र ८ महिनाको छोरा रहर बोहरा घाँटी रेटेर हत्या भएको अवस्थामा घरभित्रै फेला परेका थिए ।आमा र छोराछोरी मंगलबार बिहान दसैंको टीका थाप्न सोही वडामा रहेको माइती गाउँ कोटिल्ला गएका थिए । भोलिपल्ट फर्केका उनीहरूको सोही राति हत्या भएको हुन सक्ने प्रहरीले अनुमान गरेको छ । शुक्रबार बिहानसम्म पनि घरको ढोका नखुलेको देखेर स्थानीयले प्रहरीलाई खबर गरेपछि हत्या भएको अवस्थामा चारै जनाको शव फेला परेको हो । वैदेशिक रोजगारीका लागि कतारमा रहेका मृतकका श्रीमान् दीपक बोहरा शनिबार घर पुगेका छन् । शव पोस्टमार्टमका लागि शनिबार मुगु जिल्ला अस्पताल ल्याइएको छ । घरभित्रको गरगहना र पैसा लगेको भेटिएन । घटना रहस्यमय भएकाले स्थानीयबाट बुझ्ने काम भइरहेको छ, डीआईजी ढकालले बताए । पाँच सदस्यीय विशेष अनुसन्धान र कुकुरसहित प्रदेश प्रहरी कार्यालय सुर्खेत, तालिम केन्द्र नेपालगन्ज र जिल्ला प्रहरी जुम्लाबाट टोली मन्दु गाउँ पुगेको हो । छायानाथ रारा६ का वडाध्यक्ष खेमराज रावलले घटनामा स्थानीयको पनि केही संलग्नता हुन सक्ने आशंका गरेका छन् । लस्करै रहेका ५ घरको किनारमा रहेको बोहरा परिवारको हत्या भएको हो । जुम्ला खलंगाबाट त्यहाँ ८ घण्टामा पुगिन्छ ।"
काठमाडौं उपत्यकामा डेढ अर्बका खसीबोका र च्यांग्रा बिक्री,"(काठमाडौं)दसैंको एक सातामा झन्डै डेढ अर्बको खसीबोका र च्यांग्रा बिक्री हुँदा पनि व्यवसायी निराश नै छन् । आपूर्तिको अवस्था सहज हुँदाहुँदै सोचेअनुसार बिक्री नहुँदा खसीबोका र च्यांग्रा मौज्दात तिहारसम्मै रहने उनीहरूको भनाइ छ । गत वर्ष हिले दसैं अर्थात् वर्षातका कारण व्यवसायीले गाउँगाउँबाट खसीबोका ल्याउन सकेका थिएनन् । यसपालि भने सडकबाटो सहज हुँदा पर्याप्त भित्रियो । मूल्य पनि गत वर्षकै हाराहारीमा निर्धारण भयो । तर व्यापार सोचेअनुसार नभएको काठमाडौं चौपाया खरिद प्र्रालिका अध्यक्ष जनक खड्काले जनाए । फूलपातीसम्म भारतबाट खसीबोका आएनन्, स्वदेशी नै पर्याप्त रहे । भाउ पनि बढी होइन, पोहोरकै मूल्य लगाएका थियौं, अध्यक्ष खड्काले भने, तर व्यापार सुस्त रह्यो ।बिक्री नभएपछि व्यवसायीले खसीबोकाको बिक्री मूल्यसमेत संशोधन गरिरहेका छन् । विगतका वर्षमा सरकारी स्वामित्वको खाद्य व्यवस्था तथा व्यापार कम्पनीले बिक्री गर्ने सहुलियत खसीबोका स्टक सकिएलगत्तै निजी व्यवसायीले मूल्य बढाउने गरेका थिए । यसपालि भने मूल्य घटाउने होड चलेको छ । सोचेअनुसार बिक्री नभएपछि कलंकीमा व्यवसायीले मूल्य घटाएर बिक्री गरेको अध्यक्ष खड्काको भनाइ छ । कलंकी बजारमा करिब ३५ हजारको संख्यामा खसीबोका र च्यांग्रा बिक्री भए । उपत्यकाका अन्य बजारमा समेत गरी करिब ६० हजार बिक्री भएको अनुमान छ, उनले भने । एउटा खसी र च्यांग्रा औसतमा ३५ देखि ४० किलो हुन्छ । खसीबोकाको औसत मूल्य २० देखि २२ हजार रुपैयाँ पर्छ । च्यांग्रा ३५ देखि ४५ हजार रुपैयाँ पर्छ । औसत २५ हजारका दरले डेढ अर्ब हाराहारीको बिक्री भएको देखिन्छ । तर पनि व्यापारी सन्तुष्ट छैनन् । गत बुधबार भक्तपुरको सल्लाघारीमा दसैंका लागि ल्याइएका च्यांग्रा, खसीबोकाको मूल्य व्यवसायीले घटाए । दसैंका लागि मात्रै बजार लाग्ने भक्तपुरको सल्लाघारीस्थित नेपाल ट्रस्टको ९९ रोपनीमा सर्वसाधारणको भीड लागे पनि अपेक्षित व्यापार भएन । बिक्री कम भएपछि मूल्य घटाएर बिक्री गरेको जनाइएको छ । सबै व्यापारीको सल्लाहअनुसार मुस्ताङबाट ल्याइएको च्यांग्राको मूल्य किलोको २ सय ५० घटाएर प्रतिकिलो १ हजार १ सय रुपैयाँ निर्धारण गरिएको थियो । खसी प्रतिकिलो ६०० रुपैयाँमा बिक्री भएको बताइएको छ । खाद्य व्यवस्था तथा व्यापार कम्पनीले पनि ३ पटक मूल्य संशोधन गरेको छ ।खाद्यले असोज ३० देखि खसीबोका र च्यांग्रा बिक्री सुरु गरेको थियो । खसी प्रतिकिलो ६ सय ८० र च्यांग्राको १ हजार २ सय ६० रुपैयाँ तोकेको थियो । उक्त मूल्यमा १० रुपैयाँ छुट दिएर खसी प्रतिकिलो ६ सय ७० र च्यांग्रा १ हजार २ सय ५० मा बिक्री गरेको थियो । सन्तोषजनक रूपमा बिक्री नभएपछि खाद्यले कात्तिक ३ देखि लागू हुने गरी मूल्य संशोधन गरी खसीबोका प्रतिकिलो ६ सय ६० रुपैयाँ तोक्यो । उपभोक्तालाई सहुलियतमा १० रुपैयाँ छुट गरी बिक्री मूल्य प्रतिकिलो ६ सय ५० रुपैयाँ तोकियो । च्यांग्राको मूल्य सुरुमा प्रतिकिलो १ हजार २ सय ३५ रुपैयाँ निर्धारण गरिएको थियो । उक्त मूल्यमा १० रुपैयाँ छुट गरेर बिक्री मूल्य प्रतिकिलो १ हजार २ सय २५ रुपैयाँ कायम भएको थियो । कात्तिक १० देखि नै लागू हुने गरी मूल्य फेरि संशोधन भएको छ । खसीबोकाको मूल्य घटेर प्रतिकिलो ५ सय ९० रुपैयाँ र च्यांग्रा प्रतिकिलो १ हजार १ सय ५० रुपैयाँ कायम भएको कम्पनीका प्रादेशिक कार्यालय प्रमुख ज्ञानु थापाले जनाइन् । कलंकी खसी बजारसहित दुईतीन ठाउँ हेर्यौं । मूल्य प्रतिकिलो ६ सय ५० देखि ६ सय ८० रुपैयाँसम्ममा बिक्री भइराखेको छ । त्योभन्दा सस्तो गर्न खोजेका छौं, उनले भनिन्, २ हजार २ सय १२ मध्ये करिब १ हजार ९ सय बिक्री भइसकेका छन् । साढे २ सय च्यांग्रा बिक्री हुन बाँकी छ, केही मात्रामा खसीबोका पनि छन् । मौज्दात रहेसम्म बिक्री गर्छौं ।खाद्यले कम्पनीको प्रादेशिक कार्यालय थापाथलीबाट बिक्री गरिरहेको छ । एउटा च्यांग्रा खरिद गर्दा ३५ देखि ४० हजार रुपैयाँ लाग्ने थापाले बताइन् । त्यही भएर पनि कम बिक्री भएको उनको भनाइ छ । आर्थिक संकटको असर पनि देखिएको छ, जसले गर्दा सोचेअनुसार बिक्री नभएको हो, उनले भनिन्, यद्यपि खाद्यको उद्देश्य मूल्य नियन्त्रण गरेर सर्वसाधारणको सेवा गर्ने हो ।खाद्यले दाङमा २५ किलोभन्दा बढीको खसीलाई प्रतिकिलो ५ सय ६२ र २० देखि २५ किलोको खसीलाई ५ सय ४५ रुपैयाँमा किनेको छ । बोका भने प्रतिकिलो ५ सय ४२ रुपैयाँमा खरिद गरेको जनाएको छ । वीरगन्जबाट २५ किलोभन्दा बढीको खसीलाई प्रतिकिलो ६ सय ५, २० देखि २५ किलोलाई ५ सय ८४ र बोकालाई ५ सय ७० रुपैयाँमा खरिद गरेको छ । च्यांग्रा भने प्रतिकिलो १ हजार १ सय २५ रुपैयाँमा किनिएको खाद्यले जनाएको छ । खाद्यको ढुवानी, प्रशासनिक खर्चसहित जोडेर बिक्री मूल्य निर्धारण गरिएको भनाइ छ । काठमाडौं चौपाया खरिदबिक्री प्रालिका अध्यक्ष जनक खड्काले पनि दसैंका लागि ल्याइएका करिब ३ सय च्यांग्रा मौज्दात रहेको बताए । सुरुमा प्रतिकिलो १ हजार ३ सय रुपैयाँमा बिक्री भएको च्यांग्रा अहिले मूल्य घटेर प्रतिकिलो एक हजारदेखि १ हजार १ सय रुपैयाँमा बिक्री गरिएको उनले जनाए ।"
दसैंमा बाहिरियो ५५ अर्बको नयाँ नोट,"काठमाडौं (कास) यस वर्षको दसैंको अवसरमा केन्द्रीय बैंकको ढुकुटीबाट करिब ५५ अर्ब रुपैयाँ बराबरको नयाँ र सुकिला नोट बाहिरिएका छन् । राष्ट्र बैंक र अन्य बैंक तथा वित्तीय संस्थामार्फत नयाँ र सुकिला (पहिले प्रयोगमा आइसकेका) गरी ५५ देखि ६० अर्ब रुपैयाँ बराबरको नोट बाहिरिएको राष्ट्र बैंकले जनाएको छ । दसैंको अवसरमा करिब ५५ अर्ब रुपैयाँ बराबर नोट बाहिरिएको राष्ट्र बैंकले प्रकाशन गर्ने चलनचल्तीको मुद्राको विवरणबाट पनि देख्न सकिन्छ । यसअनुसार घटस्थापनाको अघिल्लो दिन (असोज २६) चलनचल्तीमा रहेको मुद्रा ६ खर्ब ३३ अर्ब रुपैयाँ थियो । यही कात्तिक ३ सम्म चलनचल्तीमा रहेको मुद्रा बढेर ६ खर्ब ८८ अर्ब रुपैयाँ पुगेको छ । उल्लिखित तथ्यांकले पनि गएको आठ दिन (असोज २६ देखि कात्तिक ३ सम्म) मा ५५ अर्ब रुपैयाँ नोट बाहिरिएको देखिन्छ । यद्यपि बैंकहरूको सबै विवरण आउन बाँकी रहेकाले दसैंको अवसरमा करिब ६० अर्ब रुपैयाँ बराबर रकम ढुकुटीबाट बाहिरिएको हुन सक्ने राष्ट्र बैंक स्रोतले बताएको छ । उल्लिखित तथ्यांकमा सिक्काको हिसाब हुँदैन । दसैंमा बैंक तथा वित्तीय संस्थाबाट पनि सर्वसाधारणले रकम झिक्छन् । यसकारण दसैंमा बाहिरिएको रकमको पूर्ण विवरण आइनसकेको राष्ट्र बैंकका सहायक प्रवक्ता डिल्लीराम पोखरेलले बताए ।उल्लिखित रकममध्ये केही दसैंमा सटहीमार्फत र बाँकी भुक्तानी (पेमेन्ट) का लागि बैंक तथा वित्तीय संस्थालाई भुक्तानी दिइएको राष्ट्र बैंकको भनाइ छ । नयाँ नोट सटही गर्दा पुरानो पैसा राष्ट्र बैंकमा आउने भएकाले बजारमा मुद्रा आपूर्ति बढ्दैन । तर पेमेन्टले बढाउँछ । दसैंमा पनि बैंक तथा वित्तीय संस्थाले राष्ट्र बैंकमा रहेको आफ्नो खाताबाट पैसा झिक्छन् । दसैं, तिहार र छठका अवसरमा राष्ट्र बैंकको ढुकुटीबाट झिकिने पैसा नयाँ वा सुकिला मात्र हुन्छन् । यसैलाई राष्ट्र बैंकले भुक्तानी भन्छ । नोट सटही गर्दा सर्वसाधारण वा संस्थाबाट पुराना नोट लिएर नयाँ नोट दिइन्छ । यसरी नोट सटही गर्दा बजारमा मुद्राको आपूर्ति नबढे पनि विभिन्न संघसंस्थालाई भुक्तानी दिँदा ती संस्थाहरूको खातामा रहेको रकम बाहिर जान्छ । यस्तो भुक्तानीले बजारमा मुद्रा आपूर्ति बढाउँछ ।यस वर्षको दसैं, तिहार र छठका लागि नेपाल राष्ट्र बैंकले गत असोज २९ देखि सर्वसाधारणलाई नयाँ नोट सटही सुविधा सुरु गरेको हो । राष्ट्र बैंकले वाणिज्य बैंक, काठमाडौं उपत्यकामा केन्द्रीय कार्यालय र उपत्यकाबाहिर प्रादेशिक कार्यालयमार्फत सर्वसाधारणका लागि नयाँ नोट सटही सुविधा प्रदान गरेको थियो । गत वर्ष जस्तै यस वर्ष पनि प्रतिव्यक्ति १८ हजार ५ सय रुपैयाँका दरले राष्ट्र बैंकले सर्वसाधारणलाई नयाँ नोट सटही सुविधा दिएको थियो । १८ हजार ५ सय रुपैयाँ भनेको ५ देखि १ सय रुपैयाँसम्मको एकएक बन्डल हो । यस वर्ष नयाँ नोट लिन आउने सर्वसाधारणलाई राष्ट्र बैंकले क्यूआर कोडमार्फत भुक्तानी गर्न आग्रह गर्ने जनाएको छ । डिजिटल बैंकिङलाई प्रोत्साहन गर्ने उद्देश्यले सम्भव भएसम्म धेरैभन्दा धेरै भुक्तानी क्यूआरमार्फत गर्न आग्रह गरेको थियो । राष्ट्र बैंकले आफ्ना कार्यालयमार्फत सर्वसाधारण र बैंक तथा वित्तीय संस्थालाई वर्षभर नै नयाँ नोट वितरण गरिरहेको हुन्छ । यद्यपि दसैं, तिहार र छठका लागि सर्वसाधारणबाट नयाँ नोटको माग धेरै आउने भन्दै त्यसलाई नियमित कार्यक्रमसरह मानेर वितरण गर्दै आएको छ । बैंक तथा वित्तीय संस्थाका लागि भने राष्ट्र बैंकले निकै संयमित भएको (उनीहरूको मागभन्दा कम) मात्र नयाँ नोट वितरण गरेको थियो । हरेक वर्ष बढ्दै गएको नयाँ नोटको मागलाई कम गर्ने उद्देश्यले राष्ट्र बैंकले यस वर्ष जानीजानी थोरै नयाँ नोट वितरण गरेको स्रोतको दाबी छ । दसैं र तिहारमा हरेक वर्ष औसत ६० देखि ७० अर्ब रुपैयाँ बराबर नयाँ नोट राष्ट्र बैंकको ढुकुटीबाट बाहिरिँदै आएको छ । यसमध्ये १२ देखि १५ अर्ब रुपैयाँ सर्वसाधारणलाई जान्छ । बाँकी रकम बैंक तथा वित्तीय संस्थाले बैंकिङ प्रयोजनका लागि उपयोग गर्छन् । खासगरी सर्वसाधारणले सयभन्दा साना दरका नोट धेरै साट्छन् । बैंक तथा वित्तीय संस्थाले सयभन्दा माथि (५ सय र हजार) दरका नोट बढी उपयोग गर्दै आएको राष्ट्र बैंकले जनाएको छ । यो रकममा सिक्काको हिसाब हुँदैन ।"
६ वाणिज्य बैंक कारबाहीमा,"काठमाडौं (कास) निर्देशनविपरीत काम गर्ने ६ वटा वाणिज्य बैंक नेपाल राष्ट्र बैंकको कारबाहीमा परेका छन् । चालु आर्थिक वर्षको पहिलो त्रैमासमा विभिन्न कसुरमा ती बैंकलाई नगद जरिवानादेखि सचेतसमेतको कारबाही गरिएको हो । कारबाहीमा पर्नेमा लक्ष्मी सनराइज, हिमालयन, एनएमबी, एनआईसी एसिया, नबिल र सिटिजन्स बैंक छन् । सम्पत्ति शुद्धीकरण सम्बन्धमा जारी निर्देशनविपरीत काम गरेको भन्दै राष्ट्र बैंकले लक्ष्मी सनराइज बैंकलाई ७० लाख रुपैयाँ नगद जरिवाना असुल गरेर कारबाही गरेको छ । हिमालयन बैंकले तोकिएको ८० प्रतिशत कर्जा निक्षेप अनुपात (सीडी) कायम नगरेका कारण १ करोड ६७ लाख रुपैयाँ नगद जरिवाना तिर्नुपरेको छ । एनएमबी बैंक चालु आर्थिक वर्षको पहिलो त्रैमासमा सहुलियतपूर्ण कर्जाको दुरुपयोग गर्दा कारबाहीमा परेको राष्ट्र बैंकले जनाएको छ । बैंकले एकीकृत निर्देशनको कार्यविधि, २०७५ (तेस्रो संशोधनसहित) को दफा १० को उपदफा (क) बमोजिम व्यावसायिक कृषि तथा पशुपन्छी कर्जा भनी प्रदान गरिएको कर्जा व्यावसायिक प्रयोजनका लागि नभई अन्य प्रयोजनका लागि प्रवाह गरेको थियो । सोसम्बन्धी कार्यविधि तथा यस बैंकबाट जारी निर्देशनको उल्लंघन गरेकामा बैंकका प्रमुख कार्यकारी अधिकृतलाई राष्ट्र बैंक ऐनको व्यवस्थाअनुसार राष्ट्र बैंकले सचेत गराएको हो ।एनआईसी एसिया बैंक र नबिल बैंकले पुँजी पर्याप्तता अनुपात (क्यापिटल एडुकेसी अनुपात) सम्बन्धी निर्देशन पालना नगरेकाले कारबाहीमा परेको बताइएको छ । एनआईसी एसिया बैंकले एकीकृत निर्देशन नं १५ को बुँदा नं ३ को (८) मा उल्लिखित व्यवस्थाविपरीत हुने गरी ग्राहकसँग बढी लिएको ब्याज जोखिम प्रिमियम सम्बन्धित ग्राहकको खातामा फिर्ता गर्न निर्देशन दिइएकामा कतिपय ग्राहकको खातामा फिर्ता नगरेको हुँदा कारबाहीमा गरिएको राष्ट्र बैंकले बताएको छ । बैंकले निर्देशनविपरीत ब्याज बढाएको, क्यापिएडुकेसी फ्रेमवर्क २०१५ विपरीत कर्जाको जोखिम भार कम प्रदान गरी गलत रिपोर्टिङ गरेको आरोप पनि यो बैंकलाई लागेको छ । यी कसुरमा राष्ट्र बैंकले एनआईसी एसिया बैंकको प्रमुख कार्यकारी अधिकृतलाई नसिहत र सञ्चालक समितिलाई सचेत गराएको छ । नबिल बैंकले निर्देशनविपरीत प्रिमियम बढाएको, ग्राहकसँग त्रैमासिक रूपमा शुल्क (कर्जा प्रशासनिक शुल्क) लिने गरेको, संस्थागत मुद्दती निक्षेपमा ग्राहकलाई प्रकाशित ब्याजदरभन्दा कम ब्याज उपलब्ध गराएकोलगायत कसुर राष्ट्र बैंकले भेटाएको छ । यी कसुरमा राष्ट्र बैंकले नबिलका प्रमुख कार्यकारी अधिकृतलाई सचेत गराएको छ ।सिटिजन्स बैंकले राष्ट्र एकीकृत निर्देशनविपरीत कर्जा सापटको वर्गीकरण नगरेको, कर्जा नोक्सानीबापत कायम गर्नुपर्ने व्यवस्था कायम नगरेको, पुँजी पर्याप्तता अनुपात (क्यापिटल एडुकेसी फ्रेमवर्क, २०१५) अनुसार जोखिम भारित सम्पत्ति गणना नगरेको तथा प्रिमियम दरमा निर्देशनविपरीत पटकपटक वृद्धि गरेको कसुर राष्ट्र बैंकले भेटाएको छ । यसकारण सिटजन्स बैंकका प्रमुख कार्यकारी अधिकृतलाई कारबाहीस्वरूप सचेत गराइएको राष्ट्र बैंकले बताएको छ । यो चालु आर्थिक वर्षको पहिलो त्रैमासमा कारबाहीमा परेका बैंकहरूको विवरण हो । पछिल्ला वर्षमा सम्पत्ति शुद्धीकरण र नियामकीय निर्देशन पालना नगर्ने बैंकको संख्या लगातार बढ्दो छ ।"
जियो रिलायन्सको स्याटलाइट इन्टरनेट !,"एजेन्सी भारतीय अर्बपति मुकेश अम्बानीको दूरसञ्चार कम्पनी रिलायन्स जियो इन्फोकमले भूउपग्रहमा आधारित इन्टरनेट सेवा प्रदान गर्ने घोषणा गरेको छ । शुक्रबारबाट सुरु भएको इन्डिया मोबाइल कंग्रेस २०२३ समारोहमा कम्पनीले जियो स्पेस फाइबर परियोजनाबारे प्रदर्शनी गरिरहेको छ ।यससँगै जियोले भारतका ग्रामीण, दूरदराज र जटिल भूगोलमा उच्च गतिको ब्रोडब्यान्ड सेवा उपलब्ध गराउने भएको हो । सर्वसुलभ मूल्यमा देशभर स्याटलाइट ब्रोडब्यान्ड सेवा पुर्याउने जियोको लक्ष्य छ । हाल कम्पनीले फिक्स्ड लाइन र वारयलेसमार्फत ४५ करोडभन्दा धेरै भारतीयलाई उच्च गतिको ब्रोडब्यान्ड इन्टरनेट उपलब्ध गराइरहेको जनाएको छ । कुनै पनि स्थानका ग्राहक र व्यवसायीले जियोमार्फत भरपर्दो, कम ल्याटेन्सी र उच्च गतिको इन्टरनेट र मनोरन्जन सुविधा प्राप्त गरिरहेका छन्, शुक्रबारको कार्यक्रममा रिलायन्स जियोका अध्यक्ष आकाश अम्बानीले भने, अबको स्याटलाइट नेटवर्कले देशको विकटतम् स्थानमा पनि जियो ट्रु फाइभजीको पहुँच र स्तर वृद्धि गर्दै मोबाइल ब्याकहल क्षमता थप बढाउन सहयोग गर्नेछ । स्याटलाइट नेटवर्क सेवाका लागि रिलायन्स जियोले स्याटलाइट टेलिकम्युनिकेसन नेटवर्क सेवा प्रदायक एसईएससँग सहकार्य गरी पछिल्लो मेडियम अर्थ अर्बिट ९एमईओ० स्याटलाइट प्रविधिमा प्रवेश गरेको छ ।प्रतिसेकेन्ड धेरैभन्दा धेरै गिगाबिट डेलिभर गर्न सक्ने इन्टरनेट सेवा विस्तार गर्ने भारत सरकारको डिजिटल इन्डिया पहलमा साथ दिन पाउँदा जियोसँगै हामी आभारी महसुस गरिरहेका छौं, एसईएसका प्रमुख स्ट्राटेजी अफिसर जोन पल हेमिङ्वे भन्छन्, हाम्रा केही फाइबर सेवा भारतका कतिपय भागमा जडान हुने क्रम सुरु भइसकेको छ । देशको डिजिटल रूपान्तरणमा यसले कस्तो परिणाम ल्याउनेछ, त्यो हेर्न आतुर भइसक्यौं । अम्बानीका अनुसार जियोले भारतका २२ वटा सर्कलमा प्रत्येक १० सेकेन्डमा १० लाखभन्दा धेरै फाइभजी सेल जडान गर्ने लक्ष्य लिएको छ । हालसम्म देशको ८५ प्रतिशतमा फाइभजी नेटवर्क पुर्याएको उनले बताए । उच्च गतिको फाइभजी सेवा पुर्याउने विश्वमा सेवाप्रदायकमध्ये जियो पनि एक हो । जियोको फाइभजी सेवा विकास, डिजाइन र निर्माणमा शतप्रतिशत भारतीय जनशक्ति प्रयोग भएकामा पनि अम्बानीले आफूलाई गौरव महसुस हुने जनाए । जियोसँगै भारतमा युटेलस्याटवानवेबले पनि अर्को महिनादेखि स्याटलाइट ब्रोडब्यान्ड सेवा उपलब्ध गराउने जानकारी दिएको द मिन्टले बताएको छ । भारतीय एयरटेल ग्रुपमार्फत वानवेबले स्याटलाइट कम्युनिकेसन्स सर्भिस दिन लागेको हो । युटेलस्याटवानवेबका सहअध्यक्ष समेत रहेका सुनील मित्तलले भूउपग्रमा आधारित इन्टरेट सेवाका लागि गुजरातमा स्याटलाइट ग्राउन्ड स्टेसन स्थापना गरिसकेको जनाए । एयरटेल र जियो दुवैलाई आफ्ना स्याटलाइट कम्युनिकेसन्स सेवा व्यावसायिक रूपमा उपलब्ध गराउन स्पेक्ट्रम चाहिन्छ । कुन विधिबाट एयरवेभ उपलब्ध गराउने भन्नेबारे भारत सरकार अनिश्चित रहेकाले स्याटलाइट इन्टरनेट तत्कालका लागि अन्योलकै विषय रहिआएको छ । नेपालमा पनि अमेरिकी अर्बपति इलन मस्कको कम्पनी स्टारलिंकले आफ्नो स्याटलाइट इन्टरनेट सेवा उपलब्ध गराउने गरी लगानी गर्न खोजेको चर्चा छ । कम्पनीका प्रतिनिधिले सञ्चार तथा सूचना प्रविधि मन्त्रालय र नेपाल दूरसञ्चार प्राधिकरणलाई यसबारे जिज्ञासासमेत राखेको थियो । स्टारलिंकले पूर्ण रूपमा आफ्नै लगानीमा नेपालमा स्याटलाइट सेवा सञ्चालन गर्न खोजेकाले त्यसमा समस्या भएको बताइन्छ ।"
१३ गोल: तीन खेलाडीको फरक संघर्ष,"(काठमाडौं)फुटबल मैदानकै खेलमा मात्र सीमित हुन्थ्यो त त्यसको मज्जा नै के हुन्थ्यो र ? त्यसमा अनेक खालका तथ्यांक मिसाउनुपर्छ, खेलको रौनकता नै बेग्लै हुन्छ । १३ गोलको कीर्तिमान लिएर हरि खड्का, नीराजन रायमाझी र अञ्जन विष्टबीचको तथ्यांकले पनि धेरथोक बोल्छ र यसमा रोमाञ्चकता थप्छ । त्यसैले यसबारे फरक दृष्टिकोणको तथ्यांकले चर्चा गर्दा त्यसमा निहित मिठास कहिल्यै सकिन्न । फेरि एकपल्ट अर्को चर्चा भने हरिविरुद्ध नीराजन, नीराजनविरुद्ध अञ्जन का रूपमा हो । कसले कति खेलेर कतिखेर १३ गोल गरे त ? त्यो पनि के कस्तो परिस्थितिमा ? के यी तथ्यांकले यी तीन स्ट्राइकरमा को राम्रो भनेर भन्न सक्छ ? सबैभन्दा पहिले हरिबाटै चर्चा सुरु । किनभने १३ गोलको कीर्तिमान सबैभन्दा पहिलो स्थापित गर्ने उनी नै थिए । त्यसअघि नेपाली फुटबलमा पुरुष राष्ट्रिय टोलीका लागि सबैभन्दा बढीको गोलको कीर्तिमान गणेश थापाको नाममा थियो । उनले ९ गोल गरेका थिए । फरक केही खेलको सहयोग लिने हो भने उनको गोलसंख्या १२ पनि पुग्नसक्छ, तर अहिलेका लागि ९ गोल नै । हरिले नेपालका लागि कुल ४९ क्याप जिते । सन् २००६ मा भुटानविरुद्ध एएफसी च्यालेन्ज कपको चट्गाउँमा भएको खेल नै उनको अन्तिम खेल रह्यो । सन् १९९९ मा माल्दिभ्सविरुद्ध आठौं दक्षिण एसियाली खेलकुदमा प्राप्त २१ जितमा हरिले आफ्नो दसौं गोल गरे अनि गणेश थापालाई उछिन्न सफल रहे । उनको ११ औं गोल विश्वकप छनोटमा मकाउविरुद्ध रह्यो, इराकको बग्दादमा । त्यो भनेको सन् २००१ मा भयो । हरिको १२ औं गोल इराकविरुद्ध रह्यो । त्यही वर्ष विश्वकप छनोटमै थियो । उनको १३ औं गोल भने सन् २००३ मा सम्भव भएको हो । त्यो एसिया कप छनोटको काठमाडौंमा सम्पन्न अफगानिस्तानविरुद्धको खेलमा । त्यतिबेलासम्म हरिले नेपालका लागि जितेको क्याप संख्या थियो ३८ । यसरी उनले नेपालका लागि ३८ औं खेल खेलेर १३ औं गोल गरेका हुन् । अब नीराजनका गोलका कुरा । उनले धेरै समय नेपालका लागि खेल्दै खेलेनन् । आफ्नो खेलजीवनको उत्कर्षमै उनी नेपाल छाडेर जर्मनीतिर लागे । लामै समय उतै हराए । पछि नेपाल फर्के र अविश्वसनीय रूपमा राष्ट्रिय टोलीमा पुनरागमन गर्न सफल रहे । जुन खेलमा हरिले १३ गोल गरेका थिए, त्यही खेलमा नीराजनले पनि गोल गरेका थिए । त्यो उनको १२ औं गोल थियो । खासमा उनले त्यो खेलमा २ गोल गरेका थिए । यसरी उनले त्यस खेलबाट आफ्नो ११ र १२ औं गोल पूरा गरेका थिए । त्यस खेलमा क्रममा उनले नेपालका लागि जम्माजम्मी १४ क्यापमात्र जितेका थिए । त्यसपछि थप एक खेल खेलेर अचम्मले सबैलाई स्तब्ध पार्दै उनी विदेशतिर गए । लागिरहेको थियो, नीराजनले अब फेरि नेपालका लागि खेल्ने छैनन् । तर, उनी नेपाल फर्के । त्यसयता उनी ओमानविरुद्धको विश्वकप छनोट खेलेको टिममा परे सन् २००७ मा । सन् २००८ मा पाकिस्तानविरुद्ध १३ औं गोल गरे साफ च्याम्पियनसिपमा । मालेमा सम्पन्न त्यो खेल नीराजनको नेपालका लागि २१ औं खेलमात्रै थियो । त्यसपछि उनले थप एक खेल खेले । नेपालका लागि २२ औं क्यापमा उनको खेलजीवनले पूर्णविराम लगायो । यसरी नीराजनले निकै कम खेले नेपालका लागि । यसबीच धेरै गोल भने गरे । हरि केही सिनियर थिए तर नीराजनका समकालीन । दुवैले सँगसँगै खेले र गोलका लागि नजानिँदो तरिकाले उनीहरूबीच प्रतिस्पर्धा पनि चल्यो । यसबीच हरि दुईपल्ट पेनाल्टीमा गोल गर्न चुके नेपालका लागि । दुई पेनाल्टीमा गोल गर्न सकेको भए उनको गोलसंख्या बढ्थ्यो नै । अथवा अर्को परिस्थिति हुन सक्थ्यो, यी दुवै पेनाल्टी प्रहार गर्ने अवसर नीराजनले पाएका भए उनले हरिलाई उछिन्थे । तर, नीराजनले त्यो अवसर नै पाएनन् । अब पालो अञ्जनको । लाओसविरुद्धको प्रारम्भिक विश्वकप छनोट २०२६ को पहिलो लेगमा नेपालले काठमाडौंमा ११ को बराबरी खेलेको थियो । त्यसमै उनले आफ्नो १३ औं गोल आत्मसात् गरेका हुन् । त्यो उनको नेपालका लागि ५८ औं क्याप थियो । यसबीच अञ्जन पनि एक पेनाल्टीमा गोल गर्न चुकेका छन् । यसरी १३ गोलका लागि अञ्जनले हरि र नीराजनले भन्दा बढी खेल खेलेका छन् । तर, अञ्जनका यी १३ गोलको फरक रोमाञ्चक मोड छ । उनले विश्वकप छनोटमा चाइनिज ताइपेईविरुद्ध एकैपल्ट दुई गोल गरे सन् २०१९ मा । यससँगै उनले गोलको खाता खोले । यो खेल उनको नेपालका लागि २९ औं खेल भइसकेको थियो । त्यस अर्थमा उनले यसअघिका आफ्ना २८ खेलमा एक गोल पनि गर्न सकेनन् । यसपछिका ३० खेलमा उनले १३ गोल गरेका हुन् । अहिले उनको ५९ क्याप चलिरहेको छ, अब नेपालका लागि खेल्दा ६० औं क्याप जित्नेछन् । निचोडमा भन्दा आआफ्नो १३ गोलका लागि हरिले ३८, नीराजनले २१ र अञ्जनले ५८ खेल खेलेका छन् । प्रश्न हो, यी तीन खेलाडीमा कसलाई राम्रो मान्ने त ? सायद यसको उत्तर खोज्दा मीठो बहस चल्नेछ नै ।"
अस्ट्रेलिया सेमिफाइनलतिर,"धर्मशाला (एएफपी) पाँच पटकको च्याम्पियन अस्ट्रेलियाले विश्वकप क्रिकेट इतिहासकै सबैभन्दा बढी रन बनेको खेलमा शनिबार न्युजिल्यान्डलाई ५ रनले पराजित गरेको छ । ट्राभिस हेडले १ सय ९ र अर्का ओपनर डेविड वार्नरले ८१ रन बनाएपछि अस्ट्रेलिया ४९२ ओभर खेल्दै ३ सय ८८ रनमा अलआउट भएको थियो । न्युजिल्यान्डले पनि जवाफ राम्रो दियो । रचिन रवीन्द्रले १ सय १६, डारेल मिचेलले ५४ र जिम्मी निसमले ३३ बलमा अर्धशतक बनाए पनि न्युजिल्यान्डले निर्धारित ५० ओभर खेलेर ९ विकेट गुमाई ३ सय ८३ रनमात्र बनाउन सक्यो । खेलमा कुल ७ सय ७१ रन बन्यो, जुन विश्वकपको एकै खेलमा बनेको सबैभन्दा बढी रन हो । यसै प्रतियोगितामा दक्षिण अफ्रिका र श्रीलंकाबीचको खेलमा ७ सय ५४ रन बनेको थियो । यो खेल गजब नै भयो, दर्शक नभए पनि मैदानबाहिरबाट यो खेल हेर्दा मैले सम्झिरहने छु, निकै उत्कृष्ट खेल थियो, उनीहरूले अन्तिमसम्म चुनौती दिइरहे, अस्ट्रेलियाका कप्तान प्याट कमिन्सले भने । न्युजिल्यान्डलाई अन्तिम ओभरमा जितनिम्ति १९ रन चाहिन्थ्यो । ट्रेन्ट बोल्टले पहिलो बलमा १ रन लिए । त्यसपछि अर्को बलमा अस्ट्रेलियाका बलर मिचेल स्टार्कले वाइडमा ५ रन खर्चन पुगे । न्युजिल्यान्ड २०१९ को विश्वकपमा इंग्ल्यान्डसँग पराजित हुँदा टोलीमा रहेका निसमले त्यसपछिका तीन बलमा २२ गरेर ६ रन जोडे । तर, पाँचौं बलमा दुई रन लिन खोज्दा उनी रनआउट भए । फिल्डिङका क्रममा घाइते भएका लोकी फर्गुसनसामु अन्तिम बलमा न्युजिल्यान्डलाई जिताउन छक्का प्रहार गर्नुमात्र विकल्प थियो, तर उनले कुनै रन जोड्न सकेनन् । यो उत्कृष्ट खेल थियो । १ सय ओभरको खेलक्रम तल र माथि भइरह्यो, न्युजिल्यान्डका कप्तान टम लाथमले भने, यति नजिक पुगेर पनि हार्नुपर्दा दुःख लागेको छ । दुवै टोली ६ खेलमा ४ जित र २ हारसाथ सेमिफाइनलका लागि मजबुत अवस्थामा छन् । हातमा चोट लागेका कारण प्रतियोगितामा पहिलो खेल खेलिरहेका हेडले ५९ बलमै शतक बनाउँदा १० चौका र ६ छक्का प्रहार गरेका थिए । एकदिवसीय अन्तर्राष्ट्रियमा उनले चौथो शतक बनाएका हुन् । २८ बलमै अर्धशतक बनाएका २९ वर्षे हेडले ७० र ७५ रनमा गरी दुई पटक जीवनदान पाएका थिए । उनलाई २४ औं ओभरमा अफ स्पिनर ग्लेन फिलिप्सले बोल्ड गरे, जतिखेर अस्ट्रेलिया २०६२ को स्थितिमा थियो । हेड र वार्नरले पहिलो २० ओभरमा १ सय ७५ रन जोडेर अस्ट्रेलियालाई उत्कृष्ट सुरुआत दिलाएका थिए । शुक्रबारमात्र ३७ वर्षमा लागेका वार्नर लगातार तेस्रो शतक नजिक पुग्दा उनलाई फिलिप्सले आफ्नै बलिङमा क्याच गराए । स्टिभ स्मिथलाई १८ रनमा आउट गरी फिलिप्सले तेस्रो विकेट लिए । नेदरल्यान्ड्सको अर्को सनसनीकप्तान स्कट इडवार्डसले आफैं उदाहरण बनेर देखाएपछि नेदरल्यान्ड्सले विश्वकप क्रिकेटमा शनिबार बंगलादेशलाई ८७ रनले पराजित गरेको छ । कोलकातामा पाएको यस विजय नेदरल्यान्ड्सको प्रतियोगितामा टेस्ट राष्ट्रमाथि दोस्रो हो । प्रतियोगिताको यसअघिका खेलमा टोलीले दक्षिण अफ्रिकालाई हराएको थियो । इडवार्डसले ६८ रन बनाएपछि नेदरल्यान्ड्स पूरा ओभर खेल्दै २ सय २९ रनमा अलआउट भयो । जवाफमा बंगलादेश ४२२ ओभरमा १ सय ४२ रनमा अलआउट हुन पुग्यो । बंगलादेशले यस विश्वकपमा छैटौं खेलमा पाँचौं पराजय बेहोरेको हो ।पाउल भान मिकेरेनले ४ विकेट लिएपछि बंगलादेशको इनिङ्स खुम्चिएको थियो । प्लेयर अफ द म्याच मिकेरेनले ७२ ओभरमा २३ रनमात्र खर्चे ।"
डियाग्ने धनगढीमा,"काठमाडौं (कास) धनगढी एफसीले दोस्रो सिजनको नेपाल सुपर लिग (एनएसएल) का लागि विदेशी खेलाडीका रूपमा सेनेगलका पूर्वरक्षक फ्लु डियाग्नेलाई अनुबन्ध गरेको छ । गो ड्रिमर्सको स्वामित्वमा रहेको साबिक उपविजेता धनगढीले दोस्रो विदेशी खेलाडीका रूपमा डियाग्नेलाई अनुबन्धित गरिएको जनाएको हो । यसअघि नेपाली घरेलु फुटबलमा सफल देखिएका विदेशी खेलाडी ओलावाले अफिजलाई अनुबन्ध गरिसकेको छ । युरोपका विभिन्न चर्चित क्लबबाट खेलिसकेका ३४ वर्षीय डियाग्नेले गत वर्ष चेन्नाइन एफसीबाट इन्डियन सुपर लिगसमेत खेलेका थिए । सन् २०१६ मा केप भर्डविरुद्धको खेलमा सेनेगल राष्ट्रिय टिमका लागि डेब्यु गरेका डियाग्नेले चार क्याप जितेका छन् । उनले खेलेको खेलमा सेनेगल अपराजित थियो । फ्रान्सको लिग वान क्लब एफसी मेट्जबाट व्यावसायिक खेलाडी जीवन सुरु गरेका डियाग्नेले जर्मन बुन्डेसलिगा क्लब फ्रेइबर्गबाट युरोपा लिगसमेत खेलिसकेका छन् । एनएसएल आबद्ध विदेशी खेलाडीमध्ये उनी प्रतिष्ठित लिग खेल्ने अनुभवी खेलाडी हुन् ।धनगढीसँग आबद्ध हुन पाउँदा खुसी व्यक्त गर्दै डियाग्नेले भारतमा यसअघि खेलिसकेकाले यस क्षेत्रको फुटबलबारे जानकार रहेको र आफ्नो अनुभव नेपाली भूमिमा साट्ने जनाए । धनगढी एफसीका अध्यक्ष सुवास शाहीले युरोपियन लिगको अनुभव भएका खेलाडीलाई नेपालमा भित्र्याउन पाउँदा उत्साहित रहेको बताए ।नेपाल सुपर लिगको दोस्रो संस्करण मंसिर ८ देखि पुस २१ सम्म दशरथ रंगशालामा हुनेछ । धनगढीको मार्की खेलाडीमा नेपाली राष्ट्रिय टोलीका मिडफिल्डर आशिष चौधरी छन् । उनले सहिद स्मारक लिग ए डिभिजन लिगमा चर्च ब्याइज युनाइटेडबाट खेलेका थिए । प्रशिक्षकमा धनगढीले युगोलकिशोर राईलाई निरन्तरता दिएको छ ।अक्सनबाट धनगढीले साइमन लिम्बू, निशान लिम्बू, मिलन राई, सुरेश कुमाल, रन्दीप पौडेल, मनोज राई, कमल श्रेष्ठ, टेकेन्द्र सिंह थापा, देवेन्द्र तामाङ, हेमन्त श्रेष्ठ, अभिषेक गुरुङ, कृतिशरत्न छुन्जु र रामचन्द्र वाजीलाईं अनुबन्ध गरिसकेको छ ।"
डेभिस कपमा माल्दिभ्सविरुद्ध जित,"काठमाडौं (कास) बहराइनमा भइरहेको डेभिस कप टेनिसअन्तर्गत एसियाओसिएनिया क्षेत्रको छनोटमा नेपालले शनिबार माल्दिभ्सलाई ३० ले हराएको छ । बहराइनस्थित इसा टाउनको पोलिटेक्निक युनिभर्सिटीमा नेपालका लागि सिंगल्सतर्फ अभिषेक बाँस्तोला र रितिक राना तथा डबल्समा प्रदीप खड्का र अकि जुवेन रावतले खेल जितेका हुन् । रितिकले माल्दिभ्सका दाउद शाहिबलाई ६४, ६० ले र अभिषेकले अब्दुल्ला फैह फाजिललाई ६२, ६७ (८१०), ६२ ले हराएका थिए । प्रदीप र अकीको जोडीले मोहमद कैसान र आइहम सियामलाई पराजित गरेको थियो । माल्दिभ्सविरुद्ध सातौं र आठौं स्थानको प्लेअफमा प्रतिस्पर्धा भएको हो ।ग्रुप ५ अन्तर्गत बहराइन, बंगलादेश, भुटान, बुनाई, लाओस, मकाउ, माल्दिभ्स, मंगोलिया, म्यानमार, नेपाल, कतार, ताजकिस्तान र यमनले प्रतिस्पर्धा गरिरहेका छन् । सहभागीले चार समूहमा रहेर एकअर्काविरुद्ध खेलेका थिए । यस ग्रुपबाट दुई टिम अघिल्लो चरणमा पुग्नेछ ।नेपालले समूह बी मा कतार र यमनसँग प्रतिस्पर्धा गरेको थियो । यमनविरुद्ध २१ को जित पाएको नेपाल कतारसँग सोही अन्तरमा हारेको थियो ।"
एन्जिला सेथु एफसीमा,"काठमाडौं (कास) नेपाली महिला राष्ट्रिय फुटबल टोलीकी गोलकिपर एन्जिला तुम्बापो सुब्बाले भारतीय आई लिग क्लब सेथु एफसीसँग शनिबार सम्झौता नवीकरण गरेकी छन् । गत सिजन सेथुको कप्तानी सम्हालेकी एन्जिलाले डिसेम्बरबाट सुरु हुने २०२३२४ को लिगका लागि सम्झौता गरेकी हुन् । आगामी संस्करणमा खेल्न पुनः सम्झौता नवीकरण भएको छ, एन्जिलाले भनिन्, अघिल्लो पटक सोचेजस्तो भएन । यसपालि च्याम्पियन हुने योजना छ । सेथुले सामाजिक सञ्जालमार्फत एन्जिलाको स्वागत गरेको छ । आई लिगको पहिलो खेलमा सेथुले डिसेम्बर ८ मा गोकुलम केरलासँग खेल्नेछ । गत सिजन सावित्रा भण्डारीसम्मिलित गोकुलम च्याम्पियन भएको थियो । यसपालि लिगमा सात टोलीमात्रै हुनेछ ।"
बुद्धिचाल अध्यक्षमा हेराकाजी,"काठमाडौं (कास) नेपाल बुद्धिचाल महासंघको कार्यबाहक अध्यक्षमा हेराकाजी महर्जनलाई नियुक्त गरिएको छ । महासंघको नवौं कार्यसमिति बैठकअघि अध्यक्ष विदुरप्रसाद गौतमले कार्यव्यस्तताको कारण देखाई राजीनामा दिएका थिए । बैठकबाट राजीनामा स्वीकृति भएपछि महासंघ विधानबमोजिम सम्पूर्ण कार्यकारी अधिकारसहित महर्जनलाई कार्यबाहक अध्यक्षमा सर्वसम्मत चुनेको जनाइएको छ । अध्यक्ष गौतमले आफूले कार्यव्यस्तताका कारणले राजीनामा दिए पनि महासंघलाई सहयोग गर्ने प्रतिबद्धता जनाएका छन् । २०५५ सालमा बुद्धिचाल खेलाडी जीवन सुरु गरेका महर्जन २०६२ सालमा बुद्धिचालको कार्यसमितिमा प्रवेश गरेका थिए । त्यसपछि उनी सचिव, महासचिव, उपाध्यक्ष हुँदै २०८० वैशाखमा सम्पन्न साधारणसभाले वरिष्ठ उपाध्यक्षमा निर्वाचित भएका थिए । कार्यवाहक अध्यक्ष महर्जनले बुद्धिचालको विकास र विस्तारमा सबैलाई समेटेर अगाडि बढ्ने बताए ।"
तेक्वान्दो खेलाडी सम्मानित,"काठमाडौं (कास) करातेका पूर्वखेलाडी आरके श्रेष्ठ पहारीले तेक्वान्दो खेलाडीद्वय सुनीता विष्ट र सीता तामाङलाई सम्मान गरेका छन् । लामो समयदेखि दक्षिण कोरियामा रहेका पूर्वखेलाडी आरके, खेलप्रेमी विपिन गुरुङ र रविन खड्काले मुजुमा सम्पन्न कार्यक्रममा नेपाली तेक्वान्दो खेलाडीलाई नगदसहित सम्मान गरेका हुन् । सुनीता र सीतालाई करिब एक लाख रुपैयाँद्वारा सम्मान गरिएको हो । आरकेले आफू पनि खेलाडी भएकाले देशका खेलाडीलाई प्रोत्साहित गर्न पाएकामा खुसी व्यक्त गरे । तेक्वान्दो खेलाडीद्वय सुनीता र सीता हाल दक्षिण कोरियाको मुजुमा प्रशिक्षणरत छन् । दुवै मुजुमा जारी ग्लोबल तेक्वान्दो मास्टर ट्रेनिङ कार्यक्रममा तीन सातादेखि प्रशिक्षणरत छन् । प्रशिक्षण कार्यक्रम अक्टोबर ३१ तारिख सकिनेछ ।"
