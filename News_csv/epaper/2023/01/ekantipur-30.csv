शीर्षक,विवरण
संघीय अस्पतालबाट प्रदेशमा रिफर,"स्वीकृत भएको ५ सय शय्यामध्ये एक सय शय्या अहिले सञ्चालनमा छन् । त्रिवि शिक्षण अस्पताल, वीर अस्पताल जस्ता ठूला अस्पतालकै मापदण्डको सुविधासम्पन्न प्रयोगशाला पनि छ । अध्यक्ष ओझाका अनुसार इमर्जेन्सी, जनरल र अत्याधुनिक गरी तीनवटा ल्याब छन् तर जनशक्ति छैन । जनशक्ति भए डडेलधुरामै मिर्गौला र क्यान्सर जस्ता रोग पहिचान गर्न सकिन्छ, अध्यक्ष ओझाले भने, यस विषयमा सरकारलाई पटकपटक दबाब पनि दिँदै आएका छौं ।अमेरिकी मिसनले कुष्ठरोगीलाई लक्ष्य गरी २०१८ सालमा डडेलधुराको पोखरामा टिम अस्पताल स्थापना गरेको थियो । अमेरिकी नागरिक डा मेनियर्ड सिमन र उनकी श्रीमतीले कुष्ठ र क्षयरोगसहित अस्पतालले दिने सामान्य सेवा सुरु गरेका थिए । मिसनले २०५१ मा डडेलधुरा सदरमुकामको तुफानडाँडामा सरकारी जग्गा लिएर पोखराबाट अस्पताल सारेको थियो । त्यतिबेला सुदूरपश्चिमका डडेलधुरा, बैतडी, बझाङ, दार्चुला, बाजुरा, अछाम र डोटीका सर्वसाधारणले मिसन अस्पतालबाट निःशुल्क र भरपर्दो सेवा पाउने गरेका थिए । सरकारले २०६७ मा अमेरिकी मिसनबाट स्वामित्व ग्रहण गरेपछि यो उपक्षेत्रीय अस्पताल बन्यो । त्यतिबेला जिल्ला अस्पताल र मिसनले सञ्चालन गरेको टिम अस्पताल गाभिएको थियो । त्यसको ७ वर्षपछि सरकारले डडेलधुरा अस्पताललाई संघीय अस्पतालमा परिणत गरेको हो तर नामअनुसारको उपचार सेवा सञ्चालन हुन सकेको छैन ।"
पुरुष क्याबिन क्रु,"(काठमाडौं)स्नातकसम्मको अध्ययन पूरा गरेपछि विदेश जान तम्तयार भइसकेका थिए काठमाडौंका नवीनराज केसी । परदेशमा भासिइहाल्न उनलाई खासै मन थिएन, तर पारिवारिक तथा आर्थिक कारणले भने दबाबमा परेका थिए उनी । देशभित्र टिकिरहन उनलाई चाहिएको थियो कुनै बहाना । चाहे त्यो रोजगारी होस् वा कुनै व्यवसाय । यसैबीच, उनले देशको ध्वजावाहक नेपाल एयरलाइन्सको पदपूर्तिको सूचना देखे । र, अन्ततः त्यही सूचनाका कारण उनले देशभित्र बस्ने मात्र होइन, मातृभूमिको सेवा गर्ने मौका पनि पाए । अर्थात्, ३० वर्षीय केसी हाल नेपाल एयरलाइन्सको क्याबिन क्रु का रूपमा कार्यरत छन् । उनका अनुसार खुल्ला प्रतिस्पर्धाबाट छनोट भएको पहिलो पुरुष ब्याच पनि उनीहरूकै हो । विभिन्न चरणको लिखित, प्रयोगात्मकलगायतका परीक्षा पार गरेर देशविदेशमा करिब ६ महिना लामो तालिम लिइसकेपछि मात्र उनी निर्धक्क भएर उडेका थिए उनी, क्याबिन क्रुका रूपमा । देशभित्रका एयरलाइन्स कम्पनीले महिला एयर होस्ट्रेस लाई मात्र प्राथमिकतामा दिइरहेका बेला खुल्ला प्रतिस्पर्धाबाट क्याबिन क्रु बन्न सफल केसी ८ वर्षदेखि नेपालमार्फत यात्रुहरूको सेवा गरिरहेका छन् । मानसिक र शारीरिक रूपमा सधैं चुस्त र तन्दुरुस्त रहनुपर्ने पेसा हो यो । तर पनि क्याबिन क्रु को सामाजिक हैसियत भने सोचेजस्तो नभएको उनको बुझाइ छ । अन्य मुलुकमा क्याबिन क्रु भनेपछि स्किल्ड र सेमीस्किल्ड जनशक्ति हो । तर नेपालमा त्यस्तो अवस्था छैन, उनी भन्छन् । उचाइ, तौल, उमेर र अनुहारको बनावटलगायत आधारमा छनोट हुने र तालिमपश्चात् मात्र उडान भर्न पाउँछन् क्याबिन क्रुले । कुनै बेला महिला परिचारिका मात्र हुने नेपालका हवाई उडानमा आजभोलि पुरुष परिचारकहरू पनि देखिन थालेका छन् । राष्ट्रिय उडानमा कमै देखिए पनि अन्तर्राष्ट्रिय उडानमा पुरुष र महिला दुवै अनिवार्य छ । सुरुवातमा स्टेवार्डस्टेवार्डेस बाट सुरु भए पनि आजभोलि पुरुष र महिला दुवैलाई क्याबिन क्रु को नाम दिन थालिएको छ । देश र समयअनुसार स्टेवार्डस्टेवार्डेस, एयर होस्टेस, फ्लाइट अटेन्डेन्ड हुँदै अहिले क्याबिन क्रुमा आइपुगेको छ, उनी भन्छन् । एयरक्राफ्टको क्याबिनमा रही काम गर्ने महिला तथा पुरुष दुवैलाई अन्तर्राष्ट्रिय रूफमा क्याबिन त्रुु भन्न थालिएको हो । सुरुमा फ्लाइट सर्भिसहरूमा पुरुष स्टेवार्डहरू नै थिए, पछि ग्लामर थप्न केटीहरूलाई विशेष प्राथमिकता दिँदा केटाहरू ओझेलमा परे, क्याबिन क्रु केसीले भने, सुरक्षाको कुरा आउन थालेपछि पुनः केटाहरू पनि थपिन थाले । अहिले अन्तर्राष्ट्रिय फ्लाइटमा महिला र पुरुष बराबर हुन्छन् । सुरक्षा र सुविधा दुवैको अवधारणाअनुसार पनि हाल महिला र पुरुष दुवै प्राथमिकतामा पर्न थालेका उनले बताए । यद्यपि, देशभित्र महिलाको तुलनामा पुरुषको संख्या निकै कम छ । र, भएका पनि माउन्टेन फ्लाइटहरूमा देखिन्छन् ।नेपाल एयरलाइन्ससँगै हाल श्री एयरलाइन्स र हिमालयन एयरलाइन्समा मात्रै पुरुष क्याबिन क्रु छन् । मुलुकभित्रकै फ्लाइटमा भने श्री एयरलाइन्सले मात्रै पुरुष फ्लाइट एटेन्डेन्ट लाई राखेको क्याबिन क्रु सुनील चौरासियाले दाबी गरे । उनी विगत ३ वर्षदेखि श्रीमा कार्यरत छन् । श्रीले डोमेस्टिक का लागि नै भनेर पुरुष क्याबिन क्रु हायर गरेको र यो उदाहरणीय कार्य भएको उनको भनाइ छ । कक्षा १२ मा ट्राभल एन्ड टुरिजम पढ्दादेखि नै आफूले उड्डयन क्षेत्रबारे बुझ्ने मौका पाएका उनले छोटो समय ट्राभल क्षेत्रमा पनि काम गरे । त्यसै क्रममा श्रीले निकालेको पदपूर्तिको सूचनाअनुसार प्रतिस्पर्धामार्फत क्याबिन क्रु बन्न सफल भएका हुन् उनी । तर उड्डयनलगायत कतिपय क्षेत्रमा महिला वा पुरुषलाई सीमित गर्न नहुने उनको भनाइ छ । जुनसुकै पेसा भए पनि योग्यताको आधारमा छनोट गर्नु उत्तम हुने उनको बुझाइ छ । डोमेस्टिकमा पनि पुरुष क्याबिन क्रु देख्दा कतिपयले अचम्म माने पनि अधिकांशले हौसला प्रदान गर्ने गरेको उनको भनाइ छ । इन्टरनेसनल फ्लाइट गर्नेलाई त नौलो कुरा हुन्न तर डोमेस्टिकमा मात्र यात्रा गर्ने अधिकांशलाई त नौलै लाग्छ, उनले झने । सामान्यतः क्याबिन त्रुका रूपमा काम गर्न इच्छुक व्यक्तिले १२ कक्षासम्मको अध्ययन पूरा गरेको हुनुपर्छ । त्योभन्दा बढी शैक्षिक योग्यता भएकाहरूलाई कम्पनीहरूले प्राथमिकता दिन्छन् । त्यसबाहेक उड्डयन क्षेत्रबारेको जानकारीले छनोट हुन सहज हुन्छ । क्याबिन क्रुको तालिम लिर्नुपर्ने भने अनिवार्य छैन । छनोटमा परेपछि एयरलाइन्सले तालिम दिन्छ र त्यपछि पनि क्याबिन क्रुले आफ्नो लाइसेन्स अपडेटेड गर्न निश्चित समयावधिमा परीक्षा तथा तालिम लिन र उत्तीर्ण हुनुपर्छ । हरेक वर्ष रिकरेन्ट परीक्षा हुन्छ । जसमा एयरलाइन्सअनुसार फरकफरक हुन्छ । नेपाल एयरलाइन्सको हकमा उत्तीर्ण हुन एक सयमा ८० अंक आएको खण्डमा मात्र फास हुन्छ र त्रुको लाइसेन्स अपडेट हुन्छ । उत्तीर्ण हुन नसक्ने क्रु फ्लाइटमा उड्न पाउँदैनन् । सुरुको ट्रेनिङमा भने उड्डयन क्षेत्र, सुरक्षालगायत तालिम दिइन्छ । दोस्रो, चरणको फ्लाइटमा तालिम हुन्छ । जहाँ एउटा क्रुले फ्लाइटमा केके काम गर्छ, कसरी गर्छ भने सम्पूर्ण देखाइन्छ । त्यसपछि मात्र तेस्रो चरणको तालिममा गराइन्छ । जहाँ क्रुले गर्नुपर्ने सबै काम सिकाइन्छ । त्यसमा पास भएपछि मात्र क्रु उडानका लागि तयार हुन्छन् । श्री एयरलाइन्समा पदपूर्तिदेखि सोलो उडान गर्नका लागि ६ महिना लागेको र नेपाल एयरलाइन्समा ६ देखि ९ महिना लागेको क्रुहरूको भनाइ छ । इलामका अरुण दीप भट्टराईले १९ वर्षकै उमेरमा नेपाल एयरलाइन्समा भर्ना भएका हुन् । क्याबिन क्रुलाई सेफ्टी इन्सपेक्टर का रूपमा लिन सकिने उनी बताउँछन् । अग्नि नियन्त्रण (फायर फाएटिङ), चोकिङ, बच्चा डेलिभरीका सामान्य तालिमदेखि आपत्कालीन अवस्थामा यात्रुलाई रेस्क्यु गर्न पनि सिकाउने भएकाले क्रु एयर क्राफ्टभित्र सेफ्टी इन्सपेक्टर का रूपमा रहने उनी बताऊँछन् । चुनौतीसँगै त्रुको जागिर रमाइलो हुने गरेको उनको अनुभव छ । ब्रेकफास्ट नेपालमा, लन्च भारतमा र डिनर दुबईमा गर्ने इच्छा भए क्रुको प्रोफेसनमा आउनुपर्छ, उनले हाँस्दै भने । तर समय निश्चित नहुने भएकाले मानसिक रूपमा तयार हुनुपर्ने उनी बताऊँछन् । अरुणले क्याबिन त्रु पेसासँगै हस्पिटालिटीसँग सम्बन्धित चिया कटेरो पनि सञ्चालनमा ल्याएका छन् । फरकफरक क्षेत्रमा व्यवसाय गर्न र अनुभव बटुल्न चाहने उनले कोभिडको समयमा पोल्ट्री फार्मसमेत सञ्चालन गरेका थिए । यद्यपि त्यसलाई उनले निरन्तरता भने दिन सकेनन् । त्यस्तै, काभ्रेका सरोज खतिवडा पनि ६ वर्षदेखि क्याबिन क्रुका रूपमा श्री एयरलाइन्समा कार्यरत छन् । एयरक्राफ्टका बारेमा सामान्य तालिम लिइरहेका बेलामा नै उनी श्रीमा कस्टमर सर्भिस का लागि छनोट भएका थिए । पछि उनी क्याबिन क्रु बनेका हुन् । फ्लाइट अटेन्डेन्ड होस् या उड्डयनको अरू क्षेत्रमा होस्, जसरी पनि काम गर्ने भन्ने थियो, उनी भन्छन्, श्रीले डोमेस्टिकमा फुरुष क्याबिन त्रु राख्न सुरुवात गरेपछि मेरा लागि त्यो डेस्टिनी बन्यो । राष्ट्रिय तथा अन्तर्राष्ट्रिय ट्रेनीमार्फत तीन महिनाको तालिम लिएपछि उनले पहिलो उडानमा सेवा दिएका थिए । पछिल्लो समय क्याबिन क्रुलाई हेर्ने नजरमा भने केही परिवर्तन आएको नेपाल एयरलाइन्समा कार्यरत ३१ वर्षीय दीपेनजंग जीसीको अनुभव छ । काम सुरु गर्दा ताका क्याबिन क्रुभन्दा मानिसले नाक खुम्चाउँथे । योभन्दा राम्रो अवसर पाउँछन् भन्थे । अहिले परिवर्तन भइसकेको छ, उनले भने, क्याबिन क्रु पनि स्किल्ड म्यानपावर हो भनेर बुझ्न थालिएको छ । नेपालमा अझै पनि हरेक पेसालाई सम्मान गर्नुपर्छ भन्ने मानसिकता बनिनसकेकोमा भने उनी गुनासो गर्छन् । जसका कारण उनले हाल चितवनमा क्याबिन क्रुसम्बन्धी तालिम दिने इन्स्टिच्युट नै खोलेका छन् ।"
अर्नेस्टोको नेपाल प्रेम,"(काठमाडौं)कला सिर्जनाकै सिलसिलामा क्यानडाबाट रेजिडेन्सी कलाकारका रूपमा नेपालसम्म आइपुगेका कलाकार अर्नेस्टो डुयन्सको नेपाल बसाइ भर्खरै पाँच महिना पुग्दै छ । यद्यपि उनका लागि यो बसाइले दिएको प्रेम, सद्भाव र आम मानिसको जिउने जीवनशैली जीवनकै स्मरणयोग्य पक्षमध्येका एक हुन् । पाँच महिनाको अवधिमा उनले नेपालको कला, संस्कृति, परम्परा, यहाँको रहनसहन र नेपालीहरूबारे थोरबहुत नजिकैबाट नियाल्ने जमर्को गरे । यस अवधिमा उनले आफ्नै संस्कृति र संस्कारमा रमाइरहेका मानिस, श्रम, पसिना र मेहनतमा बाँचेका आम भुइँमान्छेदेखि सिर्जनाका क्षेत्र, यहाँको माहोल तथा आम कलाकारको अवस्था बुझे । भाषा र संस्कृतिप्रति मानिहरूको प्रेम बुझे । अनि त्यसलाई कलामार्फत अभिव्यक्त गरेका छन् । इनभिजिबल इन्टर्याक्सन्स शीर्षकमा पाटनढोका चाकुपाटस्थित ग्यालरी एम क्युबमा जारी अर्नेस्टोको एकल कला प्रदर्शनीमा उनले झन्डै तीन दर्जन कलाकृति र तस्बिरमा नेपाल प्रेम देख्न सकिन्छ । उनका कलाकृतिमा मुस्कुराइरहेका आम नेपाली, नेपाली परिवेश तथा घरायसी काममा अभ्यस्त महिला, रीतिरिवाज र संस्कारमा रमाइरहेका नेपालीका खुसी प्रतिबिम्बित छन् । मलाई नेपालका मानिसहरू एकदमै राम्रो लाग्यो, उनले भने, यहाँ मानिसहरू एकआपसमा कुराकानी र सबै कुरा आदानप्रदान गर्ने स्वभाव निकै राम्रो लाग्यो । यहाँ प्रत्येक मान्छे र समुदायमा नयाँनयाँ कुरा थाहा पाउन सकिन्छ, त्यो झनै मन पर्यो । अर्नेस्टो मेक्सिकोमा जन्मेका हुन् । खासमा उनी आर्किटेक्ट इन्जिनियर हुन् । स्नातकोत्तर अध्ययन पूरा भएपछि उनी जागिरकै क्रममा क्यानडा आए । क्यानडामा काम गर्दैगर्दा उनले मानिसका लागि खुसी हुन चाहिने सबै आर्थिक तथा भौतिक कुरा पाए । त्यसै क्रममा उनले आफ्नो जीवनको खुसी र आफूले चाहेका सबै कुराहरूको लेखाजोखा गर्न थाले । जहाँ उनले आफूले चाहेको कुरा पाउन सकेनन् । त्यसपछि भने उनी ती सबै छोडेर कला अध्ययनकै लागि स्पेनको बार्सिलोनातिर लागे । त्यहाँ उनले आफूभन्दा साना कलाका विद्यार्थीहरूसँग बसेर कला अध्ययनलाई जारी राखे । देशविदेशमा देखेका र भोगका मानिसका कथा समेट्दै उनले कलाकृति सिर्जना गरेका हुन् । नेपालको कला र सिर्जनामा रमाउने नेपालीको जीवनशैली देखेर उनलाई निकै खुसी लाग्यो । तर कलामा आम मानिसको कम पहुँच र यसमा सरकारी पक्षले दिएको न्यून प्राथमिकताले भने उनको ध्यान खिच्यो । यसमा नेपालको सिर्जना र नेपाली कलाकारको भविष्य नै जटिल रहेको उनको बुझाइ छ । यस्तो अवस्थालाई मध्यनजर गर्दै उनको सन्देश छ, कला सिर्जना देशको सुन्दर पक्ष हुन् । यसमा सबै कलाकारले एकआपसमा सहयोग र सद्भाव राख्नुपर्छ । सरकारी तहबाट कला क्षेत्रलाई विशेष प्राथमिकतामा राखेर प्रवर्द्धन गर्नुपर्छ । नेपाल बसाइ सकिन लागे पनि उनलाई फेरि नेपाल आउने मन छ । भने, म नेपालीहरूलाई माया गर्छु । फेरि पनि नेपालमा फर्केर आउँछु । प्रदर्शनी माघ १८ गतेसम्म चल्नेछ ।"
गान्धीको हत्या,"सन् १९४८ मा आजकै दिन (जनवरी ३०) मा भारतीय स्वतन्त्रता आन्दोलनका अगुवा, राजनीतिज्ञ तथा आध्यात्मिक नेता महात्मा गान्धी (मोहनदास करमचन्द गान्धी) को हत्या भएको थियो । भारतमा ब्रिटिस शासनविरुद्ध अहिंसात्मक आन्दोलनको अगुवाइ गरेका गान्धीले दक्षिण अफ्रिकामा समेत नागरिक अधिकारका लागि वकालत गरेका थिए । भारतमा उनलाई राष्ट्रपिताका नाममा सम्मान गरिन्छ । गान्धीको सन् १८६९ को अक्टोबर २ मा भारतको पोरबन्दरमा जन्म भएको थियो । उनका पिता करमचन्द गान्धी पोरबन्दर तथा पश्चिम भारतको अन्य राज्यका मुख्यमन्त्री थिए । कानुन अध्ययन गरेका महात्मा गान्धीले ब्रिटिस संस्थाहरू बहिष्कारविरुद्ध संगठित अभियान चलाएका थिए । त्यसका साथै उनले शान्तिपूर्ण नागरिक अवज्ञाको नेतृत्व लिएका थिए । भारतका सबैभन्दा सम्मानित राजनीतिज्ञ गान्धीलाई राजधानी दिल्लीस्थित एउटा प्रार्थनाबाट फर्किनै लाग्दा एकदमै नजिकैबाट गोली हानिएको थियो । उनलाई जनवरी ३० को साँझ नाथुराम विनायक गोडसेले गोली हानी हत्या गरेका थिए । ३८ वर्षीय कट्टरवादी गोडसे दक्षिणपन्थी संगठन हिन्दु महासभाका सदस्य थिए ।उक्त संगठनले गान्धीमाथि मुस्लिम समर्थक र पाकिस्तानप्रति नरम भएर हिन्दुहरूलाई विश्वासघात गरेको आरोप लगाएको थियो । भारतपाकिस्तान विभाजनका क्रममा मच्चिएको रक्तपातका लागि गान्धी दोषी भएको संगठनको आरोप थियो । सन् १९४७ मा ब्रिटेनबाट स्वतन्त्रता पाएसँगै भारत र पाकिस्तान अस्तित्वमा आएका थिए । गान्धीको हत्याको एक वर्षपछि गोडसेलाई भारतीय अदालतले मृत्युदण्डको सजाय सुनाएको थियो । उक्त सजाय उच्च अदालतले सदर गरिदिएपछि गोडसेलाई सन् १९४९ को नोभेम्बरमा मृत्युदण्ड दिइएको थियो । गोडसेसँगै उनका साथी नारायण आप्टेलाई पनि मृत्युदण्ड दिइएको थियो । तर घटनामा संलग्न अन्य ६ जनालाई भने जन्मकैदको सजाय दिइएको थियो ।"
पशुपति प्रसाद २ : भष्मे डन बन्ने,"काठमाडौं (कास) लोकप्रिय सिनेमा पशुपति प्रसाद को फ्रेञ्चाइज सिक्वेल भष्मे डन निर्माणको आधिकारिक घोषणा गरिएको छ । आइतबार राजधानीमा पशुपति प्रसाद रिलिजको ७ वर्षको अवसरमा निर्माण कम्पनी टुकी आटर््स प्रालिले गरेको एक कार्यक्रमका क्रममा फिल्म निर्माण पक्षले सिनेमाको कास्ट एन्ड क्रु र रिलिज डेट पनि सार्वजनिक गरेको छ ।सात वर्षअघि रिलिज भएको पशुपति प्रसाद व्यावसायिक र समीक्षात्मक रूपमा अब्बल सावित भएको थियो । निर्देशक दीपेन्द्र के खनालको निर्देशन रहने फ्रेञ्चाइजको नाम पशुपति प्रसाद २ ः भष्मे डन जुराइएको छ ।अभिनेता खगेन्द्र लामिछानेको लेखन र निर्माण रहने सिनेमाको शीर्ष भूमिकामा अभिनेता विपिन कार्की रहनेछन् । उनी पशुपति प्रसाद को लोकप्रिय पात्र भष्मे डन हुन् । पछिल्लो दशकमा दर्शकमाझ सर्वाधिक प्रभाव छोड्न सफल चरित्र हो भष्मे डन । अहिले पनि सामाजिक सञ्जालमा भष्मे डन का संवाद र दृश्य लोकप्रिय छन् ।भष्मे डन मा विपिनसँगै सौगात मल्ल, स्वस्तिमा खड्का, प्रकाश घिमिरे, रवीन्द्रसिंह बानियाँ, मिश्री थापा, सजन थापा मगर, विभु पौडेल, प्रकाश दाहाललगायतका कलाकारको अभिनय रहनेछ । निर्माण पक्षले यो सिक्वेल तर्कसंगत र अर्थपूर्ण बनाउन निकै मिहिनेत गर्ने बताएको छ ।आगामी फागुन मध्यदेखि छायांकनमा जाने सिनेमा २०८० सालको दसैं अवसर पारेर फूलपातीमा रिलिज हुनेछ । कृष्ण भारद्वाज र सुवास भुसालको संगीत रहने सिनेमामा नीरज कँडेलको डीओपी, कृष्ण थापाको छायांकन, शंकर पाण्डेको प्रोडक्सन डिजाइन, रोहितराज गौतमको मुख्य सहायक निर्देशन, संजोग रसाइलीको सहायक निर्देशन र दीर्घ खड्काको सम्पादन रहनेछ । निर्माण कम्पनी टुकी आर्ट्स प्रालिले पशुपति प्रसाद सहित धनपति र पानीफोटो जस्ता मौलिक सिनेमा निर्माण गरिसकेको छ ।"
हिमचुलीमा हिउँ हैन डढेलो,"(दोलखासोलुखुम्बु)हिउँले ढाकिएर सेताम्मे हुने हिमाली क्षेत्रका डाँडाकाँडा यतिबेला डढेलोको धूवाँले धुम्मिएका छन् । सेताम्मे देखिने गौरीशंकर गाउँपालिका८ स्थित सोतलीडाँडा गत बिहीबारयता लागेको डढेलोको धूवाँले डम्म ढाकिएको छ । गौरीशंकर संरक्षण क्षेत्रमा पर्ने उक्त वनमा लागेको डढेलोबाट निस्केको धूवाँले आइतबारसम्म पनि गौरीशंकर हिमालसहित रोल्वालिङ हिमशृंखला ढाकेको छ । वनमा लागेको डढेलोका कारण चाँदीझैं टल्किने हिमाल धूवाँको तुँवालोले फुङ्ग देखिएका छन् । यतिबेला हिमपात भएर हिउँले ढाकिनुपर्ने उच्च लेकाली वनपाखा यस वर्ष पुसबाटै सुरु भएको डढेलोले थप कालो बनेका छन् । आइतबार भीमेश्वर नगरपालिका२ स्थित निपुल सामुदायिक वनमा लागेको डढेलो स्थानीय र अग्नि नियन्त्रकले बल्लतल्ल नियन्त्रणमा लिएका थिए । गतसाता कालिञ्चोक क्षेत्रमा पर्ने बुकिनी डाँडाको सुक्राम सामुदायिक वनमा सल्केको डढेलो निभ्न नपाउँदै सोतलीमा लागेको डढेलोका कारण हिमाली शृंखला नै धूवाँले ढाकेको छ । यो क्षेत्रमा अहिले कुहिरो जस्तै गरी वन डढेलोको धूवाँ मात्रै देखिन्छ । यसअघि मध्य मंसिरबाट नै हिमपात हुन सुरु हुने हिमाली क्षेत्रमा यस पटक माघ आधाआधी बितिसक्दा पनि अझै हिमपात भएको छैन । हिउँदको समयमा उच्च लेकाली भेगका जंगलमा डढेलो विरलै लाग्ने गर्छ । तर यो वर्ष माथिल्लो क्षेत्रका वनमा निरन्तर डढेलो लगिरहेको छ । कालिञ्चोकका ७३ वर्षीय निमाछिरिङ तामाङले यहाँका वनमा हिउँदमै डढेलो लागेको पहिलो पटक थाहा भएको बताए । मंसिर अन्तिमबाटै यी डाँडा हिउँले सेताम्मे हुन्थे, उनले भने, यो वर्ष के भएको हो ? वनभरि आगो लागेको देखिन्छ, हिउँ देख्न पाएका छैनौं । उनी २६ वर्षदेखि कालिञ्चोक क्षेत्रमा बस्दै आएका छन् । यहाँ माघ महिनामा ३ फिटसम्म हिमपात हुने गरेको उनले बताए । यो वर्ष यतिबेलासम्म हिमपात नहुँदा उनलाई खडेरी परेको चिन्ता छ । कालिञ्चोकको वनमा बिहानबाट डढेलो लागिरहेकाले चौंरीचरन क्षेत्रमा डढेलो पस्ने उनलाई चिन्ता छ । डढेलो बढ्दै गएको छ, चरण क्षेत्रतिर पो जान्छ कि ?, उनले भने, यस्तो मौसम आजसम्म भोग्नुपरेको थिएन, डढेलो आए गोठालाले चौंरी कता धपाउने ? गत पुस २५ मा कालिञ्चोक गाउँपालिका५ स्थित नामथाली कालीपोखरी सामुदायिक वनमा लगातार दुई दिनसम्म डढेलो लागेको थियो । हिउँले ढाकिने उक्त जंगलमा डढेलो लागेको पहिलो पटक देखेको स्थानीय सुवास थामीले पनि बताए । यी वन र डाँडा पुस पहिलो साताबाटै हिउँले ढाक्थ्यो, उनले भने, पहिलो पटक वैशाखसम्म हिउँले ढाकिने जंगलमा पुस, माघमै डढेलो देख्दै छु । हिमपातले वैशाखसम्म ढाकिने माथिल्लो क्षेत्रका जंगलमा विरलै डढेलो लाग्ने गरेको छ । समयमा हिमपात नहुँदा उच्च हिमाली क्षेत्रका वनहरूमा डढेलो लाग्न थालेको हो । जसका कारण वन्यजन्तुसमेत डढेलोको चपेटामा पर्ने गरेका छन् । पुसमा मात्रै गौरीशंकर संरक्षण क्षेत्रका ११ वटा वनमा डढेलो लागेको सूचना अधिकृत तुलसीप्रसाद दाहालले बताए । हिउँले ढाकिने डाँडा पुसबाटै डढेलोको धूवाँले ढाकिन थालेको उनले बताए । खासगरी दुर्लभ हार्वेको बासस्थान रहेको जिरी नगरपालिका१ स्यामाको उच्च हिमाली क्षेत्रको जंगलमा लागेको डढेलो दुई दिन लगाएर नियन्त्रणमा लिइएको उनले बताए । हिमपात हुनुपर्ने बेलामा उच्च हिमाली क्षेत्रका जंगलमा डढेलो लाग्न थालेको छ, उनले भने, यसले माथिल्लो क्षेत्रका वन्यजन्तुको बासस्थानमा असर गरेको हुन सक्छ । जंगलमा गोल पोल्न पसेका व्यक्तिले आगो निभाउन बिर्संदा वनमा क्षति हुने गरेको उनले बताए । पुसदेखि मध्य माघसम्म जिल्लामा १७ भन्दा बढी सानाठूला वनमा डढेलो लागिसकेको छ । तीमध्ये ११ वटा हिमाली वन रहेको संरक्षण क्षेत्रले जनाएको छ । हिमपात नभएपछि स्थानीयले वनमा जिलौटा पोल्दा हिमाली क्षेत्रमा तीव्र हावा चलेर वनमा डढेलो लाग्नेक्रम बढेको छ । माथिल्लो क्षेत्रमा हिमपात नहुँदा डढेलो मात्रै होइन उच्च भेगका किसान पनि प्रभावित बनेका छन् । यतिबेला उच्च हिमाली क्षेत्रमा आलु रोप्ने मौसम पनि हो । हिमपात नभएका कारण बारीमा चिस्यान नपसेर यहाँका किसानले आलु रोप्न पाएका छैनन् । उनीहरू रोप्न राखेका बीउमा मुना बढेर राखेकै ठाउँमा खेर जाने चिन्तामा छन् । दोलखाको ३५ प्रतिशत अर्थात् १९ हजार हेक्टर उच्च हिमाली क्षेत्रमा आलु खेती हुँदै आएको छ । बिगु गाउँपालिका५ खार्थलका लाक्पा शेर्पाले आलु रोपे पनि माटोमा चिस्यान नपसेको बताए । पुस पहिलो साता नै हिउँ पर्ला भनेर मंसिरमै आलु रोप्न बारी खनेर ठिक्क पारेका थियौं, उनले भने, अहिलेसम्म हिमपात भएन, टुसा नआई बारीमै आलु मर्ला भन्ने चिन्ता छ । कतिपयले आलु रोप्न हिउँ पर्ने साइत पर्खेर बसेको उनले बताए । माथिल्लो क्षेत्रमा हिमपात नभएमा देशैभरि खडेरी पर्ने उच्च हिमाली भेगका बासिन्दा बताउँछन् ।हिमालहरूको गाउँ सोलुखुम्बुको खुम्बुमा जाडोयाम सकिनै लाग्दा एक पटक पनि हिउँ नपरेपछि स्थानीय चिन्तित छन् । सेताम्मे देखिनुपर्ने हिमालहरू काला पहाड जस्ता मात्रै देखिन थालेको सगरमाथा प्रदूषण नियन्त्रण समिति (एसपीसीसी) का अध्यक्ष लामाकाजी शेर्पाले बताए । आजभन्दा १० वर्ष अगाडि पुसमै हिउँ पर्थ्यो, नाम्चे बजार र सबै हिमालहरू हिउँले ढाकिएका हुन्थे, उनले भने, माघ अन्तिमसम्म त हिउँ पर्ने चक्रको अन्त्य नै हुन्थ्यो । यो वर्ष हिउँ पर्ने छाँटकाँट नै छैन । यतिबेला जाडोले दिनभर कठ्यांग्रिने नाम्चे बजारमा हिजोआज दिउँसो गर्मी सुरु हुन थालेको छ । सात दिन अगाडि नाम्चेको तापक्रम माइनस १० डिग्री सेन्टिग्रेड थियो तर आजकाल बिहान पनि माइनस १ भन्दा तापक्रम तल झर्न सकेको छैन, सगरमाथा राष्ट्रिय निकुञ्जका प्रमुख भूमिराज उपाध्यायले भने, अचम्मै भयो यो पटक त । पत्यारै नलाग्ने कुरा, नाम्चेमा दिउँसो गर्मी हुन्छ । उनका अनुसार अहिले नाम्चे र स्याङबोचेबाट देखिने सबै हिमालहरूमा हिउँ छैन । कतिपय हिमाल त काला पहाड जस्तो मात्रै देखिन थालेका छन् । विश्वव्यापी जलवायु परिवर्तनको प्रत्यक्ष असर सगरमाथा क्षेत्रमा देखिन थालेको बुझाइ स्थानीय अगुवाहरूको छ । पुसमा हिउँ पर्ने त कुरै छाडौं तुषारोसमेत परेन, नाम्चेका युवा तथा पर्यटन व्यवसायी छिमिकाल्देन शेर्पाले भने । उनका अनुसार हिउँ नपर्दा कृषिलाई समेत नकारात्मक असर पर्नेछ । आलुलगायत बाली रोप्नका लागि जमिन भिज्नुपर्ने थियो, न हिउँ पर्छ न त पानी नै, उनले भने । उनका अनुसार हिउँ पर्ने सिजनमा नै बदलाव आएको छ । पहिला फागुनतिर त हिउँ पर्ने सिजन नै अन्त्य हुन्थ्यो तर अहिले भने माघ उकालो लाग्दासमेत हिमपातको सुरसार नै छैन, शेर्पाले भने । यता खुम्बु क्षेत्रमा तत्काल हिउँ पर्ने सम्भावना नरहेको मौसमविद्हरू बताउँछन् । आउँदा ३४ दिनको मौसम हेर्दा खुम्बुमा हिमपात तथा वर्षाको सम्भावना नदेखिएको मौसम पूर्वानुमान महाशाखाका मौसमविद् रोजन लामिछानेले बताए । पश्चिमी न्यून चापीय वायुले ल्याउने मनसुनी प्रभाव अहिले पश्चिम नेपालतिर मात्रै देखिएको छ, उनले भने, पूर्वमा तत्काल हिमपात र वर्षाको सम्भावना देखिन्न । विश्वको सर्वोच्च शिखर सगरमाथासहित ८ हजार मिटरमाथिका अग्ला ४ वटा हिमाल रहेको खुम्बु क्षेत्रमा हिमपात नहुँदाको असर कस्तो पर्ला भन्ने चिन्तामा स्थानीय छन् ।"
माओवादीको 'रिब्रान्डिङ तयारी,"२०४६ भट्टराई संयुक्त जनआन्दोलन समितिको प्रवक्ता भएपछि दाहालसँग सम्बन्ध विस्तार २०४८ पार्टी एकीकरण, दाहाल पार्टी अध्यक्ष, भट्टराई चुनावी मोर्चाको अध्यक्ष०५२ फागुन सशस्त्र द्वन्द्व सुरू, दाहाल पार्टी अध्यक्ष, भट्टराई समानान्तर सरकारको संयोजक०५५ भदौ दाहालभट्टराई मतभेद २०६१ असोज भट्टराईलाई कारबाही गरी जनसेनाको हिरासतमा राखियो२०६२ कारबाही फिर्ता२०६२ मंसिर नयाँदिल्लीमा सात दलसँग १२ बुँदे समझदारी, दाहालभट्टराई एक ठाउँमा २०६७ मंसिर गोरखाको पालुङटारमा मतभेद२०६८ भदौ दाहालभट्टराई पुनः एक ठाउँ२०६८ असोज १२ देखि ०६९ फागुन ३० सम्म भट्टराई प्रधानमन्त्री, दाहाल पार्टी अध्यक्ष२०७२ असोज ९ भट्टराईद्वारा माओवादी पार्टी त्याग २०७३ जेठ ३० नयाँ शक्ति पार्टी गठन२०७४ प्रतिनिधिसभा निर्वाचनमा भट्टराई कांग्रेससँग तालमेल गरी निर्वाचित, माओवादीद्वारा एमालेसँग चुनावी गठबन्धन २०७९ भट्टराईले जित्दै आएको गोरखा२ दाहाललाई हस्तान्तरण"
राष्ट्रपति निर्वाचन घोषणा नभएकामा कांग्रेस सशंकित,"(काठमाडौं)निर्वाचन आयोगले राष्ट्रपति विद्यादेवी भण्डारीको कार्यकाल बढाउनकै लागि निर्वाचनको मिति तोक्न आलटाल गरिरहेको आशंका कांग्रेसले गरेको छ । कांग्रेसले निर्वाचनको मिति तत्काल घोषणा गर्न निर्वाचन आयोगको ध्यानाकर्षण पनि गराएको छ । कांग्रेसले कानुनी व्यवस्थाबमोजिम राष्ट्रपतिको चुनाव हुनुपर्ने माग उठाउँदै आएको छ । राष्ट्रपति तथा उपराष्ट्रपतिको निर्वाचनसम्बन्धी ऐनको दफा ४ ले राष्ट्रपतिको कार्यकाल सकिनुभन्दा कम्तीमा एक महिनाअघि निर्वाचन गरिसक्नुपर्ने व्यवस्था गरेको छ । राष्ट्रपति भण्डारीको कार्यकाल फागुन २९ मा सकिने भएकाले माघ २९ भित्रै निर्वाचन सम्पन्न गरिसक्नुपर्ने कांग्रेसको जोड छ । निर्वाचन आयोगले भने संविधान र कानुनको व्यवस्थामा विरोधाभास देखिएको भन्दै संविधानबमोजिम नै निर्वाचन गर्न खोजिएको बताउँदै आएको छ । संविधानले राष्ट्रपतिको कार्यकाल पाँच वर्ष हुने व्यवस्था गरेको र ऐनको व्यवस्थाबमोजिम निर्वाचन गर्दा एक महिनासम्म मुलुकमा दुइटा राष्ट्रपति हुने तर्क आयोगले अघि सारेको छ । त्यहीअनुसार आयोगले फागुन अन्तिममा राष्ट्रपतिको चुनाव गराउने तयारी गरिरहेको छ । संविधानको धारा ६३ को उपधारा १ मा राष्ट्रपतिको पदावधि निर्वाचित भएको मितिले पाँच वर्षको हुने व्यवस्था छ । सोही धाराको उपधारा २ मा उपधारा १ बमोजिमको पदावधि समाप्त भएको राष्ट्रपतिले अर्को निर्वाचित राष्ट्रपतिले पदाभार नसम्हालेसम्म संविधानबमोजिमको कार्यसम्पादन गर्नेछ भन्ने उल्लेख छ । यही व्यवस्थाअनुसार वर्तमान राष्ट्रपति भण्डारीको कार्यकाल बढाउने नियतले निर्वाचनमा मिति घोषणामा ढिलाइ गरिएको आशंका कांग्रेसले गरेको हो । कांग्रेस नेता रामचन्द्र पौडेलले वर्तमान राष्ट्रपतिको कार्यकाल सकिनु एक महिनाअघि नै चुनाव गर्नुपर्ने कानुनी व्यवस्था निर्वाचन आयोगले लत्याएको टिप्पणी गरे । उनले भने, कतै जालझेल हुन लागेको हो कि भन्ने आशंका छ । कांग्रेस उपसभापति पूर्णबहादुर खड्काले पनि आयोगको ढिलाइलाई लिएर संशय पैदा भएको बताए । उनले दायाँबायाँ नसोची, नहेरी निर्वाचन आयोगले फागुन २८ अघि नै निर्वाचन मिति तोक्नुपर्ने बताए । राष्ट्रपतिको निर्वाचन मिति घोषणा गरेर अहिले देखिन थालेको संशयको घेराबाट आफूलाई समयमै निकाल्नु संवैधानिक संस्थाको गरिमाका लागि श्रेयष्कर हुनेछ, यसतर्फ बेलैमा सबैको ध्यान जाओस्, खड्काले आइतबार ट्वीट गरेका छन् । कांग्रेस संसदीय दलका प्रमुख सचेतक रमेश लेखकले केही दिनअघि प्रधानमन्त्री पुष्पकमल दाहाललाई भेटेरै राष्ट्रपति निर्वाचनको अन्योल धेरै नराख्न आग्रह गरेका थिए । संविधान र कानुनको विरोधाभासलाई हटाएर राष्ट्रपतिको चुनाव गराउनुपर्ने सुझाव पनि लेखकले दिएका थिए । राष्ट्रपति जस्तो पदको चुनाव गराउँदा कानुन उल्लंघन भएको सन्देश जानु मुलुकका लागि राम्रो होइन । यसले सरकारलाई पनि राम्रो गर्दैन । कानुनअनुसार चुनाव नभए संविधानको भावनाअनुसार नै हुने गरी संशोधन गरौं, प्रमुख प्रतिपक्षले साथ दिन्छ भनेरै मैले प्रधानमन्त्रीलाई सुझाव दिएको हो, प्रधानमन्त्रीले हुन्छ भन्नुभएको थियो । तर सरकारको तयारी के छ अहिले थाहा छैन, उनले भने, कुनै पनि हालतमा राष्ट्रपतिको चुनाव फागुनको २८ भन्दा उता लैजान मिल्दैन । प्रमुख निर्वाचन आयुक्त दिनेश थपलियाले फागुन २८ भन्दा अगाडि नै निर्वाचन हुने बताए । ढिलाइ गर्ने र आलटाल गर्नुपर्ने लक्षित उद्देश्य केही नभएको उनको भनाइ छ । राष्ट्रपतिको निर्वाचन एक महिनाभित्रै सकिने भएकाले किन अगाडि नै गरेर खर्च बढाउने भन्ने तर्कका आधारमा मात्रै मिति घोषणा नगरिएको थपलियाले बताए । फागुन २५ देखि चैत १० भित्र राष्ट्रपति र उपराष्ट्रपति दुवैको निर्वाचन सम्पन्न गर्छौं, उनले भने, अहिले घोषणा गर्दा करिब डेढ महिनाको समय बाँकी हुन्छ । एक महिनाभित्र निर्वाचन गर्न सकिन्छ । १५ दिनको भए पनि तलबभत्ता खर्च जोगिन्थ्यो भन्ने हो । गुनासो आएपछि सम्भवतः भोलि (सोमबार) नै मिति र कार्यक्रम घोषणा गर्छौं ।"
विस्मृतिमा नबिलाऊन् बौद्ध सम्पदा,"पाँच वर्षअघि उपल्लो डोल्पा, धोतरपस्थित गाकार गुम्बाबाट पुरातात्त्विक शाक्यमुनि बुद्ध मूर्ति चोरिएको घटना सम्बन्धी खोजबिन जारी रहेकै बेला तीन महिनाअघि यो सम्पदा बेइजिङमा लिलामीमा राखिएको पाइयो । यो सूचनासँगै हिमाली जिल्ला डोल्पाबाट एकपछि अर्को गर्दै पुरातात्त्विक महत्त्वका सम्पदा, बौद्ध मूर्ति, थांका चित्रहरू चोरिँदै गएका र ती सम्पत्ति विदेशमा लिलामगृह वा संग्रहालयमा प्रदर्शनीमा राखिएका तथ्य बाहिर आए । र यो विषयले अहिले सम्पदाप्रेमीहरूको ध्यान खिचेको छ । डोल्पा मात्रै होइन, अरू हिमाली जिल्लाहरूका पनि धार्मिक, सांस्कृतिक तथा पुरातात्त्विक पहिचानका आधार रहेका गुम्बा तथा त्यहाँका बौद्ध सम्पदाको अभिलेखीकरण लगायतका सवालमा उनीहरू चिन्तित देखिन्छन् । राज्यभन्दा पनि नागरिक तथा सामुदायिक स्तरबाट देखाइएको यो तदारुकता सराहनीय छ । यसबाट शिक्षा लिई सम्बन्धित सरकारी निकायहरू पनि अग्रसक्रियताका निम्ति झकझकिन आवश्यक छ । हराएकाचोरिएका सम्पदाको खोजबिन तथा घरफिर्ती प्रक्रियामा लागिपरेको अभियान लस्ट आर्ट्स अफ नेपाल को सूची अनुसार विगतमा डोल्पा जिल्लाका विभिन्न गुम्बाहरूमा रहेका दर्जनौं सम्पदा अहिले अमेरिका, अस्ट्रेलिया, चीन, जर्मनी, इटाली, स्विटजरल्यान्ड लगायतका मुलुक पुगिसकेका छन् । काठमाडौं केन्द्र वा अलिक बढी प्राथमिकताका सम्पदाहरू घर फर्काउन परराष्ट्र मन्त्रालयदेखि सम्बद्ध मुलुकका नेपाली कूटनीतिक नियोगसम्मको तदारुकता देखिए पनि डोल्पासहितका विकट हिमाली जिल्लाका यस्ता अमूल्य निधिबारे भने न संघीय तहले यथोचित सरोकार राखेको देखिन्छ, न स्थानीय र प्रदेश सरकारले नै । अवस्था कतिसम्म दारुण छ भने, डोल्पा जिल्लाकै हकमा त्यहाँका १ सय १८ गुम्बामध्ये उपल्लो डोल्पा भेगका ५० भन्दा बढी गुम्बाहरू रित्ता बनेका छन् । त्यहाँ न सम्पदाको जगेर्ना हुन सकेको छ, न आफैंमा सम्पदा बनिसकेका गुम्बाहरूको मर्मतसम्भारकै निम्ति सरकारले कुनै चासो राखेको पाइन्छ । सरकारले संघीय स्तरमा गठन गरेको नेपाल गुम्बा व्यवस्थापन समितिका अनुसार एउटा गुम्बा मर्मतसम्भारका लागि प्राथमिकता आधारमा एक पटकका लागि बढीमा ५ लाख रुपैयाँ दिने व्यवस्था त छ, तर त्यो पनि वर्षमा केही गुम्बाहरूलाई मात्रै दिन सकिने स्थिति छ । फेरि, विकट भूगोल, जनशक्ति तथा अरू स्रोतसाधन अभावका कारण उपल्लो डोल्पामा गएर एउटा गुम्बा मर्मतसम्भार गर्न ४५ लाख रुपैयाँले कत्ति पनि पुग्दैन । तसर्थ, आफैं जीर्ण बनिसकेका उक्त भेगका गुम्बाहरूको मर्मतसम्भारमा सरकारको उचित ध्यान जानुपर्छ । यसै सन्दर्भमा स्थानीय समुदाय, निजी क्षेत्र वा कहिलेकाहीँ गैरआवासीय नेपालीहरूले आफ्ना इलाकाका सम्पदाहरूको मर्मतसम्भारमा देखाउने गरेको चासो अर्थपूर्ण छ । तर त्यत्तिकै चासो सरकारी पक्षले देखाएको पाइन्न, जुन आफैंमा विरोधाभासपूर्ण छ । विदेशका लिलामगृहमा पुगेका वा निजी संग्रहमा रहेका नेपाली सम्पदालाई तिनको उत्पत्तिथलो सम्बन्धी प्रामाणिकता पुग्नासाथ घरफिर्तीको प्रक्रियामा लगिनुपर्ने हो । तर अवस्था त्यस्तो छैन, डोल्पाकै सम्पदाका हकमा पनि यस सम्बन्धी प्रामाणिकता जुटिसक्दा र कतिपय अवस्थामा निजी संग्रहकर्ताले घर फर्काइदिने प्रतिबद्धता जनाइसक्दा पनि सम्बद्ध मुलुकमा रहेका नेपाली कूटनीतिक नियोगहरूले कुनै तदारुकता देखाएको पाइन्न । यस्तो कन्तबिजोग अमेरिकाको वासिङ्टन डीसीदेखि फ्रान्सको पेरिससम्मका नेपाली दूतावासले प्रदर्शन गरिरहेका छन् । विदेशमा पाइएका नेपाली सम्पदाको प्रामाणिकता र पहिचानबारे अन्तिम आधार दिन सक्ने पुरातत्त्व विभाग आफैंमा जनशक्ति अभावले कामचलाउ हैसियतमा पुगेको देखिन्छ । यसै गरी संस्कृतिदेखि परराष्ट्र मन्त्रालयसम्मले पनि सम्पदा जगेर्ना तथा अपनत्वको यो अभियानलाई प्राथमिकताभन्दा भैपरी आउने कामकारबाही का रूपमा लिइरहेको पाइन्छ । विश्व मानचित्रमा आफ्नै कला, संस्कृति र सभ्यताको पहिचानका कारण नेपालको प्रतिष्ठा जोगिएको छ, ठडिएको छ । विश्व सम्पदा सूचीहरू मात्रै होइन, युनेस्कोले सम्पदा ठहर गरेका दर्जनौं पुरातत्त्वका इतिहासहरू हामीमाझ छन् । तर, आज डोल्पाको सम्पदा र सभ्यताको इतिहास क्रमशः लोपोन्मुख हुँदै गएझैं अन्यत्रको हविगत पनि यही हुने हो कि भन्ने चिन्ता उत्तिकै सघन छ । सन् १९९० को दशकमा अन्वेषक लैनसिंह बाङ्देलले स्टोलन इमेजेज अफ नेपाल को चित्र उतारेर हाम्रो विस्मृतिमा जाँदै गरेको इतिहासको झल्को गराएका थिए । तर, त्यो झस्काउने इतिहास पनि काठमाडौं उपत्यका केन्द्र वरपरकै थियो । आज, डोल्पासहितका हिमाली जिल्लाहरूको सम्पदा र बौद्ध सभ्यताको विस्मृतिमा जानै लागेको पहिचानका बारेमा बाङ्देलकै झैं शोधअनुसन्धान गर्नु जरुरी देखिन्छ । यो पहिचानको अभिलेखीकरणसँगै आफ्नो सम्पदा र इतिहासको जगेर्ना गर्नेतर्फ सिंगो राज्यतहको ध्यान जानु अपरिहार्य छ ।"
सम्पादकलाई चिठी,"विधिको शासन हुनुपर्छ भन्ने मान्यता स्थापित गर्न भनेर छोटो समयावधिमै राजनीतिक दल स्थापना गरी उपप्रधान तथा गृहमन्त्री बन्न पुगेका रवि लामिछाने आफू स्वयं नै नागरिकताका विषयमा प्रक्रिया पूरा नगरेका कारण सबै सार्वजनिक पदबाट अलग हुन पुगेका छन् । नागरिकताजस्तो संवेदनशील विषयलाई भइहाल्छ नि को तहमा अनदेखा गर्दाको परिणाम सर्वोच्चको हालको एतिहासिक फैसलाबाट प्रकट भएको छ । एकै पटक दुई देशको नागरिकता र राहदानी बोकेको उनी सम्बन्धित अर्को विषयको अनुसन्धान हुन बाँकी नै छ । त्यसको परिणामको विषयमा लख काट्न सकिने अवस्था अहिले छैन । जति सरल र सहजतापूर्वक उक्त विषयको अनुसन्धानमा लामिछानेको अग्रसरता हुन्छ र जति चाँडो यस विषयको छिनोफानो हुन पुग्छ त्यति छिटो उनको राजनीतिक यात्राले पुनः गति प्राप्त गर्ने कुरा निश्चित छ । त्यस्तै उनले स्वार्थको द्वन्द्व सृजना हुने कुराबाट आफूलाई जति अलग राख्न सक्तछन् उति नै उनको राजनीतिक उचाइ बढ्न जाने र आगामी दिनहरूमा प्राप्त हुने परिणाम सकारात्मक नै हुने अपेक्षा राख्न सकिन्छ । महेशप्रसाद ढुंगाना, नयाँबानेश्वर, काठमाडौं"
सहिदको सपना र प्रेमको आत्मदाह,"जबजब सहिदहरू सम्झनामा आउँछन्, भूपी शेरचनको यो कालजयी सृजनाले तिनीहरूको उत्सर्गको अर्थ र औचित्य बोध गराउँछ । अनि, राष्ट्र निर्माणको बलिवेदीमा चढेका ती इतिहासनिर्माताको बलिदानप्रति गर्व महसुस हुन्छ, सम्मानले शिर निहुरिन्छ । आज सहिद दिवसका दिन त्यो गरिमामय इतिहास सम्झिँदा गर्वभन्दा बढी पीडा महसुस भइरहेको छ । इलामका एक युवा उद्यमी प्रेमप्रसाद आचार्य जिउँदै जलेको घटनाका कारण मन मर्माहत छ । बेचैन मनमा प्रश्नका पत्रैपत्र छन् । के सहिदले यस्तै कुरूप समाज निर्माणका खातिर जीवनको आहुति दिएका हुन्, जहाँ केही गरूँ भन्ने हुटहुटी भएका युवाले विकल्पहीन भएर आत्मदाहको बाटो रोज्नुपर्छ ? सहिदहरूको बलिदानको योभन्दा ठूलो अपमान र अवमूल्यन अर्को के हुन सक्ला ?लेख्न त हामीले समाजवादोन्मुख संविधान लेख्यौं । तर, न समाजले न त राजनीतिले नै समाजवादको भारी बोक्न सकेको छ । बरु नेपाली समाज राजनीतिक, आर्थिक, नैतिक सबै हिसाबले चरम भ्रष्टीकरणको बाटामा अग्रसर छ । तलदेखि माथिसम्म र माथिदेखि तलैसम्म भ्रष्ट मानसिकता जड भएर बसेको छ । एकदुई व्यक्ति वा संस्थाले गरेका आदर्श प्रयासहरू छायामा छन् । आम निराशाका बीच समाजमा म खाऊँ, मै लाऊँ प्रवृत्ति हावी छ । सत्ता र शक्तिमा पुग्ने होड सर्वत्र छ । जसरी पनि सम्पत्ति जोड्ने, भौतिक सुखसयल प्राप्त गर्ने दौडमा मानवीयतासामाजिकता विलुप्त हुँदै छ । समाज दोहोरो मानसिकता र प्रवृत्तिमा बाँचेको छ । सीमित टाठाबाठा र सत्तानिकटले स्रोत र साधनमा रजाइँ गरिरहँदा एउटा जनसाधारण (कमन म्यान) असमानता र विभेदका बीच अनेक हन्डरठक्कर खान विवश छ । अभाव, असन्तुष्टि, निराशा र कुण्ठा चरमोत्कर्षमा पुगेपछि कमन म्यान का लागि जीवन पनि बोझ हुँदो रहेछ । त्यसैले त प्रेमले जीवनसँग हार खाएर देह बिसाए । उनले जाँदाजाँदै नेपालको अर्थराजनीतिक व्यवस्था, समाज र प्रशासनको कुरूप पाटो उजागर गरिदिएर इहलीला समाप्त गरे । संसद्भवन अगाडि प्रेमको चीत्कार सुनेर जोकोही भावुक हुन्छन् । त्यो हृदयविदारक दृश्य सम्झिँदा मुटु नै काम्छ । तर, भावुकतामा बगेर उनको मृत्युको महिमा गाउने बेला होइन यो । बरु, उनको मृत्यु पछाडिका अन्तर्निहित कारणको खाजी गर्ने, त्यसमाथि बहस गर्ने र यो सामाजिक रोगलाई बढ्न नदिनेतर्फ आवश्यक सचेतता अपनाउने बेला हो । नेपाल प्रहरीको रेकर्ड अनुसार, एक दिनमै सरदर बीस मानिसले आत्महत्या गर्छन् । तर, आत्मदाह ! विरलै सुनिन्छ । यो नेपाली सन्दर्भमा नौलो घटना हो । हुन त आत्मदाह आत्महत्या अर्थात् सामाजिक अपराध नै हो, तर पनि प्रेमको आत्मदाहलाई मानसिक रूपमा विक्षिप्त भएर गरिने आत्महत्या मात्रै भनेर बुझियो र त्यही श्रेणीमा राखियो भने त्यो एकांगी धारणा हुनेछ । आत्मदाहमार्फत प्रेमले सरकार र समाजलाई थुप्रै कुरा भन्न खोजेका छन् । आत्मदाह गर्नुअघि सामाजिक सञ्जालमार्फत सार्वजनिक उनको लामो सुसाइड नोट ले ती कुरा उजागर गर्छ । तसर्थ, अवसादबाट गुज्रेका उनले जाँदाजाँदै जे भनेर गए, जे गरेर गए, त्यो बेवास्ता गर्न मिल्ने विषय होइन । छत्तीस वर्षीय महत्त्वाकांक्षी युवा किन र कसरी खुला सडकमै अग्निस्नान गर्ने हदमा ओर्लिए ? सामाजिक न्याय, लोकतन्त्रजस्ता अग्रगामी मुद्दाको पैरवी गर्ने समाजका लागि यो लज्जास्पद कुरा हो । यो हाम्रो समग्र राज्यप्रणालीकै असफलता हो । उनको सुसाइड नोट मा दुःखका पोकैपोका छन् । ती पोका खोतल्दा थाहा लाग्छ, उद्यममा असफल भएपछि उनीभित्र चरम निराशा हुर्कंदै थियो । थपिँदो ऋणको बोझ, साथीभाइआफन्तबाट बहिष्कृत हुँदै जाँदा उनले न टेक्ने लौरो भेटे न समाउने हाँगो । कतिसम्म भने, नियमित जीविकोपार्जन र औषधिमुलोकै लागि वित्तीय संकट आउन थालेपछि डिप्रेसन मा पुगेका उनी आत्महत्याको बाटो हिँड्ने निष्कर्षमा पुगे । मनोविद्हरू भन्छन्, मानसिक रूपमा विक्षिप्त भएका मानिसले क्षणिक आवेगमा आएर आत्महत्याको बाटो समाउँछन् । तर, प्रेमले क्षणिक आवेगमा आएर आत्मदाह गरेको देखिँदैन । उनले योजना बनाएरै यो बाटो रोजेको देखिन्छ । जब उनलाई लाग्यो आफ्ना लागि सबै ढोका बन्द भए, त्यसपछि आत्मदाहमार्फत आफ्ना पीडा र भोगाइ समाजलाई बताउने निधो गरे । यो आत्मदाह निदाएको अभिनय गरेर बसेको समाज र सरकारको कानैमा पड्किएको धमाका हो । उनले आत्मदाह गरेर नदेखेको, नसुनेको र सुतेको अभिनय गर्ने सरकारलाई झकझकाउन चाहेका छन् । नेपालको अर्थराजनीतिक व्यवस्थामा एउटा सामान्य उद्यमीले बेहोर्नुपर्ने भुक्तमान कति पीडादायी हुँदो रहेछ, उनको सुसाइड नोट ले प्रस्ट पार्छ । कृषि अनुदानमा पहुँचवालाको रजाइँ र पक्षपात, बिमाबैंकिङ क्षेत्र उद्यमीमैत्री हुन नसकेको सन्दर्भ, ठूला व्यापारीको घानमा साना उद्यमीको पिसाइ, कृषकको पसिनामा बिचौलियाको रजाइँ लगायतका थुप्रै मुद्दा व्यक्ति र संस्थाहरूको किटानीसहित प्रस्ट उल्लेख गर्दै उनले सरकारको ध्यान खिच्न खोजेका छन् । सुसाइड नोट मा उनले आर्थिक सहयोगको याचना पनि गरेका छन् । यो दुःखद घटनापछि विभिन्न मनकारी व्यक्तिहरूले उनको परिवारका लागि आर्थिक सहयोग गरिराखेका छन् । प्रेमको परिवारले एक हदसम्म वित्तीय सुरक्षा त पाउला तर के उनले उठाएका सवाल र सन्दर्भले न्याय पाउलान् ? ढुक्क हुने आधार छैन । किनभने, न सरकारमा यसप्रति आवश्यक संवेदनशीलता देखियो न त समाजमै । हाम्रो समाज अनौठो छ । यहाँ मानवीय संवेदना नहुने होइन तर त्यो क्षणिक हुन्छ । घटनाहरूप्रति छिटो प्रतिक्रिया व्यक्त गर्नु, छिटै उद्वेलित हुनु अनि छिटै बिर्सिहाल्नु नेपाली समाजको चारित्रिक विशेषता हो । केही दिनअघि पोखरामा यति एयरलाइन्सको जहाज दुर्घटना हुँदा तरंगित समाजलाई प्रेमको आत्मदाहले एकदुई दिन पोल्यो । छटपटायो पनि । तर, अब रवि लामिछानेको नागरिकता प्रकरणमा तिनलाई चासो छ । अदालतले लामिछानेको नागरिकता अवैध भन्दै फैसला सुनाएपछि उनका आगामी कदम के होलान् ? समाजको यति बेलाको केन्द्रीय चासो यता सरेको छ । प्रेमको आत्मदाह बिस्तारै विस्मृतितिरै उन्मुख छ । सरकारले चाहिँ छानबिन प्रतिवेदन सार्वजनिक गर्ने औपचारिकतासम्म पूरा गर्ला । किनभने, सरकारले जानेकै कर्मकाण्ड हो । यतीको जहाज दुर्घटना हुँदा छानबिन समिति गठनको कर्मकाण्ड पूरा गरेको सरकारले आत्मदाहमा पनि त्यही गर्यो । संसद्भवनको ढोकैमा आत्मदाह विस्फोट भएपछि झसंग भएको सरकारले यो घटनालाई जुन गाम्भीर्यसाथ लिनुपर्थ्यो, लिएन । घटनापछि उसले जर्किन वा बोतलमा मट्टीतेल र पेट्रोल किन्न निषेध गर्ने निर्णय गरेर लाचारी मात्रै देखायो । यो निर्णय टाउकाको औषधि नाइटोमा लगाएजस्तै हो । त्यसपश्चात् मन्त्रिपरिषद् बैठकले छानबिन गर्न गृह मन्त्रालयलाई अह्रायो । उपप्रधान तथा गृहमन्त्री रवि लामिछाने परिवारजनलाई संवेदना दिन पुगे । उनले सहसचिवको नेतृत्वमा छानबिन समिति पनि बनाए । छानबिन गर्ने आश्वासन दिए । स्वास्थ्य राज्यमन्त्री तोसिमा कार्कीले लोकप्रियता बटुल्ने चक्करमा आईसीयूको भिडियो प्रचार गरेर केटाकेटी पारा देखाइन् । मन्त्रीका यी गतिविधिको सन्देश हो सरकारमा नयाँपुराना जो गए पनि ती सबै उस्तै कर्मकाण्डी हुन् । सहिद दिवसकै कुरा गरौं न । सरकारले यो परम्परा धान्न थालेको पनि ६७ वर्ष भइसकेछ । सहिदहरूको सम्मानमा २०१२ माघ १६ गते सरकारले पहिलो पटक यो दिवस मनाउन थाल्यो । जहानिया राणा शासनविरुद्ध लोकतन्त्र र स्वतन्त्रताका लागि आवाज उठाएका कारण शासकले शुक्रराज शास्त्री, धर्मभक्त माथेमा, गंगालाल श्रेष्ठ र दशरथ चन्दलाई मृत्युदण्ड दिएको थियो । १९९७ माघ १० गते शास्त्रीलाई, १३ गते माथेमालाई र १५ गते श्रेष्ठ र चन्दलाई मृत्युदण्ड दिइएको थियो । तिनै सहिदको सम्मानमा सहिद दिवस मनाइन्छ । हरेक सहिद दिवसका दिन नेतामन्त्रीप्रधानमन्त्री सहिदहरूको बखान गरेर थाक्दैनन् । ती सहिदका सपना पूरा गर्ने प्रतिबद्धता दोहोर्याउँछन् । तर, के ती कर्मकाण्डी प्रतिबद्धता गर्नाले मात्र सहिदका सपना साकार भए त ? के शुक्रराज शास्त्री, धर्मभक्त माथेमा, गंगालाल श्रेष्ठ र दशरथ चन्दजस्ता महान् सपूतले यस्तै समाज निर्माणका लागि आहुति दिएका थिए ? जहानियाँ राणा शासनविरुद्ध लड्दा सहिद भएका चार महान् सपूतपछि पनि राजनीतिक संघर्षका क्रममा अरू थुप्रै बलिवेदीमा चढे । निरंकुश पञ्चायती व्यवस्थाविरुद्धको जनआन्दोलन, ज्ञानेन्द्रको राजशाहीविरुद्धको आन्दोलन लगायतका अनेक राजनीतिक विद्रोहहरूमा हजारौं नेपालीले शहादत प्राप्त गरेका छन् । सरकारले झन्डै नौ हजारलाई सहिद भनेर घोषणा गरेको छ । सहिद घोषणामा उचित मापदण्ड पूरा नगरेकाले कतिपय सन्दर्भमा यो विवादित र आलोचित पनि छ । यो बेग्लै बहसको विषय हुन सक्छ । तर, देशमा खुसियाली र समृद्धि ल्याउन आफू जलेर अरूलाई उज्यालो दिने सबै ज्ञातअज्ञात सहिदको बलिदानले सार्थकता पायो ? सहिदका सपना वास्तवमा सामान्यजनका सपना हुन् । एउटा सामान्य मान्छेले सम्पूर्ण रूपमा गरिखाने वातावरण पाउनु नै उसको सबैभन्दा ठूलो सपना हो । सहिदले देखेको सपना पनि त्यस्तै नै हो ः एउटा उन्नत समाज, जहाँ व्यावहारमै लोकतान्त्रिक पद्धति स्थापित होस्, जहाँ मानिसका राजनीतिक, आर्थिक, सांस्कृतिक सबै थरी अधिकारको सुनिश्चितता होस्, जहाँ जीविकाको चिन्ता नहोस् । तर, आज एउटा गरिखान खोज्ने उद्यमीले आफ्नै शरीरमा आगो खन्याएर जीवन समाप्त गर्नुपर्ने अप्रिय अवस्था हाम्रो नियति बनेको छ । यो चरम निराशाको कारक हो नबदलिएको राजनीति । संघर्षहरूबाट उपलब्धि हासिल गरे पनि राजनीतिका सञ्चालकहरू जनतामुखी नभई सत्तामुखी भइदिँदा न पद्धति स्थापित भयो न त सामान्यजनले परिवर्तनको आभास नै गर्न सके । हुँदाहुँदा आशा र अपेक्षा गरिएका नवोदित नेताहरू पनि बेइमान हुने अवसर नपाएर इमानदार भएका रहेछन् । प्रविधिले ल्याएको परिवर्तन, विश्वपरिवेशमा आएको परिवर्तन र समयसँगै स्वतः आएका परिवर्तनबाहेक नेपालीजनले सन्तुष्ट हुने ठाउँ पाएका छैनन् । पटकपटक व्यवस्था बदलिए पनि अवस्था नबदलिँदा समाजमा आक्रोश, असन्तुष्टि र चरम निराशा बढिरहेको छ । राजनीतिक आन्दोलन सकिए, अब मुलुक आर्थिक समृद्धिको बाटामा हिँड्छ भनेर नेताहरूले भाषणबाजी गरे पनि लाग्छ संघर्षका दिनहरू अझै बाँकी छन् । देश बन्न अझै अरू कति सपूतले आहुति दिइरहनु पर्ने हो ? भूपीले भनेजस्तो दुईचार होइन, यहाँ हजारौंले जीवनको आहुति दिइसके । र, अझै दिँदै छन् । तैपनि गरिखाने वर्गले चैनको सास फेर्न सकेको छैन ।"
व्यवहारवादी राजनीतिका अप्ठेराहरू,"दु:ख, आक्रोश, स्तब्धता र अनिश्चित जीवन नेपाली लोकतन्त्रको आधारभूत परिचय बनिसकेको छ । पछिल्लो साता प्रेमप्रसाद आचार्यले आँटेको आत्मदाहले आमवृत्तमा आक्रोश र स्तब्धता जगायो । जनयुद्धमा लागेका कमान्डर तिलकबहादुर कार्कीको कफिनले दुःख र अनिश्चित जीवन थप निश्चित देखायो । सर्वसाधारणले सधैं भोगिरहने कष्टकर जीवनका यथार्थहरूले आमवृत्त र राष्ट्रिय राजनीतिमा हम्मेसि संवेदनशील स्थान पाउँदैनन् । आम मानिसका दुरवस्थाको न्यायोचित अनुभूति गर्नसमेत हामीलाई थप संकट चाहिने असंवेदनशील सामाजिक परिवेश हावी छ । हाम्रो सामूहिक काल्पनिकीसमेत यिनै असंवेदनशील दुश्चक्रको द्योतक बनिरहेको छ । आचार्यको आत्मदाहवरिपरि आएका धेरै आक्रोशयुक्त टिप्पणीले त्यही भन्छन् । लामो समय मुलुकको सार्वजनिक काल्पनिकीमा राजनीतिक स्थायित्व पथभ्रष्ट रटानै बन्यो । सुशासनका लागि राजनीतिक स्थायित्व । गुणस्तरीय शिक्षा, जनस्वास्थ्य र रोजगारीका लागि राजनीतिक स्थायित्व । न्यायका लागि राजनीतिक स्थायित्व । समृद्धिका लागि राजनीतिक स्थायित्व । लोकतान्त्रिक थिति र सार्वजनिक संस्थाहरू बलियो बनाउनका लागि राजनीतिक स्थायित्व । तर जब नेकपाको नेतृत्वमा केपी शर्मा ओलीले स्थायित्वलाई संस्थागत गर्ने मौका पाए उनले सबैभन्दा पहिला स्वेच्छाचारी निरंकुशतालाई स्थायी बनाउन खोजे । जनताले दिएको चुनावी स्थायित्वलाई सुशासनको बाधक बनाए । उनको शासन गुणस्तरीय शिक्षा र जनस्वास्थ्यविरुद्ध खनियो । रोजगारी उनका आसेपासे र उनले हाँकेको गुटको पेवा बन्यो । सार्वजनिक संस्थाहरू लोकतान्त्रिक बेथितिका परिचायक बने । राजनीतिक स्थायित्वको बहानामा अधिनायकवादको रजगज बढ्यो । राजनीतिक स्थायित्व घातक साबित भइरहँदा आमवृत्तमा नीतिगत स्थायित्व नयाँ रटान बन्न थाल्यो । कसैकसैले यसैलाई नीतिगत सुनिश्चितता भने । उनीहरूको आग्रह प्रस्ट छ हामीलाई राजनीतिक स्थायित्वले मात्र पुगेन, नीतिगत स्थायित्व पनि चाहियो । नीतिबिनाको राजनीतिले निरंकुशता जन्माउन सक्ने रहेछ । शिक्षा, जनस्वास्थ्य र रोजगारीका क्षेत्रमा उपलब्धि हात नलाग्ने रहेछ । समृद्धिले गति नलिने रहेछ । लोकतान्त्रिक संस्थाहरू समावेशी नहुने रहेछन् । सारमा, राजनीतिक स्थायित्वमा मौलाउन सक्ने अधिनायकवादी शासनलाई अंकुश लगाउँदै समृद्धि हासिल गर्न नीतिगत स्थायित्व अनिवार्य छ ।झट्ट सुन्दा कुरा ठीकै हो जस्तो लाग्छ । नीतिगत स्थायित्वसहितको राजनीतिक स्थायित्व नै अबको बाटो हो जस्तो लाग्छ । आम मानिसले भोगिरहेका आर्थिक दुश्चक्र र संरचनागत विभेदहरूबाट निस्कने उपायसमेत यही हो जस्तो लाग्छ । एक छिनलाई मानौं, यो सूत्र सही छ । यस्तो उपायलाई सार्थक बनाउने कसरी ? सरसरी हेर्दा, राजनीतिकर्मी र नीतिनिर्माता के गर्ने भन्ने विषयमा स्पष्ट देखिएको तर कसरी गर्नेबारे अलमलिएको जस्तो लाग्छ । तर यस्तो अवस्थाको भेद पाउनसमेत राजनीतिमा हावी व्यवहारवादलाई मसिनोसँग ठम्याउनुपर्छ । अहिले व्यवहारवादी राजनीतिको आवरणमा अवसरवाद हावी छ । यसो सुन्दा अब वाद बारे लफडा नगरौं, काम गरौं भन्ने जोड छ । अब के काम गर्ने हो, त्यो हामी सबैलाई थाहा छ भन्ने जोड छ । भर्खर गृहमन्त्रीको पद गुमाएमा रवि लामिछाने पनि यसै भन्थे । तर अरू धेरैको जस्तै उनको व्यावहारिक राजनीतिमा व्यवहारवाद कम अवसरवाद बढी थियो । व्यवहारवादले निष्ठा बुझ्छ, अवसरवादले जालझेल । व्यवहारवादले सामूहिक हित बुझ्छ, अवसरवादले व्यक्तिगत स्वार्थ । व्यवहारवादले संस्थागत निरन्तरता बुझ्छ, अवसरवादले व्यक्तिगत लोकप्रियता । त्यसैले जेलाई एक थरीले व्यवहारवाद भनिरहेका छन्, त्यो अवसरवाद हो । त्यहाँ व्यक्तिगत लाभ र लोकप्रियता हावी छ, छलकपटको बोलबाला छ । आफूले पाएको अवसरको दुरुपयोग गर्ने यस्तो रुझान रवि लामिछानेमा मात्र सीमित छैन, फरकफरक अवसरहरू दुरुपयोग गरिरहेका रवि लामिछानेहरू सार्वजनिक जीवनमा सर्वत्र छन् । नेपाली राजनीति एक्काइसौं शताब्दीको पछिल्लो दशकतिर लम्कँदै गर्दा धेरै नेतामा रवि लामिछानेहरूकै हंस छ । उनीहरू अबको बाटो के हुने भन्न् ेविषयमा धेरै प्रस्ट देखिन्छन् । उनीहरूका लागि अब के गर्ने जस्तो प्रश्न कुनै महत्त्वपूर्ण सवाल रहेन । राजनीतिकर्मीसामु तेर्सिएको महत्त्वपूर्ण प्रश्न हो अब कसरी गर्ने ? अब के गर्ने भन्नेबारे स्पष्ट भएको अवस्थामा समेत सो प्रस्ट मार्गचित्रलाई कसरी अघि बढाउने, स्वार्थ समूहलाई कसरी मिलाउने र सरोकारवालाहरूलाई कसरी समेटेर लाने आदि प्रश्नले सताइरहन्छन् । यी प्रश्नहरूसँग जुधिरहन, अनि आफ्ना दुःखहरूलाई निरन्तरता दिन नै, नेताहरू पुनः निर्वाचित भइरहेका छन् । रवि लामिछाने पनि सके त्यही कोसिस गर्छन् । व्यवहारवादका नाममा धेरै अवसरवादी नेताले लोकतन्त्रलाई अर्कै किसिमले लिएका छन् । उनीहरूलाई लाग्छ, जोकसैले पनि अवरोध गर्ने अधिकार नै लोकतन्त्र हो । जसलाई पनि यस्तो अधिकार छ । लोकतान्त्रिक प्रक्रियालाई जसले पनि लम्ब्याउन सक्छ, कतिपय अवस्थामा प्रगतिलाई नै बन्धक बनाउन सक्छ । कसरी काम गर्ने भन्नेमा अलमल भइरहँदा सरकारमा बसेर गुणात्मक परिवर्तनलाई बाधा पुर्याउन यी र यस्तै काम गर्ने गरिन्छ । नेपालको आमवृत्तमा धेरैमध्ये एउटा कुरा छर्लङ्ग छ । विद्यमान अर्थराजनीतिमा पेलिएका सामान्यजनको जनजीविका सार्थक र गुणस्तरीय सार्वजनिक जीवन सम्भव हुन नसकेका कथाहरूको संग्रह हो । हाम्रा सार्वजनिक दुखेसाहरू यदि यस्तो भएको भए जस्ता वाक्यांशले भरिएका छन् । सबैजसो परिस्थितिमा समाधान कसरी गरियो, त्यो नियालिरहँदा विचार र व्यवहारबीच गहिरो खाडल छ । आमवृत्तमा निष्ठाको तीव्र ह्रास छ । त्यसैले जनजीविकाको क्षेत्रमा होस् वा सार्वजनिक जीवनमा, हाम्रा आर्थिकसामाजिक असफलताहरू राजनीतिक र संरचनागत जटिलताहरूमा जेलिएका छन् । अर्थतन्त्रमा निहित जनजीविकाका परिबन्दहरू शासकीय मानसिकताकै उपज हुन् । राजनीतिक धक्का खाने डरमा हाम्रा निर्वाचित शासकहरूले सधैं दुर्बल सुधारप्रति गहिरो सहमति जनाए । मुलुकले भोगिरहेका धेरै समस्याबारे सरकारले नै विभिन्न समयमा नीतिगत अध्ययनहरू नगरेका होइनन् । ती अध्ययनहरूले नै धरै समस्यामा निदान कसरी गर्ने भनी उपाय सुझाएका छन् । सरकारी खोपीहरूमा थन्किएका उपायहरू मात्रै लागू गर्दा पनि गुणात्मक परिवर्तन हात पार्न सकिन्छ । कतिपय सम्भावनालाई सपनाहरूमा बदल्न सकिन्छ । जस्तै निःशुल्क शिक्षा र निःशुल्क स्वास्थ्य । तर विद्यमान शासकीय मानसिकतामा हावी दुर्बल सुधारबाट यी सपनाहरू कदापि हात लाग्दैनन् । कसरी काम गर्ने भन्ने सवालमा समेत व्यवहारवादीहरू केन्द्रित छैनन् । राम्रा विचार र सुझावहरूलाई व्यवहारमा कसरी सम्भव बनाउने भन्ने उपायको पूर्णतः अभाव छ । राजनीतिक वैधानिकता भएको सरकार हुँदैमा र सरकारले सम्बन्धित निकायलाई निर्देशन दिँदैमा समस्या समाधान हुने होइन । व्यवहारवादमा सफल उपायका खाकाहरू प्रशस्तै चाहिन्छन् । बाहिरबाट आयातित खाकाहरूले पार लगाउँदैनन् । त्यसैले सफल समाधानका मौलिक खाकाहरूको धेरै कमी छ । जति धेरै कमी छ, त्यति धेरै जरुरी पनि छ । गुणात्मक परिवर्तन ल्याउन वैधानिक जनमत मात्र पूर्णतः अपर्याप्त छ । शक्तिको शीर्षस्थानमा बसेको कुनै व्यक्तिको आकर्षण र बुता मात्र सबै राजनीतिक र संरचनागत जटिलताहरू छिचोल्न पर्याप्त हुँदैन । त्यस्तो आकर्षण र बुताले मात्र सार्वजनिक परिघटनाहरूमा गुणात्मक परिवर्तन ल्याउन अपेक्षित गति दिँदैन । हो, राजनीतिक वृत्तमा सार्थक समाधान दिने वाचासहित सार्वजनिक उत्साह जगाउने गरिन्छ । कतिपय अवस्थामा उत्साहको किनबेच पनि हुन्छ । अन्ततः गुणात्मक सुधारको चरणमा प्रवेश गर्दा सार्वजनिक उत्साहले पनि प्रत्येक दिन गति लिइरहेको अनुभूति चाहिन्छ । विद्यमान शासकीय थितिमा यस्तो अनुभूति गर्ने कसरी ? यस्तो उपायको सर्वथा अभाव छ । राजनीतिक जनमत नितान्त आवश्यक भए पनि गुणात्मक सुधारका सपनाहरू साकार बनाउन संस्थाहरू चाहिन्छन् । ती संस्थाहरू चमत्कार र लोकरञ्जनमा विश्वास गर्ने व्यक्तिले बनाउन सक्दैनन् । तर पनि बनाउने व्यक्तिहरूले नै हो । संस्था बनाउन विशेष किसिमको प्रतिबद्धता र क्षमता चाहिन्छ । संस्थाहरू जीवन्त रहन त्यस्तो खुला प्रणालीसमेत चाहिन्छ, जसले निरन्तर नयाँ प्रतिभा उत्पादन गर्न सकोस् । उत्पादन नै नगरे पनि कम्तीमा आकर्षण गरोस् । कुनै पनि विचार आफैंमा बबाल हुँदैमा साकार हुने होइन । आफ से आफ सफलता प्राप्त गर्ने बुता कुनै पनि विचारमा निहित हुँदैन । सबै पक्ष मिलेको नक्षत्रको मण्डल निर्माण भएपछि मात्र व्यवहारवादले गति लिन्छ । तर बाहिरी प्रयासहरूको मात्र नकल गरिरहँदा नक्षत्र मण्डल मिलाउन सकिँदैन । प्रकारान्तरले गुणात्मक सुधारले फड्को मार्दैन । चलनचल्तीको ज्ञानमा विचारहरू विशेषबाट आम हुँदै जान्छन् । एउटा नीति सफल भयो भने त्यही नीति आम हुँदै जान्छ । अरू सबैतिर त्यही नीति सफल हुन्छ । अहिले नीतिगत स्थायित्वको रटान लगाउनेहरूको आर्थिक समृद्धिको नीतिगत सूत्र यही हो । तर २०४६ सालयता मुलुकको अर्थराजनीतिक परिवर्तनमा आएका केही गुणात्मक फेरबदल हेर्दा एउटा कुरा ढुक्कसाथ भन्न सकिन्छ यस्तो सूत्रले काम गर्दैन । पछिल्ला दशकहरूमा हात लागेका गुणात्मक परिवर्तनहरू संस्थाहरू गतिला भएकाले सम्भव भएका होइनन्, संकट गहिरिएकाले सम्भव भएका हुन् । तर नेपाली समाजको सबैभन्दा गहिरो संकट अर्कै छ । हामीले हाम्रो सांस्कृतिक धरातल र विश्वदृष्टि गुमाएका छौं । त्यसैले हाम्रा गुणात्मक परिवर्तनहरू कुरामा सीमित छन्, काममा छैनन् । यदाकदा ती संकटको भरमा साकार लाग्छन् । व्यवहारवादले मात्र त्यसमा नित्य प्राण भर्न सक्दैन । नेपालको लोकतन्त्रमै गहिरिएको व्यवहारवादको संकटलाई नियाल्दासमेत आधारभूत लोकतान्त्रिक संस्थाहरू बनाउन सकिएको छैन । त्यसैले हाम्रो सामुन्ने एउटा टड्कारो प्रश्न छ । लोकतान्त्रिक संस्थाहरू कसरी बनाउने ? मक्किन लागेको थिति फालेर लोकतान्त्रिक थिति त ल्याइयो तर यो थितिलाई जीवन्त कसरी बनाउने, जहाँ आम मानिसमध्ये पनि पीँधमा रहेको वञ्चित व्यक्तिले शासकीय थितिलाई आफ्नो ठान्न सकोस् ? लोकतान्त्रिक संस्थाहरूमा आफू र आफ्नो सामाजिक परिवेशको स्वामित्व देखोस् ? व्यवहारवादी राजनीति कसरी पो गर्ने भन्ने प्रश्नमा अल्झिरहँदासमेत कम्तीमा धेरै महत्त्वपूर्ण कसरी तर्फ घोत्लिन बाँकी छ । मुलुकमा कुनै पनि नीतिको लडाइँ राजनीति र व्यक्तित्वबीचको छद्म लडाइँजस्तै छ । व्यवहारवादको बहानामा प्रस्टसँग अवसरवादमा साँघुरिएको छ । हाम्रा सार्वजनिक विमर्शका चरित्र र संरचना पनि त्यस्तै छन् । तर लोकतन्त्र झमेलायुक्त र कोलाहलमय हुन सक्छ । स्वस्थ विमतिहरूबिना लोकतान्त्रिक थिति र संस्थाहरू बनाउन सकिँदैन । विमतिहरू स्वस्थ भए पनि ती जंगली महको मात्राजस्तै हुन् । मात्रा केही बढी भयो भने ज्यानसमेत जान सक्छ । अहिले व्यवहारवादको आवरणमा अवसरवादको मात्रा अति भएकाले दुःख, आक्रोश, स्तब्धता र अनिश्चित जीवनले आम मानिसलाई गाँजेको छ । लोकतन्त्र हेर्दाहेर्दै कम्तीमा भुइँतहका व्यक्तिका लागि ज्यान लिने व्यवस्थामा परिणत भइरहेको छ । यस्तो कदापि हुनु हुँदैन । वञ्चितमा रहेकाहरू अटाउने लोकतन्त्रलाई बजारकेन्द्रित अर्थराजनीतिक शासनमा छोड्न सम्भव छैन । तर व्यवहारवादले सम्भव छैन भन्न सकेको छैन । सम्भव छैन भनेर नस्विकार्दासम्म त्यसको ठाउँमा जस्तो लोकतन्त्र जरुरी छ, त्यसको खोजीतर्फ केन्द्रित हुन व्यवहारवादलाई धेरै अप्ठेरा छन् । दुःख, आक्रोश, स्तब्धता र अनिश्चित जीवनले हामीलाई छाडिहाल्ने संकेत छैन ।"
जलवायु संकट र महिला मीना मरासिनी,"संयुक्त राष्ट्रसंघीय वातावरण कार्यक्रम (यूएनईपी) को एक प्रतिवेदन अनुसार विश्वमा जलवायुजन्य विपद्का कारण विस्थापित हुने मानिसमध्ये ८० प्रतिशत महिला हुने गरेका छन् । जब महिलाहरू विस्थापित हुन्छन्, तब उनीहरू यौन लगायतका विभिन्न हिंसाको उच्च जोखिममा रहने गरेको समेत उल्लेख छ । त्यस्तै जलवायु परिवर्तनबाट सृजित प्राकृतिक प्रकोपबाट ज्यान गुमाउनेमा ८९ प्रतिशत महिला छन् । जलवायु परिवर्तनले विद्यमान लैंगिक विभेदलाई बढाएको र महिलाको जीवनयापन, स्वास्थ्य तथा सुरक्षामा समेत खतरा पैदा गरेको छ । अधिकांश मुलुकमा महिलाहरूले जीवनयापनका लागि प्राकृतिक स्रोतमा बढी निर्भर हुनुका साथै परिवारको खाना, पानी र इन्धनको जोहो गर्ने प्रमुख दायित्व वहन गर्नुपरिरहेको छ । न्यून तथा न्यूनमध्यम आय भएका मुलुकमा कृषि नै महिलाहरूका लागि रोजगारीको महत्त्वपूर्ण क्षेत्र रहँदै आएको छ । खडेरी तथा अधिक वर्षाजस्ता जलवायुजन्य मौसमी प्रतिकूलता बढ्दा कृषि श्रमिक तथा प्राथमिक उपभोक्ता तथा उत्पादकका रूपमा रहेका महिलाहरूले आफ्नो परिवारका लागि आय तथा स्रोत सुनिश्चित गर्न बढी संघर्ष गर्नुपरेको छ । ग्रामीण महिलाहरू स्थानीय स्रोतसाधनमा निर्भर छन् तर खडेरी, डढेलो, बाढी, पहिरोजस्ता जलवायु परिवर्तनबाट सृजित विपत्तिले स्रोतको क्षय गरिरहेका छन् । कम आयका कारण कतिपय समाजमा परिवारको पुरुष सदस्यले भन्दा महिला सदस्यले बढी शारीरिक श्रम गर्नुपर्छ । घरका लागि चाहिने पानी संकलन गर्ने मात्र होइन, मेलापात गर्ने र वस्तुभाउका लागि घाँसपात जुटाउने जिम्मा पनि महिलाकै हुन्छ । समयमा पानी नपर्ने, समय गुज्रेपछि एक्कासि अतिवृष्टि हुने, लामो समय खडेरी पर्नेजस्ता घटना बढ्न थालेपछि अर्मपर्म गरेर मेलापात गर्ने, समयमै बाली लगाउने र बाली भित्र्याएर अर्को बालीको जोहो गर्नुपर्ने महिलाको दैनिकी असहज बन्न थालेको छ । गरिब देशमा मात्र होइन, धनी भनिएका देशहरूमा समेत ऊर्जाको बढ्दो मूल्यका कारण यातायातमा भएको खर्च वृद्धि, स्वास्थ्यमा थपिएको चुनौती र बढ्दो कुपोषणले गर्दा महिलाहरू मारमा परेका छन् । अक्सफामको एक रिपोर्ट अनुसार सन् २००४ मा सुनामीका क्रममा श्रीलंका, भारत तथा इन्डोनेसियामा ज्यान जोगाउन सफल पुरुषको संख्या महिलाको भन्दा तेब्बर बढी थियो । विपद्का बेला महिलाहरू बालबच्चा तथा परिवारका सदस्यलाई बचाउने कोसिसमा उद्धारको मूल्यवान् समय खर्चिन्छन् । यसका कारण उनीहरूको जीवन क्षति हुने जोखिम उच्च हुन्छ । त्यस्तै, जलवायु परिवर्तन तथा प्राकृतिक विपद्ले महिलाहरूको स्वास्थ्यलाई जोखिममा पारेको, आधारभूत स्वास्थ्य सेवामाथिको पहुँचमा समेत अड्चन पैदा गर्ने गरेको र मातृशिशु स्वास्थ्यमाथिको जोखिम बढाएको देखिन्छ । शोधकर्ताहरूका अनुसार जलवायु परिवर्तनका कारण बढेको चरम गर्मीले गर्दा महिलाहरूमा गर्भ खेर जाने दर बढ्नुका साथै मलेरिया, जिका भाइरसजस्ता सरुवा रोगहरूको फैलावटले प्रसूतिजन्य समस्यामा बढोत्तरी भएको छ । विज्ञहरूका अनुसार जलवायु परिवर्तन एक थ्रेट मल्टिप्लायर हो जसले कमजोर तथा द्वन्द्वग्रस्त क्षेत्रमा सामाजिक, राजनीतिक तथा आर्थिक तनावलाई बढावा दिन्छ । जलवायु परिवर्तनले विश्वमा द्वन्द्व बढाउँदै जाँदा यौनिक हिंसा, बेचबिखन, बालविवाहजस्ता लैंगिक हिंसाको जोखिम तीव्र भएको अध्ययनहरूले देखाएका छन् ।विश्व समुदायले जलवायु परिवर्तनसँग जुध्नका लागि न्यूनीकरण, अनुकूलन, प्रविधि हस्तान्तरण र वित्तीय सहयोग गरी मुख्यतः चार आधार पहिचान गरेको छ । न्यूनीकरणको विषय हरितगृह ग्यासको कटौतीसँग सम्बन्धित छ । अनुकूलन भनेको जलवायु परिवर्तनका जोखिम तथा असरहरू कम गर्नु तथा प्रतिरोधी क्षमता विकास गर्नु हो । यस्ता कार्यक्रमले जलवायु परिवर्तनका कारण निम्तिएका लैंगिक असरहरूलाई प्रभावकारी तथा प्रणालीबद्ध तरिकाले सम्बोधन गर्नुपर्छ । त्यस्तै, वित्तीय सहयोगमा जोखिमपूर्ण अवस्थामा रहेका महिलाका प्राथमिकता तथा आवश्यकता पर्याप्त रूपमा प्रतिविम्बित हुनुपर्छ । प्रविधि हस्तान्तरणको विषयले महिलाहरूको वातावरणीय ज्ञान तथा अनुभवका साथै वातावरणमैत्री परम्परागत अभ्यास तथा आदिवासी ज्ञानलाई समेत प्रवर्द्धन गर्नुपर्छ । विश्वमा राष्ट्रिय तथा विश्वस्तरीय जलवायुसम्बद्ध वार्ताकारी निकायहरूमा महिलाको सहभागिता हाल ३० प्रतिशतभन्दा कम र स्थानीय तहमा झनै नाजुक रहेकाले त्यो अवस्थामा सुधार ल्याउनु अहिलेको प्रमुख चुनौती रहेको स्वयं संयुक्त राष्ट्रसंघले नै स्विकारेको छ । राष्ट्रिय जलवायु परिवर्तन नीति२०७६ ले जलवायु परिवर्तन न्यूनीकरण तथा अनुकूलनका कार्यक्रमहरूमा लैंगिक तथा सामाजिक समावेशीकरणलाई मूल प्रवाहीकरण गर्ने उद्देश्य राखेको छ । जलवायु परिवर्तनसम्बद्ध विषयहरूमा महिला लगायतको चासोलाई सम्बोधन गरिने, जलवायु उत्थानशील जीविकोपार्जनका कार्यक्रम सञ्चालन गरिने, जलवायु परिवर्तनसँग सम्बन्धित सूचना र प्रविधिमा महिलाको पहुँच अभिवृद्धि गरिने लगायतका विषय जलवायु परिवर्तन नीतिमा उल्लेख छ । व्यवहारमा भने, वातावरण व्यवस्थापन, जलवायु परिवर्तन अनुकूलन र न्यूनीकरण तथा विपद् व्यवस्थापनजस्ता विषयमा महिलाको सार्थक सहभागिता र लैंगिक सवालको यथोचित सम्बोधन भएको पाइँदैन । त्यसैले जलवायु अनुकूलनमा महिलाका मुद्दालाई मूलप्रवाहीकरण गर्ने र जलवायु परिवर्तनसँग जुध्ने सबालमा महिलाहरूको भूमिकालाई सशक्त बनाएर जलवायु वित्तको न्यायोचित वितरण तथा स्रोत र प्रविधिमाथि महिलाको फहुँचलाई वृद्धि गर्नु आजको आवश्यकता हो ।"
गान्धीजीसँग मेरो तीन पटकको भेट,"गान्धीजीको निधन भो । कसैले भने, राष्ट्रपिताको मृत्यु भोÙ कसैले विश्वको नै प्रकाशस्तम्भ ढल्यो पनि भने । अंग्रेजहरूले भने, हामीले आफ्नो जातिको सबभन्दा ठूलो मित्र गँवायौंÙ अमेरिकीहरूले यसमा अर्को विश्वव्यापी युद्धको खतरा देखे । जिन्नाले भने, हिन्दूहरूका ठूला नेता मरेÙ मुस्लिम जनताले कराई भन्यो, हाम्रा सबभन्दा ठूला त्राता खोसिए । हामी नेपालीले के भन्ने ? गान्धीजीको मृत्युले भरखर पलाउन लागेको नेपाली जनआन्दोलनको कत्रो ठूलो क्षति भो, त्यो हामीले नेपाली जनतालाई के गरी बताउने ? हो, मैले पनि युगका यी सर्वश्रेष्ठ पुरुषसँग तीन पटक भेट गरेको हुँ । होइन, दर्शन पाएको हुँ भनौं । तीनै पटकका भेटमा उहाँले जुन धैर्यका साथ मेरा कुरा सुन्नुभो, जस्तो सहानुभूतिका साथ आफ्नो सहायता दिने वचन मलाई दिनुभयो, त्यो सारा विश्वका प्रति मंगल कामना राख्ने उहाँजस्ता महात्माको नै अनुरूप थियो । गत वर्षको अगस्त महिना कलकत्तामा ठूलो दंगा चल्दै थियो । साथै महात्मा गान्धीको शान्तिको प्रयोग पनि अनवरत रूपले जारी थियो । दानव र मानवको यस घोर खिचातानीमा यसपालि पनि दानवको नै विजय होला कि जस्तो लाग्थ्यो । गान्धीजी सबभन्दा बेसी दंगा हुने मुस्लिम क्षेत्रमा गै, मुसलमानको नै अतिथि बनी बस्नुहुन्थ्यो । त्यसताक उहाँ बेलियाघाटामा बस्नुभएको थियो । यता श्री विश्वेश्वरप्रसाद कोइरालाजीको स्वास्थ्यको विषयमा दिनदिनै चिन्ताजनक समाचार आउँदै थिए । कैन्सरको बिमारी, झन् नेपालजस्तो चिकित्साको सम्पूर्ण साधन नभएको ठाउँ । बडो चिन्ता थियो, सारा साथीहरूको मुख निन्याउरो भैसकेको थियो । हामीहरू एक प्रकारले निराशजस्तै भैसकेका थियौं । के गर्ने, कसो गर्ने, केही पनि मगजमा चढ्दैनथ्यो । एकाएक विचार भो गान्धीजी यहीँ हुनुहुन्छ, उहाँले नेपालको आन्दोलनलाई पहिले आफ्नो आशीर्वाद पनि दिनुभएको हो, उहाँको आन्दोलनका प्रति भएको चाखको पत्ता पनि हामीलाई थियो । डाक्टर लोहियाकहाँ पुगें । उहाँले गान्धीजीको नाउँमा एउटा पत्र लेखिदिनुभयो । पत्र ली बेलियाघाटा पुगें साथमा श्री गणेशमानजी पनि हुनुहुन्थ्यो । अनेक ठूलासाना ढोकाहरू पार गरी, रक्षक र स्वयंसेवकहरूलाई असफल विश्वास दिलाउने प्रयत्न गर्दै, कि हामी धेरै जरुरी कामले आएका छौं, केही गरी एउटा दलानमा पुग्यौं ।गान्धीजीका सेक्रेटरीले अरू सब जनाको भेटलाई स्थगित गराई हाम्रो भेटको बन्दोबस्त मिलाइदिए । बाहिरको कोठामा अरू धेरै मानिसहरूका साथ आफ्नो नाउँ सुन्न कान तिखो पारी बस्यौं ।भूपाल से जो आए हैं, वे कृपाकर मिलने जायें भन्दै आभा गान्धी बाहिर आइन् । हामी स्तब्ध हृदयले भित्र पस्यौं । उज्ज्वल खद्दरको भुइँबिछौनामा गान्धीजी बस्नुभएको थियो । अलि टाढा एउटा अर्का सज्जन चुपचाप पलेंटी कसी बसिरहेका थिए । पछि थाहा भो उनी बंगालका तत्कालीन प्रधानमन्त्री श्री सोहराबर्दी थिए । कोठामा पस्नासाथ आदरसाथ नमस्कार गरी मैले डाक्टर लोहियाले लेखेको पत्र उहाँलाई दिएँ । गान्धीजीले सोध्नुभो, कृष्णप्रसाद उपाध्याय को हौ ? लोहियाजीले पत्रमा मेरो नाउँ लेखी भन्नुभएको थियो कि यिनले नेपालको वर्तमान अवस्थाको विषयमा र श्री विश्वेश्वरप्रसाद कोइरालाको विषयमा विशद रूपमा तपाईंलाई बताउनेछन् । मैले टाउको हल्लाई आफ्नो स्वीकृति दिएँ । अनि नेपालको वर्तमान परिस्थिति र श्री कोइरालाजीको बिमारीको सम्बन्धमा कुरा भयो । बढ्दो असाध्य बिमारी, नेपालमा उपयुक्त चिकित्साको असम्भाव्यता र सर्वोपरि नेपालीहरूका लागि कोइरालाजीको आवश्यकताको कुरा मैले उहाँलाई सुनाएँ । सारा कुरा सुनिसकेपछि गान्धीजीले भन्नुभो, म यसमा तपाईंको के सहायता गर्न सक्तछु र ? जवाहरलालजीले पो त यसमा तपाईंहरूको सहायता गर्न सक्नुहुनेछ, सरकारी तवरबाट । मैले भनें, जवाहरलालजीको सद्भावना त हाम्रा लागि छँदै छ, तपाईंको पत्रले सम्भव छ नेपालका शासकहरूको मन फेर्न सक्ला कि ? हाम्रो त विश्वास छ, यदि तपाईंले एउटा पत्र पनि लेखिदिनुभो भने शासकहरूमा त्यसको निकै प्रभाव पर्नेछ, साथै जनताको नैतिक साहस पनि बढ्नेछ ।गान्धीजीले हामीलाई चकित तुल्याउँदै अलि विचारपूर्ण मुद्रा बनाई सोध्नुभो, कोइरालाजी त पटनैमा बस्दथे ह्वैन ? हामी अत्यधिक चकित थियौं, गान्धीजीलाई हाम्रा सम्बन्धमा कति बढ्ता कुराहरू थाहा रहेछ । मैले उत्तर दिएँ, यता १९४५ ई देखि, जब उहाँ पटना जेलबाट छुट्नुभो, पटनैमा बस्नुहुन्थ्यो । घरखेती जम्मै विराटनगर (नेपाल) मा छ ।गान्धीजीले भन्नुभो, त्यसो भए म यो लेखूँ कि कोइरालाजीलाई छाडिदेऊ, उहाँ छुटेपछि पटना आई बस्नुहुनेछ, नेपालभित्र बस्नुहुनेछैन ? अब हामीले के भन्ने ? हाम्रो हृदयमा कर्तव्य र प्रेमको भीषण द्वन्द्व मच्न थाल्यो । कोइरालाजीलाई नछुटाउनुको अर्थ हो उहाँको निश्चित मृत्यु छुटाउने प्रयत्न गर्दा गान्धीजी यस्तो भन्नुहुन्छ । हामी दुई जनाले विचारको मौन आदानप्रदान गर्यौं । एक मिनेटमा नै मैले निश्चय गरें । गणेशमानजीको मुखमा हेर्दा उहाँको मुखमा पनि दृढताको साथ उही भाव थियो ।अन्तमा कर्तव्यको नै विजय भो । मैले भनें, बापू, यस्तो सर्त राखी छुट्नु त एउटा प्रतिबन्ध मानीकन छुट्नु हो, माफी मागेकै जस्तो भो । सन् ४२ को आन्दोलनमा यस्ता प्रकारको सर्त मानी छुट्ने देशप्रेमीहरूको जनताले कस्तो इज्जत गरेथ्यो र यसले गर्दा आन्दोलनको नैतिक बल कहाँसम्म कमजोर हुन गएथ्यो, त्यो मैले के तपाईंलाई बताउनुपर्दछ र ?बापूले उत्तर दिनुभो, मेरो कामबाट अझ त्यसको प्रभाव हराएको छैन । हो, यो त अलि नराम्रो भो ।सम्भवतः बापूले हाम्रो परीक्षा लिनुभएको थियो । हामी बापूको प्रथम परीक्षामा सफल भयौं । अनि गान्धीजीले भन्नुभो, यसरी पत्र लेखे कसो होला नि अहिले कोइरालाजीलाई छाडिदेऊ, उनका पिताको पनि नजरबन्दी अवस्थामा नै मृत्यु भएको हुनाले, यदि उनी पनि जेलैमा मरे भने जनतामा आफ्नो सरकारका प्रति ठूलो घृणा बढ्नेछ । उनको जुन बिमारी छ, त्यसको चिकित्सा केवल बम्बईमा मात्र हुनाले उनी निश्चित छ कि बम्बई नै जानेछन् । फेरि नेपाल गए भने त्यत्रो फौजपुलिस तिम्रो हातमा छ, जैले खुसी लाग्दछ उनलाई तिमी समात्न सक्तछौ ।ध्यानपूर्वक हामी यी कुरा सुन्दै थियौं । स्पष्ट थियो कि कोइरालाजीलाई बिनाकुनै सर्तमा छाडिदेऊ भन्ने कुरालाई गान्धीजी आफ्नो स्वभावगत कुरा घुसाएर राजनीतिक तरिकाले भन्दै हुनुहुन्थ्यो । मैले तुरुन्त नै भनें, हो, यो हामीलाई स्वीकार छ ।गान्धीजीले फेरि सोध्नुभो, तपाईंले कुरो बुझ्नुभो ?मैले बुझें भन्दा उहाँले के बुझ्यौ भनी सोध्नुभयो । मैले उहाँले भनेका कुरा पुनः अक्षरशः दोहोर्याउनुपर्यो । उहाँले भन्नुभयो, यस विषयमा कलकत्तामा रहेका आफ्ना साथीहरूको पनि सल्लाह ली आउनुहोला । भोलि पुनः आई मलाई भेट्नोस् । अनि उहाँले गोआ र अरू विषयका कुराहरू लोहियाजीलाई भनिदिनू भन्नुभयो । एउटा पत्र पनि उहाँले लोहियाजीका लागि लेखिदिनुभयो, साथै उहाँसँग पनि यस विषयमा सल्लाह गर्नू भन्नुभो । राति नौ बजिसकेको थियो, हामी बिदा भयौं । अर्को दिन पुनः तीन बजे दिउँसोतिर बेलियाघाटा पुग्यौं । त्यस दिन कलकत्ताका अन्य नेपाली कार्यकर्ताहरू पनि साथमा थिए । पुनः उही तवरले गान्धीजीका सम्मुख हामी पुग्यौं । उहाँले सोध्नुभो, तपाईंहरूको के निश्चय भयो ?मैले उत्तर दिएँ, बापूले पत्र लेखिदिनु नै पर्छ । अनि उहाँले भन्नुभो, लौ, म पत्र लेखिदिन्छु, तपाईं यो पत्र ली नेपाल झट्टै नै जानोस् । यस आशयको तार पनि उहाँ दिनुहोला नि । मैले आफ्नो मौन स्वीकृति दिएँ । लौ, तपाईं भोलि साँझमा आउनोस् र पत्र लग्नोस् । तर तपाईंको रेल कति बजे छुट्छ नि ?साथीहरूसँग बुझी मैले उत्तर दिएँ, साँझ छ बजे । त्यसो भए भोलि दिउँसो कुनै समयमा आएर पनि पत्र लग्नुहोला । समयका कृपण बापूले हामीलाई कति बढ्ता समय भित्र आउनू भन्नुभएथ्यो । यसले हामीमा भएको उहाँको प्रेमको परिचय पाउन सकिन्छ । हामी उठ्दै थियौं, बापूले पुनः सोध्नुभो, ह्वैन, नेपालमा कसलाई पत्र लेख्ने ? प्रधानमन्त्रीलाई कि महाराजाधिराजलाई ? एउटा तपाईंहरूका महाराज, जसले राजगद्दी छाडे, उनले केही तपाईंहरूको मद्दत गर्न सक्छन् भने उनलाई पनि लेखौं, किनभने मैले उनलाई चिनेको छु । महात्माजीले यो युद्ध (जुद्ध) शमशेर जंगबहादुर राणाका विषयमा भन्नुभएथ्यो । हामीले उत्तर दियौं, उनको अब नेपालको शासनमा केही पनि अधिकार छैन, उनी केही पनि गर्न सक्दैनन् । उनको विषयमा अनि अरू कुराहरू पनि भए । हामी बिदा भयौं । मैले नेपाल जाने तयारी गर्न थालें, साथमा एक जना साथीलाई ली जाने निश्चय गरें । अर्को दिन दिउँसो कोइरालाजी छुटेको तार नेपालबाट आयो । पं जवाहरलालजीले तार दिएको हुनाले कोइरालाजी छुट्नुभएछ । तार ली पुनः गान्धीजीकहाँ पुग्यौं । सेक्रेटरीले भने, गान्धीजी अहिले नै बाहिर जानुहुन्छ सोहराबर्दीका साथ । एउटा धेरै नै जरुरी पत्र लेख्दै हुनुहुन्छ र अहिले तपाईंसँग भेट हुन सम्भव छैन । मैले भनें, त्यही पत्रको विषयमा म आएको । गान्धीजीलाई मेरो नाउँ गै भनिदिनोस्, उहाँले बोलाउनुहुनेछ । झट्टै नै गान्धीजीले मलाई भित्र बोलाउनुभो । तार देखाएँ । गान्धीजीको मुखमा सन्तुष्टिको स्पष्ट आभा देखियो । त्यस्तो थियो महामानव गान्धीको सदिच्छा जसको प्रभाव सर्वव्यापक हुन्थ्यो । (नयाँ दिल्लीको बिडला हाउसमा ३० जनवरी १९४८ मा महात्मा गान्धीको हत्या भएको दुई हप्तापछि बनारसबाट प्रकाशित हुने गरेको युगवाणी पत्रिकाको वर्ष १, अंक २, २००४ माघ ३० गते बिहीबार तदनुसार १२ फरवरी १९४८ को अंकमा छापिएको तत्कालीन नेपाली राष्ट्रिय कांग्रेसका संगठन मन्त्री कृष्णप्रसाद भट्टराई, किशुनजी, को आलेख । सौजन्य ः विनोदकुमार भट्टराई, महासचिव, कृष्णप्रसाद भट्टराई प्रतिष्ठान ।)"
भारतमा प्रहरीद्वारा मन्त्रीको हत्या,नयाँदिल्ली (कास) भारतको ओडिसाका स्वास्थ्यमन्त्री नवकिशोर दासलाई प्रहरीका असिस्टेन्ट सबइन्स्पेक्टरले गोली हानी हत्या गरेका छन् । सार्वजनिक कार्यक्रममा भाग लिन झारसुगुडा जिल्ला पुगेका मन्त्री दासलाई गाडीबाट ओर्लिने क्रममा सबइन्स्पेक्टर गोपाल दासले छातीमा गोली हानेका थिए । उपचारका लागि अस्पताल पुर्याए पनि उनी बाँच्न सकेनन् । गोली हान्ने प्रहरी पक्राउ परेका छन् । उनीसँग सोधपुछ जारी रहे पनि घटनाको कारण बाहिर आइसकेको छैन । प्रधानमन्त्री नरेन्द्र मोदी र ओडिसाका मुख्यमन्त्री नवीन पटनायकसहितका नेताहरूले घटनाप्रति दुःख व्यक्त गरेका छन् ।
अमेरिकी उपमन्त्री न्युल्यान्ड काठमाडौंमा,"(काठमाडौं)अमेरिकाको राजनीतिक मामिला उपमन्त्री भिक्टोरिया नुल्यान्ड आइतबार बेलुकी काठमाडौं आइपुगेकी छन् । आमनिर्वाचनपछि पुस १३ मा माओवादी अध्यक्ष पुष्पकमल दाहाल नेतृत्वमा सरकार बनेपछि विदेशबाट भएको यो उच्च तहको भ्रमण हो । वासिङ्टन डीसीबाट सिधै नेपाल आएकी उपमन्त्री नुल्यान्डले दुईदिने भ्रमणका क्रममा अमेरिकी साझेदारीका बृहत् एजेन्डामा छलफल गर्ने काठमाडौंस्थित अमेरिकी दूतावासले जनाएको छ । उनले सोमबार प्रधानमन्त्री तथा माओवादी अध्यक्ष पुष्पकमल दाहाल, कांग्रेस सभापति तथा पूर्वप्रधानमन्त्री शेरबहादुर देउवा, सत्ताघटक दल एमालेका अध्यक्ष तथा पूर्वप्रधानमन्त्री केपी शर्मा ओलीसँग भेटवार्ता गर्ने तय भएको छ । तर, उनको भेटवार्ताबारे बाहिर सूचना ल्याइएको छैन । उपमन्त्री नुल्यान्डले पाटन दरबार स्क्वायरको भ्रमण पनि गर्नेछिन् ।बदलिँदो भूराजनीतिक परिवेशमा अमेरिकाबाट हुन लागेको यो उच्च तहको भ्रमणलाई महत्त्वपूर्ण रूपमा लिनुपर्ने परराष्ट्रका एक अधिकारीले बताए । ३३ वर्ष कूटनीतिक क्षेत्रमा काम गरिसकेकी नुल्यान्डले यसअघि महत्त्वपूर्ण जिम्मेवारी बहन गरिसकेकी छन् । उनी सन् २०२१ अप्रिलदेखि उपमन्त्री भएकी हुन् । उनले राष्ट्रपति बाराक ओबामा र विदेशमन्त्री जोन केरीको नेतृत्वका बेला सन् २०१३ देखि २०१७ सम्म युरोपेली र युरेसियन मामिलाका लागि सहायकमन्त्रीका रूपमा काम गरेकी थिइन् । उनले विदेशमन्त्री हिलारी क्लिन्टनको कार्यकालमा प्रवक्ता र राष्ट्रपति जर्ज डब्लू बुसको दोस्रो कार्यकालमा सन् २००५ देखि २००८ सम्म नेटो (नर्थ एट्लान्टिक ट्रिटी अर्गनाइजेसन) का लागि अमेरिकी राजदूतका रूपमा काम गरेकी थिइन् । गत वर्षको जेठमा अमेरिकी नागरिक सुरक्षा, प्रजातन्त्र र मानवअधिकार उपमन्त्री उज्रा जियाले नेपालको तीनदिने औपचारिक भ्रमण गरेपछि अमेरिकाबाट भएको यो दोस्रो ठूलो भ्रमण हो ।उत्तरी छिमेक चीनको असन्तुष्टिका बाबुजद व्याख्यात्मक टिप्पणीसहित संसद्बाट अनुमोदन भएको एमसीसी सम्झौता कार्यान्वयनको विषयमा अमेरिकाले चासो राख्दै आएको छ । नेपालले २०७८ फागुन १५ मा एमसीसी सम्झौता अनुमोदन गरेको थियो । मिलेनियम च्यालेन्ज एकाउन्ट (एनसीए) नेपालले यही साउनभदौमा प्रसारण लाइन र सडक पूर्वाधार निर्माणलाई कार्यान्वयनमा लैजाँदै छ । त्यसका लागि आवश्यक क्षेत्रहरूमा मुआब्जा दिने काम भइरहेको छ । अमेरिकी अनुदानमा बन्न लागेको पूर्वाधार परियोजना भएकाले त्यसमा अमेरिकाले विशेष चासो राखेको छ ।नुल्यान्डले नेपालमा तिब्बती शरणार्थीर्, मानवअधिकार र प्रजातन्त्रका विषयमा पनि जोड दिन सक्ने स्रोतको दाबी छ । उनले नेपालमा अमेरिकी अन्तर्राष्ट्रिय विकासका लागि नियोग (यूएसएआईडी) मार्फत भइरहेका र भविष्यमा हुने प्रस्तावका बारेमा पनि छलफल गर्नेछिन् ।"
सुदूरपश्चिमको मन्त्रिपरिषद् विस्तारमा अन्योल,"(धनगढी)सुदूरपश्चिममा सरकार गठन भएको दुई साता बितिसक्दा पनि मन्त्रिपरिषद्ले पूर्णता पाएको छैन । मुख्यमन्त्री राजेन्द्रसिंह रावलसँगै थप दुई जना मन्त्री नियुक्त भए पनि उनीहरू हालसम्म बिनाविभागीय छन् । मन्त्रिपरिषद्ले कहिले पूर्णता पाउँछ र नियुक्त भएका मन्त्रीको कार्यविभाजन पनि कहिले तोकिने हो भन्ने टुंगो लागेको छैन । विभागीय मन्त्री नभएकाले मन्त्रालयका कामकाज प्रभावित भएका छन् । मुख्यमन्त्रीको शपथ लिएकै दिन माओवादी संसदीय दलका नेता खगराज भट्ट र एमाले संसदीय दलका उपनेता सन्तोष शर्मा थापा मन्त्री नियुक्त भएका थिए । कार्यविभाजन नभएकाले कामको कुनै चाप छैन, मन्त्री शर्माले बताइन् । अन्य प्रदेशमा मुख्यमन्त्रीले विश्वासको मत लिएर मन्त्रिपरिषद् विस्तार गरिसकेका भए पनि पुस २८ मा शपथ लिएका मुख्यमन्त्री रावलले भने विश्वासको मत लिन अझै सकेका छैनन् । संविधानतः ३० दिनभित्र विश्वासको मत लिनैपर्ने हुन्छ । एमाले र माओवादी सांसदहरूको सम्पूर्ण ध्यान विश्वासको मत लिनेमै रहेको भए पनि विश्वसनीय आधार तयार भइसकेको छैन । मुख्यमन्त्री रावलका लागि विश्वासको मत पुग्ने मुख्य आधार नागरिक उन्मुक्ति पार्टीका सांसद हुन् । तर, निर्णायक रहेको नागरिक उन्मुक्तिले सरकारमा सहभागिता र विश्वासको मतका लागि पार्टीका संस्थापक रेशम चौधरीसहित अन्य ६ जनालाई रिहा गर्नुपर्ने माग गर्दै आएको छ ।आफ्ना माग सम्बोधनको प्रक्रिया सुरु गरे मात्र पनि विश्वासको मत दिने तर विश्वस्त वातावरण नबनेसम्म मत नदिने उन्मुक्ति पार्टीको भनाइ छ । मुख्यमन्त्री रावलसहित सत्तारूढ दलका नेताहरू पनि नागरिक उन्मुक्तिका सांसदसँग संवाद जारी राखेको तर ठोस उपलब्धि नभएको बताउँछन् । मुख्यमन्त्री रावल शपथलगत्तै काठमाडौं पुगेर प्रधानमन्त्री पुष्पकमल दाहालसहितका नेतासँग विश्वासको मतका लागि पहल गरेर फर्किएका छन् । यसअघि संघीय सरकारले आफ्ना माग सुनुवाइ नगरेको भन्दै नागरिक उन्मुक्तिले सुदूरपश्चिमको सभामुख चयनमा पनि अड्चन खडा गरेको थियो । तेस्रो पटक भएको मतदानमा मात्र उनीहरूले सभामुख चयनमा सघाएका थिए । ५३ सदस्यीय प्रदेशसभामा बहुमतका लागि २७ मत आवश्यक छ । माओवादीका सभामुखबाहेक १०, एमालेका १० र राप्रपाको एक गरी २१ मत छ । ७ सांसद रहेको नागरिक उन्मुक्तिले साथ दिए मात्र मुख्यमन्त्रीले विश्वासको मत प्राप्त गर्न सक्ने अवस्था छ । विभागीय मन्त्री नहुँदा सम्बन्धित मन्त्रालयका कर्मचारीमा अन्योल रहेको अधिकृतहरू बताउँछन् । विभागीय मन्त्री नभएकाले अहिले जरुरी कामहरू मुख्यमन्त्रीमार्फत गराउनुपर्ने हुन्छ, आर्थिक मामिला मन्त्रालयका एक अधिकृतले भने, अधिकांश काम थन्किएर बसेका छन् । उनले बजेटमा रकमान्तरलगायत कतिपय महत्त्वपूर्ण काम रोकिएको बताए ।मंसिरपुसदेखि मात्र काम हुने यहाँको पुरानै परम्परा हो । यही बेला विभागीय मन्त्री नहुँदा काम प्रभावित हुनु स्वाभाविकै भएको भौतिक पूर्वाधार मन्त्रालयका एक अधिकृतले बताए । प्रदेश लेखा नियन्त्रण कार्यालयका अनुसार सुदूरपश्चिममा चालु आर्थिक वर्षका लागि कुल बजेट ३६ अर्ब ३३ करोड ८९ लाख रहेकामा पुस मसान्तसम्म साढे १४ प्रतिशतभन्दा कम खर्च भएको छ । त्यसमा पनि पुँजीगत खर्च झन् न्यून छ । पुँजीगततर्फको कुल बजेट २३ अर्ब ७९ करोड ४५ लाख रहेकामा पुस मसान्तसम्म २ अर्ब ६३ करोड ६५ लाख अर्थात् ११ प्रतिशत मात्र खर्च हुन सकेको छ ।"
को हुन् गौतम अडानी ?,"६० वर्षीय गौतम अडानी भारतको पश्चिम गुजरातस्थित कपडा व्यवसायी परिवारमा जन्मिएका हुन् । उनी सानै उमेरदेखि स्कुटरमा प्लास्टिक खरिदबिक्री गर्थे । अध्ययनका क्रममा विश्वविद्यालय भर्ना भए पनि उनले पढाइ छाडे । भारतमा १९९० को सुरुमा उदार अर्थतन्त्र फस्टाएपछि सफलताको उचाइ चढ्न सुरु गरेका उनले मुन्द्रा नामक भारतकै ठूलो व्यावसायिक बन्दरगाह निर्माणको जिम्मा पाए । त्यसपछि उनका कम्पनीले पूर्वाधार, सामान आयात तथा ऊर्जा क्षेत्रमा हात हाले । अडानीको सबैभन्दा सफल व्यवसाय कोइलासँग सम्बन्धित छ । भारतीय जनता पार्टीका तत्कालीन युवा नेता र पछि गुजरातका मुख्यमन्त्रीसँगै प्रधानमन्त्री बनेका नरेन्द्र मोदीसँग सुरुदेखि नै अत्यन्तै निकट रहेका अडानीको सफलतामा मोदी र भारतीय जनता पार्टीको ठूलो भूमिका रहेको विज्ञहरू बताउँछन् । वासिङ्टन पोस्टले प्रकाशन गरेको एक रिपोर्टमा अडानी ग्रुपको कोइला व्यवसायलाई सहयोग पुर्याउन ३ पटक कानुन संशोधनसमेत गरिएको उल्लेख छ । त्यसबाट उनलाई १ अर्ब डलरभन्दा बढी प्रत्यक्ष फाइदा भएको देखिएको छ । अडानीको प्रगतिको आधार नै नरेन्द्र मोदीले पहिले गुजरात र पछि देशभर सञ्चालन गरेको पूर्वाधार अभियान रहेको अडानी वाचलगायत विभिन्न आलोचकको आरोप छ । अडानी वाच भन्छ, सत्य हो भने हिन्डेनबर्ग प्रतिवेदन आसेपासे पुँजीवाद (क्रोनी क्यापिटलिजम) र राज्यको पक्षपाती व्यवहारले कसरी दण्डहीनताको स्थिति सिर्जना गर्छ भन्ने एउटा गतिलो उदाहरण हो ।"
स्रोत सुनिश्चित नहुँदा विद्युतीय रेलमार्गको काम अघि बढेन,"काँकडभिट्टाइनरुवा खण्डमा मुआब्जा वितरण हुन नसक्दा ठेक्का लाग्न सकेको छैन । उक्त खण्डको १ सय ६ किमि दूरीमा ७६० बिघा जग्गा पर्छ ।सुरु अध्ययनअनुसार पूर्वपश्चिम विद्युतीय रेलमार्गको दूरी ९ सय ४५ किमि थियो । अहिले निकुञ्ज क्षेत्रको रेखांकन परिवर्तन हुँदा दूरी घटेर ९ सय २५ किमिमा सीमित भएको विभागले जनाएको छ । काँकडभिट्टाइनरुवा खण्डका लागि आर्थिक वर्ष ०७७७८ मा मूल्यांकन गरिएको रकम २४ अर्ब ४१ करोड रुपैयाँ छ । त्यहीअनुसार रकम माग गरिएको हो । तर गत आर्थिक वर्षमा मुआब्जाका लागि डेढ अर्ब रुपैयाँ मात्र बजेट विनियोजन भएको छ । थोरै बजेटबाट मुआब्जा वितरण थाल्दा पछि नपुगेर अप्ठ्यारो पर्न सक्ने भन्दै विभागले वितरण गर्न आनाकानी गरिरहेको छ । स्रोत सुनिश्चित भएर नआउँदासम्म मुआब्जा वितरण नहुने विभागका महानिर्देशक रोहित बिसुरालले बताए । स्रोत सुनिश्चितताका लागि अर्थ र बहुवर्षीय सहमतिका लागि राष्ट्रिय योजना आयोगमा लेखेर पठाइएको छ, उनले भने, अहिलेसम्म दुवै निकायबाट कार्यान्वयन भएको छैन । तत्कालीन भौतिकमन्त्री मोहम्मद इस्तियाक राई भएकै बेला स्रोत सुनिश्चितताको माग गर्दै भौतिक मन्त्रालय पठाइएको थियो । भौतिकले त्यसलाई अर्थमा पठायो । त्यसपछि केही प्रगति हुन सकेन, बिसुरालले भने, अहिलेका भौतिकमन्त्री नारायणकाजी श्रेष्ठले चासो दिएकाले मुआब्जा वितरणको काम अघि बढाउन सकिन्छ कि भन्ने लागेको छ । काँकडभिट्टाइनरुवा खण्डमा पर्ने जग्गा दुई वर्षदेखि रोक्का छ । रेलमार्ग निर्माण गर्न भन्दै जग्गा रोक्का गरेपछि स्थानीयले त्यसको बिक्रीवितरण गर्न पाएका छैनन् । यस खण्डमा पिलर गाडेर जग्गा छुट्याउने काम सकिएको छ । जग्गाको मूल्यांकन गरेर मुआब्जा वितरण गर्ने चरणमा पुगिसकिएको छ, उनले भने, यही आर्थिक वर्षमा मुआब्जा वितरण गर्न सके सस्तो पर्थ्यो । फेरि एक वर्ष ढिला गरे लागत बढ्छ । स्रोत सुनिश्चितताका लागि आएको फाइल प्रक्रियामा गइसकेको अर्थ मन्त्रालय स्रोतको दाबी छ । उक्त रेलमार्ग निर्माणको उद्देश्य भारतीय सीमा नाकासँग जोड्ने हो । यो रेलमार्ग झापाको काँकडभिट्टाबाट सुरु भई पश्चिमको कञ्चनपुरस्थित गड्डाचौकी जोडिन्छ । जयनगरजनकपुरकुर्थाबिजलपुराबर्दिबास खण्डको ६९ किमिमध्ये ३५ किमिमा रेल चलिसकेको छ, बिसुरालले भने, यसको अन्तिम बिन्दु पूर्वपश्चिम विद्युतीय रेलमार्ग हुनेछ । उक्त रेलमार्गसँग जोड्ने गरी बर्दिबासनिजगढ खण्डमा निर्माणको काम जारी छ । महोत्तरी, सर्लाही र रौतहट खण्डमा रेलको प्रारम्भिक ट्र्याकबेल्ट निर्माणको काम भइरहेको छ, बिसुरालले भने, यस खण्डमा कतै मुआब्जा वितरण र कतै भौतिक संरचना निर्माणको काम हुँदै छ । बर्दिबास खण्डमा मुआब्जा वितरण भइरहेको छ । यहाँका भौतिक संरचना भारतले बनाउँदै छ । त्यसका लागि नेपाल सरकारले जग्गा उपलब्ध गराएको हो । बर्दिबासदेखि सर्लाही, रौतहट, बारासम्मको ७० किमि दूरीमा भने नेपाल सरकार आफैंले रेल संरचना बनाउनेछ । त्यसका लागि काम भइरहेको विभागले जनाएको छ । रेलमार्गको सुरु विस्तृत परियोजना रिपोर्ट (डीपीआर) अनुसार पुराना आयोजनाको लागत अनुमान ९ खर्ब ५५ अर्ब रुपैयाँ छ । कुल जग्गा ४ हजार ५ सय २० हेक्टर अधिग्रहण गरिनेछ ।"
सुपर दोर्दी खबाट परीक्षण उत्पादन,"डेढ महिनामा व्यावसायिक उत्पादन गर्ने लक्ष्यसाथ अघि बढेको उनको भनाइ छ । ५२ किमि सुरुङ र ११ किमि पेनस्टक पाइप रहेको आयोजनामा २७२७ मेगावाटका दुई वटा पेल्टन टर्बाइन जोडिएको छ । आयोजनाको सुरुको विद्युत् उत्पादन तालिकाअनुसार आरसीओडी (व्यावसायिक उत्पादन मिति) ०७६ भदौ अन्तिम थियो । भूकम्प, नाकाबन्दी र कोभिडबाट समेत प्रभावित आयोजनाले डेढ वर्षअघि असारमा बाढीपहिरोले इन्टेक क्षेत्रको डिजाइन नै परिवर्तन गर्नुपरेको थियो । सबैखाले विपत्तिको सामना गर्नुपर्दा आयोजना निर्माण ढिलाइ भयो, निर्देशक गौतमले भने ।०७१ फागुन २० मा विद्युत् प्राधिकरणसँग विद्युत् खरिदबिक्री सम्झौता (पीपीए) गरेको आयोजना सुरुमा ४९६ मेगावाटको बनाउने भनिएको थियो । इन्टेकलाई केही माथि सार्दा आयोजनाबाट ५४ मेगावाट विद्युत् उत्पादन हुने अध्ययन गरिएको थियो । सुरुमा लागत ८ अर्ब ५० करोड अनुमान गरिएकामा उत्पादन बढ्दा आयोजनाको लागत ८ अर्ब ८० करोड प्रक्षेपण गरिएको छ । आयोजनामा प्रवर्द्धकको स्वलगानी (इक्विटी) पुँजी ३० प्रतिशत हुनेछ । यसको १० प्रतिशत जिल्लावासीले लगानी गरेका छन् । आयोजनामा नबिल बैंकसहित ९ वटा बैंकको ७० प्रतिशत ऋण लगानी छ । बहावमा आधारित (रन अफ रिभर) आयोजनाबाट वार्षिक २८ करोड ६४ लाख युनिट विद्युत् उत्पादन हुने प्रक्षेपण छ । दोर्दी गाउँपालिका६ ताँजे गाउँमाथि तुम्सीमा बाँध बाँधेर भूमिगत सुरुङमार्फत ल्याइएको पानीलाई लोंदो र दोर्दी खोलाको दोभानमा खसालिनेछ ।"
अर्थ संक्षेप,"सामसङले फेरि ल्यायो फ्ल्यागसिप फोनकाठमाडौं (कास) सामसङले केही समयको अन्तरालपछि फ्ल्यागसिप स्मार्टफोन नेपाली बजारमा ल्याएको छ । एस २२ सिरिज, ए ७३ र फोल्डेबल फोनमा सबैभन्दा अगाडि रहेको ग्यालेक्सी जेड फ्लिप ४ तथा ग्यालेक्सी जेड फोल्ड ४ स्मार्टफोन नेपालमा ल्याइएको सामसङ नेपालका निर्देशक प्रणयरत्न स्थापितले जनाए । ग्यालेक्सी एस २२ सिरिज, ग्यालेक्सी ए ७३ फाइभ जी, ग्यालेक्सी जेड फ्लिप ४ र ग्यालेक्सी जेड फोल्ड ४ सामसङको फ्ल्यागसिप लाइन अपका सबै सेगमेन्ट ल्याउन केही समयका लागि रोकिएको थियो, उनले भने, तर अब यी सबै सेगमेन्टका समार्टफोन फेरि नेपाली बजारमा फर्किएका छन् । ग्यालेक्सी एस २२ मा ६१ इन्चको डिस्प्ले र ग्यालेक्सी एस २२ अल्ट्रामा ६८ इन्चको डिस्प्ले छ । ग्यालेक्सी ए ७३ फाइभ जीको ६७ इन्चको डिस्प्लेमा छ । ग्यालेक्सी जेड फ्लिप ४ र ग्यालेक्सी जेड फोल्ड ४ स्मार्टफोन फोल्ड गर्न मिल्ने खालका हुन् । अलैंची प्रवर्द्धन गर्न रेसिपी बुक काठमाडौं (कास) वाह अलैंची अभियानले नेपालको अलैंची प्रयोग गरी तयार गरिने परम्परागत र फ्युजन नेपाली खानाको रेसिपी बुक सार्वजनिक गरेको छ । पुस्तकमा मास्टरसेफ सन्तोष शाह र प्रशिक्षार्थी तथा अन्य सेफबाट विशेष रूपमा छानिएका ४० भन्दा बढी रेसिपी समावेश छन् । रेसिपी बुकमा सेकुवा, चिया र खिर जस्ता सदावहार व्यञ्जनका लागि मसला तयार गर्ने विधि पनि समावेश गरिएको नेपाल अलैंची व्यवसायी महासंघले जनाएको छ । नेपाल अलैंची व्यवसायी महासंघले प्रदेश १ को उद्योग, कृषि तथा सहकारी मन्त्रालय, स्विस सरकार विकास सहयोग र होटल एसोसिएसन नेपालसँगको सहकार्यमा वाह अलैंची अभियान थालेको हो । यो अभियान घरेलु तथा व्यावसायिक उपभोक्तामाझ अलैंचीको प्रयोग र उपभोगमा सचेतना अभिवृद्धि गर्नमा केन्द्रित रहेको महासंघको दाबी छ । अभियानले नेपाली घरपरिवारलाई अलैंचीको फाइदा र स्वादबारे जानकारी गराउने लक्ष्य राखेको महासंघको भनाइ छ । वाह अलैंची अभियानले अब नेपाली बजार र घरघरमा अलैंचीको प्रयोग र उपभोगलाई प्रवर्द्धन गर्ने महासंघले बताएको छ ।"
परराष्ट्रमन्त्री श्रीलंका जाँदै,काठमाडौं (कास) परराष्ट्रमन्त्री विमला राई पौड्यालको पहिलो विदेश भ्रमण श्रीलंका हुने भएको छ । श्रीलंकाको ७५ औं स्वतन्त्रता दिवसको उपलक्ष्यमा हुने समारोहमा सहभागी हुन परराष्ट्रमन्त्री पौड्याल बिहीबार कोलम्बो जान लागेकी हुन् । परराष्ट्र स्रोतका अनुसार नेपालका लागि श्रीलंकाकी कार्यवाहक राजदूत निलुसा डिल्मिनीले सिंहदरबार पुगेर विदेशमन्त्री एमयूएम अली सब्रिलेले पठाएको निमन्त्रणापत्र परराष्ट्रमन्त्री पौड्याललाई हस्तान्तरण गरेकी थिइन् । जवाफमा परराष्ट्रमन्त्री पौड्यालले आफूले श्रीलंकाको भ्रमण गर्ने बताएकी हुन् । श्रीलंकाको स्वतन्त्रता दिवस फेब्रुअरी ४ (माघ २१) मा पर्छ । श्रीलंका ७५ वर्ष पहिले बेलायतको उपनिवेशबाट स्वतन्त्र भएको थियो । दक्षिण एसियाली मुलुक श्रीलंकाले आर्थिक संकटका बाबजुद यस पटक विदेशबाट पाहुना बोलाएर विशेष रूपमा स्वतन्त्रता दिवस मनाउन लागेको छ । यस अवसरमा अन्य मुलुकबाट पनि विदेशमन्त्रीहरू सहभागिता हुने पक्का भइसकेको छ । परराष्ट्र मन्त्रालयले भने भ्रमणबारे औपचारिक घोषणा गर्न बाँकी छ ।
उपकरण मर्मत नगरेर नयाँ वायु गुणस्तर मापन केन्द्र खरिद गरिँदै,"(काठमाडौं)वातावरण विभागले बिग्रिएको वायु गुणस्तर मापन केन्द्र मर्मत गर्नुको साटो दुइटा नयाँ वायु गुणस्तर मापन केन्द्र (एयर क्वालिटी मनिटरिङ स्टेसन) खरिद गर्ने तयारी गरेको छ । वायु गुणस्तर मापन केन्द्र खरिद गर्न चालु आर्थिक वर्षमा ४ करोड ५ लाख रुपैयाँ विनियोजन गरेको छ । तीनवटा मापन केन्द्र किन्ने योजना बनाइएको भए पनि विनियोजित बजेटले नभ्याउने भएपछि हाललाई दुइटा केन्द्र खरिद गर्न लागिएको हो । विभागका महानिर्देशक नमराज घिमिरेले वायु गुणस्तर मापन केन्द्र खरिद गर्न लागिएको पुष्टि गरे । उनले दुईवटा मापन केन्द्र खरिद गरेपछि बचेको रकमले प्रदूषण मापन उपकरण (ग्यास मिटर) किन्ने तयारी रहेको जानकारी दिए । मापन केन्द्रले हावामा रहेका मसिना कणबारे जानकारी दिन्छन् र त्यसैका आधारमा वायु गुणस्तरको अवस्था थाहा हुन्छ । वातावरण विभागले वायु गुणस्तर मापनका लागि विभिन्न ठाउँमा २७ वटा स्टेसन राखेको छ । तीमध्ये १८ वटा स्टेसन बिग्रिएका छन् । नियमित रूपमा मर्मतसम्भार नहुँदा मापन केन्द्रहरू बिग्रिएका हुन् । मापन केन्द्र बिग्रँदा अध्ययन र योजना निर्माणमा असर पर्ने अनुसन्धानकर्ताहरू बताउँछन् । वायु प्रदूषण विज्ञ एवं अनुसन्धानकर्ता महेश्वर रूपाखेती मापन केन्द्रले भरपर्दो तथ्यांक दिनुपर्ने बताउँछन् । वायु गुणस्तर मापन केन्द्रले दिने तथ्यांक सर्वसाधारणको जानकारीका लागि मात्रै नभएर अनुसन्धानका लागि पनि महत्त्वपूर्ण हुने उनले बताए । काठमाडौं उपत्यकामा भएका मापन केन्द्रमध्ये भैंसीपाटी, खुमलटार, शंखपार्क र रत्नपार्कको मात्रै सञ्चालनमा छन् । धुलिखेल, कीर्तिपुर, भक्तपुर र पुल्चोकका मापन केन्द्र नियमित रूपमा चलेका छैनन् । उपत्यका बाहिर रहेका मापन केन्द्रमध्ये धनकुटा, झुम्का, हटौंडा, महेन्द्रनगरको भीमदत्त, पोखराको जीबीएस र राराको गुणस्तर मापन केन्द्र सञ्चालनमा छन् । दाङ, दमक, भरतपुर, नेपालगन्ज, धनगढी, सिमरा, जनकपुर, विराटनगर, लुम्बिनी, सौराहा र सर्खेतका बन्द छन् । विभागका वातावरण निरीक्षक गोविन्द लामिछानेका अनुसार वायु गुणस्तर मापन उपकरण सन् २०१६ देखि नियमित रूपमा राख्न थालिएको हो । उनका अनुसार विभागले २०१६ देखि २०२० सम्म नियमित रूपमा मापन केन्द्र खरिद गरेर राख्दै आएको छ । इसिमोडले हस्तान्तरण गरेका केही मापन केन्द्रमा ग्यास पनि मापन हुने गर्छ । रत्नपार्क र लुम्बिनीमा भएका मापन केन्द्रले वायुको गुणस्तरसँगै ग्याससमेत मापन गर्ने लामिछानेले जानकारी दिए । लुम्बिनीमा रहेको मापन केन्द्रको ग्रिम बिग्रिएको छ । ग्रिमले धूलाको कण मापन गर्छ । कोरोनाकालमा स्पेयर्स उपकरण आयात गर्न कठिनाइ भएपछि नियमित मर्मतसम्भार रोकिएको वातावरण विभागले जनाएको छ । विभागले गत वर्ष पनि स्पेयर पाटर््स खरिद गर्ने तयारी गरेको थियो तर प्रक्रिया अघि बढेन । वायु गुणस्तर मापन केन्द्रमा प्रयोग हुने स्पेयर्स उपकरणको मर्मतसम्भार गर्ने दक्ष जनशक्ति पनि पर्याप्त छैन । विभागले इसिमोडका प्राविधिकको सहायता लिने गरेको छ । चालु आर्थिक वर्षका लागि गुणस्तर मापन केन्द्र सञ्चालन र मर्मतसम्भारका लागि ३ करोड ५० लाख रुपैयाँ विनियोजन गरिएको विभागले जनाएको छ । मापन केन्द्र सञ्चालनअन्तर्गत विद्युतीय बिल र सफ्टवेयरको मात्रै खर्च हुने गर्छ । विभागले भने सञ्चालन र नियमित रेखदेख व्यवस्थापनको जिम्मा निजी क्षेत्रलाई दिने तयारी गरेको छ । विभागले यो वर्ष आफैं मातहत सञ्चालन गरेपछि आगामी दिनमा निजी क्षेत्रलाई व्यवस्थापन गर्ने जिम्मेवारी दिने तयारी गरेको छ । हामीसँग पर्याप्त जनशक्ति पनि छैन । आउट सोर्सिङ गरेर तथ्यांक लिन सजिलो हुन्छ भन्ने कुरा आएको छ । स्टेसनबाट चौबीसै घण्टाको तथ्यांक लिने र त्यसबापत्को निश्चित रकम निजी क्षेत्रलाई दिने विषयमा छलफल गरेका छौं, विभागका महानिर्देशक घिमिरेले भने, हामीसँग प्राविधिक जनशक्ति पनि पर्याप्त छैन । उपकरण बिग्रियो भने निजी क्षेत्रले नै व्यहोर्ने गरी सम्झौता गरिन्छ । नियमित रूपमा तथ्यांक नआए र मर्मतसम्भार नभए निजीलाई भुक्तानी रोक्ने व्यवस्था मिलाउन सकिने उनको भनाइ छ ।"
जोकोभिचद्वारा कीर्तिमान बराबर,"मेलबर्न (एएफपी) नोभाक जोकोभिचले अस्ट्रेलियन ओपनको सफलता आफ्नो करिअरकै सबभन्दा ठूलो जित भएको बताएका छन् । स्टेफन सिसिपासलाई हराएर १० औंपल्ट अस्ट्रेलियन ओपनको उपाधि जित्दै आइतबार सर्वाधिक २२ पल्ट ग्रान्डस्लाम उपाधि जितेका राफेल नडालको कीर्तिमान बराबरी गरेपछि उनी भावुक बने ।सर्बियाली खेलाडी जोकोभिच ह्यामस्ट्रिङको चोट र कोटबाहिरको चर्तिकलापछि तेस्रो वरीयताका ग्रिक सिसिपासलाई रोड लाभेर एरिनामा ६३, ७६ (७४) र ७६ (७५) ले पराजित गर्दै शीर्ष वरीयतामा पनि फर्किएका छन् । ३५ वर्षीय उनी जितपछि प्लेयर्स बक्समा उक्लिँदै आमासँग अंकमाल गरेपछि सम्हाल्नै गाह्रो हुने गरी रोएका थिए । उनका बुबा सेरजानले भने विवादास्पद रूपमा भ्लादिमिर पुटिनको मुहारसहितको रुसी झन्डा बोकेका समर्थकसँग बुधबार तस्बिर खिचाएपछि फाइनल खेल गुमाएका थिए ।सिसिपासविरुद्धको जबरजस्त जितसँगै जोकोभिचले मेलबर्न पार्कमा उत्कृष्ट पुनरागमन गरे । कोभिडविरुद्धको खोप नलगाएका कारण अस्ट्रेलियाबाट फर्काइएपछि उनले गत वर्षको प्रतियोगिता गुमाएका थिए । परिस्थितिले गत वर्ष नखेलेको, यस वर्ष फर्किएको आधारमा यसलाई मेरो अहिलेसम्मकै सबैभन्दा चुनौतीपूर्णमध्येको एक प्रतियोगिता भन्न चाहन्छु, २२ नम्बर लेखिएको ज्याकेट लगाएपछि जोकोभिचले बताए ।अरू बेलाभन्दा उनी बढी नै भावुक हुँदै भने, गत चार वा पाँच साता कसरी बितायौं भन्ने मेरो टिम र परिवारलाई मात्रै थाहा छ । त्यसैले म यसलाई परिस्थितिकै कारण पनि सम्भवतः मेरो जीवनकै सबैभन्दा ठूलो जित भन्छु । उनले बुबासँग जोकोभिच सिनियर (बुबा) कोर्ट क्षेत्रमा नभएको नै राम्रो हुने निर्णय गरिएको पनि प्रस्ट पारे । बुबाको अनुपस्थितिमा प्लेयर बक्समा सिट खाली राखिएको थियो । सेमिफाइनलमा पनि त्यस्तै गरिएको थियो । त्यसले उनलाई (बुबा) र मलाई निकै पीडा दिन्छ किनभने यो विशेष हो । पृथक् क्षण हो । यदि यस्तै दोहोरिन्छ भन्ने कसलाई थाहा हुन्छ र अस्ट्रेलिया प्रवेशमा लगाइएको तीन वर्षको प्रतिबन्ध फुकुवा गरेपछि जोकोभिचले मेलबर्नमा सर्वकालीन महान् खेलाडीको तहमा जब्बर रूपमै उभिनुअघि यसै वर्ष एडिलेड इन्टरनेसनलको उपाधि जितेका थिए । उनले वर्चस्व कायम गर्दै जितेपछि नडालको २२ ग्रान्डस्लाम उपाधिलाई बराबरी गरे । यो संख्या संन्यास लिइसकेका रोज फेडेररको भन्दा दुई उपाधिले बढी हो । स्पेनी महान् खेलाडी चोटसँग संघर्ष गर्दै दोस्रो चरणबाट बाहिरिएका थिए । नडाल र जोकोभिचले पछिल्ला १९ मध्ये १६ वटा ग्रान्डस्लामको उपाधि जितेका छन् ।"
क्यानभित्रबाटै पदाधिकारीको राजीनामा माग,"काठमाडौं (कास) नेपाल क्रिकेट संघ (क्यान) का सदस्यहरूले आफ्ना पदाधिकारीहरूको राजीनामा मागेका छन् । क्यानका ७ केन्द्रीय सदस्यले नेपाल टी२० लिग आयोजना निकै कमजोर र अपारदर्शी हिसाबले भएकाले पदाधिकारीहरूले नैतिक जिम्मेवारी लिनुपर्ने जनाएका हुन् । सेभेन थ्री स्पोटर््सलाई कमर्सियल एन्ड स्ट्रेजेटिक पार्टनर बनाउँदै क्यानले पहिलो पटक आयोजना गरेको लिग लाइभ बेटिङ, स्पट फिक्सिङ, खेलाडी तथा अफिसियलले पारिश्रमिक नपाएको, राखेपको स्वीकृति नलिई आयोजना गरिएको र श्रम स्वीकृति नलिई गरिएका कारण विवादले घेरिएको थियो । क्यानका सदस्यहरू ऋषिराम गौतम, दाउद अन्सारी, सञ्जयराज सिंह, करण महतरा क्षेत्री, अमितवीर पाण्डे, छुम्बी लामा र धर्मराज गिरीले आइतबार आयोजना गरेको पत्रकार सम्मेलनमा उनीहरू नेतृत्वप्रति खनिएका हुन् । अस्वस्थताका कारण पाण्डे र गिरी भने उपस्थित नभएको जनाइएको थियो । लिग स्पट फिक्सिङ र गैरकानुनी तरिकाले भएकामा आफूहरू दुःखी रहेको जनाउँदै उनीहरूले ग्लोबल टेन्डर नगरी सोझै सेभेन थ्री स्पोर्ट्सलाई साझेदार बनाएको, उक्त सम्झौता खेलकुद विकास ऐनविपरीत भएकाले पटक पटक नोट अफ डिसेन्ट लेखे पनि नेतृत्व तहले वास्ता नगरेको ७ केन्द्रीय सदस्यले पत्रकार सम्मेलनमा जनाए । सोही कारण कार्यसम्पादन समितिमा रहेका अध्यक्ष चतुरबहादुर चन्द, कार्यवाहक सचिव प्रशान्तविक्रम मल्ल, कोषाध्यक्ष रोशन सिंह तथा सदस्यहरू दुर्गाराज पाठक र पदम खड्काले नैतिकताका आधारमा राजीनामा दिनुपर्ने माग उनीहरूले गरेका छन् । हामीले नेपाल टी२० लिगको वैधानिकता र कमजोरीका बारेमा प्रश्न उठाउँदा क्रिकेटविरोधी भनेर जवाफ खानुपरेको थियो, सदस्य सञ्जयराज सिंहले स्मरण गरे । हामीले सुरुआतदेखि नै नेपाल टी२० लिगको सम्झौता गलत छ भन्दै आएका छौं, त्यही भएर पदाधिकारीको राजीनामा मागेका छौं, अर्का सदस्य गौतमले भने । सेभेन थ्री स्पोर्ट्ससँग नेपाल टी२० लिग आयोजनाका लागि गरेको सम्झौता आजसम्म क्यानले नदेखाएकामा सदस्य छुम्बी लामाले दुखेसो पोखे ।क्यानले सेभेन थ्री स्पोटर््ससँग तीनवटा सम्झौता गरेको छ, तर हामीलाई देखाएको छैन, यसभित्रको स्वार्थ के हो ? अध्यक्षले नेपाल टी२० लिगलाई ड्रिम योजना भन्नुभएपछि यसलाई सार्वजनिक गर्नु पर्दैन, लामाले प्रश्न गर्दै भने, राष्ट्रिय खेलकुद परिषद्, प्रहरीको केन्द्रीय अनुसन्धान ब्युरोले क्यानको कमजोरी देखाएका छन्, त्यसैले यसमा क्यानको संलग्नता देखिएको छ ।"
अधिकार पाएरै काम गरेका थियौं : चन्द,"क्यानका पदाधिकारीले सेभेन थ्री स्पोटर््ससँगको सम्झौता गर्दा केही सदस्यले नोट अफ डिसेन्ट लेखेको कुरामा पूर्ण सत्यता नभएको अध्यक्ष चन्दले जनाए । २०७७ माघ १३ मा क्यानले सेभेन थ्री स्पोर्ट्ससँग सम्झौता गरेको थियो । क्यानबाट अध्यक्ष चतुरबहादुर चन्द र तत्कालीन सचिव अशोकनाथ प्याकुर्यालले सम्झौतामा हस्ताक्षर गरेका थिए । त्यसमा सदस्य दाउद अन्सारी अनुपस्थित थिए भने अन्य सबैले हस्ताक्षर गरेका छन् । त्यो सम्झौतामै क्यानबाट अध्यक्ष, उपाध्यक्ष, सचिव, कोषाध्यक्षलाई काम, कर्तव्य र हस्ताक्षरको अधिकार दिइएको छ, हामीले त्यसैअनुरूप कार्य गरेका हौं, एक्लौटी गरिएको छैन, चन्दले कान्तिपुरसँग भने । उपाध्यक्ष राजुबाबु श्रेष्ठ र सचिव प्याकुर्यालले गतवर्ष नै आआफ्नो पदबाट राजीनामा दिएका थिए । क्यानले सदस्य प्रशान्तविक्रम मल्ललाई कार्यवाहकको जिम्मा दिए पनि उपाध्यक्ष पद खाली नै रहेको छ ।गतवर्ष धनगढीमा क्यानको बोर्ड बैठक र साधारणसभा भएको थियो । बोर्ड बैठकमा सदस्यहरू करण, अमित, गौतम, सिंह र अन्सारीले नोट अफ डिसेन्ट लेख्नुभएको छ । तर त्यसपछि भोलिपल्ट साधारणसभाले बहुमतले पास गरेको निर्णयमा कसैले विरोध जनाउनुभएको छैन, चन्दले भने, लिग सञ्चालनका क्रममा केही प्रक्रियागत त्रृटि भएको हो, त्रृटिपूर्ण भने होइन ।"
राजर्षि जनक कप फुटबल माघ २५ देखि,"(सर्लाही)सातौं राजर्षि जनक कप फुटबल प्रतियोगिता माघ २५ गतेबाट सुरु हुने भएको छ । सर्लाहीको वाग्मतीमा हुने प्रतियोगिताको तयारी अन्तिम चरणमा पुगेको छ । वाग्मती युवा क्लबको आयोजनामा प्रतियोगिता आयोजना हुँदै आएको छ । आयोजक क्लबका अध्यक्ष किस्मत मैनालीका अनुसार प्रतियोगिताको खेल तालिकासमेत सार्वजनिक भइसकेको छ । उद्घाटन खेलमा विभागीय टिम एपीएफले जावलाखेल युथ क्लबसँग प्रतिस्पर्धा गर्नेछ । १२ टोली सहभागी हुने प्रतियोगिताको विजेताले १० लाख तथा दोस्रो हुनेले ५ लाख नगद पाउनेछन् । वाग्मती नगरपालिका११ स्थित स्वसन्तोष श्रेष्ठ स्मृति खेल मैदानमा हुने प्रतियोगितामा गतवर्षको विजेता पिप्ले युथ क्लब हेटौंडा, सुदूरपश्चिम११, संकटा क्लब, नेपाल पुलिस क्लब, नेपाल एपीएफ क्लबलगायत भारतको दार्जिलिङ युनाइटेड किङडम क्लबले सहभागिता जनाउने आयोजकले जनाएको छ । फागुन ७ गते हुने फाइनल प्रतिस्पर्धामा प्रथम हुने टिमले १० लाख नगदसहित सुन र चाँदी प्रयोग गरेर ४ लाख रुपैयाँमा निर्माण गरिएको २० किलोको कलात्मक सिल्ड चुम्न पाउनेछ । ९८ लाख रुपैयाँ लागत अनुमान गरिएको प्रतियोगिताअन्तर्गत हरेक विधामा उत्कृष्ट खेलाडीलाई जनही २५ हजार रुपैयाँ तथा हरेक दिनको प्लेयर अफ दि म्याच घोषित खेलाडीलाई १० हजार रुपैयाँ प्रदान गरिने आयोजकले जनाएको छ । उत्कृष्ट खेल खेल्ने सर्लाहीका एक खेलाडीलाई वाग्मती राइजिङ अफ द इयर प्लेयर्स घोषणासहित एक थान मोटरसाइकलसमेत प्रदान गरिने आयोजकले जनाएको छ । प्रतियोगितामा सुरु खेलमा एक सय, सेमिफाइनल तथा फाइनल खेलमा २०० रुपैयाँको टिकट दर तोकिएको छ । फुटबल प्रतियोगिता सम्पन्न गर्न वाग्मती नगरपालिकासहित विभिन्न गैरसरकारी संघसंस्था, उद्योगी, व्यापारीसँग सहयोग संकलन गरिएको महासचिव सागर मैनालीले बताए । आयोजकका अनुसार विभिन्न व्यापारिक हाउसहरूले प्रायोजनमा चासो नदेखाउँदा आर्थिक रूपले समस्या भइरहेको छ ।"
लिभरपुल बाहिरियो,लन्डन (एएफपी) काउरु मितोमाले इन्जुरी टाइममा गोल गरेपछि ब्राइटनले आइतबार साबिक विजेता लिभरपुललाई एफए कपको चौथो चरणबाटै बाहिर पठाइदिएको छ । एमेक्समा खेल बराबरीतर्फ अगाडि बढेको समयमा जापानी विङगर मितोमाले सुन्दर ढंगले बल नियन्त्रणमा लिँदै गोल गरेका थिए ।दुई साताअघि मात्र ब्राइटनले यही मैदानमा लिभरपुललाई प्रिमियर लिगमा ३० ले पराजित गरेको थियो । मोहम्मद सलाहको पासमा हार्भी इलियटले गोल गर्दै पहिलो हाफमा अग्रता लिँदा लिभरपुलले त्यो नतिजा पल्टाउने सम्भावना देखाएको थियो । तारिक लाम्पटीको प्रहार लुइस डन्डलाई लागेर डिफ्लेक्ट भएपछि ब्राइटनले ३९ औं मिनेटमा नै खेल बराबरीमा ल्याएको थियो । रिप्लेका लागि खेल एनफिल्डतिर अगाडि बढिरहँदा मितोमाले अन्तिम मिनेटमा विजयी गोल गरेका थिए । शनिबार राति कासेमिरोको दुई गोल सहयोगमा म्यानचेस्टर युनाइटेड उत्कृष्ट प्रदर्शनसहित दस खेलाडीमा सीमित भएको रिडिङविरुद्ध ३१ को जित निकाल्दै शनिबार एफए कपको पाँचौं चरणमा प्रवेश गरेको छ ।
सुष्मालाई फाउन्डेसनको सम्मान,"काठमाडौं (कास) तीन दिनअघि थाइल्यान्डको बैंककमा भएको एएसबीसी यू२२ बक्सिङ च्याम्पियनसिपमा ऐतिहासिक रजत पदक जितेकी सुष्मा तामाङलाई शिरीष फाउन्डेसनले सम्मान गरेको छ । सोमबार आयोजित कार्यक्रममा फाउन्डेसनका कोषाध्यक्ष सपना गुरुङ र राष्ट्रिय खेलकुद परिषद्का तालिम तथा निर्देशक विभागका प्रमुख प्रचण्ड शर्माले नगद २५ हजारसहित पुरस्कृत गरे । ४४ देखि ४८ केजीमा भियतनाम र मंगोलियाका खेलाडीलाई पराजित गर्दै फाइनल पुगेकी सुष्मा शुक्रबार फाइनलमा उज्वेकिस्तानकी खेलाडीसँग पराजित भएकी थिइन् । सुष्माले यस्तो खाले सम्मानले ऊर्जा थप्ने उल्लेख गर्दै भनिन्, यो मेरो तेस्रो अन्तर्राष्ट्रिय प्रतियोगिता थियो, यसअघिका प्रतियोगिताले अनुभव दिलाउँदा फाइनल पुग्न सजिलो भयो । फाइनलमा पराजित भएर पनि मैले धेरै सिकेको छु ।पूर्वपौडी खेलाडी शिरीष गुरुङको नाममा रहेको शिरीष फाउन्डेसनले सुष्मालाई भदौ १ गतेदेखि छात्रवृत्ति प्रदान गरी नगदसहित खेल सामग्री, खेल पोसाक प्रदान गर्दै आएको थियो । सुष्माले पदक जितेमा सम्मान गर्ने भनेर यसअघि नै उद्घोष गरेकाले सोहीअनुरूपको सम्मान गरिएको फाउन्डेसनका सदस्य जगतमान श्रेष्ठले जनाए । सुष्माले थाइल्यान्डमा जितेको पदक नेपाल बक्सिङ संघको इतिहासकै कोसेढुंगाका रूपमा रहेको छ ।सोही अवसरमा सुष्माका स्थानीय प्रशिक्षक नवीन तण्डुकारलाई पनि सम्मान गरिएको थियो । फाउन्डेसनमा रहेका विभिन्न खेलका पूर्वप्रशिक्षक र राखेपका तालिम तथा प्रशिक्षण विभागका पूर्वनिर्देशकहरू विश्वप्रकाश थापा, सुशीलनरसिंह राणा, कपिलकिशोर श्रेष्ठ, प्रचण्ड शर्मा, संगीना वैद्य सम्मिलित छनोट समितिले छात्रवृत्तिका लागि सुष्माको नाम सिफारिस गरेको थियो ।"
सम्झना कप मंगलबारदेखि,"काठमाडौं (कास) पाँचौं सम्झना कप अन्तर्राष्ट्रिय टेबलटेनिस प्रतियोगितामा कुल २ सय ५६ खेलाडीले प्रतिस्पर्धा गर्ने भएका छन् । अखिल नेपाल टेबलटेनिस क्लबको आयोजनामा प्रतियोगिता माघ १७ देखि २१ गतेसम्म आयोजना हुँदै छ । भारतबाट ९, बेलायतबाट २ तथा फ्रान्स र पोर्चुगलबाट ११ गरी पुरुषतर्फ २ सय खेलाडी सहभागी हुनेछन् । महिलातर्फ सहभागी हुने सबै ५६ खेलाडी नेपाली हुनेछन् । टेबलटेनिस संघका महासचिव शंकर गौतमले विदेशबाट आउने खेलाडीहरू क्लबस्तरीय भएको जनाए । पुरुष र महिलातर्फ गरी एकल, टिम, भेट्रान (४० वर्षमाथि), पुरुषतर्फ भेट्रान एकल (५५ वर्षमाथि) गरेर ७ विधामा प्रतिस्पर्धा हुनेछ । नेपाली टेबलटेनिस इतिहासकै सबैभन्दा ठूलो पुरस्कार राशि रहेको प्रतियोगिताको अनुमानित बजेट २२ लाख ५५ हजार रहेको छ । पुरुष र महिलातर्फ गरी एकल, टिममा क्रमशः पहिलो र दोस्रो हुनेलाई ५० हजार, २५ हजार प्रदान गरिने भएको छ भने सेमिफाइनलमा पराजित हुने खेलाडीले १० हजार पाउनेछन् । त्यस्तै भेट्रानतर्फ पहिलो र दोस्रो हुनेले क्रमशः २० र १० हजार र सेमिफाइनलमा पराजित हुनेले जनही ५ हजार रुपैयाँ पाउनेछन् । प्रतियोगितालाई सम्झना ल्याबोरेटोरी क्लिनिक प्रालिले मुख्य प्रायोजन तथा मेटल सेपर र मेटा उडले सहप्रायोजन गरेका छन् । प्रतियोगिताको अफिसियल इक्विपमेन्ट पार्टनरमा डीएचएस र लिनिङ रहेका छन् । आयोजक ललितपुर टेबलटेनिस क्लबले प्रतियोगिताका लागि आइतबार मेटल सेपर र लिनिङसँग सम्झौतापत्रमा हस्ताक्षर गरेको छ । क्लबका अध्यक्ष उर्दीप जोशी तथा लिनिङबाट चाइना ट्रेड लिंकका प्रबन्ध निर्देशक राजेन महर्जन र मेटल सेपरका प्रबन्ध निर्देशक नीरज जोशीले सम्झौतापत्रमा हस्ताक्षर गरे । लिनिङअन्तर्गत रहेको डबल ह्याप्पिनेसले प्रतियोगिताका लागि भनेर विश्वकपका लागि प्रयोग हुने ३ वटा बोर्ड ल्याएको महर्जनले जनाए । उनका अनुसार एउटा बोर्डको १० लाख पर्नेछ । टेबलटेनिस संघका अध्यक्ष चतुरानन्द राजवैद्यले प्रतियोगितालाई संघको प्रमुख कार्यक्रमअन्तर्गत राखिएको जनाए । पुरुषतर्फ एकलमा विजेता स्यान्टु श्रेष्ठ विदेशमा रहेकाले यसपटक सहभागी हुने छैनन् ।"
