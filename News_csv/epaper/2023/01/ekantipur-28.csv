शीर्षक,विवरण
नैतिकता र सुशासनको परीक्षा बल्ल सुरु,"त्यस्तो निर्णय र नियुक्ति भएछ भने लामिछानेप्रति मात्रै होइन यो सरकारप्रति पनि प्रश्न उठ्छ, उनले भने, जबर्जस्ती गरेर अहिले नै कुनै पद लिन मिल्दैन । राज्यका निकायले गरिरहेको अनुसन्धानलाई सघाउनु र त्यसको निष्कर्ष पर्खनु उनका लागि र देशका लागि उचित हुन्छ ।सर्वोच्चमा रिट दर्ता गराएका अधिवक्ता युवराज पौडेलले गत मंसिर १२ मा गृहसचिवलाई सम्बोधन गर्दै लामिछानेले एकै पटक दुई देशको नागरिकता र राहदानी प्रयोग गरेकामा छानबिन गर्न अनुरोध गर्दै उजुरी दिएका थिए । उक्त उजुरीलाई गृहले काठमाडौं जिल्ला प्रशासन कार्यालयलाई र प्रशासनले काठमाडौं प्रहरी परिसरलाई पठाएका थिए । प्रहरीको तालुकवाला मन्त्रालयमा लामिछाने आफैं मन्त्री बनेर आएपछि उजुरीमाथिको अनुसन्धान रोकिएको छ । सुशासनको लोकप्रिय नारा दिएर चुनाव जितेका लामिछानेले आफैंमाथि फौजदारी कसुरमा अनुसन्धान गरिरहेको निकायको तालुकवाला मन्त्रालयको जिम्मेवारी लिएको भन्दै त्यतिबेलै आलोचना भएको थियो । आफ्नो दलका तर्फबाट अरू कसैलाई सरकारमा पठाउन भने लामिछाने स्वतन्त्र छन् । तर, आफू नजाने अवस्थामा आफ्नै दलका कुनै पनि नेतालाई गृह मन्त्रालय दिन पनि नमिल्ने कानुन व्यवसायीहरूको भनाइ छ । हठ गरेर गृह मन्त्रालय लिनु स्वार्थको द्वन्द्व हो, वैकल्पिक राजनीतिको पैरवी गर्ने दल र नेताले त्यस्तो गर्न मिल्दैन, अधिवक्ता कर्ण भन्छन्, लामिछाने गृहमन्त्री बनेपछि नागरिकता र राहदानी दुरुपयोगमा प्रहरीले गरिरहेको अनुसन्धान रोकिएको थियो । अब त्यो नटुंगिएसम्म उनी र उनको दलका नेता गृहमा आउन मिल्दैन, क्लिन चिट पाएपछि जुन मन्त्रालय लिए पनि हुन्छ ।लामिछानेको सांसद पद बदर भएसँगै अब चितवन२ मा उपनिर्वाचन हुनेछ । प्रतिनिधिसभा निर्वाचनसम्बन्धी कानुनमा प्रत्यक्ष निर्वाचित कुनै सदस्यको पद रिक्त भएमा उपनिर्वाचन हुने व्यवस्था गरेको छ । निर्वाचन आयोगका एक आयुक्तले सर्वोच्चको फैसला आइसकेपछि आयोगले सरकारसँग परामर्श गरेर कानुनबमोजिम उपनिर्वाचन गर्नेर् बताए ।लामिछानेले दुईवटा नागरिकता र राहदानी प्रयोग गरेको कसुरमा काठमाडौं प्रहरी परिसरले गरिरहेको अनुसन्धानका आधार भेटिएमा जिल्ला सरकारी वकिल कार्यालयले जिल्ला अदालतमा मुद्दा दर्ता गर्न सक्छ । त्यसलाई अदालतले नियमित प्रक्रियाबाट सुनुवाइ गरी फैसला दिन सक्छ । सर्वोच्च अदालतको संवैधानिक इजलासले भने फौजदारी मुद्दा हेर्दैन, उसले प्रतिनिधिसभा सदस्यको अयोग्यतासम्बन्धी विवादमा मात्र सुनुवाइ गर्ने क्षेत्राधिकार प्रयोग गरेको हो । बहसका क्रममा लामिछानेका कानुन व्यवसायी नरेन्द्रप्रसाद गौतमलाई न्यायाधीश खतिवडाले अमेरिकाको नागरिकता त्याग्नुअघि नै कायम नरहेको नेपाली नागरिकता प्रयोग गरेर राहदानी निकाल्न पाइन्छ ? भनी सोधेका थिए । जवाफमा गौतमले उक्त प्रश्न संवैधानिक इजलासको सुनुवाइसँग सम्बन्धित नरहेको बताए । तर, लामिछानेले त्यस्तो कसुर गरेका होइनन् भन्न सकेनन् । सर्वोच्च अदालतको फैसलापछि गृह मन्त्रालयबाट बाहिरिँदै गर्दा लामिछानेले आफूले फैसलालाई सम्मान गर्ने बताए पनि आगामी प्रक्रियाका बारेमा भने अनागरिक ले जवाफ दिन नसक्ने प्रतिक्रिया दिए । उनका कानुन व्यवसायी वरिष्ठ अधिवक्ता पोखरेलले सर्वोच्च अदालतको आदेश अप्रत्याशित भएको प्रतिक्रिया दिँदै भने, तर संवैधानिक इजलासको फैसला स्वीकार्नुको विकल्प छैन । रिट निवेदक अधिवक्ता रविराज बसौलाले सर्वोच्च अदालतको फैसलाले कानुन सबैका लागि समान हुन्छ, त्यसभन्दा माथि कोही छैन भन्ने पुनःस्थापित गरेको बताए । लामिछानेले पुनः नेपाली नागरिकता प्राप्त गर्न कानुनले तोकेको प्रक्रिया पूरा नगरेको हाम्रो दाबी थियो, संवैधानिक इजलासले न्यायको फैसला दिएको छ, उनले भने ।"
ब्लु लाइन का महिला सैनिक,"उनी यहाँ पुरानो गोरखगणअन्तर्गत रहेकी छन् । नेपाली सेनाको मिसन हेडक्वार्टर मिसेनजावेलमा यस पटक रुद्राक्षीसहित ८१ नेपाली महिला शान्ति सैनिक छन् । ८ सय ५० जना नेपाली शान्ति सैनिक रहेको बटालियनमा सबैभन्दा बढी महिला परेको यसैपालि हो । मिसनमा एक वर्ष पूरा गर्दै गरेको गोरखा बक्स गणमा भने ३८ महिला शान्ति सैनिक थिए । युनिफिल मिसनका डेपुटी फोर्स कमान्डर सहायक रथी चोकबहादुर ढकालले शान्ति मिसनमा महिलाको संख्या बढ्नुलाई सकारात्मक रूपमा लिनुपर्ने बताए । सुरक्षाका दृष्टिले जोखिम रहने भए पनि अतिरिक्त आम्दानी राम्रो हुनाले आकर्षण छ । एक सैनिक अधिकृतका अनुसार शान्ति मिसनमा खटिने एक सैनिकले वर्षमा आफ्नो नियमित तलबबाहेक २० लाख रुपैयाँ हाराहारी भत्ता पाउँछन् । संयुक्त राष्ट्रसंघ (यूएन) ले द्वन्द्वग्रस्त क्षेत्रमा महिला शान्ति सैनिक संख्या बढाउन सेना पठाउने मुलुकहरूसँग आग्रह गरिरहेको छ । त्यसैले आगामी दिनमा अझै बढी अनुपातमा नेपाली महिला सैनिक शान्ति मिसनमा खटिने सम्भावना छ । नेपाली सेनाले सन् २००० मा पहिलो पटक महिला शान्ति सैनिकलाई युनिफिलबाट खटाएको थियो । संयुक्त राष्ट्रसंघले सन् २०१८ मा विशेष रूपमा आफ्नो शान्ति मिसनमा पुरुष सैनिकजत्तिकै संख्यामा महिलालाई पनि समावेश गर्न निर्देशन दिएको थियो । पछिल्लो पटक सन् २०२२ जुलाईमा यूएनले सदस्य मुलुकहरूलाई सन् २०२८ सम्ममा मैदानमा सुरक्षामा खटिने सैनिकमा १५ प्रतिशत र पर्यवेक्षक तथा अन्य कर्मचारीमा २५ प्रतिशत महिलाको संख्या पुर्याउन आग्रह गरेको छ । संयुक्त राष्ट्रसंघ (यूएन) ले द्वन्द्वग्रस्त मुलुकहरूमा सन् १९४८ देखि शान्ति सैनिक र पर्यवेक्षक खटाउँदै आएको छ । यूएनको आह्वानमा नेपालले सन् १९५८ देखि द्वन्द्वग्रस्त मुलुकमा शान्ति सैनिक पठाइरहेको छ । पहिलो पटक सन् १९५८ मा भने लेबनानमा पर्यवेक्षकका रूपमा नेपाली सैनिक खटिएका थिए । नेपालले कन्टिन्जेन्टका रूपमा सन् १९७४ देखि नेपाली शान्ति सैनिकको फौजलाई युनिफिलमै खटाइरहेको छ । नेपालको यूएन शान्ति स्थापना यात्रामा ४४ मिसनमा १ लाख ४४ हजार ५ सय ६५ सैनिकले सहभागिता जनाइसकेका छन् । शान्ति स्थापनाकै क्रममा विभिन्न मुलुकमा ७२ सैनिकको मृत्यु र ६६ जना घाइते भएका छन् । हालसम्म २ हजार ७१ नेपाली महिला सैनिकले मिसनमा सहभागिता जनाएका छन् । पुस मसान्तसम्म ५ सय ६ महिला सैनिक विभिन्न मिसनमा कार्यरत छन्, जसमध्ये कन्टिन्जेन्टमा ४ सय ७२ जना छन् । यूएनले तोकेको सीमाअनुसार महिला पठाउन भने शान्ति सैनिक पठाउने नेपालसहितका मुलुकहरूलाई चुनौतीपूर्ण छ । नेपालले अबको ५ वर्षमा धेरै संख्यामा महिला सैनिकलाई शान्ति मिसनमा पठाउनुपर्ने हुन्छ । नेपालले ५ वर्षअघि नै वर्षको १० हजार शान्ति सैनिक पठाउने सम्बन्धमा राष्ट्रसंघलाई जानकारी दिइसकेको छ । त्यति संख्या पठाउँदा महिलाको संख्या पनि बढाउनुपर्ने हुन्छ । नेपाली सेनिकको संख्या हाल करिब ९६ हजार छ, जसमध्ये करिब ७ हजार महिला छन् । शान्ति मिसनमा बढी महिला पढाउन नेपाली सेनामा बढी महिला भर्ती गर्नुपर्ने हुन्छ । यूएनको आग्रहअनुसार शान्ति सैनिकको लैंगिक अनुपात मिलाउन बंगलादेश, इजिप्ट, इथोपिया, घाना, रुवान्डा, सेनेगल, भारत, पाकिस्तानलगायत मुलुकलाई पनि चुनौतीपूर्ण छ । अवकाश प्राप्त उपरथी विनोज बस्न्यात नेपालले आवश्यक परे बढी महिला सैनिक भर्ना गर्न उपयुक्त हुने बताउँछन् । यूएनले नेपाललाई मात्र होइन, अन्य मुलुकलाई पनि यो आग्रह गरेको हो । कति संख्या थप्ने वा नथप्ने भन्ने विषय नेपालको हो । हामीले राष्ट्रिय सुरक्षाका आधारमा त्यो निर्णय गर्नुपर्छ, उनले भने । अर्का पूर्वउपरथी पूर्ण सिलवाल भने नेपाललगायत मुलुकलाई यूएनले अनुरोध गरे पनि सम्बन्धित मुलुकहरूले छलफल गरेर शान्ति मिसनमा पठाउनुपर्ने बताए । गोरख बक्स गणअन्तर्गत एक वर्ष शान्ति मिसनमा रहेर आगामी महिना नेपाल फर्कने तयारीमा रहेकी सहसेनानी रोशनी कार्की नेपाली महिला शान्ति सैनिकले प्रशंसनीय काम गरिरहेको सुनाइन् ।"
पाटन : खुला बौद्ध संग्रहालय,"बौद्ध धर्म अध्ययनको परम्परागत केन्द्रप्राचीन समयदेखि नै नेपाल बौद्ध शिक्षाको एउटा प्रमुख केन्द्र रहेको पाइन्छ, विशेषतः काठमाडौं उपत्यका, त्यसमाथि पनि पाटन । जगदीशचन्द्र रेग्मीले लेखेका छन् पाटन बौद्ध धर्मको अध्ययनका लागि सुरुदेखि प्रमुख केन्द्र थियो र यसको ऐतिहासिक प्रमाण पनि छ । उनले त्यसका लागि गुइत विहारको अभिलेखलाई बलियो प्रमाण मानेका छन् । त्यसमा नेपाल संवत् ३५० को समय उल्लेख छ । त्यस अभिलेखमा पाटनलाई बौद्ध धर्मका लागि प्रसिद्ध केन्द्र रहेको स्पष्ट भनिएको छ । भारतमा विदेशीको आक्रमणपछि त्यहाँ जति विश्वविद्यालय थिए, ती सबै ध्वस्त भए । त्यसक्रममा बचेका धेरै बौद्ध विद्वान् काठमाडौं उपत्यका आए, धेरै पाटनमै बसे । नालन्दा विश्वविद्यालयका अन्तिम गुरु वनरत्न पाटनमै आएर बसेका थिए । पछि गएर विशेषतः तिब्बतीका लागि बौद्ध धर्मको अध्ययनका लागि बेजोड स्थल भएको थियो, पाटन । कग्युपा सम्प्रदायका गुरु मार्पाले पाटनको गुणकरण महाविहारमा अध्ययन गरेका थिए । इस्वीको १२ औं शताब्दीको वरिपरि तथागत वज्र र कुलदत्तले पनि हिरण्यवर्ण महाविहारमा रहेर अध्ययन र अध्यापन गराए । कुलदत्तले लेखेको क्रिया संग्रह ग्रन्थकै आधारमा काठमाडौं उपत्यकामा परम्परागत बौद्ध पूजा गरिन्छ । अझ त्यस ग्रन्थकै आधारमा काठमाडौं उपत्यकामा जति पनि विहार छन्, ती सबैको निर्माण भएका हुन् । लुम्बिनीमा हालै निर्माण भएको परम्परागत नेपाली बौद्ध विहार पनि त्यही क्रिया संग्रह ग्रन्थको आधारमा हो । आधुनिक समयमा ब्रायन हडसनले अमृतानन्दको सहयोगले नेपालको इतिहास अध्ययन गरे भने गुणानन्दको सहयोगमा ड्यानिएल राइटले यो काम गरे । अमृतानन्द र गुणानन्द दुवै पाटनकै हुन् । यसैबाट पहिलोपल्ट बाहिरी विश्वले काठमाडौं उपत्यका बौद्ध धर्मको विशिष्ट स्वरूपका लागि प्रसिद्ध छ भनेर थाहा भएको हो । त्यसपछि त नेपाल आएर बौद्ध धर्मको अध्ययन गर्ने क्रम सुरु भयो र यसका लागि पाटन नै धेरै अनुसन्धानकर्ताको पहिलो रोजाइ रह्यो । त्यसैले नेपालबारे अध्ययन गर्ने ग्रेगोरी सारकीदेखि डेविड ग्लेनर सबैले अध्ययन र अनुसन्धानका लागि पाटनलाई नै रोजेका छन् । बुद्धिराज भन्छन्, पाटन वास्तवमै खुला संग्रहालय हो, यहाँ बौद्ध धर्मसम्बन्धी अध्ययन र अध्यापनका लागि प्रचुर सम्भावना छ । उनी अझ के पनि भन्छन् भने पाटनमा परम्परादेखि चलिआएको बौद्ध धर्मबारे अझै धेरै अध्ययन र अनुसन्धान बाँकी नै छ । ठीक यही बेला, जति छन्, त्यो परम्पराको संरक्षण पनि उत्तिकै महत्त्वपूर्ण छ ।"
"त्रिविमा खस्कँदो शिक्षा, विदेशिँदै विद्यार्थी","(काठमाडौं)अभिषेक बायुङ त्रिभुवन विश्वविद्यालयअन्तर्गत बीएस्सी सीएसआईटी दोस्रो सेमेस्टरका विद्यार्थी हुन् । परीक्षा दिनुपर्ने बेला उनी भने विदेशी विश्वविद्यालयको कोर्स पढ्ने तयारीमा छन् । पुरानो विश्वविद्यालय भएकाले यसैमा सीएसआईटी पढ्न भर्ना भए पनि त्रिविको तालिका देखेर दिक्दार लागेको उनले बताए । पहिलो सेमेस्टरको जाँच पनि राम्ररी दिइयो । तर, दोस्रो सेमेस्टर पढ्दै गर्दा अहिलेसम्म ब्याचरल भर्ना भएको रजिस्ट्रेसन नम्बर पाएको छैन, बल्खुस्थित परीक्षा नियन्त्रण कार्यालयमा भेटिएका उनले भने, सोचेजस्तो पढाइ नहुने र रिजल्ट पनि ढिलो आउने रहेछ । त्यसैले यो छोडेर विदेशी कोर्सको तयारीमा छु । बायुङले राष्ट्रिय परीक्षा बोर्डबाट कक्षा १२ पास गरेपछि प्राप्त माइग्रेसन सर्टिफिकेट सीएसआईटी भर्ना हुँदा कलेजमा बुझाएका थिए । कलेजले रजिस्ट्रेसनका निम्ति सो सर्टिफिकेट त्रिविमा पठाएको बताएपछि उनी नियन्त्रण कार्यालय धाइरहेका छन् । कार्यालयले सर्टिफिकेट फिर्ता नहुने र रजिस्ट्रेसन नम्बर कलेजमै उपलब्ध हुने जवाफ दिएको उनले बताए । विज्ञान विषय कक्षा १२ मा ए ग्रेड हासिल गरेका शिशिर राई पनि अध्ययनका लागि विदेश जाने तयारीमा छन् । नेपालको युनिभर्सिटीमा आउट डेटेड कोर्स पढाउँछन्, उनी भन्छन्, कोर्सहरू थ्योरीमा आधारित हुन्छन्, प्राक्टिकल छैन । इन्टर्न गर्न समस्या छ । रिजल्ट ढिलो हुन्छ । पढेपछि काम पाइँदैन । त्यसैले विदेश जान चाहेको हो ।विद्यार्थीको पीडाबोध गराउने यी उदाहरण मात्र हुन् । त्रिविको शैक्षिक क्यालेन्डर भद्रगोल हुँदा सयौं विद्यार्थी दुःख झेलिरहेका छन् । राष्ट्रिय परीक्षा बोर्डले तालिकाअनुसार वैशाखमा कक्षा १२ को परीक्षा लिन्छ, असार अन्तिममा नतिजा प्रकाशन गर्छ । त्यसपछि साउनभदौमा क्याम्पस भर्ना भएर असोजदेखि धमाधम पठनपाठन हुनुपर्ने हो । तर त्रिभुवनलगायत अरू विश्वविद्यालयले दुई महिनाभन्दा बढी समयपछि मात्र स्नातक तहमा विद्यार्थी भर्ना खुलाउँछन् । आर्थिक हैसियतका विद्यार्थी प्राइभेट कलेजमा भर्ना हुन्छन् । न्यून आर्थिक हैसियत भएकाले त्रिविका आंगिक क्याम्पसको भर्ना कुर्छन् । आंगिक क्याम्पसले सेमेस्टर प्रणालीलाई केही प्राथमिकता दिन्छन् भने वार्षिक प्रणाली सुस्त प्राथमिकता राखेर भर्ना लिन्छन् । जसका कारण विद्यार्थीको धैर्य टुट्ने गरेको छ । स्वदेशमा पढ्दा ढिलासुस्ती र बेरोजगारी हुने भएकाले विदेशी कोर्स या विदेशकै विश्वविद्यालय रोज्ने गरेका छन् । देशभर ११ केन्द्रीय विश्वविद्यालय, प्रादेशिक विश्वविद्यालय र डिम्ड युनिभर्सिटी (मानित विश्वविद्यालय) सहित २२ वटा विश्वविद्यालय छन् । अधिकांश विद्यार्थीको रोजाइ त्रिवि नै हो । तर, मुलुकको जेठो त्रिविले आफ्नो शैक्षिक क्यालेन्डर चुस्तदुरुस्त राख्न नसक्दा स्नातक पढ्न युवाहरू विदेशिने गरेको विज्ञको मत छ । डिन र नियन्त्रण कार्यालयबीचको आपसी अविश्वास र द्वन्द्वको प्रत्यक्ष असर विद्यार्थीहरूमा परेको छ । यी दुई कार्यालयबीचको द्वन्द्वले परीक्षाफल प्रकाशन ढिलो हुने गरेको छ । तर, परीक्षा नियन्त्रण कार्यालय भने परीक्षाफल प्रकाशन ढिलाइ हुनुमा कोभिडको कारण र दक्ष जनशक्तिको कमी रहेको दाबी गर्छ । तीन महिनाभित्र हुनुपर्ने नतिजा प्रकाशन डेढ वर्षभन्दा बढी समयसम्म पनि प्रकाशन गर्न सकेको छैन । त्रिविका ६२ आंगिक र १ हजार ६२ सम्बन्धनका क्याम्पस छन् । विश्वविद्यालय अनुदान आयोगको रेकर्डमा त्रिविमा ४ लाख ३६ हजार जति विद्यार्थी पढ्छन् । स्नातकोत्तर तहका सबै कार्यक्रम र स्नातकका सीमित कार्यक्रम सेमेस्टर प्रणालीमा छन् । सेमेस्टर प्रणालीको भर्ना, पठनपाठन र नतिजा प्रकाशन सबै डिन कार्यालयअन्तर्गत सञ्चालन हुन्छ । सेमेस्टर प्रणालीमा विद्यार्थी शुल्क महँगो छ, जुन डिन कार्यालयले असुल्छ । त्यसको नतिजा प्रकाशनपछि परीक्षा नियन्त्रण कार्यालयले सर्टिफिकेट मात्र बाँड्छ । स्नातक तह वार्षिक प्रणालीको विद्यार्थी भर्ना, पठनपाठन आंगिक र सम्बन्धनका क्याम्पसले लिन्छन् । नतिजा प्रकाशन कार्य बल्खुस्थित परीक्षा नियन्त्रण कार्यालयले प्रकाशित गर्छ । डिन कार्यालयले शुल्क लिँदा नियन्त्रण कार्यालयको आयस्रोत घटेको अधिकारी बताउँछन् । डिन कार्यालयले विद्यार्थीबाट एकमुष्ट ठूलो रकम असुल्ने तर वार्षिक प्रणालीमा नियन्त्रण कार्यालयले ज्यादै न्यून रकम पाउने भएपछि आन्तरिक खटपट हुने गरेको देखिन्छ, एक प्राध्यापकले भने । रेक्टर शिवलाल भुसाल पनि त्रिविको संरचना ठूलो भएकाले एउटै क्यालेन्डर लागू गर्न नसकिएको बताउँछन् । के बुझिदिनुपर्यो भने त्रिभुवन विश्वविद्यालय मल्टिडिसिप्लिनरी हो, उनी भन्छन्, मास्टर्सको सेमेस्टर सिस्टम भएकाले सम्बन्धित डिन कार्यालयले आफ्नै क्यालेन्डर बनाउँछ । सामान्य समयचाहिँ हामी निर्धारण गर्छौं, यो महिनादेखि यो महिनासम्म भर्ना, यो समयमा परीक्षा भनेर क्यालेन्डर बनाउँछौं । त्यसको विस्तृत रूपमा डिन कार्यालयले बनाउँछ । त्यसकारण एउटै क्यालेन्डर बनाउन हामीलाई कठिन हुन्छ । इन्जिनियरिङ विषयको भने २०५७ सालदेखि अहिलेसम्म एउटै क्यालेन्डर लागू रहेको रेक्टर भुसालको दाबी छ । रेक्टर अफिसले वार्षिक कार्यक्रम र बल्खु परीक्षा नियन्त्रण कार्यालयले जाँच लिने कार्यक्रमको टेन्टेटिभ क्यालेन्डर बनाउँछ, त्यसअनुसार क्याम्पसहरूले भर्ना, पढाइ सञ्चालन गर्छन्, उनले भने, डिन कार्यालयका मास्टर डिग्री कार्यक्रम भर्ना यो समयमा खोल्ने भन्ने सहमतिको क्यालेन्डर बनाइदिन्छौं । त्योबीच उहाँहरूले आफ्नो क्यालेन्डर बनाउनुहुन्छ । त्यसकारण ठूलो विश्वविद्यालय भएकाले यसै दिन भर्ना र यसै दिन परीक्षा भन्न सकिन्न । रेक्टर भुसाल त्रिविमा क्यालेन्डरमा होइन नतिजा प्रकाशनमा समस्या भएको बताउँछन् । सेमेस्टर प्रणालीअनुसार हरेक ६ महिनामा परीक्षा लिने र नयाँ भर्ना लिनुपर्ने हुन्छ । तर, त्रिविले वर्षमा एक पटकमात्र विद्यार्थी भर्ना लिने गरेको छ । एउटा समेस्टरको परीक्षामा सामेल भएका विद्यार्थीले नतिजा प्रकाशन नहुँदै अर्को सेमेस्टर पढ्न दिने र वर्ष दिनमा नतिजा प्रकाशन गर्ने गरेको छ । राष्ट्रिय परीक्षा बोर्ड र त्रिविको क्यालेन्डरबीच तालमेल नरहेका कारण समस्या रहेको रेक्टर भुसालको भनाइ छ । बोर्डले गत साल अत्यन्त ढिलो नतिजा प्रकाशित गर्यो । अझ त्रिविको इन्ट्रान्स सकिएपछि मौका परीक्षाको नतिजा सार्वजनिक गर्यो, उनले भने, हामीले दोहोर्याएर इन्ट्रान्स लिनुपर्यो । त्यसकारण परीक्षा बोर्डको ढिलाइ हो । त्रिविको नयाँ सत्रमा विद्यार्थी संख्या घट्दो रहेको भुसाल स्विकार्छन् । तर, एक सत्रमा भर्ना घट्दैमा विद्यार्थी घटेको भन्न नमिल्ने उनको तर्क छ । राष्ट्रिय परीक्षा बोर्डका अध्यक्ष डा महाश्रम शर्मा कोरोना महामारीपछि नियमित तालिकाअनुसार कक्षा १२ को नतिजा प्रकाशित गरेको बताउँछन् । तीन महिनाभित्र नतिजा प्रकाशित गर्ने नीतिअनुसार ८० दिनअगावै नतिजा प्रकाशित गरेका छौं, उनले भने, हाम्रो क्यालेन्डर अन्तर्राष्ट्रिय क्यालेन्डरअनुसार छ । कक्षा १२ पास गरेपछि विद्यार्थीले स्वदेश या विदेश जहाँको विश्वविद्यालयमा पढ्नका लागि समयभित्रै सर्टिफिकेट पाएका छन् । कक्षा १२ को नतिजा प्रकाशित गरेलगत्तै सुदूरपश्चिम विश्वविद्यालयले मात्र स्नातक तहको भर्ना लिएको शर्माले बताए । त्रिविलगायत अरू विश्वविद्यालयले दुई महिना ढिलो गरी भर्ना खोल्छन्, उनले भने, यदि स्नातकमा विद्यार्थी भर्ना चाँडो गर्ने भएमा विदेशिनु पर्दैनथ्यो । यसतर्फ विश्वविद्यालयहरूको ध्यान पुग्न जरुरी छ । त्रिभुवन विश्वविद्यालयको परीक्षा नियन्त्रक स्वयं राष्ट्रिय परीक्षा बोर्डको सदस्य रहने व्यवस्था छ । हरेक वर्ष तीन लाखभन्दा बढी एसईई उत्तीर्ण हुन्छन् । तीमध्ये एक लाखभन्दा बढीले विदेश अध्ययनका लागि एनओसी (नो अब्जेक्सन लेटर) लिने गरेका छन् । शिक्षा, विज्ञान तथा प्रविधि मन्त्रालयअन्तर्गत वैदेशिक अध्ययन प्रमाणीकरण शाखाको तथ्यांकअनुसार गत साउनयता पुससम्ममा ४५ हजार ९ सय १२ जनाले एनओसी लिएका छन् । एनओसी लिने विद्यार्थी चाप बढ्दो छ, शाखा प्रमुख बासुदेव वस्तीले भने, हरेक बिहान सखारै विद्यार्थीको लाम सुरु हुन्छ, दिनभरि भ्याइनभ्याइ एनओसी दिने गरेका छौं । विदेशमा उच्च शिक्षा आर्जन गर्न एनओसी लिन अनिवार्य छ । गत आर्थिक वर्ष २०७८७९ मा एक लाख १४ हजारले एनओसी लिएका छन् । विद्यार्थीले भारतलगायत ५९ मुलुकका निम्ति एनओसी लिएका छन् । अस्ट्रेलियाका निम्ति १० हजार ७ सय ९९ जनाले एनओसी लिएका थिए । अमेरिका, जापान, क्यानडा, बेलायत, भारत, यूएई, कोरिया, न्युजिल्यान्डका लागि पनि एनओसी लिएका छन् । शिक्षाविद् मनप्रसाद वाग्ले एसईई उत्तीर्णमध्ये विदेशिनेबाहेक एक लाख विद्यार्थीले पढाइ छाड्ने र बाँकी दुई लाख मात्र उच्च शिक्षाका लागि भर्ना हुने बताउँछन् । वाग्लेका अनुसार नेपालको उच्च शिक्षा गुणस्तरीय नहुनु र पढाइ सकेपछि रोजगारी सुनिश्चित नहुनु जस्ता कारणले विद्यार्थीको विदेशिने क्रम बढेको हो । त्रिविको शैक्षिक क्यालेन्डर भरपर्दो नहुँदा विदेशी विश्वविद्यालयबाट सम्बन्धन लिएर नेपालमा सञ्चालित कलेजमा विद्यार्थीको संख्या पनि बर्सेनि बढ्दो छ । शिक्षा मन्त्रालय उच्च शिक्षा महाशाखा प्रमुख कृष्णप्रसाद काप्रीका अनुसार विदेशी विश्वविद्यालयको सम्बन्धनमा ८७ वटा कलेज सञ्चालनमा छन् । ती कलेजमध्ये झन्डै ३४ वटाले ए लेभल पढाउँछन्, काप्रीले भने, सबै कलेजका २२ देखि २५ हजार विद्यार्थी पढ्छन् । यकिन तथ्यांक लिन बाँकी छ, अब अनलाइन ट्र्याकिङ गर्छौं । शिक्षाविद् विद्यानाथ कोइराला पनि त्रिविले विकल्पसहितको क्यालेन्डर लागू नगर्दा शिक्षा अधोगतितर्फ धकेलिएको र विद्यार्थी विदेशिन बाध्य भएको बताउँछन् । विश्वविद्यालयलाई स्वायत्त भन्ने तर हवाईजहाज दुर्घटना भएको दिन विश्वविद्यालय बन्द गराउने दुर्बुद्धिले विद्यार्थीको परीक्षाको शैक्षिक भविष्य अन्योलमा पारेको छ, कोइरालाले भने, विद्यार्थीको शिक्षाप्रति संवेदनशील हुन नसक्नु दुर्भाग्य हो । सबैभन्दा त्रिविको ढिलासुस्तीले विद्यार्थीलाई विदेशिन प्रोत्साहित गरेको छ ।"
भिडियो एक्सरे सेवा रोकियो,राजविराज (कास) राजविराजस्थित गजेन्द्रनारायण सिंह अस्पतालको भिडियो एक्सरे सेवा रोकिएको छ । सेवा बन्द हुँदा अस्पतालका बिरामीलाई अस्पतालबाहिर महँगोमा भिडियो एक्सरे गराउनुपर्ने बाध्यता छ । अस्पतालमा भिडियो एक्सरे सेवा सञ्चालन गर्ने रेडियोलोजिस्ट आशिषकुमार सिंह बिदामा गएपछि सेवा नै ठप्प भएको हो ।
विवाह गर्न वडाको स्वीकृति !,"राजविराज (कास) सप्तरीको सुरुंगा नगरपालिका७ मा वडा कार्यालयको पूर्वस्वीकृति लिएर मात्र विवाह गर्न पाइने भएको छ । विवाहअघि जन्मदर्ता वडा कार्यालयमा पेस गरी स्वीकृति लिएर मात्र विवाह गर्न वडाले अनिवार्य गरेको छ । २० वर्षभन्दा कम उमेरमा विवाह गर्न नपाउने साथै २० वर्षभन्दा कम उमेरमा विवाह गर्नेगराउने कार्यमा संलग्न हुने जन्ती, पुरोहितसमेतलाई कारबाही हुने वडाध्यक्ष शिवनारायण चौधरीद्वारा हस्ताक्षरित सूचनामा उल्लेख छ । सूचनामा विवाहको निमन्त्रणा पत्र छपाउँदा बेहुला र बेहुलीको जन्ममिति अनिवार्य उल्लेख गर्नुपर्ने भनिएको छ । सप्तरीको सुरुंगा नगरपालिका मधेस प्रदेशमै बाल विवाहमुक्त पहिलो पालिका हो । गत मंसिर १४ मा उक्त नगरलाई बाल विवाहमुक्त नगरपालिका घोषणा गरिएको थियो ।"
"कोदो उत्पादन बढ्दै, क्षेत्रफल घट्दै","(काठमाडौं)हेपाहा बालीका रूपमा चिनिएको कोदो उत्पादन बढ्दै गए पनि क्षेत्रफल घटिरहेको छ । कृषि विभागको तथ्यांकले पछिल्ला ८ वर्षमा उत्पादन र उत्पादकत्व बढ्दै गएको देखिएको छ । कोदोले ओगट्ने क्षेत्रफल भने बर्सेनि घटिरहेको छ । आर्थिक वर्ष ०७०७१ मा २ लाख ७१ हजार १८३ हेक्टर क्षेत्रफलमा कोदो उत्पादन भए पनि आर्थिक वर्ष ०७६७७ सम्म आइपुग्दा घटेर २ लाख ६२ हजार ५ सय ४७ हेक्टरमा सीमित थियो । तर आर्थिक वर्ष ०७७७८ मा भने दुई हजार ८ सय ५४ हेक्टर क्षेत्रफल बढेको कृषि मन्त्रालयको तथ्यांक छ । आर्थिक वर्ष ०७७७८ मा २ लाख ६५ हजार ४ सय १ हेक्टरमा कोदो लगाउँदा ३ लाख २६ हजार ४ सय ४३ टन उत्पादन भएको छ । हाइब्रिड जातका कोदो रोप्न थालेसँगै उत्पादन र उत्पादकत्व बढ्दै गएको बाली विकास तथा कृषि जैविक विविधता संरक्षण केन्द्रका प्रमुख रामकृष्ण श्रेष्ठले बताए । रैथाने बाली भए पनि हाइब्रिड बीउ प्रयोग गर्दा उत्पादकत्व र उत्पादन बढ्यो । तर किसानले कोदो रोप्न छाड्दा क्षेत्र भने घटेको हो, उनले भने, मान्छेको क्रयशक्ति बढेकाले आधुनिक खानपानको शैली अपनाउँदा कोदोलगायत रैथाने बाली लोपन्मुख हुँदै छन् । युवा बिदेसिने क्रम बढेसँगै खेतबारी बाँझो राख्ने चलनले समेत कोदो लगाउने क्षेत्रफल घट्दै गएको उनले जानकारी दिए । कोदो खाद्य सुरक्षा, पोषण, जलवायु परिवर्तन, धार्मिकसांस्कृतिकलगायत हिसाबले महत्त्वपूर्णसमेत छ । पछिल्लो समय सर्वसाधारणले यसको महत्त्वबारे बुझ्दै गएकाले बजारमा यसबाट बनेका सामग्रीको माग समेत बढ्दै गएको उनले बताए । बजारमा माग बढेसँगै कोदो लगाउने क्रमसमेत बढेको छ । संघीय सरकारले कोदोजन्य बाली प्रवर्द्धनकै लागि १ सय ३३ पालिकाका लागि यस वर्ष २८ करोड बजेट विनियोजन गरेको छ । खाद्य सुरक्षाका हिसाबले धान, गहुँ, मकै, कोदो, फापर र जौलाई मुख्य खाद्यान्न बाली मानिए पनि यसको उपभोग हुन सकेको छैन । खाद्य सुरक्षामा यी बालीको योगदानमा समेत ठूलो असन्तुलन रहेको पाइएको छ । वार्षिक घरपरिवार सर्वेक्षण ०१६१७ अनुसार प्रतिव्यक्ति प्रतिवर्ष १ सय १८ किलो चामल, मकै १७६, गहुँ २१० कोदो ३५, फापर र जौ क्रमश ०१ किलो मात्र उपभोग गरेको तथ्यांक छ । मुलुकमा सबैभन्दा बढी चामल खपत हुने गरेको छ । वार्षिक ३४ लाख ८० हजार टन चामल आवश्यक हुँदा आन्तरिक उपलब्धता ३१ लाख २३ हजार टन मात्रै छ ।तर अन्य बाली उत्पादनको ठूलो परिमाण भने मुख्य खानाका रूपमा उपभोग नभई अन्य प्रयोजनका लागि प्रयोग हुने गरेको देखिएको छ । उक्त वर्ष २ लाख ४७ हजार टन आपूर्ति हुँदा १ लाख टन हाराहारीमा मात्रै उपभोग भएको छ । झन्डै १ लाख ३० हजार टन कोदो अन्य प्रयोजनका लागि प्रयोग भएको छ । कोदोमा शरीरलाई चाहिने क्याल्सियम, फस्फोरस, फलाम, लवन, अमिनोएसिडलगायत खाद्यपदार्थ पाइन्छ । हड्डी बलियो बनाउन, मुटु तथा रगतको मात्रा वृद्धि गर्न र मधुमेह एवं एनिमिया जस्ता रोगको औषधीय वस्तुका रूपमा कोदो प्रयोग गरिने केन्द्रका प्रमुख श्रेष्ठले बताए । कोदोले रगतमा बोसो र कोलेस्ट्रोलको मात्रा घटाउँछ । जाडोयाममा कोदो खानाले चिसोबाट बचाउन र सर्दी हटाउन यो उपयोगी हुन्छ, उनले भने । पौष्टिक आहारले भरिपूर्ण कोदोलगायत रैथाने बाली प्रवर्द्धनका लागि सरकारले सुरु गरेको कार्यक्रमको सकारात्मक नतिजासमेत देखिन थालेको छ । मकवानपुरगढी गाउँपालिकामा कार्यक्रम सुरु भएको तीन वर्षमा कोदोजन्य बाली लगाउने क्षेत्रफलमा वृद्धि भएको छ । तीन वर्षअघि २ सय ५० हेक्टर जमिनमा मात्र कोदोबाली लगाइन्थ्यो । हाल ३ सय हेक्टर जमिनमा लगाउन थालिएको गाउँपालिकाले जनाएको छ ।संघीय कार्यक्रमसँगै गाउँपालिकाले पनि रैथाने बाली प्रवर्द्धनका लागि बजेट छुट्याउँदै आएको छ । कोदोको उत्पादन र उत्पादकत्व बढाउने र स्कुलको दिवा खाजा कार्यक्रममा समेत सातामा एक दिन रैथाने उत्पादनका खानेकुरा दिन तालिम सञ्चालन गरिरहेको गाउँपालिकाका कृषि शाखाका प्रमुख चन्द्रकान्त चौधरीले बताए । संघको बजेट किसानसँगै छलफल गरेर विभिन्न प्रविधि, उन्नत बीउबिजनलगायतमा खर्च गर्छौं, उनले भने, कोदो बालीको क्षेत्र विस्तार, उत्पादन र उत्पादकत्व वृद्धि गर्न बजेट खर्च हुन्छ । गाउँपालिकाले यस वर्षदेखि बाँझो जग्गा खनजोत गरेर खेती गर्ने किसानलाई प्रतिरोपनी ९ सय रुपैयाँ प्रोत्साहन अनुदानसमेत दिन थालेको जनाएको छ । यस वर्ष ३ हेक्टर बाँझो जग्गा खनजोत भइसक्यो, उनले भने, उत्पादन प्रवर्द्धनसँगै मृल्य शृंखलामा आबद्ध गराई प्रशोधन गरेर बजारसम्म पठाउन गाउँपालिकाबाट सहयोग गरिरहेका छौं ।गाउँपालिकाले नै कोदोको न्यूनतम समर्थन मूल्य यस वर्षका लागि प्रतिकिलो ४५ रुपैयाँ तोकेको छ । गाउँपालिकाभर उत्पादित कोदो वडा४ का कृषि सहकारीले खरिद गर्छन् । कोदो भण्डारणका लागि समेत गाउँपालिकाकै सहयोगमा भवन निर्माण भएको उनले बताए । गाउँपालिकाले कोदो खरिद गरेबापत सहकारीलाई प्रतिकिलो ४ रुपैयाँ अनुदान दिन्छ, उनले भने, सहकारीले खरिद, भण्डारण र बिक्रीबापत २ रुपैयाँ आफैं राख्छ भने किसानलाई प्रतिकिलो दुई रुपैयाँ किसानलाई दिन्छ । सबै कोदो एकै पटक बिक्री नहुने भएपछि गाउँपालिकाले प्रशोधन गरी लेबलिङ गरेर बिक्रीवितरण गर्ने तयारीमा जुटेको छ । बर्सेनि ३ करोड रुपैयाँ हाराहारीमा आयात हुने कोदो आर्थिक वर्ष ०७५७६ मा एकै पटक ८ करोड ३ लाख ७७ हजार रुपैयाँ बराबरको आयात भएको भन्सार विभागको तथ्यांक छ । आर्थिक वर्ष ०७६७७ मा ७ करोड १५ लाख १७ हजार र ०७७७८ मा ६ करोड ३३ लाख १९ हजारको कोदो आयात भएको थियो । गत आर्थिक वर्ष फेरि कोदो आयात घटेको विभागको तथ्यांक छ । गत वर्ष ३ करोड ९९ लाख २३ हजार रुपैयाँ बराबरको ११ लाख ९५ हजार ८७ किलो कोदो (बीउ) आयात भएको हो । चालु आर्थिक वर्षको साउनदेखि पुस मसान्तसम्म एक करोड २० लाख ९ हजार रुपैयाँ बराबरको ३ लाख ५२ हजार ६६० किलो कोदो आयात भएको विभागले जनाएको छ ।"
राइनासको ब्रान्ड बनाइँदै,"(लमजुङ)राइनास नगरपालिका२ पन्थेडाँडा गुरुङ गाउँका ढकबहादुर गुरुङले यस वर्ष ९ सय २ किलो कोदो फलाए । नगरपालिकाबाट उनले ८ हजार ६ सय रुपैयाँ अनुदान पाए । उक्त कोदोमध्ये ७ सय ८२ किलोको अनुदान उनले पाएका हुन् । १ सय २० किलोको पाएनन् । प्रतिकिलो ११ रुपैयाँका दरले अनुदान पाएको उनको भनाइ छ । मैले ७८ हलमा कोदो फलाएको हुँ । घरघरै आएर कोदो नाप्दै पैसा दिए, उनले भने । नगरपालिकाले कोदो बढी फलाउन भनेको छ । जग्गाजमिन बाँझो नराख्न भनेको छ ।नगरपालिकाले कोदोलाई उत्पादनका आधारमा अनुदान दिने कार्यक्रम ल्याएको कृषि शाखा प्रमुख पवन ढकाल बताउँछन् । नगरपालिकाको आर्थिक विकास समितिले प्रतिकिलो कोदोको मूल्य ५५ रुपैयाँ तोकेको छ । किसानलाई उत्पादन गरेबापत प्रतिकिलो २५ प्रतिशत अनुदान दिन्छ । २५ प्रतिशतले ५५ रुपैयाँको अनुदान १३ रुपैयाँ ७५ पैसा हुन आउँछ । यसमा प्रतिकिलो अनुदानको २ रुपैयाँ ७५ पैसाबापत भने बोरा दिएको ढकालले बताए । ११ रुपैयाँ भने हातहातै नगद दिएको उनको भनाइ छ । समितिले १ मुरीमा ८० किलो कोदो रहने निर्णय गरेको छ । नगरपालिकाले दुई मुरीको अनुदान नदिने र त्यसपछि उत्पादनअनुसारको हिसाब गरेर अनुदान दिने गरेको छ । बोराका लागि भने ५० किलोको एउटा बोरा दिने गरिएको छ । राइनासको २, ३, ४, ९ र १० वडामा अनुदान दिने काम सकिएको छ । १० वटा वडा रहेको राइनासमा ५ वडामा अनुदान दिने काम भइरहेको छ । यसका लागि प्राविधिक, कर्मचारी र जनप्रतिधि कोदो जोख्ने मेसिन र बोरासहित घरघरै पुग्ने गरेका छन् । हालसम्म ३ सय ५६ जनाले अनुदान पाइसकेको कृषि प्रमुख ढकालले जनाए । ती प्रत्येक किसानले दुई मुरीभन्दा बढी कोदो फलाएका छन् ।अनुदान पाएका किसानले १ लाख ६ सय ४८ किलो (१ हजार ६ क्विन्टलभन्दा बढी) कोदो फलाएका छन् । प्रत्येक घरको १ सय २० किलोबाहेक ५७ हजार ९ सय २८ किलोको अनुदान दिइएको छ । हालसम्म ६ लाख २७ हजार २ सय ८ रुपैयाँ अनुदान दिइएको कृषि प्रमुख ढकालले बताए । उनका अनुसार ९ सय ७६ बोरा वितरण गरिएको छ ।राइनास नगरपालिकाले कोदो खेतीलाई प्राथमिकता दिएको छ । कोदो खेती बढाउन उत्पादनमा आधारित अनुदान दिन थालिएको प्रमुख प्रशासकीय अधिकृत गोकर्णराज सुयलले बताए । तल्लो क्षेत्र राइनासटारमा धान फल्छ । माथिल्लो क्षेत्रमा भने कोदो फलाउने नगरपालिकाको योजना छ । यसको उद्देश्य राइनासको ब्रान्ड कोदो बनाउने तयारी हो ।"
'महासंकट उन्मुख छन् युवा,"भर्खरैको निर्वाचनबाट केही नयाँ र युवा अनुहार चुनिएका छन् । यसले आशा पनि जगाएको छ । तपाईं कसरी विश्लेषण गर्नुहुन्छ ?केही नयाँ अनुहार शासन सत्तामा प्रवेश गरेकामा व्यक्तिगत रूपमा म खुसी नै छु । यस निर्वाचनले परम्परागत राजनीतिक शक्तिलाई आफ्नो चेत र अभ्यासमा सुधार ल्याउनुपर्छ भन्ने सन्देश पनि दिएको छ । विश्व परिवेश, समग्र देशको परिस्थिति र युवाको अवस्था नियाल्दा हामी कुनै महासंकट उन्मुख छौं कि भन्ने लाग्छ ।किन नि ?गएको वर्ष म १० देश र नेपालका सातै प्रदेशका ४० भन्दा धेरै जिल्ला पुगें विभिन्न तहतप्काका नागरिकसँग अन्तरक्रिया गरें । ती शृंखलाबद्ध छलफल र अन्तरक्रियाका आधारमा म यो निष्कर्षमा फुगेको हुँ । रुस र युत्रेन युद्धले निम्त्याएको विश्व ऊर्जा र खाद्यान्न संकटसँगै विश्व सम्बन्धमा अनेक द्वन्द्वका नयाँ प्रश्नहरू देखापरेका छन् । ताइवान र अन्य विभिन्न अर्थराजनीतिका कारण चीन र अमेरिकाबीचको सम्बन्ध, दक्षिण एसियामा श्रीलंकाको आर्थिक संकट, भारतको हिन्दुत्ववादी राजनीतिक हावा, हरेक हिसाबले पछि फर्किरहेको अफगानिस्तान र जलवायु परिवर्तनले आगामी मानव पुस्ताको जीवन अत्यन्तै जटिल र कष्टकर हुने देखिँदै छ । नेपालकै कुरा गर्ने हो भने प्रत्येक वर्ष पाँच लाखभन्दा धेरै वैदेशिक रोजगारीमा जानुपर्ने बाध्यता छ । देशमा भने खाँचो परेको अवस्थामा पैसा तिरेर पनि पासपोर्ट पाइँदैन । नयाँ व्यवसाय, नयाँ उद्यम दर्ता गर्नेदेखि गाडीको लाइसेन्स लिनेसम्म दलाल र बिचौलियाको भर पर्नुपर्ने अवस्था छ । यहाँ सिस्टमले काम गर्दैन । उसो भए यो संकटबाट पार पाउन युवाको केही भूमिका पनि त होला नि ?विश्वको आधाभन्दा बढी जनसंख्या ३० वर्षभन्दा कम उमेरको छ । उनीहरूको भूमिका त रहने नै भयो । तर, भूमिका निर्वाह गर्न स्पेस पनि त दिनुपर्यो । समस्या र संकटको समाधान गर्ने सिर्जनात्मक स्पेस दिन नेतृत्वमा बसेकाहरू चाहँदैनन् । अर्थ राजनीतिको हरेक क्षेत्रमा दशकौंदेखि कब्जा गरेर आसन जमाएकाहरू नयाँ पुस्तालाई अर्थपूर्ण भूमिका दिन तयार नभए नयाँ चुनौतीको सम्बोधन गर्न नयाँ सम्भावनाहरूको खोजीका लागि म युवाको संगठित हस्तक्षेप आवश्यक देख्छु । विश्वमा युवाको अवस्था कस्तो छ ?संसारभरि नै युवा अवसरको खोजीमा छन् । तर, युवाको जनसंख्या र उपलब्ध अवसरबीच ठूलो खाडल देखिन्छ । १५ देखि २४ वर्षका ६२ करोडभन्दा धेरै युवाले शिक्षा, रोजगार वा तालिम पाएका छैनन् । तालिम लिएका साढे सात करोड युवा बेरोजगार छन् । अर्को दशकसम्म एक अर्ब युवा श्रम बजार प्रवेश गर्नेछन् । तीमध्ये ठूलो जनसंख्या अनियमित र अनौपचारिक रोजगारमा संलग्न हुनेछ । विश्वका ९० प्रतिशत युवा विकासोन्मुख देशमा छन् । वयस्कको तुलनामा युवाको बेरोजगार हुने सम्भावना तीन गुणा धेरै छ । सन् २०२१ मा १८१ देशमा गरिएको अध्ययनअनुसार युवा बेरोजगारी दर झन्डै २० प्रतिशत छ । अन्तर्राष्ट्रिय श्रम संगठन (आईएलओ) ले सन् २०१६ मा विश्वव्यापी युवा बेरोजगारी दर १३१ प्रतिशत हुने र सन् २०१७ सम्म निरन्तर रहने अनुमान गरेको छ । नेपालमा चाहिँ ?नेपालीे युवालाई राजनीतिक दलले आन्दोलनमा बारम्बार सहभागी गराए । युवा आफैं पनि विभिन्न आन्दोलनमा सहभागी भए । तर, राजनीतिक उपलब्धि प्राप्त भएपछि वा राजनीतिक दलहरूको स्वार्थ पूरा भएपछि युवालाई शासन सत्तामा कहिल्यै सहभागी गराइएन । अहिले १५ देखि २९ वर्षका नेपालीको जनसंख्या २७८ प्रतिशत छ भने १५ वर्षभन्दा कम उमेर समूहका नेपालीको जनसङ्ख्या ३४९ प्रतिशत छ । यसका आधारमा नेपाली युवाको जनसंख्या अबको १० वर्षभित्र कुल जनसंख्याको ३० प्रतिशत पुग्ने देखिन्छ । तर, १६ देखि ४० वर्ष उमेर समूह गणना गर्दा कुल जनसंख्याको ४०३५ प्रतिशत हुने र अझै बढ्ने देखिन्छ । उद्यमशीलता प्रोत्साहन गर्ने अर्थपूर्ण प्रयास र लगानी नहुँदा करिब ८० लाख युवा वैदेशिक रोजगारमा संलग्न छन् । युवा हुनु उमेर मात्रै हो कि सोच पनि ? हामीले अर्थसामाजिक परिप्रेक्ष्यमा युवा र उनीहरूको भूमिकालाई एब्स्ट्र्याक्ट होइन, वैज्ञानिक आधारमा बुझ्नुपर्छ । २०४६ सालदेखि हामीकहाँ उही अनुहारहरूले शासन गर्दै आएका छन् । यहाँ दिगो युवा विकास र समाज रूपान्तरणका लागि नेतृत्वमा पनि युवापुस्ताको सिर्जनात्मक भूमिका आवश्यक छ । सोचमात्रै भनेर उही अनुहारहरूले शासन गरिरहने विवशताबाट हामीले मुक्ति पाउनै पर्छ । युवामा लगानी गर्नुपर्छ, यो समय लगानी गर्ने हो । ५०६० वर्षको मान्छेले आफ्नो काम गरिरहेको हुन्छ, ऊमाथि लगानी गर्नु पर्दैन । नेपालका युवा प्रोग्रेसिभ छन् कि पुरानै सोचका ?नेपाली युवा भनेको को ? मधेसी, दलित, आदिवासी जनजाति, थारू, महिला, मुस्लिम, यौनिक तथा लैंगिक अल्पसंख्यक, अपांगता भएका व्यक्तिलगायत सीमान्तकृत समुदायका युवा हुन् कि प्रिभिलेज्ड समुदाय र वर्गका ? कर्णालीका युवा हुन् कि मधेसका ? यो गम्भीर प्रश्नको मन्थन सही र समयसापेक्ष नहुँदा आरक्षणजस्तो समावेशीकरणका लागि गरिएका सकारात्मक प्रयासको विरोधमा पनि युवा नै अघि देखिएका छन् । सामाजिक न्यायको पक्ष र विपक्षमा पनि युवा नै छन् । यस हिसाबले हेर्दा, नेपाली युवा प्रोग्रेसिभ होइनन् कि भन्ने भान त होला । तर, चुरो कुरो उनीहरूलाई प्रोग्रेसिभ नै मान्नुपर्छ । आज झन्डै ७० प्रतिशत घरबाट एक जना वैदेशिक रोजगारीमा छन्, त्यो पनि भारतलाई छाडेर । हुने खाने परिवारका युवाले समृद्ध पश्चिमा मुलुकमा आफ्नो सपना देख्छ भने मध्यम वर्गीय र न्यून मध्यम वर्गीर्य युवाले आफ्नो सपनालाई जापान, कोरिया, मलेसिया र खाडीमा सीमित पार्नुपर्ने अवस्था छ । सही नीति र नेतृत्व नहुन्जेलसम्म यो अवस्थामा खास परिवर्तन आउने म देख्दिनँ ।नेपालका दलित युवा र दलितबाहेक अरू युवालाई हेर्ने तपाईंको दृष्टिकोण के हो ? सुरुमा युवा आन्दोलनमा लाग्दा युवाको समस्या समाधान भए सबैको समस्या समाधान हुन्छ भन्ने सोच्थें । पछि बुझ्दै जाँदा समग्र युवा भनेर नहुने रहेछ । कर्णालीका युवालाई के चाहिएको छ, यहाँ मैले भनेर हुँदैन वा दलित युवालाई के चाहिन्छ भन्न दलित नै हुनुपर्छ भन्ने कुरा अनुभूत भयो । म आफैंले विभिन्न विभेद भोगेर आएको छु । काठमाडौंमा डेरामा बस्दा भएका विभेद, स्कुल पढ्दा सरबाट भएका विभेद अहिले पनि मलाई गहिरोसँग अनुभूत हुन्छ । त्यो कारणले युवा र दलित युवामा धेरै फरक छ । राज्यले युवाका लागि जे गर्छ, त्यति मात्रै गरेर पुग्दैन । को युवा ? कर्णालीको युवा हो भने कसरी काम गर्ने ? दलित युवा हो भने कसरी काम गर्ने ? पिछडिएको हो भने कसरी गर्ने ? त्यो फरकफरक हुनुपर्छ । त्यो नेपालमा भएको छैन । नेपालमा सरकार, विकास साझेदार संस्था र विभिन्न नागरिक समाजले युवाको क्षेत्रमा काम गरिरहेका छन् । तिनको प्रभाव कस्तो छ ?हाम्रोमा युवाका क्षेत्रमा गतिलो अध्ययन, अनुसन्धान नै भएको छैन । त्यसैले प्राथमिकता निर्धारण नगरी गरिएका कामको बृहत् सकारात्मक प्रभाव देखिएको छैन । हिजोआज इभिडेन्स बेस्ड पोलिसी मेकिङ भन्छन्, तर युवाको क्षेत्रमा त्यस्तो भएको छनक पाइँदैन । राजनीतिक दल, सरकार, नागरिक समाज र दातृ निकायले हचुवाका भरमा लगानी गरिरहेका छन् । त्यसले दिगो परिवर्तन ल्याउँदैन ।"
प्रधानमन्त्रीले गृह मन्त्रालय आफैंसँग राख्ने,"काठमाडौं (कास) प्रधानमन्त्री पुष्पकमल दाहालले गृह मन्त्रालय आफैंसँग राख्ने भएका छन् । सर्वोच्च अदालतले उपप्रधान तथा गृहमन्त्री रवि लामिछानेको सांसद पद खारेज गरेपछि उनी पदमुक्त भएका छन् ।स्वतः पदमुक्त भए पनि उनले शुक्रबार बेलुका प्रधानमन्त्री दाहाललाई बालुवाटारमा भेटेर राजीनामा बुझाएका छन् । अब गृह मन्त्रालय प्रधानमन्त्रीसँगै रहनेछ, बालुवाटार स्रोतले भन्यो, प्रधानमन्त्रीसँग गृह मन्त्रालय राख्दा सजिलो हुन्छ भन्ने सुझाव आएको छ । लामिछाने पदमुक्त भएपछि दाहाल र एमाले अध्यक्ष ओलीबीच शनिबार छलफल हुनेछ । त्यसपछि सत्ता गठबन्धनको बैठकमा यसबारे निर्णय गर्ने तयारी छ । प्रधानमन्त्री नियुक्त भएपछि दाहालले गृह मन्त्रालय आफैंसँग राख्ने चाहना हुँदाहुँदै गठबन्धन दलबीच भागबन्डा मिलाउन लामिछानेलाई गृहमन्त्री नियुक्त गरेका थिए । शक्तिशाली मन्त्रालय नराखेकामा माओवादीभित्र दाहालको आलोचना भएको थियो । माओवादी सचिव लीलामणि पोखरलेले अब गृह मन्त्रालय माओवादीले राख्नुपर्ने बताए । प्रधानमन्त्री जुन पार्टीको हुन्छ, त्यही पार्टीले गृह र अर्थ मन्त्रालय राख्नुपर्ने हो । अरू नभए पनि अब गृह मन्त्रालय प्रधानमन्त्रीले राख्नुपर्छ । पुरानो नागरिकता प्रयोग गरी पार्टी दर्ता, निर्वाचनमा उम्मेदवारीलगायत काम गरेकाले लामिछाने फेरि मन्त्री हुँदा गम्भीर नैतिक र राजनीतिक प्रश्न उठ्ने उनको भनाइ छ । सर्वोच्चले नै प्रतिनिधिसभा सदस्य उम्मेदवार, उम्मेदवारी कायम र निर्वाचितलगायतका कारबाही बदर गरेपछि फेरि उही पदमा आउनु नैतिक मात्र होइन, कानुनी प्रश्न पनि बन्ने भयो, उनले भने । एमाले उपाध्यक्ष सुवास नेम्वाङले सर्वोच्चको निर्णयअनुसार सरकार अघि बढ्नुपर्ने विषयमा प्रधानमन्त्री दाहालसँग कुराकानी भएको बताए । प्रधानमन्त्रीजीसँगको भेटमा सम्मानित अदालतको निर्णयलाई सम्मान गर्दै अघि बढ्नुपर्छ भन्ने कुरा भयो, उनले भने, गृहमन्त्रीजीले राजीनामा दिएर राम्रो गर्नुभयो । लामिछानेले पुनः नेपाली नागरिकताको प्रमाणपत्र लिएर गैरसांसदका रूपमा मन्त्री हुने स्थिति आफूले नदेखेको उनले बताए । उहाँ (लामिछाने) दोहोर्याएर आउनेतिर कसैको ध्यान छैन, उनले भने, त्यो स्थिति पनि देख्दिनँ । उपप्रधान तथा गृहमन्त्री भएको ३२ दिनमा लामिछाने पदमुक्त भएका हुन् । उनले पुस ११ मा उपप्रधान तथा गृहमन्त्रीको शपथ लिएका थिए ।"
चितवन२ मा उपनिर्वाचन,"काठमाडौं (कास) निर्वाचन आयोगले चितवन२ मा उपनिर्वाचन हुने जनाएको छ । सो क्षेत्रबाट प्रतिनिधिसभा सदस्यमा निर्वाचित रवि लामिछाने नागरिकता मुद्दामा दोषी ठहर भई पदमुक्त भएपछि आयोगले कानुनबमोजिम उपनिर्वाचन गर्ने भएको हो । सर्वोच्चको फैसला आइसकेपछि आयोगले सरकारसँग परामर्श गरेर कानुनबमोजिम उपनिर्वाचन गर्ने आयोगका एक अधिकारीले बताए । प्रतिनिधिसभा सदस्य निर्वाचन ऐनमा पहिलो हुने निर्वाचित हुने निर्वाचन प्रणालीअन्तर्गत निर्वाचित हुने कुनै पनि सदस्यको पद प्रतिनिधिसभाको अवधि ६ महिनाभन्दा बढी कायम रहँदै कुनै कारण रिक्त भएमा आयोगले तोकेको मितिमा त्यस्तो रिक्त सदस्यको पदका लागि उपनिर्वाचन हुने व्यवस्था छ । आयोगले ऐनको त्यही व्यवस्थाबमोजिम उपनिर्वाचन गर्ने जनाएको छ । अहिले अदालतको फैसला आएको छ, हामीलाई त्यसको औपचारिक जानकारी आइसकेको छैन, अदालतले गरेको निर्णय हामीले मान्ने हो, आयोगका ती अधिकारीले भने, अदालतको निर्देशनबमोजिम हामी अघि बढ्छौं ।चितवन२ बाट निर्वाचित लामिछाने उपप्रधान तथा गृहमन्त्रीसमेत बनेका थिए । नेपाली नागरिकता त्यागेर विदेशी नागरिकता लिइसके पनि स्वदेश फिर्ता भएपछि कानुनबमोजिम नागरिकता पुनः प्राप्तिको प्रक्रिया पूरा नगरेको भन्दै सर्वोच्च अदालतले उनी नेपाली नागरिक नरहेको ठहर गरेको छ ।"
अब कर्णालीमै मिर्गौला प्रत्यारोपण,"सुर्खेत (कास) कर्णाली प्रदेशको राजधानी सुर्खेतस्थित कर्णाली प्रदेश अस्पतालमा शनिबारबाट मिर्गौला प्रत्यारोपण सेवा सुरु हुने भएको छ । अस्पतालले जनशक्ति, भौतिक संरचना र आवश्यक उपकरणको व्यवस्था गरेसँगै मिर्गौला प्रत्यारोपण सेवा सुरु गर्न लागेको हो । अहिले काठमाडौं र पोखरामा मात्र रहेको मिर्गौला प्रत्यारोपण सेवा कर्णालीमा भएपछि बिरामीले सस्तो शुल्कमा गुणस्तरीय उपचार सेवा पाउने अस्पतालले जनाएको छ । शनिबार पहिलो पटक अस्पतालमा दुई जना बिरामीको मिर्गौला प्रत्यारोपण गरिने अस्पतालका निर्देशक डा डम्बर खड्काले बताए । उनका अनुसार सहिद धर्मभक्त राष्ट्रिय प्रत्यारोपण केन्द्र भक्तपुरसँग सम्झौता गरी कर्णालीमा सेवा दिन लागिएको हो । जसका लागि भक्तपुरबाट डा पुकार श्रेष्ठको नेतृत्वको विशेषज्ञ डाक्टरहरूको टोलीले बिरामीको मिर्गौला प्रत्यारोपण गर्नेछ । सुविधा सम्पन्न अस्पतालमा पाउने सेवाहरूको झन्डै ९८ प्रतिशत सेवा सञ्चालनमै छ, उनले भने, विगतमा मिर्गौला डायलसिस सेवा मात्र सञ्चालनमा थियो, अब प्रत्यारोपण पनि सुरु गर्न लागेका छौं । सातै प्रदेशमा अंग प्रत्यारोपण केन्द्र स्थापना गर्ने सरकारको नीतिबमोजिम कर्णाली प्रदेश अस्पतालमा पनि सुरु गर्न थालिएको अस्पताल निर्देशक डा खड्काले बताए । उनले मिर्गौला प्रत्यारोपण सेवाका लागि क्याथ ल्याबका साथै एमआरआईको पनि मेसिन जडान गर्ने प्रक्रिया अन्तिम चरणमा पुगेको बताए ।"
विदेशबाट फर्केका युवा पुनःस्थापनामा चुक्दै सरकार,"(काठमाडौं)संयुक्त अरब इमिरेट्स (यूएई) मा नौ वर्ष काम गरेर फर्केका चन्द्र रोक्काले पोखरामा कुखुरा फार्म खोले । उनले १० करोड रुपैयाँ लगानी गरिसकेका छन् । यतिका लगानी गरे पनि आफ्नो व्यवसायको भविष्य के हुने भन्नेमा उनी निश्चिन्त छैनन् । नेपालमा कुखुराको राम्रो बजार देखेर ५० हजार क्षमताको कुखुरा उत्पादन गर्न एक्लै लगानी गरें । सुरुमा अन्डा र त्यसपछि मासुका लागि उत्पादन गर्न थालें, उनले भने, तर, कुखुराबाट नाफा कमाउन सकेको छैन । बैंकलाई ब्याज बुझाउन नै मुस्किल परिरहेको छ । राज्यको संयन्त्रले नै काम नगरिदिँदा आफूहरूले विदेशमा कमाएर ल्याएको रकम डुब्ने जोखिममा रहेको उनले गुनासो गरे । यहाँ मान्छेले मासु नखाएर घाटामा गएको होइन । खुला सीमाबाट कुखुरामा भएको तस्करीले हामीजस्ता व्यवसायी धरापमा परिरहेका छौं, उनले भने, नियमनकारी निकाय भ्रष्ट छ । कतै रोकटोक छैन । अहिले जति मूल्यमा बिक्री भइरहेको छ । त्यसले दानाको मूल्य जुटाउन सकिरहेको छैन ।रोक्काले जसोतसो आफ्नो व्यवसायलाई निरन्तर दिइरहे पनि कमजोर आर्थिक अवस्था भएकाहरू भने फेरि पलायन भइरहेका छन् । चितवनका रुपेश भण्डारीले १३ वर्ष कतारमा पसिना बगाएर बचत गरेको ७० लाख रुपैयाँ कुखुरा पालनमै डुबाए । अन्डा उत्पादन भएका बेला बजार भाउ छैन । भाउ भएका बेला अन्डा दिने कुखुरा मर्यो, भण्डारीले भने, ७० लाख रुपैयाँ सत्यनाश भएपछि फेरि पहिलैकै काम गर्न कतार आइपुगेको छु । नुवाकोटका रोशन तामाङले साउदीबाट फर्केर आएपछि काठमाडौं चक्रपथमा ४० लाख रुपैयाँ लगानीमा रेस्टुरेन्ट खोले । घरको भाडासमेत तिर्न समस्या भएपछि उनी २ लाख ४० हजार रुपैयाँ तिरेर कुवेत उडेका छन् । चलिरहेको रेस्टुरेन्ट किनेको थिएँ । कोभिडपछि बजार नै चलेन, उनले भने, म एक्लैले महिनाको दुई लाख रुपैयाँ भाडा तिर्न सक्ने क्षमता भएन । कुवेतमा ६० हजार रुपैयाँकै तलब खाने गरी फर्किएको छु । कोरोना संक्रमणपछि (दुई आर्थिक वर्षमा) मात्रै वैदेशिक रोजगारीबाट प्रमुख गन्तव्य मुलुकबाट ४३ हजार ६६ महिलासहित ६ लाख ७४ हजार ९ सय १२ जना फर्किएका थिए । जसमा सबैभन्दा बढी यूएईबाट १ लाख ६० हजार २ सय १८, साउदी अरेबियाबाट १ लाख ५१ हजार ९ सय ३२, मलेसियाबाट ९५ हजार ५४, कतारबाट ८५ हजार ४ सय ७६, कुवेतबाट २५ हजार २ सय ५६, बहराइनबाट ११ हजार ४ सय ५१, ओमनबाट ७ हजार ८ सय ९६, जापानबाट ६ हजार ३३, माल्दिभ्सबाट ३ हजार ६ सय ८३, पोल्यान्डबाट २ हजार ९ सय ८३, जोर्डनबाट २ हजार ८ सय ८६, साइप्रसबाट २ हजार ४ सय ६२, रोमानियाबाट २ हजार ३ सय १७, अफगानिस्तानबाट २ हजार २ सय ६६ र अन्य देशबाट १४ हजार ९ सय ९९ जना फर्किएका थिए । रिटर्नी फेडेरेसन नेपालका अध्यक्षसमेत रहेका रोक्काका अनुसार स्वदेशमै केही गरिखाने भन्दै फर्किएका युवा यतिखेर पुनः वैदेशिक रोजगारीकै बाटो समातिरहेका छन् । स्वदेशमा केही गर्नुपर्छ भनेर हामीले विदेशबाट फर्किएका साथीलाई संगठित गरिरहेका छौं । उनीहरूलाई उद्यम गर्न प्रेरित पनि गरिरहेका छौं, उनले भने, असफल भएर फर्किएका साथीहरू धमाधम भिसा लगाएर उड्न थालेका छन् । सरकारले वैदेशिक रोजगारबाट फर्केका कामदारलाई समेत लक्षित गरी पुनःस्थापनाका लागि दर्जनभन्दा बढी कार्यक्रम कार्यान्वयन गरिरहेको छ । कृषिमा आकर्षित गरी कृषि क्षेत्रको उत्पादन र उत्पादकत्व वृद्धि गर्न प्रधानमन्त्री कृषि आधुनिकीकरण परियोजना सञ्चालनमा छ । साना (पकेट), व्यावसायिक (ब्लक), व्यावसायिक कृषि उत्पादन तथा प्रशोधन (जोन) विकास कार्यक्रम र बृहत्तर व्यावसायिक (सुपरजोन) विकास कार्यक्रम सञ्चालन गर्न १ खर्ब ३० अर्ब ७४ करोड २० लाख बजेट पनि छुट्याएको छ । त्यस्तै, गरिबी निवारणका लागि लघु उद्यम विकास कार्यक्रमका लागि १ अर्ब ९ करोड रुपैयाँ छुट्याइएको छ । निर्माण, कृषि र पर्यटन क्षेत्रमा काम गर्नका लागि सीप विकास गर्न दक्षता कार्यक्रम ल्याइएको छ । ३९० घण्टाको तालिम दिई सुँगुर, कुखुरा, च्याउ र हरियो तरकारीमा सहयोग गर्न राष्ट्रिय युवा केन्द्रित कार्यक्रम छ । स्वीस सरकारको सहयोगमा वैदेशिक रोजगारीबाट फर्केका कामदारलाई लक्षित गरी रेमी कार्यक्रम सञ्चालनमा छन् । प्रधानमन्त्री रोजगार कार्यक्रमका लागि ७ सय ३५ स्थानीय तहमा रहेका रोजगार सूचना केन्द्रले ८ लाख ४१ हजार ४ सय ७३ जना बेरोजगार रहेको तथ्यांक संकलन गरेको छ । जसमा वैदेशिक रोजगारबाट फर्किएकाहरूसमेत छन् । यी कार्यक्रमले त्यस्तालाई प्रत्यक्ष रूपमा जोड्न सकेको छैन । पूर्वसचिव पूर्णचन्द्र भट्टराईका अनुसार वैदेशिक रोजगारीबाट फर्किएकालाई पुनःस्थापना गर्ने कार्यक्रम नेपालका लागि नयाँ हो । पुनःस्थापना गर्ने हल्ला मात्रै भइरहेको छ, उल्लेखनीय प्रगति छैन, उनले भने, पुनःस्थापना जुन पायो त्यही क्षेत्रमा नहुने रहेछ । सरकारका तर्फबाट दिइएका सुविधा कहाँ कसरी पाइन्छ भन्ने सिकाउने सेन्टर नै नभएको उनी बताउँछन् । विदेशमा सिकेको सीप प्रकृति र यहाँ गरेको कामको प्रकृति नै फरक रह्यो । जोखिम लिन सक्ने क्षमता भइदिएन, उनले भने, पहिलो पटक नै फेल खाएपछि एकै पटक ढलिहाल्ने स्थिति बन्यो । सेन्टर फर द स्टडी एन्ड लेवर मुबिलिटी (सेस्सलाम) का उपनिर्देशक जीवन बानियाँका अनुसार वैदेशिक रोजगारीबाट फर्केकालाई पुनःस्थापना गर्ने कार्यक्रमको स्पष्टता नै छैन । कसलाई टार्गेट गर्ने, कसरी प्राथमिकता दिने, के आधारमा लाभग्राही छनोट गर्ने भन्नेमा सरकारको प्रस्टता छैन, उनले भने, पुनःस्थापना कार्यक्रम बनाउन संघीय सरकारलाई स्थानीय सरकारले प्रस्ताव पठाउनुपर्ने नीति छ । यो आफैंमा व्यावहारिक देखिँदैन । यूएईमा कार्यरत श्याम पाठकले आफूले काम गरेको देश र नेपालको नीति नमिल्दा फेल खाने परिस्थिति बनिरहेको बताए । हामीले कानुनी शासनमा चलेको मुलुकमा गरेका हुन्छौं । यस्तै वातावरण आफ्नो मुलुकमा भेटिँदैन, जसले हामीलाई उल्टो तनाव हुन्छ, उनले भने ।"
अर्याल बने रास्वपाको कार्यवाहक सभापति,"काठमाडौं (कास) राष्ट्रिय स्वतन्त्र पार्टीको शुक्रबार साँझ बसेको आकस्मिक बैठकले श्रम, रोजगार तथा सामाजिक सुरक्षामन्त्रीसमेत रहेका उपसभापति डोलप्रसाद अर्याललाई कार्यवाहक सभापतिको जिम्मा दिएको छ ।सर्वोच्च अदालतको फैसलाबाट सभापति रवि लामिछाने पदमुक्त भएपछि अर्याललाई कार्यवाहक जिम्मेवारी तोकिएको केन्द्रीय सदस्य दीपक बोहराले बताए । राजनीतिक दलसम्बन्धी ऐनमा उल्लिखित पार्टी सदस्य हुनका लागि नेपाली नागरिक हुनुपर्ने व्यवस्थाले लामिछाने रास्वपाको सदस्यबाट समेत मुक्त भएका छन् । रास्वपामा सभापति नरहेको अवस्थामा उपसभापति कार्यवाहक हुने व्यवस्था छ । महामन्त्री एवं प्रवक्ता मुकुल ढकालले आइतबार नै पुनः नागरिकता प्राप्त गर्ने प्रक्रिया अगाडि बढाउने र लामिछानेलाई नै नेतृत्वमा फर्काउने विषयमा पनि छलफल भएको बताए । अदालतले गरेको फैसलालाई मान्नैपर्ने बाध्यात्मक परिस्थिति हो, कहाँकहाँ करेक्सन गर्नुपर्ने भन्ने विषयमा सल्लाह भइरहेको छ, ढकालले भने ।टेलिभिजन पत्रकार रहेका लामिछानेले असार ७ मा राष्ट्रिय सभागृहमा पार्टी निर्माणको घोषणा गरी असार १७ मा निर्वाचन आयोगमा पार्टी दर्ता गरेका थिए । सात महिनामै चौथो ठूलो दल बनेको रास्वपा सुरुवातदेखि नै विवादमा तानिएको थियो । स्वतन्त्र उम्मेदवारी अभियान र स्वतन्त्र उम्मेदवारी घोषणा गरेका व्यक्तिहरूले निर्वाचन आयोगमा स्वतन्त्र नाम राखेर दल दर्ता नगर्न भन्दै उजुरी दिएका थिए । स्वतन्त्र शब्दको आफैंमा महत्त्व रहेको र दलीय भीडबाट फरक छुट्याउन यसले अर्थ बोक्ने हुँदा स्वतन्त्र उम्मेदवारलाई असहज परिस्थिति निर्माण हुनेछ, मनोज पण्डितसहित चार जनाले दिएको उजुरीमा उल्लेख थियो । रास्वपाको २४ सदस्यीय केन्द्रीय कार्यसमिति छ । सभापति, उपसभापति, महामन्त्री, सहमहामन्त्री, सहकोषाध्यक्ष गरी ५ जना पदाधिकारी र अन्य सदस्य छन् । रास्वपाले आफूलाई कार्यकर्तारहित र पार्टी सदस्यमै सार्वभौमिकता निहित भन्दै अरू पार्टीभन्दा फरक रहेको दाबी गर्दै आएको छ । आफ्नो जीवनमा व्यावसायिक तथा व्यक्तिगत सफलता हासिल गरी राजनीति गर्न चाहने क्षमतावान नेपालीलाई अन्य पार्टीमा सिधै नेतृत्व लिने अवस्था छैन, रास्वपाले अन्य पार्टीभन्दा फरक रहेको उल्लेख गर्दै भनेको छ, यस्तो अवस्थामा हाम्रो पार्टीको सदस्यता लिई सिधै पार्टीको सभापतिसम्म भएर नेतृत्व गर्ने अवसर सुनिश्चित गरिएको छ ।"
माओवादी जोड राष्ट्रिय सहमतिको राष्ट्रपति,"काठमाडौं (कास) सरकारको नेतृत्व गरिरहेको माओवादीका अधिकांश स्थायी कमिटी सदस्य राष्ट्रिय सहमतिमा राष्ट्रपति चयन हुनुपर्ने पक्षमा देखिएका छन् । स्थायी कमिटीको शुक्रबारको बैठकमा पछिल्लो राजनीतिक अवस्थाबारे धारणा राख्ने अधिकांश नेताले बदलिँदो परिस्थिति, संविधानको रक्षा, भविष्यमा हुन सक्ने शक्ति सन्तुलन र पाँच वर्ष संसद्को कार्यकाल सुनिश्चित गर्न राष्ट्रिय सहमतिमै राष्ट्रपति चयन गर्नुपर्ने बताएका हुन् । यो गठबन्धन जोगाउँदै यसका साझेदार दललाई पनि मान्य हुने ढंगको उम्मेदवार अघि ल्याउने चेस्टा गर्नुपर्छ भन्ने धारणा सबैबाट आएको छ, माओवादी स्थायी कमिटी सदस्य राम कार्कीले भने, त्यस्तो उम्मेदवार, जो गणतन्त्र, संघीयता र समावेशी प्रजातन्त्रप्रति प्रतिबद्ध र राजनीतिक व्यक्ति हुनुपर्यो ।प्रधानमन्त्री एवं पार्टी अध्यक्ष पुष्पकमल दाहालले बिहीबारको बैठकमा सरकार गठनदेखि विश्वासको मत लिने बेलासम्म राष्ट्रिय राजनीतिमा फेरबदल आएकाले राष्ट्रपति चयनमा पार्टीले लिनुपर्ने रणनीतिबारे स्थायी कमिटी सदस्यहरूसँग धारणा मागेका थिए । अध्यक्ष दाहालको प्रस्तावअनुसार शुक्रबार स्थायी कमिटी बैठकमा बोलेका सदस्यहरूले सरकारको सुरक्षा सुनिश्चित गर्दै एमालेसहितको विश्वासमा राष्ट्रिय सहमतिबाट राष्ट्रपति निर्वाचनमा जान सुझाव दिएका हुन् । बैठकले राष्ट्रिय सहमतिका लागि पहल गर्ने निर्णय गरेको प्रवक्ता कृष्णबहादुर महराले बताए । राष्ट्रपतिमा राष्ट्रिय सहमति खोज्नुपर्छ भन्ने धेरैको मत छ, हाम्रो पार्टी त्यसका लागि पहल गर्ने पक्षमा छ, महराले भने, एमाले, कांग्रेससहितको राष्ट्रिय सहमति हुनुपर्छ । कसैलाई छाडेर होइन ।उपमहासचिव मातृका यादवले राष्ट्रियता, संविधानको रक्षा र शान्ति प्रक्रियालाई टुंगोमा पुर्याउन राष्ट्रिय सहमतिको प्रस्ताव अघि सारेको बताए । यी विषयमा जोसँग सहमति हुन्छ, तीसँग सहमति खोज्नुपर्छ, उनले भने, राष्ट्रपतिमा राष्ट्रिय सहमतिको विषय पनि यहीसँग जोडिएको छ ।एमालेले पूर्ववत् सहमतिअनुसार राष्ट्रपति आफूले पाउनुपर्ने बताइरहेका बेला माओवादीले भने राष्ट्रिय सहमतिको कार्ड अघि सारेको हो । माओवादीको यो कार्ड उपयोग गर्दै कांग्रेसले आफूनिकट व्यक्तिलाई राष्ट्रपतिमा अघि सार्ने प्रयत्न गरेको छ । यसअघि दाहालले माघ ३ मा सरकारलाई समर्थन गर्ने दलको बैठक आह्वान गर्दै संवैधानिक पदका राष्ट्रिय सहमतिको प्रस्ताव गरेका थिए । उनले संविधान र लोकतन्त्रको रक्षाका लागि संवैधानिक पदहरूमा राष्ट्रिय सहमति जरुरी भएको बताउँदै आएका छन् । बैठकमा ४३ मध्ये ३० स्थायी कमिटी सदस्यले धारणा राखेका छन् । शुक्रबारको बैठकमा प्रवक्ता महराले पार्टी एकतासम्बन्धी, उपमहासचिव जनार्दन शर्माले संगठनसम्बन्धी र गिरिराजमणि पोखरेलले पार्टी स्कुलिङसम्बन्धी प्रतिवेदन प्रस्ताव पेस गरेका थिए । यसबाहेक बैठकले केन्द्रीय समितिलाई पूर्णता, पोलिटब्युरो गठन, संगठनात्मक कार्यविभाजनलगायतका विषयमा महासचिव र उपमहासचिवको टिमलाई गृहकार्य गरेर प्रतिवेदन पेस गर्न जिम्मा दिएको छ ।"
यतीको फ्लाइट रेकर्डर सिंगापुर लगियो,"कान्तिपुर संवाददाता (काठमाडौं) पोखरामा १४ दिनअघि दुर्घटनामा परेको यती एयरलाइन्सको एटीआर७२ विमानको फ्लाइट रेकर्डर (एफडीआर) र ककपिट भ्वाइस रेकर्डर (सीभीआर) अध्ययन गर्न उक्त दुर्घटना जाँच आयोगका तीन पदाधिकारी शुक्रबार सिंगापुरतर्फ लागेका छन् । पर्यटन सचिव सुरेश अधिकारीका अनुसार, एफडीआर र सीभीआर अध्ययन गर्न आयोगका अध्यक्ष पूर्वसचिव नगेन्द्रप्रसाद घिमिरे, सदस्य इन्जिनियर दीपक बाँस्तोला र सदस्यसचिव बुद्धिसागर लामिछाने सिंगापुरतर्फ प्रस्थान गरेका हुन् । आयोगको टोलीले त्यहाँको यातायात मन्त्रालयमातहतको ट्रान्सपोर्ट सेफ्टी इन्भेस्टिगेसन ब्युरो (टीएसआईबी) मा यतीको जहाजबाट निकालिएका एडीआर र सीभीआरका डाटा डाउनलोड, डिकोट तथा विश्लेषण गर्नेछन् । सीभीआरमा चालक दलले आपसमा गरेको कुराकानी तथा काठमाडौं र पोखरा विमानस्थलका टावरमा रहेका एयर ट्राफिक कन्ट्रोलरसँग गरेको संवाद हुन्छ भने एफडीआरबाट प्राप्त जहाजका अन्य प्राविधिक जानकारी हुन्छन् । यी दुई उपकरणबाट प्राप्त हुने जानकारीबाट दुर्घटनाको कारण पहिचान गर्न सकिनेछ । यो जाँचमा उक्त दुर्घटनामा मृत्यु भएका नागरिकका मुलुकले तोकेका प्रतिनिधि सिंगापुरमा हुनेछन् । यो जाँचमा वायुयान सञ्चालक, वायुयान निर्मातालगायतलाई भने सहभागी गराइँदैन । गैरसैनिक हवाई उडान (दुर्घटना जाँच) नियमावलीका अनुसार यस्ता दुर्घटनामा जाँच तथा अध्ययनको खर्च नेपाल सरकारले बेहोर्नुपर्छ । नेपालमा एटीआरतर्फ भएको यो असाधारण दुर्घटनामा चालक दलका चार सदस्यसहित ७२ जनाको घटनास्थलमै निधन भएको थियो । यतीका अनुसार हालसम्म ६४ शव परिवारलाई बुझाइएको छ । एउटा शव हालसम्म फेला परेको छैन । ६ वटा शवको शिक्षण अस्पतालमा डीएनए जाँच सकिएको छैन ।"
दसौं राष्ट्रियको तयारीमा कर्णाली,"यस्तो बन्दै छ प्रदेश रंगशाला कर्णाली परिषद्को राजधानी सुर्खेतमा बन्दै गरे प्रदेश रंगशाला अन्तर्राष्ट्रिय मापदण्डअनुसार फुटबल मैदानमा पानी छर्किने आधुनिक व्यवस्था हुनेछ । त्यस्तै आईएएएफको मापदण्डअनुसार ८ लेनको सेन्थेटिक ट्र्याकयुक्त रंगशाला निर्माण हुन लागेको परिषद्ले जनाएको छ । परिषद्का अनुसार १० हजार दर्शक क्षमताको रंगशालामा भूकम्प प्रतिरोधी प्यारापिट र भीआईपी प्यारापिटको व्यवस्था गरिएको छ । त्यस्तै मिडिया रुम, रेफ्री, चेन्जिङ र रिफ्रेस रुम, मेडिकल रुम, फिजियोथेरापी, भीआईपी वेटिङ रुमका साथै अन्डरग्राउण्ड पार्किङसमेत निर्माण हुने सदस्यसचिव सञ्ज्यालले बताए । टिभी लाइभ ब्रोडकास्ट प्लेटफर्म यसमा हुनेछ भने रंगशालाभित्रै ओलम्पिक टर्च स्ट्यान्ड र अन्तर्राष्ट्रिय मापदण्डकै स्विमिङ पुल पनि बन्नेछ, उनले भने, रंगशालाभित्र १५ सय दर्शक अट्ने बहुउद्देश्यीय कभर्डहल बन्नेछ, जसमा भलिबल, ह्यान्डबललगायतका खेलहरू खेल्न सकिनेछ । उनले व्यावसायिक प्रयोजनका लागि रंगशालामा ४० सटर निकालिने जानकारी दिए ।"
नेपालको प्रारम्भिक टोली,"काठमाडौं (कास) नेपालले नामिबिया र स्कटल्यान्डविरुद्ध हुने विश्वकप लिग २ त्रिकोणात्मक शृंखलाका लागि शुक्रबार २८ सदस्यीय प्रारम्भिक टोली घोषणा गरेको छ । प्रतियोगिताका खेल फेब्रुअरी १४ देखि २१ सम्म त्रिवि क्रिकेट मैदान कीर्तिपुरमा हुँदै छ ।सूर्य तामाङ, मौसम ढकाल र अंकित सुवेदीले पहिलो पटक राष्ट्रिय टोलीमा स्थान बनाएका छन् । उनीहरूसँगै कुशल भुर्तेल, आसिफ शेख, ज्ञानेन्द्र मल्ल, रोहित पौडेल, दीपेन्द्रसिंह ऐरी, आरिफ शेख, गुलशन झा, करण केसी, सोमपाल कामी, शरद भेषावकर, ललित राजवंशी, विनोद भण्डारी, सागर ढकाल, सन्दीप जोरा, किशोर महतो, कमलसिंह ऐरी, सिद्धान्त लोहनी, अर्जुन साउद, अविनाश बोहरा, विवेक यादव, भीम सार्की, कुशल मल्ल, अनिल शाह, विक्रम सोब र भुवन कार्कीले नेपाली टोलीमा स्थान पाएका छन् । अन्तिम टोलीमा १५ खेलाडीले स्थान पाउनेछन् । लिग २ मा नेपालको यो सातौं शृंखला हो । नेपालले फेब्रुअरी १४ मा नामिबियासँग पहिलो खेल खेल्ने छ । फेब्रुअरी १५ नामिबिया र स्कटल्यान्ड, फेब्रुअरी १७ नेपाल र स्कटल्यान्ड, फेब्रुअरी १८ मा नेपाल र नामिबिया, फेब्रुअरी २० मा नामिबिया र स्कटल्यान्ड तथा फेब्रुअरी २१ मा नेपाल र स्कटल्यान्डबीच खेल हुनेछ ।"
गण्डकी र एपीएफ फाइनलमा,"(गण्डकी)पोखरामा जारी तेस्रो टाइगर कप भलिबल प्रतियोगिताको फाइनलमा पुरुषतर्फ शनिबार घरेलु टोली गण्डकी प्रदेश र नेपाल एपीएफ क्लब भिड्ने छन् । शुक्रबार गण्डकी र एपीएफले सेमिफाइनल जित्दै फाइनलमा स्थान बनाए । पोखरा रंगशालास्थित भलिबल कोर्टमा भएको सेमिफाइनलमा एपीएफले विभागीय प्रतिद्वन्द्वी नेपाल पुलिस क्लबलाई २५१०, २५२१, २५१८ को सोझो सेटमा हरायो । एपीएफका टेकराज अवस्थीले उत्कृष्ट खेलाडी पुरस्कार पाए । एपीएफ अपराजित रहँदै फाइनल पुगेको हो । दोस्रो सेमिफाइनलमा घरेलु टोली गण्डकीले त्रिभुवन आर्मी क्लबमाथि प्रभावशाली जित पायो । गण्डकीले २५२३, २५२३, २५१६ को नतिजा निकाल्यो । महिलातर्फ न्यु डायमन्ड स्पोटर््स क्लबले तेस्रो स्थान हासिल गर्यो । बिहीबार न्यु डायमन्डले गण्डकीलाई २५१९, २५१६, २५१६ को सेटमा हरायो । शनिबार महिलातर्फ फाइनलमा उपाधिका लागि एपीएफ र आर्मी खेल्नेछन् । पुरुषतर्फ तेस्रो स्थानका लागि पुलिस र आर्मी खेल्नेछन् । पुरुषतर्फ उपाधिका लागि गण्डकी र एपीएफ खेल्नेछन् । दुवैतर्फ विजेताले समान ५ लाख रुपैयाँ पुरस्कार पाउने छन् । उपविजेताले २ लाख ५० हजार, तेस्रो हुने टोलीले १ लाख २५ हजार र चौंथो हुनेले सान्त्वनास्वरुप ६५ हजार रुपैयाँ पुरस्कार पाउने छन् ।"
ओली कप विजेतालाई १० लाख,"काठमाडौं (कास) केपी ओली कप राष्ट्रियस्तरको गोल्डकप फुटबल प्रतियोगिता फागुन ११ देखि १७ सम्म राजधानीमा आयोजना हुने भएको छ ।नेकपा एमालेका अध्यक्ष केपी शर्मा ओलीको नाममा हुने यस प्र्रतियोगिता विजेताले १० लाख रुपैयाँ पुरस्कार पाउने आयोजक युवा संघ नेपालले शुक्रबार पत्रकार सम्मेलनमार्फत जनाएको छ । उपविजेताले ५ लाख रुपैयाँ पाउने छ ।प्रतियोगितामा ए डिभिजनका सात क्लब र एक आयोजक गरी आठ टिमले प्रतिस्पर्धा गर्नेछन् । सर्वोत्कृष्ट एक खेलाडीले १ लाख र उत्कृष्ट गोलरक्षक, उत्कृष्ट गोलकर्ता र उदीयमान खेलाडीलाई जनही ५० हजार पाउने संघका अध्यक्ष किरण पौडेलले जानकारी गराए । अखिल नेपाल फुटबल संघ (एन्फा) को प्राविधिक सहयोगमा हुने प्रतियोगिताका प्रत्येक खेलको विजेता टोलीले २५ हजार र हरेक खेलको म्यान अफ द म्याचले १५ हजार रुपैयाँ पुरस्कार पाउनेछन् । खेलहरू सातदोबाटोस्थित एन्फा कम्प्लेक्स, च्यासल मैदानसहित दशरथ रंगशालामा हुने छ ।व्यावसायिक फुटबलको प्रवर्द्धनमा केही योगदान गर्न र राजनीतिक दलहरूलाई प्रेरित गर्न आफूहरूले केपी ओली कप गर्न लागेको युवा संघले जनाएको छ ।"
तेक्वान्दोमा रोशनलाई स्वर्ण,"काठमाडौं (कास) आयोजक जैसीदेवल युथ क्लब बी का रोशन तामाङले तेस्रो जुनियर आमन्त्रण मेयर कप तेक्वान्दो प्रतियोगितामा शुक्रबार स्वर्ण पदक जितेका छन् । राखेप कभर्डहलमा भएको पुरुष १५२८ केजी फाइनलमा रोशनले भक्तपुरका कपिल थामीलाई हराए । महिला २३२६ केजीमा भक्तपुरकी जेनी जोशी पहिलो भइन् । जेनीले फाइनलमा बाह्रबिसेकी इभाना श्रेष्ठलाई हराइन् । पुरुष ३१३४ केजीमा काठमाडौंका रोहन भुजेलले फाइनलमा तार्केश्वरका रोजन घलेलाई हराएर स्वर्ण जिते । एकल पुम्सेको पुरुषमा गोदावरीका निरव महर्जन पहिलो, महालक्ष्मी नगरपालिकाका आयुश मोटे दोस्रो तथा नीलकण्ठ नगरपालिकाका समिर तामाङ र ललितपुरका विलवराज क्षेत्री तेस्रो भए । महिलामा बूढानीलकण्ठकी युनिका खतिवडा पहिलो र गोदावरीकी सरगम थापा दोस्रो भए"
मिथ्या ज्ञान बेचिरहेको प्रज्ञा प्रतिष्ठान,"रामापिथेकश ः उद्विकासको कथा२ करोड ३० लाखदेखि ५३ लाख वर्षबीचको समयकाल, जसलाई मायोसिन काल भनिएको छ । यही कालको मानिएको ठूलो आकारको शरीर र परिस्थिति अनुकूलको रणनीतिसँग एकाकार भएको २ करोड वर्षभन्दा पुरानो जीवाष्म प्राप्त भएको छ केन्या र युगान्डाबाट अपुच्छ बाँदर (एप) को । ग्रेट एप यिनैबाट उद्विकास भएका प्राणी थिए, जो अफ्रिकाबाट एसिया र युरोपमा विस्तारित भए ।एप्सको मष्तिस्कको आकार शरीरको तौलको तुलनामा प्राइमेट्सको भन्दा ठूलो थियो भने उसको दृष्टि क्षमता, हात खुट्टाको स्वरूप, हिँडडुल गर्न सक्ने अवस्थामा पनि धेरै नै भिन्नता आइसकेको थियो । एप्सबाट उत्परिवर्तन भएको होमिनोईडे होमिनिडे (ग्रेट एप्स) र लेसर एप्स ः गिब्बोन्सका रूपमा उत्परिवर्तित भए । होमिनिडे पोंगिन (ओराङउटन) र होमिनिन (गोरिल्ला, चिम्पान्जी, बोनोबो र मानव) का रूपमा विकसित भयो । होमिनिनबाट गोरिल्लाका पुर्खाहरू अलग भए । त्यसपछि बोनोबोको पुर्खा अलग भयो र आखिरी चरणमा होमिनिनबाट चिम्पान्जीको पुर्खा अलग भयो । अन्तिममा मानवको पुर्खाको हाँगो बाँकी रयो ।ओराङउटनको पुर्खा मानिस, गोरिल्ला र चिम्पान्जीको साझा पुर्खाको रेखाबाट सबैभन्दा पहिले उत्परिर्तन भएर अलग भएको देखिन्छ । त्यसपछि गोरिल्लाको पुर्खा मानिस र चिम्पान्जीको पुर्खाभन्दा भिन्दै स्वरूपमा उत्परिवर्तित भए । अन्तिममा चिम्पान्जी र मानिसको पुर्खा एकअर्काबाट भिन्न स्वरूपमा उत्परिवर्तित भए । जीवाष्मशास्त्रीहरूले मानिस, गोरिल्ला र चिम्पान्जीको पुर्खा र आरोङओटनका पुर्खा १ करोड ५० लाखदेखि १ करोड २० लाख वर्षजति अघि नै एकाअर्काको स्वरूपबाट भिन्न भएको उल्लेख गरेका छन् । त्यसैगरी गोरिल्लाको पुर्खा मानिस र चिम्पान्जीको पुर्खासँग ८५ लाख वर्षजति अघि भिन्न भएको पाइएको छ । मानिस र चिम्पान्जीको पुर्खाका बीचमा भने ७५ लाखदेखि ५५ लाख वर्षअघिको समयबीचमा उत्परिवर्तन भएको पाइन्छ (डउग्लस, पाल्मर ओरिजिन्स ः युमन इवोलुसन रिभिल्ड, २०१०) । शिवालिक रेन्जमा प्राप्त जीवाष्म, जसलाई शिवपिथेकस (१ करोड २५ लाख वर्षदेखि ८५ लाख वर्षअघिको जीव मानिएको छ शिवपिथेकसलाई) नाम दिइएको छ । नेपालको बुटवल नजिक सिद्धगुफा अघिको तिनाउ खोला किनारको पहरामा (महोत्तरीमा पनि यो प्रजातिको जीवाष्म पाइएको उल्लेख भएको पाइन्छ) अमेरिकी मानवशास्त्री जेएच हटचिसनसहितको टोलीको खोजबाट प्राप्त १ करोड १० लाखदेखि ९० लाख वर्षबीचको पुरानो ठहर्याइएको अवशेष, जसलाई रामापिथेकस भनिएको छ, यिनै शिवपिथेकस नामक अपुच्छ बाँदरको पोथी हो । २० देखि ३० केजी तौल भएको, करिब ४ फिट उचाइ र करिब ५०० क्युविक सेन्टिमिटर मष्तिस्क भएको पूर्ण शाकाहारी शिवपिथेकस आजका आरोङओटनका पुर्खा थिए (बेन्टोन, माइकल जे द हिस्ट्री अफ लाइफ ःअ भेरी सर्ट इन्ट्रोडक्सल, २००८) । बीसौं शताब्दीको असीको दशक अघिसम्म शिवपिथेकस रामापिथेकसलाई मानव वंशकै पूर्वजका रूपमा अर्थात् सदृश्य मानवका रूपमा लिइन्थ्यो । तर, त्यसयताको अध्ययनले रामापिथेकस मानव वंशको पूर्वज नभई मानव, चिम्पान्जी, बोनोबो, गोरिल्लासहितका प्रजातिको साझा पुर्खाहरू सामेल ग्रेट एप्सबाट डेढदेखि डेढ करोड वर्षअघि छुट्टिएको बेग्लै प्राणी भएको ठहर भइसकेको छ ।ग्रेट एप्सबाट पोंगिनै र होमिनिनै गरी दुई शाखा विकास भए । होमिनिनैबाट चिम्पान्जी, गोरिल्ला, बोनोबो, मानिसका उपशाखाहरू उद्विकास भयो भने पोंगिनैबाट प्यालोपिथेकस, ओरियोपिथेकस, ड्रायोपिथेकसजस्ता उपशाखाहरूको उद्विकास भयो । पिथेकस भनेको बाँदर स्वरूप भएको प्राणी भन्ने बुझिन्छ । तिनै ड्रायोपिथेकस उपशाखाबाट रामाशिवपिथेकसको उद्विकास भएको र शिवपिथेकसकै उद्विकास अघि बढेर ओराङउटनको स्वरूप निर्माण भएको ठहर भइसकेको छ । यसको पहिलो जीवाष्म पाकिस्तानको शिवालिक क्षेत्रमा पाइएकाले यसको नाम शिवपिथेकस राखिएको हो । आजसम्म प्राप्त यो प्रजातिको जीवाष्ममा भिन्न स्वरूपमा टर्कीबाट प्राप्त १ करोड ४० लाख वर्ष पुरानो जीवाष्मलाई सबैभन्दा पुरानो मानिएको छ । अफ्रिकाको केन्याबाट पनि १ करोड ४० लाख वर्ष हाराहारीकै शिवपिथेकसको जीवाष्म पाइएको छ, तर यो टर्कीको भन्दा केही पछिको समयको मानिएको छ । पाकिस्तानबाट १ करोड २७ लाख वर्ष पुरानो जीवाष्म प्राप्त भएको छ यसैको । पश्चिम भारतको गुजरात प्रान्तको कुच जिल्लास्थित ढोलाभिराबाट सन् २०११ मा उत्खनन गरिएको शिवपिथेकसको जीवाष्म १ करोड १० लाख वर्षपहिलेको रहेको पाइएको छ ।यताको दिनमा नेपालमा आधुनिक मानवको पुर्खाको रूपमा, नेपालका आदिवासीहरूको पुर्खाको रूपमा या नेपालमा प्राचीन मानव बसोबासका रूपमा व्याख्या गर्न उदाहरणका रूपमा लिइने तिनाउबाट प्राप्त अवशेष जसलाई रामापिथेकस भनिएको छ, त्यो शिवपिथेकसको पोथी हो । शिवपिथेकस आजका ओराङउटनको पुर्खा हो । मान्छेको पुर्खा होइन । शिवपिथेकसका पुर्खा अफ्रिकन एप (चिम्पान्जी र गोरिल्ला) र मानवको समान पुर्खाबाट अलग भएका थिए १ करोड ५० लाख वर्षभन्दा पनि पहिल्यै भनेर माथि नै उल्लेख गरिसकिएको छ । त्यसैले अझै पनि रामापिथेकस, शिवपिथेकसलाई मानवको पुर्खाका रूपमा, नेपालमा मानव जातिको प्राचीन उपस्थितिको रूपमा या रामापिथेकसलाई नेपालका आदिवासीहरूको प्राचीन पुर्खाको रूपमा प्रचार गर्ने र त्यही कुरा दोहोर्याइरहने विषय हास्यास्पद छ । हास्यास्पद मात्रै छैन नेपालका आदिवासीहरूलाई आधुनिक मानवको रूपमा होइन ओराङउटनका सन्तानका रूपमा उल्लेख गर्ने प्रवृत्ति आपत्तिजनक छ । अनेकन् विषयमा पहिचान र अस्तित्वको सवाल उठाएर संवेदनशीलता प्रदर्शन गरिबस्ने आदिवासीका रूपमा चिनाउन चाहने समूहहरू प्रज्ञा प्रतिष्ठानजस्ता संस्थाले आफूलाई ओराङउटनको सन्तानको रूपमा पुस्तक छापेर प्रचारप्रसार गर्दा समेत मौन छन् । सायद आफूलाई शिवपिथेकसरामापिथेकस या आरोङ्उटनकै उत्तराधिकारीका रूपमा स्वीकार गरेकाले पो हो कि !ल ल लप्रसंगवश, आफैंले मानव पुर्खा ठहर गरेको रामापिथेकसमाथि वैज्ञानिक जगत्मा उठेको प्रश्न र नयाॅ आनुवंशिक अध्ययनले सार्वजनिक गरेका तथ्यहरूले पिलबिमलाई जर्जले रामापिथेकसको जीवाष्म प्राप्त गरेको शिवालिकतिर पुनःअध्ययनका लागि दौडायो । त्यहाँबाट उनले शिवपिथेकस र रामापिथेकसका थप जीवाष्महरू प्राप्त गरे । त्यसको अध्ययनपछि उनै पिलबिम र साइमन्सलाई सन् १९७९ मा निष्कर्षमा पुर्यायो रामापिथेकश मानवको आदिम पुर्खा होइन । यो त शिवपिथेकसको पोथी हो । र, यो आजका ओराङ्उटनको पुर्खा हो । यसरी बीसौं शताब्दीको सन् असीको दशकमा शिवपिथेकसरामापिथेकसलाई मानवका आदिम पुर्खाबाट आरोङ्उटनका पुर्खाका रूपमा निर्क्योल गरिसकिएको थियो । त्यसपछिका थप अध्ययनहरूले र प्राकआनुवंशिक अध्ययनहरूले शिवपिथेकसरामापिथेकसलाई ओराङ्उटनको पुर्खा नै भएको वैज्ञानिक तवरले पुष्टि गरिसकेको छ ।वैज्ञानिक जगत्ले शिवरामापिथेकसलाई मानवको पुर्खा होइन भनी प्रमाणित गरेको एक वर्षपछि सन् १९८० मा तिनाउको किनारमा रामापिथेकसको माथिल्लो बंगाराको दाँत फेला परेको थियो । सूचना, अध्ययन सामग्रीको चर्को अभावले डामिएको तत्कालीन नेपाली समाजका पढेलेखेका मानिसहरूमा वैज्ञानिक जगत्ले रामापिथेकसलाई ओराङ्उटनको पुर्खाको रूपमा निर्क्योल गरेको विवरणमाथिको पहुँच थिएन नै । भारतका कैयन दशकअघि लेखिएका पुस्तक पढेका मानिसले त्यसैको भरमा रामापिथेकसलाई मानिसको पुर्खाको रूपमा अझ नेपालका सबैभन्दा प्राचीन आदिवासीका पुर्खाका रूपमा प्रचारप्रसार गरेर आफ्नो विद्वतालाई धारिलो बनाएको भ्रम नेपाली समाजमा वितरण गरेका थिए । तिनमा जनकलाल शर्माजस्ता सुविख्यात पुरातत्त्वमा क्रियाशील विद्वान्समेत थिए । जनकलाललगायतका विद्वान् वितरित उक्त भाष्य सार्दैसार्दै आजसम्मै पनि त्यही गलत, तथ्यहीन र आउटडेटेड ज्ञानले नेपाली समाजलाई डाम्ने काम निरन्तर छ । जनकलाल र तत्कालीन नेपाली समाज त सूचना, प्रविधिमाथिको पहुँचको अति विकटताका कारण बाँकी विश्वको वैज्ञानिक खोज र त्यसका निष्कर्षहरूबारे बेखवर थियो । त्यसकारण पुराना सूचनाहरूमै निर्भर रहेर आफ्नो समयको ज्ञानको गर्जो टारेको मान्न सकिन्छ ।आजका दिनमा सूचनाप्रविधि यति तीव्र भएको छ कि संसारभर जहाँ जेजस्तो प्रगति गरेको छ विज्ञानले, त्यो जहाँ बसेर पनि इन्टरनेटबाट थाहा पाइन्छ । पुस्तक नै पनि महिना दिनभित्र हात पार्न नसकिने कुनै भूगोल छैन अत्यावश्यक परेको खण्डमा । विज्ञानका अनेकन् खोज र त्यसका निचोडहरू आज हाम्रो पहुँचबाट समेत टाढा छैन । यस्तोमा सन् १९७९ मै गलत साबित भइसकेको जराजीर्ण, तथ्यहीन, गलत ज्ञानलाई सुगा रटानका रूपमा पुस्तकमा सारिरहनु नयाँ पाठक, तिनको ज्ञानलाई चरम अपमान र नजरअन्दाज गर्नु हो । सन् असीको दशकयता मानव प्रजातिबारे भएको अभूतपूर्व खोज, विश्लेषण र संश्लेषणबाट पूर्णरूपले बेखबर हुनु हो । ज्ञानको, चेतनाको नवीकरण नगरी मिति गुज्रिएको ज्ञानको भरमा मानव विकासको ऐतिहासिक घटनाक्रमलाई व्याख्या गर्ने कर्मकाण्डीय प्रवृत्ति हो । आफैंले नयाँ खोज र प्राप्तिहरूको अध्ययनमा जाँगर नलगाउने, तीस वर्षभन्दा पहिलेका किताबका निष्कर्ष सारेर लेखक बन्ने र त्यसलाई सरकारी प्राज्ञिक अखडाले ठप्पा लगाउने काम नेपाली पाठकको चेतनामाथिको अपमान हो । मिथ्या ज्ञान बेचेर समाजलाई सत्यबाट विमुख गराउने र भ्रमपूर्ण सूचनाले डामेर पाठकलाई तथ्यपूर्ण प्रज्ञाको बाटामा अग्रसर हुनबाट रोक्नु हो । हरेक व्यक्तिले संसारका हरेक ज्ञानका विषय जान्नैपर्छ भन्ने केही छैन । तर, विषय विज्ञलाई पुस्तकका सामग्री रुजु गराएर सकेसम्म सत्य, तथ्य र यथार्थ ज्ञान वितरण गर्ने दायित्व होइन प्रज्ञा प्रतिष्ठानको ? पटकपटक यस्ता तथ्यहीन, असान्दर्भिक र मिथ्या ज्ञान बेचिराख्नुको उद्देश्य के हो ?"
खाली कागजमा कोरिएका धर्सा,"अमेरिकी रिपोर्टर तथा स्तम्भकार फ्रेंकलिन पी जोन्स भन्छन्, मायाले संसार चल्ने होइन, तर मायाले जीवनयात्रालाई परिपूर्ण पारिदिन्छ । हुन पनि हो मायाबिना संसार चले पनि त्यो जीवन त्यति अर्थपूर्ण हुन सक्दैन, उज्यालो र रंगीन बन्न सक्दैन । प्रेमबिना मान्छेको जीवनकालमा अनुभूत गर्नुपर्ने धेरै कुरा छुटेर जान सक्छन् । कवि राखी गौचनको कविताकिताब प्रमिथसको फिलिंगो का कवितामा यस्तै प्रेम, विछोड, मानवीय सम्बन्ध र समाजमा व्याप्त विसंगति चित्रित छन् ।कविता केवल कविता मात्रै होइन । यसले समाज र जीवनलाई नजिकैबाट बुझ्न सहयोग गर्छ । कवितामा सामाजिक रीतिरिवाजमा बाँधिएर दायित्वबोधको पर्खालभित्र जकडिएर बाँच्न बाध्य कथाकहानी हुन्छन् । कवि गौचन कवितामा देश नालायक सरकारको गलत नीतिले खण्डहर बनिरहेको, आमाहरूको चेहरामा भरोसाको दियो बल्न छाडेको र चारैतिर कालो मृत्युको साम्राज्य मौलाइरहेको सन्दर्भ समेट्छिन् । उनी समाजमा चारैतिर खोक्रो आदर्शको बिगबिगी बढिरहेको, मुकुन्डोधारीहरूले आम मानिसलाई जालोमा फसाइरहेकोप्रति चिन्तित छन् । उनका शब्दहरूले अनेकथरी जीवन अनुभूतिको आयातन नापेका छन् । उनका कवितामा प्रेम, पीडा र आक्रोश छताछुल्ल पोखिएका छन् । कवि स्विकार्छिन्जीवन यात्राको अनुभव नै कविता लेखन प्रक्रियाको सृजनात्मक सामग्री हो ।जीवनका विभिन्न परिस्थिति, भोगाइ, अन्तर्मनका भावना नै मान्छेको बाँच्ने आधार हो र यसले नै साहित्यिक मनको कविता खोतल्छ । कवितामा कविको उन्मुक्त र निडर स्वभावको चित्रण छ । कवि पीडा र रोदनले भरिएको अनुभूतिलाई नै जीवनको रेखाचित्र भन्छिन् ।युगको कहानी, अस्तित्वको मूर्ति र फेरिँदो समयको लय लगायत कवितामा मानिसको नीरव अस्तित्व तथा जीवनको परिभाषा सुन्दर रूपमा लेखिएको छ । कवितामा निर्दयी बगरबाट निमोठिएको र चिथोरिएको जीवनको दुःख, कदम कदममा संघर्षको बिगुल बजाउँदै बाँचिरहेका पात्र र पानाहरूभरि रङ उडेका बुट्टाहरूको चित्रण छ । चोक र गल्लीहरूमा संवेदना नाउँको जिनिस लावारिस पल्टिएको र मानिसहरू काँचो सम्बन्धको नापजोखमा लागिरहेकोप्रति कवि असन्तुष्ट छन् । कविसमयको कठोर कठघराको कैदबाट बाहिर निस्कने रहर व्यक्त गर्दै बाध्यताको जाँतोमा पिसिँदै गएको वर्तमान र अन्योलग्रस्त भविष्यप्रति चिन्तित छन् ।किताबमा अस्तित्वको खोजीमा भौंतारिरहेका जीवनबारे सुन्दर र गहन कविता छन् । ऐना र ऊ, जीवन ः खाली कागजमा कोरिएका धर्सा, चित्र र बन्दी आदि कविताले समाजका शकुनि महत्त्वाकांक्षालाई प्रहार गरेका छन् । अस्तित्वको खोजीमा सपना र रहरका गल्छेँडोमा कतै लट्पटिँदै हिँडिरहेका पाइला र समाजमा देखापर्ने थुप्रै कुरूप दृश्यले ठाउँ पाएका छन् । कवितामा कुण्ठाको पिँजडाबाट मुक्तिका लागि छटपटाइरहेको र अर्धमृत जीवन बाँच्न विवश नारीको व्यथा छताछुल्ल भएको छ । किताबमा समयको प्रतिविम्ब दर्साउने कविता छन्, जहाँ भाषाका माध्यमद्वारा कविको स्वानुभूतिको कोमल, कलात्मक, रसात्मक र विचारले भरिपूर्ण अभिव्यक्ति छन् । पीडा प्रताडनाका कर्कश धुनको थर्थराहट छ, बाँचिरहेका मानिसका पीरव्यथालाई शब्दले सजाइएको छ । अट्टहासले भरिएको कुरूप राज्यमा बुद्ध पनि वधशालामा भेटिने सम्भावना छ । त्यस समाज र राज्यलाई वधशालामा बुद्ध कवितामा प्रहार गरेकी छन् कविले । आम मानिसको दुःखव्यथा छ कवितामा । युगपुरुष, मृत्युको कारखाना, तिम्रो कविता, टाउकाको मेला, र विचलन जस्ता कवितामा बेथिति र गरिबीको चित्र कोरिएको छ । आमाको अनुहार, र आमा आज म जस्ता कवितामा कविले आमासितको घनिष्ठता र आत्मीयता लेखकी छन् । जीवनका मोड र घुम्तीमा आफ्नो वरिपरि व्याप्त सामाजिक विभेद, विसंगति तथा असमानताले तन र मन दुख्दा आमालाई याद गरेकी छन् । शीर्षक कविता प्रमिथसको फिलिंगो मा एक छोरीले आफू गर्भमा छँदै आमाले सहनुपरेको अत्याचारमाथि आक्रोश प्रकट गर्दै अन्यायविरुद्ध लड्ने अठोट व्यक्त गरेकी छन् ।इन्डिगो इन्कले प्रकाशन गरेको यो संग्रहमा कविले साहित्यको अनन्त सागरमा पौडी खेल्दै आफ्नो समयको छाया कोरेकी छन् ।"
ज्ञाने : पारिजातले रोजेको बाटो,"धुलिखेलको नवरंग होटलमा झुन्ड्याइएका अनेक पेन्टिङबीच लेखक पारिजातको पनि एउटा पोट्रेट छ । होटलका मालिक पूर्णमान श्रेष्ठले यसको मूल्य तोकेका छन् १ करोड रुपैयाँ । पोट्रेटमा घाँटीमा हरियो सल बेरेकी, चस्मा लगाएकी छन् पारिजातले र अँध्यारो पुस्तकालयभित्र आफैंले लेखेका किताबले घेरिएकी छन् । धुलिखेलकै कलाकार चिरञ्जीवी माकजूले बनाएको यो पोट्रेटमा घोरिँदा धेरैथरी विचार र प्रश्नको जन्म हुन्छ ।खासमा पारिजाताको यो पोट्रेट पूर्णमानले बिक्रीकै लागि झुन्ड्याएका होइनन् । गम्भीर मुखाकृतिको पारिजातको त्यो पोट्रेट त्यहाँ झुन्डिनुपछाडि पूर्णमानको पारिजात कनेक्सन छ । त्यो कनेक्सन कुनै भक्त वा भगवान्को भन्दा कम छैन । यद्यपि भौतकवादी विचारका पूर्णमान र पारिजात दुवैका लागि यो उपयुक्त उदाहरण नहुन सक्छ । तर, सामान्य भाषामा यसै भन्न सकिन्छ ।विसं २०३५ मा प्रकाशित उपन्यास उसले रोजेको बाटो पारिजातले रोजेको कम्युनिस्ट विचारधाराको द्वार थियो । शिरीषको फूल मा आफैंले लेखेको चिन्तनलाई अस्वीकार गरी उनले मार्क्सवादी विचारको बाटो हिँड्न रुचाइन् । त्यो उपन्यास पूर्णमानका लागि आफ्नो जीवनजत्तिकै प्रिय छ । किनभने पूर्णमानको जीवनलाई पारिजातले त्यस उपन्यासमा लेखेकी छन् । बालककालदेखि अनेक हन्डरदुःख झेलेका पूर्णमानलाई उसले रोजेको बाटो मा पारिजातले नायक बनाएकी छन् ।लेखक मोहन दुवाल भन्छन्, पारिजातले उसले रोजेको बाटो उपन्यास पूर्णमानलाई नै मुख्य पात्र बनाएर लेख्नुभएको हो । त्यतिबेला पारिजातले त्यो उपन्यास धुलिखेलमै लेखिसक्नुभयो । उपन्यासको ज्ञाने भन्ने मुख्य पात्र पूर्णमान नै हो भन्ने हामीले त्यतिबेलै पारिजातबाट थाहा पाएका थियौं ।लेखक गोविन्द गिरी प्रेरणाको किताब सुश्री पारिजात मा पनि पारिजातको उपन्यास उसले रोजेको बाटो को रचनागर्भ लेखिएको छ, धुलिखेलमा भेटिएका नवरंग होटलका नवरंग दाइका रूपमा परिचित पूर्णमान श्रेष्ठको जीवनकथा थाहा पाएपछि उनकै जीवनकथाको आधारमा पारिजातले उपन्यास लेख्ने मन बनाइन् । पूर्णमानको संघर्षपूर्ण जीवन र उनले जीवनमा पाएका हन्डरहरूले पारिजातको मानसपटलमा एउटा पात्रको जन्म भयो ज्ञाने । पूर्णमानको जीवनकथा र त्यसमा आख्यानलाई घुलन गरेर पारिजातले उसले रोजेको बाटो उपन्यास लेखनकार्य सम्पन्न गरिन् । होटल नवरंग खोलेपछि नवरंग, नवरंग दाइ उपनामले परिचित पूर्णमान अब उसले रोजेको बाटोमा ज्ञाने भए, (पृष्ठ १८८, १८९) ।उसले रोजेको बाटो को मुख्य पात्र ज्ञानबहादुर (ज्ञाने) हो । त्यही ज्ञानेले झैं सानैमा आमा गुमाएका पूर्णमान अनेकतिर भौंतारिँदै कलकत्ता पुगे । कलकत्तामा ज्ञानेले जस्तै होटलमा काम गरे । क्रिस्चियन धर्म प्रचारक बने । पछि ज्ञानेजस्तै नेपाल फर्किए । यही दौरान उनी ज्ञानेले झैं आफूले अँगालेका या गर्न बाध्य सबै कामप्रति अनाकर्षित र असन्तुष्ट थिए । र, अन्तिममा उनले पनि ज्ञानेले जस्तै एउटा नयाँ बाटो रोजे । वास्तवमा यो उपन्यास पूर्णमानका निम्ति उपन्यास मात्रै होइन । उनको संघर्षपूर्ण जीवनको एउटा वयको गाथा पनि हो । पूर्णमानको जीवनको अधिकांश समय भौंतारिएरै बित्यो । चन्चल र अस्थिर स्वभावका पूर्णमान पारिजातको पात्र ज्ञानेजस्तै कहिले कता पुगे, कहिले कता । अनेक मान्छेसँग संगत गरे । अनेक काम गरे । दुःख, हन्डरहरू त उनका बालसंगाती नै थिए । समय फेरिएसँगै पूर्णमानका दुःखका रंग मात्रै फेरिए, ती सुखमा परिवर्तन भएनन् । अहिले ७६ वर्षको बुढ्यौलीमा आफू हिँडेको बाटो फर्किएर हेर्दा पूर्णमान स्वयम्लाई त्यो बाटो लामो उपन्यासजस्तै लाग्छ । सायद पारिजात बाँचिरहेकी भए यी पात्रको दोस्रो हन्डरलाई पनि उपन्यासमा उतार्ने थिइन् कि ! कथा र पात्रहरू यत्रतत्र छन् । त्यसलाई सँगााल्ने र दुःख पढ्ने मानिस कतै भेटिन्नन् । भेटिएका पनि ती पात्रका दुःख पढ्न चाहँदैनन् । किनभने समय फेरिएको छ, पारिजातहरू अहिले छैनन् ।पूर्णमानका दुःखको शृंखला लाग्छ, अनन्त छ । बाल्यकालदेखि नै दुःख र हन्डरलाई साथै लिएर कहिले लामोसाँघु, कहिले बौद्ध, कहिले कलकत्ता त कहिले धरान पुगेका पूर्णमानको जीवन थोरै व्यवस्थित भएपछि फेरि उनलाई पारिवारिक दुःखहरूले घेरे । जवान छोरालाई सेनाले बेपत्ता बनाइदियो । विगत २९ वर्षदेखि छोरा फर्किएर आउने सुखान्त दिनको पर्खाइमा छन् । मनमा जमेको पीडा लुकाएर बाँचिरहेका पूर्णमान छोरा कुरिरहेका छन् । चाउरिइसकेको अनुहारमा सेतै फुलेका दारीकपाल, करुणामय आँखा, टाढाको दृश्य देख्न लगाइएका चस्मा, चिसो छल्ने गलबन्दी, बाक्लो सर्ट, पाइन्ट ! मैले भेट्दा यही हुलिया थियो उनको । यो माघमा चिसोबाट जोगिने प्रयत्नमा छन् यी वृद्ध । तर, उनको मनमा चिसो त उहिल्यै पसिसकेको छ । अब उनको मनको चिसो पग्लिन उनले कुरिरहेको, सेनाले बेपत्ता पारिदिएको उनको छोरै आउनुपर्छ ।धुलिखेलको सञ्जीवनी बजारमा पर्छ पूर्णमानको घर । उनको जन्मचाहिँ यहाँबाट थोरै तल चौकोटमा विसं २००४ मा भएको हो । आफ्नी आमाको नाम थाहा छैन उनलाई । नागरिकतामा बाबुको नाम राखिने भएको हुँदा बाबु पद्ममान श्रेष्ठको नामचाहिँ थाहा छ । लेखनदास काम गर्ने बाले उनी जन्मेको एकै वर्षमा अर्की स्वास्नी ल्याए । दुई वर्षका पूर्णमानलाई छाडेर आमा अर्कैसँग हिँडेपछि आजसम्म उनले आमाको अनुहार देखेका छैनन् । आमा नभएका पूर्णमान कहीँ गोठालो, कहीँ भरिया, कहीँ हली हुँदै हुर्किए । पढ्न पाउने त कुरै भएन । त्यसैले उनी प्रायः नजिकैको मामाघरमै हुर्किए ।पूर्णमानका आफन्तहरू धनी थिए । तर, उनीचाहिँ सहाराविहीन र गरिब । स्याहार नपाएको बिरुवाझैं थियो उनको हुर्काइ । फलस्वरूप उनको व्यवहार पनि रूखो, उद्दण्ड र झगडालु थियो । सानैदेखि खलाँसी बने । यही क्रममा कसोकसो उनी धरान पुगे । त्यहाँ एक ठाउँमा काम पाए । ६ महिना काम गरेको बीस पैसा पारिश्रमिक बोकेर ट्रक चढेर हिँडे । त्यही ट्रकमा केही समय काम गर्दा रक्सौल, वीरगन्ज हुँदै कलकत्ता पुगे । कलकत्तामा ९ वर्ष बिताए ।कलकत्तामा उनले दुःख गरे । अरू नेपालीका दुःख पनि देखे । कलकत्ता र नेपाल गर्ने क्रम चलिरह्यो । उनी यायावरझैं जो थिए । एकपटक बौद्धका गणेशबज्र लामाकहाँ नोकर भएर पनि बसे । लामा श्रीमतीका सोखिन थिए । पछि सिन्धुपाल्चोक लामोसाँघुमा पनि बसे । अन्याय सहन नसक्ने, प्रतिकारमा उभिइने स्वभावका थिए उनी । आफूसित निहुँ खोज्ने एक केटाको दाँत झारिदिएछन् । झगडा गर्दै, मीत लगाउँदै गरेका घटनाका स्मृति कति हो कति छन् । तर, आजसम्म पनि लगाइएका मीतहरू फर्केर भेटेका छैनन् ।बालापनमा उनलाई बोलाउने नाम धेरै थियो । कसैले भाञ्जा भने, कसैले कान्छा, बहादुर, साथी, कहीँ सेन्ट्रिफ्ल्याट रे ! केके नाम राखिदिए केके ? तर, उनले रुचाएको नामचाहिँ उनै होटलले नै दिएको छ, अर्थात् नवरंगका पूर्णमान श्रेष्ठ वा नवरंगका बा । यो नाम उनलाई लामोसाँघुका साथीहरूले दिएका हुन् । त्यसो त पूर्णमान अर्थात् नवरंगले जिन्दगीका सबै रंग भरपूर भोगे । तर, अचेलचाहिँ नवरंगमा उमंग र रंगहरू मेटिएजस्तो उराठलाग्दा उदासी र अत्यासलाग्दा कथा मात्रै छन् थानका थान । यी नवरंगले होटलको काम कलकत्तामै सिकेका । तर, आफू होटल व्यवसाय गर्छुजस्तो लागेको थिएन । विनायोजनै उनी यो लाइन समाउन पुगे । काठमाडौंमा एउटा होटलमा पार्टनरबीच असमझदारी भइरहेको रहेछ । तिनमा उनका साथी पनि थिए । त्यो देखेर उनले केही समयका लागि होटल जिम्मा लिए । तर, एक हप्तामा पैसा लिएर आउँछु भनेर उम्केको साथी अहिलेसम्म फर्किएर आएका छैनन् । त्यसपछि उनी आफैंले चलाउन थाले त्यो होटल । र, पछि त्यही होटल धुलिखेल सारे ।धुलिखेलले पूर्णमानलाई नयाँ चेतनाको रंग दियो । प्रगतिशील माहोलमा पूर्णमान पनि मिसिन पुगे । यही क्रममा विसं २०३० को दसैंमा पारिजातसँग भेट भयो उनको । प्रसिद्ध साहित्यिक पत्रिका वेदना का सम्पादक तथा प्रकाशक दिल वरदान र सुवास श्रेष्ठमार्फत पारिजातसँग नजिक भए उनी । पारिजातले पूर्णमानको जीवनी पूरै खोतलिन् । त्यतिबेला उनलाई त्यो सामान्य कुराकानी मात्रै होला भन्ने लागेको थियो । तर, पछि आफ्नो जीवनकथा उपन्यासको रूपमा आउँदा उनलाई अर्कै किसिमको खुसी मिलेको थियो । त्यसले उनलाई जीवनबोध दिएको थियो ।सुरुमा धुलिखेल आउँदा छात्रावासमा बस्ने पारिजात नवरंगसितको चिनजानपछि उनकै होटलमा बस्न थालिन् । एक दिन पूर्णमानको कोठामा पेन्टिङहरू देखेर रिसाउँदै भनिन्, नवरंगजी ! तपाईंको यस्तो आर्ट रहेछ, मलाई देखाउनु पर्दैन ? लौ यसलाई म एक्पोज नगरी जाँदिनँ । तर, त्यसपछि पारिजात (पूर्णमानका लागि दिदी) कहिल्यै फर्केर आइनन् ।पूर्णमानको मनमा पारिजातप्रति अति सम्मान र श्रद्धा छ । पारिजात उनलाई लामो बाटो हिँड्दा भेटिने चौतारीजस्तै लाग्थिन् । उनलाई आफूजस्तो मान्छे पारिजातको कृतिको पात्र बन्नु गौरवको कुरा लाग्छ । पारिजातसँगको पूर्णमानको सम्बन्ध भावनात्मक मात्रै नभई वैचारिक पनि हो । उहाँले बोकाएको विचारको झोला मैले फाल्न सकेको छैन । यो शरीर र आत्मा रहेसम्म पनि भिरिरहनेछु म त्यो विचारको झोला, पूर्णमान दृढ सुनिन्छन् । आमाले छाडेर गएदेखि नै महिलाप्रति पूर्णमानकोे दृष्टिकोण नकारात्मक थियो । पछि पारिजातसँगको सान्निध्यले त्यो दृष्टिकोण बदलियो । उनलाई चेतना भयो नारीहरूलाई धोका दिनुहुँदैन । पारिजातसँग उनको भावनात्मक निकटता कतिसम्म छ भने पारिजात उनलाई आफ्नो वरिपरि नै छिन्जस्तो लाग्छ । समस्याहरू पर्दा पनि पारिजात दिदीको फोटो हेर्छु । यसले एक किसिमको ऊर्जा पनि दिन्छ । । दिदीका लेख, किताबहरू पढ्छु । हरक्षण हरसमय उहाँसँगै छुजस्तो लाग्छ, त्यसैले यो पेन्टिङ देख्नेगरी राखेको छु, कहिले पनि टाढा नहुनेगरी । उहाँलाई देख्दा एक किसिमले जीवन मोडियो । धेरैलाई जस्तै उहाँले मलाई पनि परिवर्तन गर्नुभो । दिदीले जित्नुभो, मैले त्यो छट्टु जीवन छोडेँ ।नवरंग रेस्टुरेन्टमा झुन्डिएको पारिजातको पेन्टिङ धेरैचोटि अरूले लैजान खोजे । तीनचार लाख रुपैयाँसम्म दिने मान्छे पनि आए । तर, उनले त्यो पेन्टिङ बेच्ने कल्पनासम्म गरेका छैनन् । बेच्न आग्रह गर्नेलाई टार्न उनले त्यसको मूल्य एक करोड भनिदिएका मात्रै हुन् । त्यो त उनका लागि अमूल्य छ । कुनै बेला धुलिखेलमा होटल भनेकै नवरंग थियो । मान्छेको भीड लाग्थ्यो । विसं २०४२ को नगरपञ्चायतको चुनावमा साथीहरूले जनपक्षीय भनेर उपप्रधानपञ्चमा उठाइदिएपछि उनको व्यापार खस्कियो । मान्छेहरूले भने कहाँकहाँबाट आयो र हाम्रो भाग खोस्न खोज्यो । चुनावमा जम्मा तीन सय भोट पाए । प्रतिस्पर्धी थिए उनकै बाका साथी भीमनाथ श्रेष्ठ । विसं ०६१, पुस १५ गतेको साँझ पूर्णमानको घरमा सेना छापा मार्ने शैलीमा आयो । उनका छोरा सगुनलाई सेनाले घेरा हालेर सोधपुछ गर्न थाल्यो । सेनाले होटलमा उधारो खान्थ्यो । त्यसैको हिसाबकिताब माग्दा सामान्य विवाद पनि भयो । त्यो विवादको कारण छापा मारिएको हो भन्ने सबैको बुझाइ थियो । कहिले सेनाले तर्साउने, कहिले माओवादीले तर्साउने ! पूर्णमान डराएनन् । तर, छोरा बेपत्ता भए । सेनाले नै आँखामा पट्टी बाँधेर धोक्रोमा हाली बाँधेर लगेको देख्नेहरूले सुनाएका थिए पूर्णमानलाई । परिवारमा बुहारी र श्रीमतीको रुवाबासी चल्यो । २७ वर्षको उमेरमै बेपत्ता पारिएका छोरा सगुन श्रेष्ठ अहिलेसम्म सम्पर्कमा छैनन् । छोरा खोज्न धेरै ठाउँ धाए पूर्णमान । उनलाई टेलिफोनबाट धम्की आइरहन्थ्यो । अहिले पनि फोनको आवाज सुन्दा तर्सिन्छन् उनी । त्यसैले बेलुकीपख फोन बन्द गरेर बस्छन् पूर्णमान । प्रहरीको साइरनले पनि उनलाई विगतमा फर्काउँछ । केही वर्षसम्म त उनी यस्तो सोचेर चित्त बुझाउँथे छोरो खाना बनाउन जान्दछ । सेनाकै कसैले खाना बनाउन राखेका होलान्, फर्काउलान् । छोरा सगुनलाई सेनाले लगेको देख्नेहरू कत्ति त बितिसके । पूर्णमानले पटक पटक सेनासँग कुराकानी गरेका थिए । तर, सेना जहिले पनि गैरजिम्मेवारीपूर्ण जवाफ दिन्थ्यो चेन अफ कमान्ड नै बिग्रेको समय कसले लग्यो थाहा छैन । समाचार र सरकारसँग विश्वास गर्न सकिने समय पनि थिएन त्यो । पूर्णमान निरीह र बेसहारा भएर छोराको खोजीमा यताउता भौंतारिए पनि छोराबारे केही पनि जानकारी मिलिरहेको थिएन । सगुनका एक छोरा, एक छोरी छन् । बुहारी दुर्गा श्रेष्ठ अहिले जागिर गर्छिन् । २७ वर्षे सगुनलाई सेनाले लैजाँदा १० वर्षका छोरा सौगात अहिले ठ्याक्कै २७ वर्षका भए । छोरी सोनु २५ वर्षकी छिन् । पूर्णमानकी कल्याणी नामकी एक छोरी थिइन् । लगातार पाँच छोरीको जन्मपछि कल्याणीले पनि आत्महत्याको बाटो रोजिन् । त्यसपछि पूर्णमान दम्पतीको जीवनमा अर्को सन्तान शोक थपियो । ज्वाइँले अर्की स्वास्नी ल्याएपछि पाँचै नातिनी मामाघरमै हुर्किए । तर, दुःखान्तको यो शृंखला सकिएको थिएन । उनकी कान्छी नातिनीले पनि १६ वर्षको उमेरमा झुन्डिएर आत्महत्या गरिन् । १८ वर्षअघि सेनाले लगेको छोरो अहिले ४५ वर्षका भए । पूर्णमानकी श्रीमती लक्ष्मी सधैं भक्कानिन्छिन् । तर, पूर्णमानको मनमा छोरा फर्कने आशाको एउटा दियो अझै धिपधिपाइरहेकै छ ।"
जनकपुरको छोपिएको जून,"मर लभ ले तानिएका पाठक साया, मनसुन सम्म आइपुग्दा प्रेमले दिक्क भइसकेका थिए । दिक्दारीले भागिसकेका पाठकलाई फेरि आफ्नै पोल्टामा पार्न सफल भए लेखक सुबिन भट्टराई उपन्यास इजोरिया मार्फत । साहित्यको बजार तताएको उपन्यासले मलाई एक हप्तासम्म जनकपुरतिरै पुर्यायो । प्रेम कथालाई विषय बनाइरहने सुबिन यसपटक फरक विषय प्रवेश गरे, फरक भूगोलमा पनि । यसपटक विशुद्ध तराई झरेका सुबिनले जनकपुर वरिपरिकै कथा लेखे । कथा पढिरहँदा तराईको गर्मी सम्झिएँ । जनकपुरको रेल चलिरहेको दृश्य अनुभूत गरें । गर्मीमा चलेको लु, आँपका बगैंचाभरि फुलेका आँपका फूल र फलेका आँपको याद ताजा भइदियो । अझै भन्नुपर्दा मजस्तो तराईमा जन्मिएर हुर्किएकाका लागि एकपटक उही बालापनका दिनमा विचरण गरायो । खेतखलियान, बाँसका टाटी, डगहर, ग्वाहाली हुँदै तराईमा बेलाबेलामा लाग्ने मेलाको समेत याद आयो । तराईस्मृति ताजा बन्दै गर्दा विसं ०६३ अघिको मधेस र ०६३ पछिको मधेसको बदलाव पनि सम्झिन आवश्यक छ । उपन्यासमा घटित कथाहरूको कालखण्ड ०६३ अघि र पछिका छन् । त्यसैले यो गणतन्त्रअघि र पछिको मधेसको कथा हो । मिथिला राज्यको कथामा मैथिली शब्द प्रयोग हुनु जरुरी भइगयो । त्यसो त मैथिलीमा इजोरिया को अर्थ हुन्छ जूनको उज्यालो । कथामा चाहिँ उज्यालो हराएको छ । सिम्रिकको बाल्यअवस्थादेखिकै कथा भन्छ उपन्यासले । उसकी दिदी शिरीषसँगको सामीप्यताबाट सुरु भएको उपन्यासमा सिम्रिकको जीवन नै एउटा खोजमा भौतारिएको छ । दिदी शिरीषको अचानकको आत्महत्याले क्षतविक्षत भएको उसको मनले ठान्छ दिदी मरेकी छैन । दिदीले आत्महत्या किन गरी ? यो प्रश्नको जवाफ खोज्दै ऊ जवान हुन्छे । एउटा रहस्यको खोजमै कथा अघि बढिरहन्छ । रहस्यको उद्घाटन होला भन्ने आशयमा पाठकले तराईको कथा मज्जाले पढ्नेछन् । पाठकलाई बाँधिराख्ने उपाय पनि हो यो । नेपालको भूबनोटअनुसार तराई, पहाड र हिमाल जसरी मिलेर बसेको छ, उसैगरी तराईमा पहाडी र मधेसी मिलेर बसेका छन् भन्ने मीठो अनुभूति इजोरिया ले दिएको छ । वर्षौंदेखि मित्रवत अनि छिमेकी भएर बसेका पहाडीमधेसीको सद्भाव केहीले पनि हल्लाउन सक्तैन भन्छ इजोरिया ।त्यसो त मधेसमा कथा छ, व्यथा छ भन्दा अब पाठकलाई दिक्क लाग्न सक्छ । कथा त सबैको हुन्छ, व्यथा पनि हुन्छ भन्ने लाग्ला । तर, घरको चार दिवारबाट बाहिर पाइला टेक्न नपाउने मधेसका महिलाको कथा, व्यथाचाहिँ अनौठो नै हो । सिम्रिककी आमा रमिला र उसकी आमा मायादेवीको कथाले कटुसत्य बोकेको छ । बिनाबाबुको आमा हुनु भनेको एक श्रापित जिन्दगी बाँच्नु हो भन्ने त्यतिबेला लाग्छ जब आफ्नैले पनि साथ छाड्छन् । त्यो श्रापको डाम कति पुस्तासम्म बसिरहन्छ भन्ने कथा पनि हो यो । यो सिङ्गो मधेसको, सिङ्गो महिलाको कथा हो । आमा हुन कति गाह्रो छ हाम्रो समाजमा भन्ने बुझाउन काफी छ रमिलाको आमाको कथा । हुन त उपन्यासमा ठाकुरजस्ता मिलनसार साथीको कथा पनि छ । ठाकुरकी आमाको आँट र विश्वासको कथा छ । ठाकुरका साथी रामबलीको दुःख र पीडाको कथासँगै उसले रोजेको बाटोको कथा छ, जो पढ्नभन्दा काम गर्न रमाउँछ र बाबुको पिटाइ सहन नसकेर माओवादीमा लाग्छ । सिम्रिकको जिद्दीपन, आँटिलो स्वभाव र स्वतन्त्र उडान भर्ने सपनाको कथा छ ।सिम्रिकले दिदीलाई बिर्सिन पाएकी छैन । ऊ दिदीलाई अझै नजिक पाउँछे भावनात्मक रूपले । कहिलेकाहीं सपनामा दिदी केही देखाउन चाहन्छिन् । सपनाले पनि रहस्यको नजिक पुर्याइरहेको हुन्छ । त्यसैले आत्महत्या गरेकी दिदीको मृत्युको कारण खोजिरहेकी हुन्छे ऊ । दिदी र बहिनीको यो प्रेमले हृदयको कुनामा एउटा छुट्टै अदृश्य भावना जगाइदिन्छ । तर, यहाँ सोच्न सकिने अर्को पाटोचाहिँ सिम्रिककी बहिनी पनि छे । उसको एक भाइ पनि छ, जो बाबुको अनेक प्रयासपछि आमा रमिलाले जन्माउँछिन् । सिम्रिक आफ्नी दिदीप्रति यति स्नेह राख्ने गर्छिन् भने बहिनीप्रति उसको किन स्नेह छैन ? सानी बहिनीलाई किन ऊ कहिल्यै स्नेह देखाउँदिन ? यो पाटोमा कथा कहिल्यै बोल्दैन । खाली छ यो पाटो । सिम्रिकका बाबु शंकरजस्ता लोग्ने मान्छेको चरित्रले सम्पूर्ण छोरा र बाबुहरूको नाक काटेको छ । घरमे खाई छी खुद्दी रोटी बाहर सुखाय जोडे धोती मार्काका उपन्यास नेपालमा नपाइने होइन । उही मार्काका उपन्यासको चर्चा बढी हुन्छ यहाँ । केही महिनापछि त्यो चर्चाले उल्टो रूप देखाउन थाल्छ । बल्ल बुझ्न थाल्छन् पाठकले कुन मार्काको उपन्यास पढियो भनेर । उसो त यसअघि नै प्रेम कथा मात्रै रोज्ने गरेका सुबिनको छवि एकोहोरो बनिसकेको छ । उनले लेख्ने कथा प्रेम नै हुन्छ भन्ने लाग्छ धेरैलाई । इजोरिया को भाग एक पढुलेन्जेल उनको यो छविलाई पाठकले अचानक परिवर्तित रूपमा लिन थाल्छन् । आम मान्छेको कथालाई यथार्थपरक रूपमा प्रस्तुत गर्ने प्रयासलाई सहर्ष स्विकार्न थाल्छन् । एक छोरीको आँटलाई नजिकबाटै नियाल्न पाउँदा साँच्चै मधेसका छोरीमाथि गर्व गर्न मन लाग्छ । महिला उन्मुक्ति र स्वतन्त्रताको आवाज मुखरित भइरहेको आजको दिनमा यसले ज्योतिको काम गरेको छ । भलै यहाँ न्यायको कुरा गर्दा महिलाले अझै न्याय पाउन सकिरहेका छैनन् । सिम्रिकजस्तो आँटिलो नारीले कस्तो उडान भरेकी छ ? यो बुझ्न उपन्यास पढ्नैपर्छ । तर, आखिर सुबिन उही प्रेम कथाबाट आफूलाई सुपरिचित बनाउन सफल भएका लेखक न ठहरिए । उनी पाठकलाई दोस्रो भागदेखि उही प्रेमको दलदलमा फसाउन र डुबाउन थालिहाल्छन् । त्यो प्रेमको समय, सीमा पनि हावाको वेगझैं लाग्छ । प्रेम हो कि यौन भोक भन्ने विम्बको अधिकतम प्रयोगले बुझ्न गाह्रो छ । एउटै अध्यायमा प्रेम, भोग र ब्रकअपले लाग्छ सुबिन यहाँ आएर हतारिएका छन् । उसो त उनलाई प्रेम र भावनाको अधिकतम विम्ब प्रयोग गर्दा सलमान खानको दबंग फिल्मको समय र मधेस आन्दोलनको समय अनि माओवादी द्वन्द्वको समयको फरक कति हो भन्ने भेउसमेत भएनछ । माओवादी शान्ति सम्झौतामा आएपछि सन् २०१० मा रिलिज भएको दबंग फिल्म सिम्रिक र उसको प्रेमी मिलेर हेर्छन् । त्यो फिल्म हेरेको धेरै समयपछि रामबलीको पत्र ठाकुरको हात लाग्छ । लगभग ६५ सालतिर यो पत्र ठाकुरको हात लाग्दा रामबली माओवादी युद्धमै होमिएको हुन्छ । समयकालको ख्याल राख्न जानिएन भने दुर्घटना यसरी नै निम्तिन्छ लेखनमा ।तीन खण्डमा विभाजित इजोरिया को कथाक्रम र घटनाको प्रस्तुतिको मिठासले पाठक लठ्ठ भइसकेको हुन्छ । विम्बहरूको मिसावटले काव्यात्मक शैली बोकेर आनन्दित भइरहेका पाठकलाई यो मधेसको कथा हो भन्ने लागिरहेको हुन्छ । साथै रहस्यको पोका कुन बेला खुल्छ भन्ने खुलदुली भइरहेकै बेला रहस्यको पर्दाफास जब तेस्रो खण्डमा हुन्छ, त्यसपछि कथा हतारमा अघि बढ्छ । अचम्म त त्यतिबेला लाग्छ, जब सिम्रिकले आमालाई जबरजस्ती करणीको मुद्दा दर्ता गर्न सहमत गराउँछे । सिम्रिक जन्मिनुअघिको घटनाको मुद्दा सिम्रिकले ब्याचलर सकेका बेला १० वर्षअघि घटेको घटना भनेर बारम्बार उल्लेख हुन्छ, जुन २० वर्षअघि घटेको हो । अदालती झमेलालाई हतारमा देखाएर अन्त्यमा हार्नुपरेको घटनाले कानुनको वास्तविकता झल्किएको छ । न्याय सर्वसाधारणको पहुँचको कुरा होइन भन्ने सत्य उद्घाटन भएको छ किताबमा । के गणतन्त्र आगमनपछि पनि महिलाले बलात्कृत हुँदा न्याय नपाउने नै हुन् ? यो आजको समयको सवाल पनि हो । हिजोका दिनमा मुख थुनिएका महिलाको आवाज अहिले दबाउने कोसिस नगरे हुन्छ । महिला अब आफ्नो आवाज आफैं राख्न सक्छन् । तर, त्यो आवाजले न्यायको ढोका खोल्छ कि खोल्दैन भन्ने प्रश्न टड्कारो छ । निर्मलाहरूले न्याय नपाएको मुलुकमा रमिलाले न्याय पाउने आशा गर्नु कति ठीक होला ! न त रमिलाले न्याय पाइन्, न सिम्रिकले । न्याय न्यायालयले होइन यही समाजले दिन्छ भन्ने कुरा उद्घोषसँगै अन्त्य भएको उपन्यासले पाठकलाई यो पनि अन्त्य हो र भन्ने लाग्न सक्छ ।समग्रमा मधेसको कथा बोकेको भए पनि यसले मधेसको आवाजलाई बोकेको छैन । मधेस आन्दोलनको छोटो प्रस्तुति आलोकाँचो लाग्छ । तर, महिला पात्रलाई मुख्य बनाएको उपन्यासले यी मिहिन विषय देखाउन खोज्नु पनि सराहनीय छ ।"
'ए तपाईं प्रेग्नेन्ट पो?,"एउटा विज्ञापन धेरैपटक नै हेरिरहेकी छु हिजोआज । थाहा छैन, त्यो विज्ञापनले मलाई किन त्यसरी छोइरहेको छ ! मनभित्र एउटा आवाज आइरहेको छ, महिलाले काम गर्ने ठाउँहरू यस्तै भइदिए !विज्ञापनमा एक जना महिलाकर्मचारीको टेबलबाट सामान सारिँदै छ । अर्की महिलाकर्मचारी पङ्खा फिट गर्दै गरेका कामदारलाई सोध्छिन्, अब खानाको गन्ध त आउँदैन नि ?हाकिमझैं लाग्ने एक जना पुरुष त्यही समयमा आउँछन् र भन्छन्, अबदेखि बैठकको समयमा हरेक आधा घण्टामा पानी र थप खाना ल्याउनू । त्यत्तिकैमा एक जना महिलाकर्मचारी एकदमै हँसिलो अनुहार लिएर आफ्नो क्याबिनमा जान्छिन् । तर, जब उनी क्याबिनमा आफ्ना कुनै पनि सामान देख्दिनन् तब एकदमै अचम्ममा पर्छिन् । आफैंसँग अङ्ग्रेजीमा भन्छिन्, उनीहरू कसरी यस्तो गर्न सक्छन् ? त्यो पनि, म गर्भवती भएको समयमा ?हतासिएको भावमा उनी माथिल्लो तलाबाट तल्लो तलामा एचआरसँग कुरा गर्न जाँदै गर्दा भुइँतलाको एउटा कोठाको ढोकामा आफ्नो नेमप्लेट देख्छिन् र टक्क अडिएर भित्र हेर्छिन् । कोठामा उनका सबै सामान मिलाएर राखिएको हुन्छ एकदमै आरामदायी कुर्सी, खुट्टा राख्न सजिलो सानो टुल । अनि भित्र पस्छिन् र कुर्सीमा एकदमै आरामले बसेर यताउता घुम्दै मुस्कुराउँछिन् । उनै हाकिमजस्ता लाग्ने व्यक्ति ढोका ढकढकाउँदै भित्र पसेर सोध्छन्, तिमीलाई सहज छ ? महिला खुसी मुद्रामा मुस्कुराउँछिन् । यो एउटा कुनै चीजबीजको विज्ञापन थियो, तर विज्ञापन मात्रै थिएन ! गर्भवती महिलाका लागि उनको कार्यस्थल कसरी सम्मानजनक र सजिलो हुनुपर्छ भन्ने बलियो सन्देश दिने दृश्य सामग्री पनि थियो ।तर, के हामीले हाम्रो परिप्रेक्ष्यमा गर्भावस्थामा आफ्नो कार्यालयबाट त्यस्तै सम्मानजनक व्यवहारको अनुभव गरेका छौं ? मनमा यो प्रश्नले डेरा जमाउन थालेको धेरै भएको छैन । करिबकरिब डेढ वर्षपहिले मैले आफूले गर्दै आएको जागिर छोडेँ । अनि मेरी साथी र म मिलेर यौन तथा प्रजनन स्वास्थ्य र अधिकारबारे छलफल गर्न गुलाबी संवाद नामक पडकास्ट यात्रा थाल्यौं । त्यतिबेला कोरोना महामारीको दोस्रो लहर सुरु भएको थियो । हामी आआफ्नै घरबाट काम गर्थ्यौं । दुवै जना जागिर छोडेर घरमा थियौं । त्यसैले हामीसँग घर खर्चकै लागि पनि आम्दानीको बलियो स्रोत थिएन । तर, पडकास्टसँगै घरै बसेर केही सानोतिनो काम गर्न सकिन्छ कि भन्ने सोचले मेरो मनको दैलोबाट चियाइरहेको थियो । त्यही बेला मैले थाहा पाएँ, एउटा राम्रो नाम चलेको गैरसरकारी संस्थाले नाटक लेखनबारे तालिम आयोजना गर्दै रहेछ भन्ने ।मैले नियम पुर्याएर तालिमका लागि आवेदन दिएँ । केही दिनपछि तालिममा छनोट भएको खबर आयो । अनलाइनबाटै तालिममा सहभागी हुन पाइने कुराले झनै खुसी भएकी थिएँ ।तालिमपछि हामी सहभागीले लेखेका नाटकका आधारमा कोही जागिरका लागि छनोटमा पर्ने कुरा थियो । तालिमलगत्तै नाटक लेखेर पठाएँ । केही दिनपछि म सर्ट लिस्टमा परेको खबर पनि आयो र भनियो, अन्तर्वार्ताका निम्ति तयार हुनू । भर्चुअल अन्तर्वार्तामा उक्त संस्थाका नेतृत्वमा बसेका र नेपाली मिडियामा जमेका सम्पादकलेखक सहभागी थिए । केही दिनमै मलाई संस्थाबाट फोन आयो । भनियो, तपार्इं छनोटमा पर्नुभयो । भोलिदेखि नै जागिर सुरु हुनेछ । खबरले म खुसी नहुने कुरै थिएन । बहुतै खुसी भएँ । साथमा मैले अर्को खुसी पनि मभित्र हुर्काइरहेकी थिएँ ।म गर्भवती भएकी थिएँ ।चिकित्सकले गर्भवती भएको सुरुवाती केही समय मलाई हिँडडुल नगर्नू भनेर सचेत गराएका थिए । मैले छनोटमा परेको खबर सुनाउनेलाई पनि भनेँ, म प्रेग्नेन्ट भएकाले भोलि नै त आउन सक्दिनँ । अफिसले आवश्यक लागेर बोलाएको समयमा तुरुन्तै आउँछु । बाँकी घरबाट मिल्ने काम घरबाटै गर्छु । तर, म गर्भवती भए पनि कामको सवालमा आफूले पाएको जिम्मेवारी राम्रोसँग निभाउनेछु । मैले यति भन्नेबित्तिकै फोनमा कुरा गरिराख्नुभएकी स्टाफले भनिन्, म सरहरूसँग कुरा गरेर तपाईंलाई एक छिनमा खबर गर्छु ।तर, महिला स्टाफको सोधाइको अन्तर्य मैले बुझिहालेँ । सायद यस्तै केही, ए, तपाईं प्रेग्नेन्ट पो? कुराकानी भएको लामो समय बित्यो । महिना बेसी नै । मलाई कुनै खबर आएन । सोचेँ, केही प्रक्रिया चल्दै होला । तर, त्यही समयमा मैले एक साथीमार्फत थाहा पाएँ, त्यहाँ त मेरो ठाउँमा अर्कैलाई नियुक्त गरिसकियो । मैले कुरा बुझिहालेँ ।त्यसपछि मैले संस्थाका प्रमुखलाई इमेल गरेर सोधेँ, तपाईंको कार्यालयबाट फोन पर्खिरहेको थिएँ । सरहरूसँग बुझेर फोन गर्छु भन्नुभएको थियो । मैले किन खबर पाएको छैन ? मेरो गर्भावस्थालाई लिएर केही फरक निर्णय गर्न लाग्नुभएको हो भने जानकारी चाहियो ।केही समयपछि संस्थाका प्रमुखबाटै प्रतिउत्तर इमेल आयो, जसमा मलाई जागिर दिन्छु भनेर नदिनुको कुरामा कुनै पनि चित्तबुझ्दो र प्रस्ट कारण थिएन । मैले फेरि इमेल गरे । त्यसपछि संस्थाका प्रमुखले नै मलाई व्यक्तिगत नम्बरबाट फोन गरे । सबिता जी, (आफ्नो स्टाफको नाम लिँदै) सँगको कुरामा केही कन्फ्युजन भयो होला । तपाईंले भन्नुभएजस्तो कुरा उहाँले हामीसँग गर्नुभएको छैन । मिस कम्युनिकेसनका कारण तपाईंलाई नराम्रो महसुस भयो । त्यसका लागि क्षमा चाहन्छौं, तर तपाईंको गर्भावस्थाकै कारण तपाईंलाई नबोलाएको हैन । ठीक छ । तर, प्रस्ट हुनुपर्ने कुरा के थियो भने म गर्भवती छु भन्नेबित्तिकै तपाईं भोलिदेखि काममा आउनुस् भनेर फोन गर्ने स्टाफको आवाज हडबडाएको थियो । र, त्यही हडबडाएको आवाजमै उनले सरहरूसँग सल्लाह गर्छु भनेकी थिइन् । संस्थाका प्रमुखको कुरा सुन्दा र उनले क्षमायाचनाको कुरा गरिरहँदा पनि ए, तपाईं प्रेग्नेन्ट पो ? भन्ने नै अन्तर्य थियो । गर्भवती भएकाले तपाईंलाई काम दिन सक्दैनौँं, छानिनुभएको त हो तर गर्भावस्थाका कारण हामी तपाईंलाई काममा राख्न सक्दैनौं । असली आशय त यो पो थियो ।नत्र तपाईं नाटक लेखकका रूपमा छानिनुभएको छ, तपाईंको काम भोलिदेखि सुरु हुन्छ भनेर फोन आइसकेपछि यो सबै कुरा कसरी भयो होला ? आखिर ती सर को थिए, जसले छनोट भइसकेको खबर गरेपछि पनि गर्भवती भएकै कारण त्यो काम मलाई मिलेन ? मेरो गर्भावस्थाले काममा कुनै पनि असर नगर्नेमा त मैले आश्वस्त उत्तिखेरै बनाइसकेकी थिएँ । काममा पनि देखाउनेवालै थिएँ ।ती सर हरू उनै थिए, जो महिला हकअधिकार र समानताका कुरा त गर्छन्, तर सक्षम छ भनी आफैंले निर्णय गरेर छनोट गरिसकेपछि पनि गर्भावस्थाबारे थाहा पाएपछि पछि हट्छन् । उक्त संस्थाले महिला हक, हितबारे गुणस्तरीय कार्यक्रम बनाइरहेको छ । तर, व्यवहार भने ? सिकार त म पनि भएँ । यो त मैले भोगेको एउटा प्रतिनिधि घटना मात्रै हो । केही दिनअघि मैले आफूले भोगेको यो घटना ट्वीटरमा लेखेँ । मलाई थाहा भयो, यस्तो तीतो अनुभव भोग्ने म एक्लो छैन ।ए, तपाईं प्रेग्नेन्ट पो? भन्ने आशयका कारण जागिरबाट निकालिएका वा जागिर नदिइएका थुप्रै अनुभव चिनेजानेका साथीले नै सुनाए ।कोरोना सङ्कटमा घरबाटै काम गरेकी एक साथीले वर्षौंदेखि कार्यरत संस्थाले, गर्भवती भएकै कारण जागिरबाट निकालेको अनुभव मलाई सुनाइन् । नजिक घर भएकाहरू निजी सवारीमा अफिस आउजाउ गरेको, तर आफ्नो घर टाढा भएकै कारण अफिस आउजाउमा असहज भएको र गर्भावस्थाका कारण थप जोखिम भएको बताउनेबित्तिकै उनलाई अफिसले अहिले भर्खरै राजीनामा दिनुस् भनेको रहेछ । अचम्म त यो छ कि, ती साथी काम गर्ने संस्थाले उत्पादन गर्ने कार्यक्रम पनि गर्भावस्था, सुत्केरी र बच्चाको पोषण, स्याहारसम्बन्धी रेडियो कार्यक्रम थियो, जहाँ उनी स्वयं काम गर्थिन् !अर्की एक जना साथी, जसले केही महिनाअघि मात्रै विवाह गरेकी थिइन्, उनको पनि अनुभव यस्तै छ । अन्तर्वार्ताको सुरुमै उनलाई सोधिएको थियो, तपाईं विवाहित हो कि होइन ? तपाईंहरू बच्चा जन्माउने योजनामा हुनुहुन्छ कि नाइँ ? तपाईंको श्रीमान्ले तपाईंलाई फिल्ड जान दिनुहुन्छ कि हुँदैन ? उनलाई गरिएको प्रश्न सुनेरै म रिसले झिनिनि भएँ । अरे यार के पारा हो यिनीहरूको ?यी प्रश्नको उत्तर ती साथीले जे हो त्यही भनेर दिइन् । जागिर पाइनन् । त्यो संस्था, जसले महिलाका हितमा काम गर्छ, त्यही संस्थाले महिला भएकै कारण विवाह र बच्चा जन्माउने योजनाको कुरा सुनेर जागिर दिएन भनेपछि उनीहरू के काम गर्छन् ? कुन महिलाको हकअधिकारको लडाइँ लड्छन् ? अहिले पनि मलाई अचम्म लाग्छ । सायद यी दुई घटना र मैले भोगेजस्तो व्यवहार अझ भनौं विवाह भएकै कारण वा बच्चाको योजना बनाएकै कारण वा गर्भवती भएकै कारण कति महिलाले जागिरबाट निकालिनुपरेको होला ? कतिले पक्कापक्की भइसकेको जागिर गुमाउनुपरेको होला ? काठमाडौं असनको त्यौड माविकी शिक्षिकाले आफू गर्भवती भएको र डाक्टरले आराम गर्नुपर्ने अवस्था उल्लेख गर्दै लेखिदिएको प्रेस्किप्सन लिएर प्रधानाध्यापकसँग बिदाका लागि कुरा गर्दा अपमान र हिंसा सहनुपर्यो । दौडधुप र तनावबीच जन्मिएको बच्चा गुमाउनुपर्यो । प्रधानाध्यापकविरुद्ध उनले कानुनी उपचारको बाटो रोजिन् । र, अन्ततः अदालतले प्रधानाध्यापकलाई १० हजार रुपैयाँ जरिवाना र २० हजार रुपैयाँ क्षतिपूर्तिको आदेश दियो । कुनै पनि मानिसलाई उसको वैवाहिक र शारीरिक अवस्थामाथि विभेद गर्न पाइँदैन भन्ने कुरा नेपालको संविधानमै उल्लेख छ । धारा ३८ मा सुरक्षित मातृत्व तथा प्रजनन स्वास्थ्यबारे ऐन उल्लेख छ । उक्त व्यवस्थामा हक कार्यान्वयनका लागि बनेको सुरक्षित मातृत्व तथा प्रजनन स्वास्थ्य अधिकार ऐनको दफा १३ मा सुत्केरी हुनुअघि वा पछि ९८ दिन तलबी बिदा पाउने, त्यतिले अपुग भए डाक्टरको सिफारिसमा एक वर्ष बेतलबी बिदा पाउने, श्रीमान्ले समेत सुत्केरी स्याहार विदाका लागि श्रीमती सुत्केरी हुनुअघि वा पछि गरी १५ दिन बिदा पाउने उल्लेख छ । यो सुविधा सरकारी, गैरसरकारी र निजी संस्थामा काम गर्ने महिलाले पाउने ऐनमै व्यवस्था छ । त्यस्तै श्रम ऐन २०७४ ले पनि कुनै पनि श्रमिकलाई भेदभाव गर्न नहुने प्रस्टसँग उल्लेख गरेको छ । गर्भवती श्रमिकलाई पारिश्रमिक र सुविधामा कटौती नगरी निजको शारीरिक अवस्थाअनुसार सहज र उपयुक्त काम वा सेवामा लगाउनुपर्ने उल्लेख गरिएको छ ।यो त भयो नेपालको कानुनमा गर्भावस्था र सुत्केरी भइसकेपछि महिलाको सुविधाका कुरा । अन्तर्राष्ट्रिय अभ्यासमा पनि गर्भवती भएकै कारण एक महिलालाई कुनै पनि प्रकारको विभेद गर्न पाइँदैन भन्ने विषयमा विभिन्न समयमा बहस भइरहेकै छन् । महिलाको प्रजनन अधिकार र श्रम ऐनमा भएको विषयमा संयुक्त राष्ट्रसंघको कानुन पनि आकर्षित छ । राष्ट्रसंघको महिला अधिकारको अन्तर्राष्ट्रिय विधेयक भनेर चिनिने, महिलाविरुद्ध सबै प्रकारका भेदभाव उन्मूलन गर्ने महासन्धि संयुक्त राष्ट्रसंघले सन् १९७९ मा स्वीकृत गरी १९८१ सेप्टेम्बर ३ मा लागू गरेको थियो । यस महासन्धिले महिलाको प्रजनन अधिकारलाई सुरक्षित गरेको छ । त्यस्तै प्रजनन स्वास्थ्य अधिकारलाई सन् १९९५को चौथो विश्व महिला सम्मेलनले बेइजिङ घोषणापत्र र कार्ययोजनाले महिलाको मानवअधिकारभित्र अझ विस्तृत र व्यापक रूपमा परिभाषित गरेको छ ।हाम्रै छिमेकी मुलुक भारतको कुरा गरौं । त्यहाँ महिलाले गर्भावस्थामा पनि स्वतन्त्र भएर काम गर्न सकून्, कुनै प्रकारको विभेदको सामना गर्नु नपरोस् भनेर काम गर्ने महिलाको रोजगारी सुरक्षित गर्न सन् १९६१ मा पहिलोपटक मातृत्व लाभ ऐन ल्याइएको थियो । ऐनले गर्भवती महिलाले बच्चा जन्माउनुअघि र पछि १ सय ८० दिनको तलबी बिदाको व्यवस्था गरेको छ । उक्त ऐनले महिलाको व्यक्तिगत जीवन र कामलाई सन्तुलनमा ल्याउन र महिलालाई समान अवसर प्रदान गर्न सहयोग पुर्याएको छ । तर, यत्ति धेरै कानुन, सन्धि, महासन्धि हुँदाहुँदै पनि नेपालका महिलाले बिनाकुनै विभेद काम गर्न किन पाइरहेका छैनन् ?के महिला अधिकार, प्रजनन अधिकारको वकालत गर्दै आएका र त्यही क्षेत्रमा मात्रै काम गर्दै आएका संघसंस्थाले महिलाको वैवाहिक अवस्था र उसको गर्भावस्थालाई लिएर विभेद गरेका छैनन् होला त ? कानुनमा लेख्दैमा, राष्ट्रिय तथा अन्तर्राष्ट्रिय अनुबन्धहरूमा हस्ताक्षर गर्दैमा विभेदको अन्त्य हुने र महिलाले जस्तोसुकै अवस्थामा पनि आफ्नो कार्यालयमा ससम्मान काम गर्ने अवसर पाएका छन् त ? कानुनमा भएका व्यवस्थाबारे जानकारी हुँदाहुँदै पनि रोजगारदाता निकायले आफ्ना कर्मचारीलाई विभेद गरिरहेको छ ।अर्को कुरा, राज्यले दिएको मौलिक हक कार्यान्वयन भयो वा भएन भनेर अनुगमन गर्ने संयन्त्र खोइ ?"
घाइते बलिउडलाई पठानको सञ्जीवनी,"कोभिडकाल पूर्वार्द्धसम्म भारतीय फिल्ममा बलिउडको एकछत्र थियो । मसलेदार फिल्म र स्टारडमको बलमा धानिएको बलिउडलाई एकाध वर्षयता भारतकै क्षेत्रीय फिल्मले जगैदेखि हल्लाइदिएको छ । दक्षिण भारतीय फिल्म बाहुबली, पुष्पा, केजीएफ ले बलिउडमाथि धावा बोले । अहिले आरआरआर ले त बलिउडलाई समेत धेरै पछाडि छोड्दै ग्लोबल बक्सअफिसदेखि अवार्डमा समेत देशको प्रतिनिधित्व गर्न थालिसकेको छ ।बलिउडका हस्ती सलमान खान हुन् वा शाहरूख खान, आमीर खान हुन् वा हृत्तिक रोशन वा अक्षयकुमार नै किन नहुन्, भीर खोज्दै हिँडेको बलिउडलाई तिनले काँध थाम्न सकेनन् । सलमान राधे बाट, हृत्तिक ठग्स अफ हिन्दोस्तान बाट उठ्नै गाह्रो हुने गरी लडे । पछिल्लो फिल्म जिरो बाट शून्यतर्फ नै पुगेका शाहरूखले त सफलताको स्वाद नचाखेकै झन्डै दशक भयो । चार वर्षपछि पठान का रूपमा आउँदै गर्दा शाहरूखले मिश्रित स्वागत पाए । खानको स्वागत र ब्वाइकटमा उनका शुभचिन्तक, दक्षिणपन्थी हिन्दु समूह ध्रुवीकृत भइरहेका छन् । विश्वभरका झन्डै ८ हजार स्क्रिनमा उत्साहजनक बुकिङका साथ शाहरूखले पहिलो पारी जितेका छन् । के उनको यो स्टारडमको जितलाई पठानको सफलताले फलदायी बनाउला ? हुन त लडाइँ यतिसम्म चर्को छ कि फिल्मको गुण वा दोषको आधारमा भन्दा पनि शाहरूख, बलिउड र उनका फ्यानविरुद्ध हिन्दु अतिवादी तथा बलिउड बहिष्कारवादीको घम्साघम्सीले रचनात्मक आलोचना गौण बनिसकेको छ । त्यसो त, अधिकांश भारतीय मिडियाले पठान लाई उत्कृष्ट फिल्मको दर्जामा राखेर समीक्षा दिइरहेका छन् भने बक्सअफिसमा पनि फ्यानको लर्को हेर्नलायक छ ।यशराज फिल्म्स पछिल्लो दशकदेखि एक था टाइगर, टाइगर जिन्दा है, वार हुँदै पठान सम्म लगातार स्पाई युनिभर्स निर्माणको अभियानमा जुटेको छ । लेखक तथा निर्देशक सिद्धार्थ आनन्दले पठान मा जासुसी, देशभक्ति, बदला, कश्मीर राजनीतिको क्लिशे विषयवस्तुलाई नै एक्सन, रोमान्स र तिलस्मी दृश्यको चास्नीमा डुबाएर दर्शकसमक्ष पस्केका छन् ।जिम (जोन), जो पूर्व भारतीय जासूसी संस्था रअको एजेन्ट देशसँग मन भाँच्चिएर आतंकवादी समूह आउटफिट एक्ससँग साँठगाँठ गर्न पुग्छ, जो जैविक हतियारमार्फत भारतसँग बदला लिन चाहन्छ । पाकिस्तान पनि भारतले जम्मु, कश्मीरसँग सम्बन्धित आर्टिकल३७० खारेज गरिदिएपछि रुष्ट छ । आतंकवादी हमलाको सुइँको पाएपछि रअ त्यसलाई विफल बनाउन पठान (शाहरूख) को कमान्डमा पूर्वतयारी थाल्छ । पठान र जिमको लडाइँबीच खेल्न आइपुग्छिन्, रुबिना मोहसिन (दीपिका) । रुबिनाको ग्रे क्यारेक्टरले नै फिल्ममा टर्न एन्ड ट्वीस्ट सृजना गर्छ । त्यसो त पठान को कथा भन्नु वा नभन्नुले तात्त्विक अर्थ राख्दैन । पठान मुख्य कलाकारको स्टाइल, अभिनय, रवाफिलो संवाद, भव्य सेट, थ्रिलिङ एक्सन र ग्ल्यामरले फिल्म बुझ्ने कम, हेर्ने ज्यादा बनेको छ ।उडन्ते छवि बनाउँदै आएका दक्षिण भारतीय फिल्मसमेतले पछिल्लो वर्ष कान्तरा जस्तो सांस्कृतिक, आरआरआर जस्तो धार्मिकऐतिहासिक, चार्ली ७७७, यशोदा जस्ता संवदेनशील र पुष्पा २, केजीएफ २ जस्ता सामाजिक अस्तित्वमा रहने पात्रलाई मूलधारमा ल्याएर पस्किरहँदा बलिउड भने पठान जस्तो सुपरहिरोको शैलीमा उठ्न खोजेको देखिन्छ । पठान को कथा नयाँ होइन । आतंकवाद र राष्ट्रवादबीचको पैंठेजोरीको धङधङीमा बाँचिरहेको बलिउडका लागि पठानको सफलताले उत्साहित बनाउन सक्ला, तर यसको सफलताको मानक पर्दामा देखिएका दृश्य मात्र होइनन् । जसरी एन्टी बलिउड मुभमेन्ट वा भनौं नेपोटिज्मको आडमा ब्वाइकट बलिउड को नारा घन्किरहेको छ, यसबाट रुष्ट बलिउड र यसका स्टार फ्यानले उक्त अभियानविरुद्ध छेडेको आक्रोशको आगो पनि हो । यस पटक दर्शकले शाहरूखको फिल्म नभई शाहरूखलाई हेर्न हलसम्म आएका छन् । उनको उपस्थितिमै दर्शक सिटी बजाइरहेका छन्, संवादमा ताली पिटिरहेका छन् भने गीतमा सँगसँगै हलमै नाचिदिएका छन् । शाहरूखको चार वर्षपछिको आगमन उनीहरूका लागि उत्सव बनिरहेको छ । पठान को पटकथा कथाभन्दा तुलनात्मक रूपमा सबल छ । घटना, पात्रको पहुँच र चरित्रलाई यथार्थको कसीमा दाँजेर नहेर्ने हो भने फिल्म पूर्णतः मनोरञ्जनात्मक बनेको छ । दर्शकले पर्दाबाट आँखा हटाउनुपर्नेछैन । पर्दामा नायकहरू टपलेस हुँदै सुगठित शरीर देखाइरहँदा नायिका मेसिनगन भुट्नेदेखि फाइट सिक्वेन्समा शक्ति प्रदर्शन गरिरहेकी भेटिन्छ, पठान मा । पृष्ठभूमि संगीतले एक्सन सिन र मुडमा ओज थपिदिएको छ । विभिन्न देशमा गई खिचिएको फिल्मको दृश्यलाई आकर्षक ढंगबाट छायांकन गरिएको छ ।पठान को सबल पक्ष अभिनय, संवाद र संवाद सम्प्रेषण हो । रोमान्स किङमा लामो समयदेखि बनाएको छविलाई शाहरूखले एक्सन किङमा ढाल्न फाइट सिक्वेन्समा भरपूर मिहिनेत त गरेका छन् नै, अभिनयमा अझ निखारिएको लाग्छन् । दीपिकाले जति स्क्रिन स्पेस पाएकी छन्, त्यसमा आफूलाई जबरजस्त उभ्याएकी छन् । चारित्रिक आरोहअवरोहको हिसाबले रुबिनाको भूमिकामा उनी अझ शक्तिशाली लाग्छिन् । पठान को सरप्राइजिङ प्याकेज कोही छन् भने ती जोन अब्राहम नै हुन् । जोनले यसअघि जति बडी देखाए, त्यति एक्टिङ देखाउन सकेनन् र दर्शकलाई आशातीत रिझाउन असफल रहँदै आए । पठान मा भने उपस्थितिदेखि अभिनय शैली र भूमिका सबैमा उनी खरो उत्रेका छन् । पठान केवल शाहरूखका लागि मात्र नभई यतिबेला बलिउडकै लागि पनि गर या मर को स्थितिमा छ । बलिउडका एकपछि अर्को आशा गरिएका फिल्म सुपर फ्लप हुँदै जानु, क्षेत्रीय फिल्मले देशको सीमा काटेर उधुम मच्चाउनु अनि ठूलो फ्यान फलोइङ भएका बलिउड स्टारहरू फिक्का साबित हुँदै गइरहेको परिप्रेक्ष्यमा पठान घाइते बलिउडका लागि सञ्जीवनी बुटी साबित हुन सक्छ । शाहरूखले ल्याएको सञ्जीवनी बुटीले बलिउड उठ्छ वा उठ्दैन, प्रतीक्षाको विषय हुनेछ ।"
