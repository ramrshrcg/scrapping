शीर्षक,विवरण
"भारतको यात्रा, बंगलादेशसँग ऊर्जा व्यापार","सबमरिन केबलमा पहुँच, आईटीमा सहकार्यइन्टरनेट ब्यान्डविथका लागि सबमरिन केबलमा नेपालको पहुँच हुनुपर्ने विषय प्रधानमन्त्री दाहालको भ्रमणका एजेन्डामा समेट्ने प्रस्ताव परराष्ट्र मन्त्रालयमा पुगेको छ । हाल समुद्रमुनिको अन्तर्राष्ट्रिय इन्टरनेट सञ्जालमा नेपाल सोझै जोडिन सकेको छैन । नेपाली सेवा प्रदायकहरूले भारतस्थित विभिन्न सेवा प्रदायकबाट ब्यान्डविथ खरिद गरेर स्वदेश भित्र्याउँदै आएका छन् ।भूपरिवेष्टित देश भएकाले सबमरिन केबलमा नेपालको पहुँच सार्वभौम अधिकारअन्तर्गत पर्ने र पहुँच स्थापना हुन सकेमा इन्टरनेट ब्यान्डविथको मूल्य हालको भन्दा सस्तो हुन जाने सञ्चार तथा सूचना प्रविधि मन्त्रालयका प्रवक्ता नेत्रप्रसाद सुवेदी बताउँछन् । हाल हाम्रा सेवा प्रदायकहरूले महँगो शुल्क तिरेर भारतका सेवा प्रदायकबाट इन्टरनेट ब्यान्डविथ किन्नुपरेको छ, उनले भने, सबमरिन कम्युनिकेसन केबलमा हाम्रो सोझो पहुँच भएपछि ब्यान्डविथको मूल्य हाम्रालागि सस्तो पर्न जान्छ । त्यसकारण यो विषयलाई प्रधानमन्त्री भ्रमणको एजेन्डमा समेट्न परराष्ट्रमा प्रस्ताव गरेका छौं ।नेपालका करिब एक दर्जन सेवा प्रदायकले भारतका भारती एयरटेल, टाटा कम्युनिकेसन्सलगायत कम्पनीसँग प्रतिएमबीपीएस करिब ४ अमेरिकी डलरमा ब्यान्डविथ खरिद गर्दै आएका छन् । टाटा, एयरटेल, बीएसएनएललगायत कम्पनीहरूले भारतका चेन्नई, मुम्बई, कोची, टुटिकोरिनलगायत तटीय सहरहरूबाट समुद्रमुनिको इन्टरनेट तारमा सम्पर्क स्थापना गर्दै भारत, नेपाल, बंगलादेशलगायत देशलाई बाँकी विश्वसँग जोड्ने काम गरेका छन् । उनीहरूले किनेको ब्यान्डविथ अन्य सेवा प्रदायकले खरिद गरी क्रमशः प्रयोगकर्ताको घरसम्म पुर्याउँछन् ।नेपाली सेवा प्रदायकले भारतका सेवा प्रदायकसँग ब्यान्डविथ खरिद गर्नुको सट्टा सोझै समुद्रमुनिको तारमा जोडिन पाउनुपर्ने नेपालको माग छ । हाल नेपाली सेवा प्रदायकहरूले विशेषतः भैरहवा, सुनौली, ढल्केवर, वीरगन्ज हुँदै नेपालमा अप्टिकल फाइबर ल्याइरहेका छन् । केहीअघि सरकारी स्वामित्वको नेपाल टेलिकमले चीनको चाइना टेलिकमबाट ब्यान्डविथ खरिद गरेर केरुङरसुवागढी नाका हुँदै नेपालमा अप्टिकल फाइबर भित्र्याएको थियो । चीनबाट ब्यान्डविथ ल्याउँदा भारतसँगको निर्भरता तोडिएको भनिए पनि त्यो दिगो हुन सकेको छैन । चीनबाट भित्र्याइएको ब्यान्डविथ झनै महँगो परेको र उत्तरी भेगको अप्ठ्यारो भूगोललाई पनि कतिपयले समस्याका रूपमा औंल्याएका छन् । २०७२ सालको भूकम्पपछि केरुङ हुँदै ल्याइएको तार विभिन्न ठाउँमा टुटेको थियो ।सबमरिन केबलबाहेक प्रधानमन्त्री दाहालले नेपाल र भारतका सरकारी प्रसार सेवाहरूबीच कार्यक्रम आदानप्रदान गर्ने विषयमा पनि प्रस्ताव अघि बढाइएको छ । सञ्चार मन्त्रालयका प्रवक्ता सुवेदीका अनुसार रेडियो नेपाल र भारतको अल इन्डिया रेडियो तथा नेपाल टेलिभिजन र भारतको दूरदर्शन टेलिभिजनबीच कार्यक्रम आदानप्रदानको विषय प्रधानमन्त्री भ्रमणका एजेन्डामा समेट्न प्रस्ताव पठाइएको छ । दुई देशबीच सांस्कृतिक समानता भएकाले प्रसारण सेवामा सहकार्य गर्न खोजिएको हो, उनले भने, भारतमा नेपालीभाषी पनि मनग्गे छन्, उनीहरूका लागि भारतमा नेपाली टेलिभिजन च्यानलहरू सहज प्रसारण हुने वातावरण मिलाउन आग्रह गरिनेछ ।नेपालको सूचना प्रविधि र साइबर सुरक्षा क्षेत्रमा दुई देश कसरी मिलेर अघि बढ्न सक्छन् भन्नेबारे पनि प्रधानमन्त्रीको भ्रमणका क्रममा छलफल हुने भनिएको छ । सूचना प्रविधिको विकाससँगै यस क्षेत्रको जोखिम बढ्दै गएको र साइबर सुरक्षा प्रमुख चुनौतीका रूपमा देखा परिरहेको सन्दर्भमा यसलाई दुई देशले मिलेर सामना गर्नुपर्ने भएकाले यो विषय उठान गर्न जरुरी भएको सुवेदीले बताए । यसअघि चैतमा सञ्चारमन्त्री रेखा शर्मा भारत भ्रमणमा जाँदा उनले पनि आफ्ना समकक्षीसँग यिनै विषयमा छलफल गरेकी थिइन् ।साथमा यज्ञ बन्जाडे, राजु चौधरी, सजना बराल"
रेशमको सजाय माफी निवेदन राष्ट्रपति कार्यालयमा,"कैलाली जिल्ला अदालत र उच्च अदालत दिपायलले चौधरीलाई जन्मकैद (२० वर्ष) हुने फैसला गरेका थिए । उक्त फैसलालाई सर्वोच्च अदालतले जेठ ३ मा सदर गरेको छ । जन्मकैदको सजाय पाएका चौधरीले श्रीमती रञ्जिता श्रेष्ठलाई अध्यक्ष बनाएर स्थापना गरेको नागरिक उन्मुक्ति पार्टी अहिले सरकारमा छ । श्रेष्ठ भूमि व्यवस्था, सहकारी तथ गरिबी निवारणमन्त्री छिन् । सत्तागणितमा महत्त्वपूर्ण बनेको नागरिक उन्मुक्ति पार्टीले सदन र सत्ताबाट बार्गेनिङ गरेका कारण सरकारले चौधरीको सजाय माफी प्रक्रिया अघि बढाएको हो । नागरिक उन्मुक्ति पार्टीले गठन भएदेखि नै चौधरीको रिहाइलाई मुख्य मुद्दा बनाउँदै आएको थियो । चौधरीलाई जन्मकैदको फैसला सर्वोच्च अदालतबाट सदर भएलगत्तै उक्त पार्टीले गिरीशचन्द्र लाल नेतृत्वको आयोगको प्रतिवेदन सार्वजनिक गर्नॅपर्ने भन्दै आन्दोलनको घोषणा गरेको थियो । सरकारबाट रिहाइको अनौपचारिक आश्वासन पाएपछि आन्दोलनका कार्यक्रम फिर्ता गरिएको छ । संविधानको धारा २७६ मा राष्ट्रपतिले कुनै अदालत, न्यायिक वा अर्धन्यायिक निकाय वा प्रशासकीय पदाधिकारी वा निकायले गरेको सजायलाई कानुनबमोजिम माफी, मुलतबी, परिवर्तन वा कम गर्न सक्ने उल्लेख छ । त्यस्तै, मुलुकी फौजदारी कार्यविधि संहिता ऐन, २०७४ को दफा १५९ ले अदालतको फैसलाबमोजिम सजाय पाएको व्यक्तिले माफी पाउन, मुलतबी राख्न, परिवर्तन वा कम गर्न गृह मन्त्रालयमार्फत राष्ट्रपतिलाई निवेदन दिन सक्ने व्यवस्था छ । त्यही व्यवस्थाका आधारमा सरकारले चौधरीलाई सजाय माफी दिने प्रक्रिया अघि बढाएको हो । चौधरी फरार अवस्थामै २०७४ को चुनावमा कैलाली१ बाट प्रतिनिधिसभा सदस्यमा निर्वाचित भएका थिए । उनले २०७४ फागुन १४ मा प्रहरीसमक्ष आत्मसमर्पण गरेका थिए ।"
एकै गाउँका ६ युवा सगरमाथामा,"युक्तले गत मंगलबार सातौंपटक सगरमाथाको शिखर चुमेर गुरुङ समुदायबाट सबैभन्दा धेरै पटक सगरमाथा आरोहण गर्ने रेकर्ड राखेका छन् । उनले पनि इलिट एक्सपेड कम्पनीमार्फत आरोहण गरेका हुन् । उनले २२ वर्षको उमेरमा पहिलो पटक सन् २०११ मा सगरमाथा आरोहण गरेका थिए । त्यसपछि २०१७, २०१८, २०१९ तथा २०२२ मा दुई पटक सगरमाथा शिखर चुमेका थिए । ट्रेकिङ क्षेत्रमा आबद्ध भएको १८ वर्ष भयो, मिहिनेत गरेपछि फल पाउने रहेछ, उनले भने ।१५ वर्षदेखि ट्रेकिङ क्षेत्रमा आबद्ध २८ वर्षीय रामबहादुरले गत वैशाख २० मा सर्वोच्च शिखर टेकेका हुन् । स्कुल पढ्दैदेखि दसैंतिहारको बिदामा पर्यटकको भारी बोक्न जान्थ्यौँ, एसएलसी सिध्याएपछि यसै क्षेत्रमा भरिया भएर काम गर्दै पछि गाइड बनेँ, उनले भने, काम गर्दै जाँदा अहिले एभरेस्ट पनि चढ्ने मौका मिल्यो । सुरुका पाइला अप्ठ्यारा भए पनि शिखर चुमिसकेपछि छुट्टै आनन्द आउने राम बताउँछन् । अब उनी मनास्लु हिमाल चढ्ने योजनामा छन् । २४ वर्षीय ओम गुरुङले पनि यही सिजनमा सगरमाथाको सफल आरोहण गरे । उनले गत मंगलबार दिउँसो २ बजे सगरमाथाको शिखर चुमेका हुन् । गाउँका अग्रजहरूको बाटो पछ्याउँदै ट्रेकिङ क्षेत्रमा जोडिएको उनको भनाइ छ । गण्डकी प्रदेशका पहिलो सगरमाथा आरोहीका रूपमा इमानसिं गुरुङको नाम आउँछ । सन् २००० मा सगरमाथाको सफल आरोहण गरेका उनको २००५ मा मनाङको कङगारु हिमाल आरोहणका क्रममा हिमपहिरोमा परी निधन भएको थियो । यसरी कीर्तिमानी अगुवालाई पछ्याउँदै लाप्राक गाउँका युवा प्रत्यक्षअप्रत्यक्ष ट्रेकिङ क्षेत्रमा जोडिएका हुन् । लाप्राकका करिब ६० प्रतिशत स्थानीय पर्यटन तथा पर्वतारोहण क्षेत्रमा छन् । सगरमाथा आरोही, माउन्टेन गाइड, ट्रेकिङ गाइड, असिस्टेन्ट गाइडदेखि सहयोगीको भूमिकामा आबद्ध छन् । लाप्राक घर भएका अन्तर्राष्ट्रिय पर्वतारोहण पथप्रदर्शक ४ जना छन् । उनीहरूले नै पर्वतारोहण पथप्रदर्शको प्रशिक्षण गराउँदै आएका छन् । अधिकांश स्थानीयले पर्यटन व्यवसायलाई मुख्य पेसा बनाएपछि धार्चेलाई आरोही गाउँपालिका घोषणाको माग पनि उठ्दै आएको छ । लाप्राकका अधिकांश युवा ट्रेकिङ क्षेत्रमै आबद्ध भएकाले यो वडालाई आरोहीको गाउँको रूपमा परिचित गराउनुपर्ने धार्चे४ का रोजन गुरुङ बताउँछन् । एउटै वडाको नौ जनाले सगरमाथा आरोहण गरिसकेका छन्, उनले भने, मनास्लु र अरू पिक चढ्ने पनि धेरै छन् । यो गाउँको मात्र नभएर जिल्लाकै गौरवको कुरो हो । यसले गाउँका युवालाई ट्रेकिङ क्षेत्रमा लाग्न अझै उत्साह थपेको छ । लाप्राकलाई आरोही गाउँ घोषणा गर्न पालिका र प्रदेश सरकारले पनि पहल थाल्नुपर्छ ।"
वीरगन्जको कालो पानी काठमाडौंलाई 'सौगात,"(वीरगन्ज) वीरगन्जको बिचोबीच भएर बग्छ सिर्सिया नदी । बाराको जितपुर सिमरा उपमहानगरपालिका२३ हेट टोलका बासिन्दा दिनहुँ उक्त नदीमा नुहाउँछन् । तर, त्यही नदी डेढ किलोमिटर मात्र तल वीरगन्ज महानगरपालिका२१ परवानीपुर पुग्दा नाकै थुन्नुपर्ने गरी प्रदूषित छ । पानी प्रदूषित भएकाले नदीमा जलचर पाउनै छाडेको छ । चौपायासमेत नदीमा जान रुचाउँदैनन् । गाईबस्तुसमेत नदीको पानी खाँदैनन्, न त गर्मीमा आहाल नै बस्छन् । मान्छेले नुहाउने वा कपडा धुने त कल्पना मात्रै भयो, सिर्सियाका अजिज मियाँ भन्छन् ।वीरगन्ज क्षेत्रका उद्योग तथा कलकारखानाबाट निस्कने फोहोरमैला, रसायनयुक्त झोल र ढल नदीमा सोझै मिसाउने प्रवृत्तिका कारण सिर्सिया अत्यधिक मात्रामा प्रदूषित बनेको हो । पर्यावरणीय दृष्टिकोणले समेत नदी संकटमा छ । छाला, मासु, टेक्स्टाइल, फर्मास्युटिकल्सलगायत उद्योगबाट निस्केको त्यस्ता फोहोर पानीले सिर्सियालाई दुर्गन्धित बनाएको छ । नदीनजिकै परवानीपुरका स्थानीय सब्दर हुसैन उद्योगले पानी प्रशोधन यन्त्र राखे पनि त्यसको प्रयोग भएको नपाएको बताउँछन् । यस क्षेत्रमा बस्नै गाह्रो छ, हुसैनले भने, उद्योगको पानी सोझै खोलामा मिसिएकाले गन्हाउने गरेको छ । सिर्सिया नदी प्रदूषणले सांस्कृतिक रूपमा पनि असर पारेको यहाँका अगुवा बताउँछन् । मधेशको मुख्य चाड छठ पर्वमा व्रतालुलाई नदी प्रदूषणले दिक्क पार्छ । छठ व्यवस्थापन समितिहरूले स्थानीय प्रशासनलाई प्रदूषण नियन्त्रणका लागि पहल गरिदिन अनुरोध गर्छन् । प्रशासनको निर्देशनमा २३ दिन मात्र उद्योग बन्द गर्दा पनि नदीको पानी केही मात्रामा भए पनि सफा बग्ने गरेको छ । छठ सकिएलगत्तै फेरि कालो लेदोसहितको पानी बग्ने नियति दोहोरिन्छ । बिनाप्रशोधन औद्योगिक फोहोरजन्य पदार्थ, विभिन्न रसायनयुक्त पानी र शौचालयका ढल सोझै नदीमा जोड्ने प्रवृत्तिले विगतको पवित्र सिर्सिया नदीमा अहिले कालो, बाक्लो र दुर्गन्धित लेदो बग्ने गरेको छ । अत्यधिक प्रदूषणका कारण सिर्सियाको पानीमा अक्सिजनको मात्रामा कमी भई जलचक्र प्रणालीमा समेत चुनौती थपेको छ । वीरगन्जको नदी सभ्यतामै असर पार्ने गरी सिर्सियाको पानी प्रदूषित र दुर्गन्धित भएपछि यहाँका केही सचेत युवाहरूको समूहले उक्त नदीको पानी बोकेर संघीय राजधानी काठमाडौंतर्फ मार्चपास गरिरहेको छ । तीन दशकदेखि प्रदूषण खेपिरहेका सिर्सिया आसपासका स्थानीय यसको संरक्षणका लागिसंघीय सरकारलाई दबाब दिन गत जेठ ४ देखि काँधमा नदीको दूषित पानी बोकेर पैदल यात्रामा निस्किएका हुन् । हेटौंडा, नारायणगढ, मुग्लिङ हुँदै बिहीबार साँझ उक्त समूह धादिङको मलेखु कटिसकेको छ । अबको २३ दिनमा काठमाडौं पुग्छौँ, पर्सा, बारा, महोत्तरी, धनुषालगायत जिल्लाबाट आएका चुरे तथा वनजंगल संरक्षण अभियानका संरक्षक सरोज राय भन्छन्, स्थानीय सरकारको पहलले मात्र नदीको प्रदूषण नियन्त्रण हुन नसकेपछि संघीय सरकारलाई दबाब दिन काठमाडौं जानुपरेको हो । रायका अनुसार पैदल यात्राकै क्रममा १० जना अभियन्ता अस्वस्थ भई घर फर्किए पनि २५ जनाको टोली अझै यात्रामै रहेको उनले बताए । दैनिक २५ किलोमिटरको दरले हिँडिरहेका छौं, उनले भने, सिर्सियामा बग्ने यो पानी सिंहदरबार पुगेर सरकारलाई उपहार दिनेछौँ, उनले भने । नदीको सभ्यता जोगाउन उद्योग कलकारखानालाई व्यवस्थित रूपमा सञ्चालन गर्नु आवश्यक रहेको यी अभियन्ताहरूको माग छ । टोलीले सिंहदरबार प्रांगणमा सिर्सियाको पानी प्रदर्शन गर्ने र सरकारले माग सम्बोधन नगरे माइतीघर मण्डलमा धर्ना बस्ने योजना बनाइसकेको छ ।जितपुर सिमरा३ स्थित रामवन झाडीबाट निस्कने सिर्सिया नदी वीरगन्ज हुँदै भारतको रक्सौलतर्फ बग्छ । वीरगन्जसम्म आइपुग्दा यसमा अन्य दुई साना खोला पनि मिसिन्छन् । जानकारका अनुसार पर्सा, बारा औद्योगिक कोरिडोरमा आठ दशकअघि उद्योग खुल्न थाले पनि सिर्सिया भने २०३५ सालदेखि अत्यधिक मात्रामा प्रदूषित हुन थालेको हो । नदीको प्रदूषणले सिमरा, ताजपुर, बकुलिया, परवानीपुर, लोहसन्डा, रमौली, जगरनाथपुर, रामपुर टोकनी, सगरदिना, छातापिपरा, नितनपुर, गम्हरगाँव, रामगढवा, रानीघाट, सिर्सिया खल्वाटोल, वीरगन्ज महानगर क्षेत्र र सीमावर्ती भारत रक्सौल पूर्वी चम्पारणका बासिन्दा प्रभावित छन् । सीमावर्ती भारतीय बजार रक्सौलका बासिन्दाले प्रदूषण नियन्त्रणका लागि पटकपटक अभियान चलाउँदै आएका छन् । जीवनदायिनी सिर्सिया नदी बचाउनका लागि दबाब दिइरहेका छौं, रक्सौलमा सञ्चालित अभियानका संयोजक डाअनिल सिन्हा भन्छन्, तर, सरोकारवाला निकायले कानमा तेल हालेर बसेको छ । औद्योगिक कोरिडोरमा रहेका छाला, टेक्सटायल, सिमेन्ट, स्टिल, डन्डी, साबुनलगायत उद्योगबाट निस्कने रसायनलाई प्रशोधन नै नगरी नदीमा हाल्ने गरिएको विभिन्न अध्ययनले देखाएका छन् । २०७३ मा तत्कालीन जनसंख्या तथा वातावरण मन्त्रालयको अध्ययनले २ सय ५० वटा उद्योगले फोहोर पानी प्रशोधन नगरी सिर्सियामा मिसाएको पाइएको थियो । त्यसअघि जिल्ला प्रशासन कार्यालय पर्साले २०६७ मा सिर्सिया नदी अनुगमन समिति गठन गरेको थियो । सिर्सिया नदी आसपासका स्थानीयले प्रदूषण नियन्त्रणको माग गर्दै प्रशासन कार्यालय घेराउ गरेपछि तत्कालीन प्रमुख जिल्ला अधिकारी नागेन्द्र झाले रितेश त्रिपाठीको अध्यक्षतामा नदी अनुगमन समिति गठन गरिएको थियो । उक्त समितिले नदीको स्थलगत अनुगमन गरी तयार पारेको प्रतिवेदनमा प्रदूषणको मुख्य कारक उद्योगहरू नै रहेको उल्लेख गरेको थियो । नदीको प्रदूषण रोक्न स्थानीय सँगसँगै विभिन्न संघसंस्था दबाबमूलक कार्यक्रम गर्दै आएका छन् । तर, प्रदूषण भने झन्झन् बढ्दो छ । सिर्सिया नदीको पानी विगतमा घरायसी प्रयोजन, कृषि उत्पादन र पशुपक्षीका लागि पिउने पानीका रूपमा प्रयोग हुन्थ्यो । हिन्दु धर्मावलम्बीहरूका लागि पूजापाठ गर्ने थलो तथा धार्मिक आस्था र विश्वास बोकेको नदीको रूपमा यसलाई लिने गरिन्छ । परवानीपुरदेखि वीरगन्जस्थित रानीघाटसम्म जोडिएका ढल तथा अनियन्त्रित रूपमा फालिएका औद्योगिक फोहोरमैला र रसायनयुक्त कालो लेदोका कारण पर्यावरणीय दृष्टिकोणले सिर्सिया करिब मृत अवस्थामा पुगेको छ । नदीमा घुलेको फोहोरमैलाजन्य पदार्थ थिग्रिएर सतहमा बस्ने तथा सोही क्रममा मिथेन ग्यास उत्पन्न भई सेतो गाजका फोका नदीमा तैरिएर बगिरहेको बजार क्षेत्रमा सजिलै देख्न सकिन्छ । चुरे पहाडको फेदीबाट निस्केको यो नदीको पानी सिमरासम्म आइपुग्दासम्म स्वच्छ, सफा अवस्थामा रहे पनि तल क्रमिक रूपमा कलकारखाना र जनघनत्वकाकारण सिर्सियाको प्रदूषण जितपुर, परवानीपुर र वीरगन्जसम्म पुग्दा अत्यधिक मात्रामा छ । औद्योगिक फोहोरमैला, विभिन्न रसायनयुक्त पानी र ढल मिसिएका कारण सिर्सिया नदीको पानी अत्यधिक गन्हाउने र यसले विभिन्न छालाजन्य रोग निम्त्याएको पीडितहरू बताउँछन् । सिर्सिया नदीलाई प्रदूषणमुक्त बनाउन वीरगन्ज महानगरपालिकाले अभियान थालेको छ । उपप्रमुख इम्तियाज आलमको संयोजकत्वमा गठित सिर्सिया नदी प्रदूषण नियन्त्रण समितिले उद्योगहरूमा पटकपटक अनुगमन गर्दै आएको छ । अनुगमनका क्रममा नदी किनारमा सञ्चालित उद्योगहरूले रसायनयुक्त फोहोर, छालाको लेदो, कोइलाको छाई, फोहोर पानीलगायतका वस्तु प्रशोधन नै नगरी सिधै नदीमा फाल्ने गरेको पाइएको थियो । समितिले अनुगमनका क्रममा नदी प्रदूषित गर्ने वीरगन्जपथलैया कोरिडोरमा रहेका ५ वटा उद्योगलाई जरिवाना पनि गरेको थियो । महानगरपालिका कार्यालयका प्रमुख प्रशासकीय अधिकृत लक्ष्मीप्रसाद पौडेलका अनुसार वीरगन्ज२१ स्थित ग्लोबल लेथर उद्योग, अर्निका प्रोसेसिङ उद्योग, श्रीसिद्धि टेक्सटाइल, दुर्गा पुल्प एन्ड पेपर र वीरगन्ज३२ मा सञ्चालित मेरियम लेथर उद्योगलाई जनही ३३ लाख रुपैयाँ जरिवाना गरिएको थियो । गत चैत दोस्रो सातामा सात दिनभित्र जरिवाना रकम बुझाउन पर्ने महानगरको निर्देशनको ती उद्योगहरूले बेवास्ता गरिदिए । जरिवानामा परेका ५ वटा उद्योगलाई महानगरले यसअघि नदीमा सिधै फोहोर मिसाएर प्रदूषण नगर्न पत्राचारसमेत गरेको थियो । उद्योगीहरूले अटेर गरी उक्त जरिवाना रकम हालसम्म महानगरमा दाखिला गरेका छैनन् । नगरप्रमुख राजेशमान सिंहले जरिवाना नबुझाउने उद्योगको इजाजत पत्र खारेजीको प्रक्रियातर्फ महानगर अगाडि बढेको बताउँछन् । नदी प्रदूषणमुक्त पार्न वीरगन्ज उद्योग वाणिज्य संघसँग समन्वय गरेका छौं, प्रमुख सिंहले भने, जरिवाना नबुझाउने उद्योगको इजाजत पत्र खारेजी प्रक्रियामा लागेका छौं । यसअघि महानगरले गत फागुनमा उद्योगहरूबाट निस्कने छाई नदीमा फाल्ने ट्र्याक्टरलाई जरिवाना गरेको थियो । महानगरले नदी प्रदूषणको मुख्य कारक उद्योगहरू रहेको निष्कर्ष निकाल्दै उद्योगबाट निस्कने फोहोर पानी नियन्त्रण गर्न ताकेता गरेपछि वीरगन्ज उद्योग वाणिज्य संघले उद्योगीहरूलाई तत्काल प्रशोधन केन्द्र बनाउन लगाउने निर्णय गरेको थियो । गत माघ दोस्रो साता वीरगन्ज उद्योग वाणिज्य संघको पहलमा बसेको उद्योगीहरूको बैठकले ७ दिनभित्र उद्योगहरूमा अनिवार्य प्रशोधन केन्द्र स्थापना गर्ने तयार भएका थिए । संघको सभाहलमा उद्योगीहरूको भेलाले उद्योगबाट निस्कने फोहोर पानी प्रशोधन गरेर मात्रै नदीमा विसर्जन गर्ने, प्लान्ट नभएका उद्योगले ७ दिनभित्र प्लान्ट निर्माण गर्ने र दैनिक १६ घण्टा बोरिङ चलाएर स्वच्छ पानी नदीमा विसर्जन गर्ने निर्णयसमेत गरेको थियो ।"
सगरमाथामा साइपालकी चेली,"(बझाङ)मनास्लु हिमालको क्याम्प ३ बाट गत सेप्टेम्बरमा फर्किएकी थिइन्, संगीता रोकाया । शिखर चुम्ने सपनासहित त्यहाँ पुगेकी साइपाल गाउँपालिका४, धुलीकी उनलाई मौसमले साथ दिएन । ठूलो हिमपहिरोका कारण आरोहणमा गएका केही पर्वतारोहीले ज्यान गुमाए । कोही घाइते भए । आफ्नै आँखाले यस्ता दृश्य देखेर बीचबाटै फर्किनुपर्दा २६ वर्षीया संगीताको मन विचलित भयो । एक मनले त यस्तो जोखिमपूर्ण कामको पछि नलागौं कि भनेर पनि नसोचेको होइन । तर पाँच वर्षदेखि साँचेको सपना र गरेको लगानीले मलाई फर्किन दिएन, संगीता भन्छिन्, सबै काम छाडेर यत्रो समय हिमालकै पछि लागियो । हार खाएर फर्कियो भने अरूले के भन्लान् जस्तो पनि लाग्यो । आफैंले आफूलाई ढाडस दिएँ । आखिर आँट गरे सफल भइँदोरहेछ । पायोनियर एडभेन्चर कम्पनीको सहयोगमा तीन भारतीय नागरिकसँगै सगरमाथामा पाइला टेकेकी हुन् उनले । सगरमाथा क्षेत्रमा झन्डै महिना दिनको बसाइ भयो । सुरुमा बेसक्याम्प पुगेकी उनी उचाइ पचाउनका लागि क्याम्प १ र २ मा तलमाथि गरिन् । शिखर चढ्न सक्छु भन्ने आँट पहिल्यै थियो । यो अभ्यासले उनको साहसलाई थप भर दियो । जेठ २ गते राति उनको टोली क्याम्प ४ बाट शिखरतर्फ प्रस्थान गर्यो । सयौं आरोही शिखर छुन लामबद्ध थिए । कोही बिरामी भएर फर्किंदै थिए । कोही बिरामी परेका खबर संगीताको कानमा ठोकिन्थ्यो । तर उनको आत्मविश्वासले भन्थ्यो शिखर चुमेरै छाड्छु । अगाडि बढ्दै जाँदा उनका खुट्टा गल्न थाले । सास बढ्दै गएको देखेर सहयोगी शेर्पाले तिमी सक्दैनौं । यहींबाट फर्क भन्न थाल्यो । सगरमाथा आरोहण गर्ने दिन भएका घटनाको बयान गर्दै उनी भन्छिन्, मेरो दिमागमा जसरी पनि माथि पुग्नुपर्छ भन्ने थियो । म नसुनेझैं गरेर अघि बढिरहें । उसलाई कुनै जवाफ नै फर्काइनँ । सहयोगीले दुई पटक फर्किन कर गर्दा पनि नमानेको उनले सुनाइन् । मलाई जस्तो समस्या भए पनि चढ्न सक्छु भन्ने विश्वास थियो । शेर्पाले फर्किन जिद्दी गरेको देख्दा रिस पनि उठ्यो, उनले भनिन् । जेठ ३ गते दिउँसो साढे १२ बजे अन्ततः उनी लक्ष्य चुम्न सफल भइन् । वर्षौंदेखि साँचेको सपना जब उनले आँखै अगाडि देखिन् । उनका आँखा शान्त रहन सकेनन् । खै किन हो ? चुचुरोमा पुग्नेबित्तिकै भक्कानो फुटेर आयो । धेरैबेरसम्म आँसु थाम्न सकिनँ । मैले सपना देखिरहेकी छु कि साँच्चै हो ? भनेर कन्फ्युज भएँ, शिखर चुम्दाको पल स्मरण गर्दै उनले भनिन् । छाउपडी प्रथा अन्त्य गरौं, भन्ने सन्देश लेखेको ब्यानरसँगै शिखरमा तस्बिर खिच्दा पनि उनको खुसी आँखाबाट पोखिन बन्द भएको थिएन । जीवनको लक्ष्य भेट्टाएँ भन्ने खुसीले होला । मन अर्कै भयो, उनले भनिन् । विश्वकै सर्वोच्च शिखर सगरमाथाको टाकुरमा पाइला राख्ने उनी पहिलो बझाङी हुन् । संगीताले सगरमाथाको चुचुरोमा टेकिनन् मात्रै, हिमाल आरोहणको क्षेत्रमा जिल्लाको नाममा पहिलो खाता पनि खोलिन् । उनको सफलता जिल्लावासीका लागि पनि खुसी हुने बहाना बनेको छ । बझाङका प्रतिनिधिसभा सदस्य भानुभक्त जोशीले सदनमै बोलेर बधाई पनि दिए संगीतालाई । सामाजिक सञ्जालमा पनि बधाई दिनेको लर्को नै लागेको छ । सगरमाथाको चुचुरो चुम्ने यी साहसी महिलाको सफलताको हल्ला जति भएको छ । उनले त्यहाँसम्म पुग्न गरेको संघर्षको कथा भने धेरै कमलाई मात्रै थाहा छ । क्षेत्रफलका हिसाबले नेपालकै ठूलो साइपाल गाउँपालिकाकी बासिन्दा हुन् संगीता । उनको गाउँ धुली बझाङ जिल्लाको उत्तरी क्षेत्रको अन्तिम मानव बस्ती हो । सदरमुकामबाट त्यहाँ पुग्न अहिले पनि चार दिन पैदल यात्रा गर्नुपर्छ । छाउपडी प्रथा, बालविवाह जस्ता महिलाद्वेषी चलनहरू अहिले पनि व्याप्त छन् त्यहाँ । हिमालकै काखमा खेलेर हुर्केकी भए पनि हिमाल, त्यो पनि सगरमाथा चढ्ने सपना देख्ने छुट थिएन उनलाई । कारण उनी छोरी हुन् । यद्यपि उनले साहस जुटाइन् । परिवारका सदस्यहरूको इच्छाविपरीत बझाङकै साइपाल हिमाल चढ्ने एउटा अभियानमा जोडिइन् । अभियानअन्तर्गत उनले २०७५ कात्तिकमा अन्य ४ जना बझाङी चेलीसँग साइपाल हिमाल (७०३१ मि) आरोहणको प्रयास गरेकी थिइन् । टिममा स्पेन, इटाली, अमेरिकाका विख्यात आरोहीहरू पनि थिए ।यद्यपि साइपाल छुने त्यो प्रयास असफल भयो, तर उनको हिमाल चढ्ने हुटहुटी भने झन् बढ्यो । शिक्षा र चेतनाका हिसाबले पनि पिछडिएको मानिने साइपालकी चेलीका लागि यो काम जटिल थियो । साइपाल चढ्न खोज्दा नै उनलाई परिवार र समाजले रोक्न खोजेको थियो । उनले निकै सम्झाउनुपरेको थियो त्यो बेला । साइपाल चढ्न नसके के भयो, सगरमाथा चढेर देखाउँछुभन्दा घरकालाई मनाउन झन् धेरै मिहिनेत गर्नुपर्यो, संगीता भन्छिन्, गाउँमा साइपाल चढ्न नसक्नेले सगरमाथाको फुर्ती लाउँछे भनेर कुरा काट्ने पनि थिए । तर अन्तिममा बुबाले मान्नुभयो । बुबाकै सहयोगले यो सम्भव भएको हो ।मध्यम आयस्रोत भएको परिवारकी सदस्य उनलाई सगरमाथा चढ्नभन्दा बढी दुःख त त्यसका लागि लाग्ने खर्च जुटाउन भयो । त्यसका लागि उनी जिल्लाभरका पालिकादेखि विभिन्न संघसंस्था धाइन् । कतिले सहयोग पनि गरे, तर अधिकांशले त पछि गरौंला भन्दै टारे । अन्ततः उनकै बुबाले एडभेन्चर कम्पनीलाई आधा रकम पछि तिर्ने सर्तमा छोरीलाई सगरमाथा पुर्याउन सहमत गराए । करिब २५ लाख खर्च लागेको बताउँदै उनले केही रकम तिर्नै बाँकी रहेको सुनाइन् ।आरोहण यात्राका पछाडि थुप्रै आरोह अवरोहका कथा छन् । तर पाँच वर्षको संघर्षपछि सफलता चुमेकी संगीता भने अब हिमाल आरोहणकै क्षेत्रमा काम गर्न हौसिएकी छन् । उनले जिल्लाका लागि मात्रै नभई देशकै लागि आरोहणको क्षेत्रमा केही नयाँ गर्ने सोच पलाएको सुनाउँदै भनिन्, यो सफलताले मलाई संघर्ष गर्न सिकाएको छ । आउने दिन चुनौतीपूर्ण होलान्, तर अब यही क्षेत्रमा केही गर्ने सोच बनाएकी छु, उनले भनिन् ।"
कलामा यौनजीवन,"(सिन्धुपाल्चोक) अमूर्त यौनजीवनलाई आफ्नो ढुंगा, जरादेखि चित्रकलामा उतार्ने चौतारा साँगाचोकगढी५ का अमित घिमिरे झट्ट हेर्दा कुनै सन्तभन्दा फरक लाग्दैनन् । फलफूलसँग चित्रको समायोजनबाट मानिसको यौनजीवन झल्काउने र बगर कलाका पारखी उनी भन्छन्, खोलामा खेर गएका कलात्मक ढुंगा र जरा प्रयोग गर्छु, क्यानभास पनि जरा, ढुंगाकै भएपछि यस्तो चित्र एकदमै आकर्षक देखिन्छ । प्रकृतिले यौनलाई विभिन्न तरिकाले देखाएकाले अमूर्त चित्रसँग समायोजन गर्दा वास्तविक जीवन पाएको महसुस हुने बताउँछन् उनी । जराजुरी, फलफूल तथा तरकारी, बगरका ढुंगालाई कलामार्फत उनले रहस्यमयी यौनजीवन उतार्छन् । प्रकृतिका सबै वस्तुले यौनको झल्को दिने दाबी गर्छन् उनी ।घिमिरेले एक दशकअघि जराजुरीबाट बनाइएका कला र अमूर्त चित्र प्रदर्शनी गरेका थिए । शिक्षण पेसाको सिलसिलामा पैदल जाँदै गर्दा बाटोमा फालिएका रूखका जराजुरी संकलन गरेर उनले आफ्नो कला प्रस्तुत गरेका थिए । जरामा उनले मानव आकृति देखाई यौन झल्काएका थिए । प्रदर्शनीलाई उनले नाम दिएका थिए, कला र यौन । घिमिरेले प्रयोग गरेको फलफूलसँग चित्रको समायोजनबाट मानिसको यौनजीवन झल्काउने कला सम्भवतः नेपालकै पहिलो हो । यो विल्कुलै नयाँ प्रयोग हो, सम्भवतः कसैले नगरेको हुन सक्छ, उनी भन्छन्, अरू कलाको तुलनामा झट्ट हेर्दा केहीलाई यो अश्लीलजस्तो लाग्न सक्छ । तर यसले जीवनको आवश्यकता झल्काएको छ । घिमिरेले हालै चुत्रोको दानालाई युवतीको वक्षस्थलसँग तुलना गरेर नयाँ कला पस्केका छन् । हालसम्म एक हजार जति अमूर्त चित्र कोरिसकेका घिमिरेका कला काठमाडौंका क्याफेहरूमा समेत राखिएको छ । कतिपय चित्रहरू साहित्यिक पुस्तकका कभर पनि बनेका छन् । आफैं साहित्यिक व्यक्ति भएकाले पुस्तकका लागि कोरेका चित्रको पारिश्रमिक पनि नलिने उनले बताए । घिमिरे सिन्धुपाल्चोकबाट प्रकाशित हुने ओखरेनी साप्ताहिकका सम्पादक, वकिल, साहित्यकार, चित्रकार, समाजसेवी अनि रेडियोका कार्यक्रम प्रस्तोतासमेत हुन् ।कविता, गीत, मुक्तक, हाइकु, नाटकलगायतका विधामा उनको कलम चल्छ । साहित्यकार चन्द्रप्रसाद न्यौपानेको बृहत्तर महाकाव्य चन्द्रयुगको आवरण कलासमेत उनकै हो । फेरि, एकल अमूर्त चित्रको प्रदर्शनी तयारीमा जुटेका घिमिरे कला, साहित्यमा योगदान गरेबापत वेस्ट लिरिस एवार्ड, प्रगति कला सम्मान, सरस्वती कलासम्म दर्जनभन्दा बढी साहित्यिक उपाधि पाइसकेका छन् । उनका तिम्रो यादमा कथासंग्रह, संयुक्त हाइकु संग्रह, सलह लघुकथा संग्रह प्रकाशित छन् । उनले लेखेको मौन व्यथा, निरंकुश प्रजातन्त्र, कालरात्रि, कालो सडक, जिन्दगी, त्रासलगायतका दर्जन नाटकको मञ्चन भइसकेको छ ।"
'गोर्खा वारियर को प्रिमियर बेलायतमा,"काठमाडौं (कास) गोर्खा सैनिकको वीरतामाथि बनेको फिल्म गोर्खा वारियर को प्रिमियर बेलायतमा हुने भएको छ । मिलन चाम्स निर्देशित फिल्म भदौ २४ गते सिनेवर्ल्ड लेस्टर स्क्वायर आइम्याक्स हलमा प्रिमियर हुने निर्माण टिमले जनाएको छ ।निर्देशक चाम्सले यो हलमा फिल्म प्रदर्शन गर्ने आफ्नो सपना पूरा हुन २० वर्ष लागेको बताए । गोर्खालीको कथा पर्दासम्म ल्याउन सहज थिएन । जसरी गोर्खालीले लडाइँ लडे त्यसरी नै अहिले म संघर्ष गर्दै छु, हलिउडका कलाकारलाई प्रिमियरमा हिँडाउन, चाम्सले भने । प्रिमियरका लागि बेलायती राजपरिवारका सदस्यदेखि सांसद, स्थानीय निकायका प्रमुख, बेलायती सेनाका जनरल, गोर्खा रेजिमेन्ट अधिकृत, नेपाली दूतावास, सेलिब्रेटीसम्मलाई निम्तो दिएको उनले बताए । फिल्ममा बेलायती सेनाका गोर्खा सैनिकले सन् १९४९ मा मलाया जंगलमा लडेको लडाइँको कथा समेटिएको छ । नेपाली, अंग्रेजी र हिन्दी भाषामा प्रदर्शन गर्ने तयारी रहेको फिल्ममा कलाकारहरू रितेश चाम्स, विजय लामा, रेविका गुरुङ, रियर राई, शिशिर वाङ्देल, कविता आले, बिरूप घले, सारा राईले अभिनय गरेका छन् । फिल्मको कथा निर्देशक चाम्स र गिरिराज घिमिरेले लेखेका हुन् । सुदीप बरालको छायांकन रहेको फिल्म मिलन श्रेष्ठले सम्पादन गरेका हुन् ।"
लुम्बिनीमा युवा सम्मेलन,"लुम्बिनी (कास) क्षमता अभिवृद्धि र नेतृत्व विकास गर्ने उद्देश्यले रूपन्देहीको तिलोत्तमामा आयोजित युवा सम्मेलनमा सयभन्दा बढी किशोरकिशोरीहरू भेला भएका छन् । वडा स्तरबाट सन्जाल निर्माण गरेर आफ्ना सवाल, अधिकार, चुनौतीबारे बहस गर्दै आएका लुम्बिनी प्रदेशका विभिन्न जिल्लाका किशोरकिशोरी तीनदिने सम्मेलनका क्रममा बिहीबार भेला भएका हुन् । प्रदेशस्तरीय किशोरकिशोरी तथा युवा सन्जालले स्थानीय र प्रदेश सरकारको आगामी आर्थिक वर्षका नीति तथा कार्यक्रममा आफ्ना मुद्दा समेट्नका लागि दबाब र सुझाव दिन सम्मेलन आयोजना गरेको हो । प्रदेशका ६ वटा जिल्लामा वडा, पालिकास्तरीय सन्जाल गठन भइसकेका छन् । पालिकाबाट छनोट भएका युवाको प्रदेशस्तरीय सन्जाल छ । सन्जालका प्रदेश अध्यक्ष आरिफ खानले बालबालिका, किशोर र युवाका मुद्दा समाधानका लागि दबाब सिर्जना गर्न यस्ता सन्जाल जरुरी रहेको बताए । एक जनाले भनेर कसैले सुन्दैन, उनले भने, प्रदेशभरिका युवाले एक स्वरमा आफ्ना समस्या सुनाए, पक्कै हल हुन्छ । युवा परिषद् लुम्बिनीका अध्यक्ष गोविन्द केसीले अहिले युवाको युग भएकाले उनीहरूलाई आफ्नो क्षेत्रमा सफलता दिलाउन प्रोत्साहन गर्नुपर्ने बताएका छन् । लुम्बिनी प्रदेश योजना आयोगका उपाध्यक्ष नहकुल केसीले सन्जालमा आबद्ध युवाको नेतृत्व क्षमता देखेर आफू प्रभावित भएको बताए । हाम्रो जमानामा यसरी खुलेर आफ्ना समस्या राख्ने कुरा कल्पना बाहिरको थियो, उनले भने ।"
अमेरिका र सोभियत संघले गरेका थिए क्षेप्यास्त्र सन्धि,सन् १९७२ मा आजकै दिन (मे २६) मा अमेरिका र सोभियत संघले बलिस्टिक क्षेप्यास्त्रविरुद्धको सन्धि गरेका थिए । सन्धिमा तत्कालीन अमेरिकी राष्ट्रपति रिचार्ड निक्सन र सोभियत संघका नेता लियोनिद ब्रेन्झनेबले हस्ताक्षर गरेका थिए । बलिस्टिक क्षेप्यास्त्रको प्रयोग रोक्ने विषयमा अमेरिकाले १९६६ मा पहिलो पटक सोभियत संघसँग प्रस्ताव गरेको थियो । उक्त प्रस्ताव रणनीतिक हतियार सीमासम्बन्धी वार्ताका क्रममा गरिएको थियो । तर करिब तीन वर्षसम्म त्यस विषयमा कुनै छलफल तथा प्रगति भएको थिएन । पछि १९७२ मा मस्कोमा आयोजित एक सम्मेलनका दौरान दुवै देशबीच सहमति जुटेको थियो । बलिस्टिक क्षेप्यास्त्र नियन्त्रणका लागि गरिएको सन्धि त्यसै वर्षको अन्त्यमा दुवै देशका संसद्बाट अनुमोदित भएको थियो । अमेरिका २००२ मा उक्त सन्धिबाट अलग भएको थियो । त्यससँगै अमेरिका र रुसले २००२ को मे २४ मा रणनीतिक आक्रमण नियन्त्रण गर्ने विषयमा सन्धि गरेका थिए ।
यो भोटो कसको ?,"वर्षा र सहकालका देवता रातो मत्स्येन्द्रनाथको भोटो देखाइँदै । मत्स्येन्द्रनाथको रथ लगनखेलबाट जावलाखेल पुर्याइएको चौथो दिन बिहीबार राष्ट्रपति रामचन्द्र पौडेलको उपस्थितिमा गुठी संस्थान ललितपुरका कर्मचारीले भोटो देखाएका हुन् । सोही अवसरमा राष्ट्रपति पौडेलले रातो मत्स्येन्द्रनाथ र जीवित देवी कुमारीको पनि दर्शन गरे । भोटो जात्रा सुरु भएको तिथिमिति यकिन नभए पनि मत्स्येन्द्रनाथको जात्रा करिब एक हजार तीन सय वर्षअघि नै सुरु भएको मानिन्छ । किंवदन्तीअनुसार नागराज कर्कोटकले किसानलाई पुरस्कारस्वरूप दिएको मणिमाणिक्यले युक्त भोटो हरायो, पछि मनुष्यका रूपमा आएका भूतले लगाएको देखेर किसानले दाबी गरेपछि विवाद भयो । अन्त्यमा भोटोको अधिकारी दुवै हुन नसक्ने निष्कर्ष निकाली मत्स्येन्द्रनाथको जिम्मा लगाइयो । यसरी आधिकारिक प्रमाणसहित आउनेलाई भोटो दिने गरी रातो मत्स्येन्द्रनाथको रथयात्रा सकेपछि भोटो जात्रा गर्ने परम्परा बसेको हो ।तस्बिर ः इलिट जोशीकान्तिपुर"
नेपाललाई 'ट्रान्जिट बनाएर लागूऔषध ओसारपसार,"(काठमाडौं)अवैध लागूऔषध ओसारपसारको ट्रान्जिटका रूपमा नेपाली भूमि प्रयोग हुँदै आएको विभिन्न अनुसन्धानले देखाएका छन् । नेपाल, भारत, अफ्रिकालगायत मुलुकका नागरिक ठूलो परिणामको लागूऔषधसहित पक्राउ परे पनि मुख्य कारोबारी भने नगन्य मात्रामा पक्राउ पर्ने गरेका छन् । नेपाल ल्याइएका अधिकांश लागूऔषध ट्रान्जिट बनाएर अन्य देशमा लैजाने गरिएको प्रहरी अनुसन्धानले देखाएको छ । गत चैतमा लागूऔषध नियन्त्रण ब्युरोले हवाईमार्ग हुँदै भारतको नयाँदिल्ली लैजान लागिएको ७ किलो ८८७ ग्राम कोकिनसहित दुई भारतीय महिलालाई पक्राउ गर्यो । पक्राउ पर्नेमा भारत मिजोरमकी ४५ वर्षीया भालाललमी र २९ वर्षीया इस्थर लालहलिम्पुई छन् । उनीहरू लागूऔषध कोकिनको भरिया मात्र भएको ब्युरोले जनाएको छ । ती दुई महिलालाई लागूऔषध कारोबारीले आतेजाते खर्च दिएर कोकिन लिन इथियोपिया पठाएका थिए । भालाललमी चैत २ मा दिल्लीबाट इथियोपिया हुँदै अफ्रिकी मुलुक गिनी पुगेको र चैत १३ मा उनी कोकिनको लगेज लिएर मोरक्को, दोहा हुँदै काठमाडौं आइपुगेकी थिइन् । त्रिभुवन अन्तर्राष्ट्रिय विमानस्थलबाट उनी सिधै ठमेलस्थित एक होटलमा गएर बसिन् । चैत १४ को बिहान सवा ११ बजे एयर इन्डिगोको विमानबाट नयाँदिल्ली उड्न लाग्दा त्रिभुवन विमानस्थल सुरक्षा कार्यालय र ब्युरोको संयुक्त टोलीले उनलाई ह्यान्ड ब्याग र सुटकेसमा फल्सबटम बनाएर ल्याएको २ किलो ८८७ ग्राम कोकिनसहित उनी पक्राउ परिन् । भालाललमी तीन छोराहरूसँग मिजोरोममा बस्थिन् । उनको श्रीमान्सँग डिभोर्स भइसकेको र ३ वर्षअघि घरमा ग्यास विस्फोटमा परी जलेर घाइते भइन् । उनको अनुहार जलेर कुरूप भएको र उपचारका लागि बढी खर्च लाग्ने पत्ता लगाएर कोकिन कारोबारीले उपचार खर्चको प्रलोभनमा पारी भरिया बनाएको पाइएको ब्युरोका प्रवक्ता एसपी चक्रराज जोशी बताउँछन् । ब्युरोले अपरेसनकै क्रममा चैत १४ मै काठमाडौं महानगर२६ ठमेलस्थित भालाललमी बसेकै होटलबाट इस्थरलाई पक्राउ गर्यो । प्रहरीले उनको ह्यान्ड ब्याग तथा लगेजबाट फल्सबटम बनाएर ल्याएको ५ किलो कोकिन बरामद गर्यो । ती दुवै भारतीयले नेपाललाई ट्रान्जिटका रूपमा प्रयोग गरेको पाइएको ब्युरोका प्रवक्ता एसपी जोशीले बताए । उनीहरू दुवैलाई एकै व्यक्तिले आतेजाते खर्च दिएर कोकिन लिन पठाएको अनुसन्धानमा खुलेको जनाएको छ । पठाउने व्यक्ति एकै भए पनि छुट्टाछुट्टै नाम बताएका थिए । उनीहरू दुवैलाई जिल्ला अदालत काठमाडौंले पुर्पक्षका लागि थुनामा पठाएको छ । त्यस्तै, गत असारमा प्रतिबन्धित लागूऔषध सेतो र खैरो ५१ किलो हेरोइनसहित ७ जना दक्षिण अफ्रिकी महिला पक्राउ परे । पक्राउ पर्नेमा २९ वर्षीया सीबीसी थान्देकिले, ४६ वर्षीया मुरायल केडुकवाजी थेम्बेनी एनसाम्बा, ३९ वर्षीया टिसावालाला खानयिजिले एम्भोने, ३६ वर्षीया रोजिना नोन्केले जन्जे, २९ वर्षीया मल्हाको मौरिन मथिबा, ३७ वर्षीया मोरोएसी सुजान कोफु र ३० वर्षीया मोर्लेस बाडेनहोर्स्ट छन् । सीबीसी र मुरायल गत वर्ष जेठ २९ मा दुबईबाट आएका थिए । प्रहरीले उनीहरूको साथबाट १६ केजी सेतो हेरोइन बरामद गर्यो । जेठ ३० मा टिसावालाला र रोजिना दक्षिण अफ्रिकाबाट दुबई हुँदै आएका थिए । उनीहरूबाट ८८ केजी बरामद भयो । जेठ २६ मा मल्हाको दुबई हुँदै आएकी थिइन् भने मोरोएसी जेठ ३१ मा कतारबाट र मोर्लेस दुबईबाट त्रिभुवन विमानस्थल अवतरण गरेकी थिइन् । मल्हाको ७ केजी सेतो हेरोइनसहित जेठ ३० मा पक्राउ परिन् । मोरोएसीलाई ४ केजी सेतो र २ केजी खैरो तथा मोर्लेस ६ केजी सेतो हेरोइनसहित जेठ ३१ मा पक्राउ परे । उनीहरूले लगेजमा फल्सबटम बनाएर भित्र्याएको हेरोइन केही दिनभित्रै भारत लैजाने तयारी थियो । उक्त परिमाणको हेरोइनको अवैध मूल्य १ अर्ब २ करोड रुपैयाँ बराबर हुने प्रहरीको भनाइ छ । प्रहरीका अनुसार यति धेरै परिमाणको हेरोइन एकैपटक बरामद भएको यो पहिलो घटना थियो । सेतो हेरोइन प्रतिकेजी २ करोड रुपैयाँसम्म कारोबार हुने गरेको छ । भारतमा पुर्याएपछि यसको मूल्य थप बढाएर कारोबार गर्न सक्ने गरी कारोबारीले ती अफ्रिकन महिलालाई आतेजाते खर्चको व्यवस्था गरी भरियाको रूपमा पठाएको प्रहरीले जनाएको छ । यो हेरोइन नेपालमा खपत हुने भन्ने छैन, नेपाल हेरोइनको बजार पनि होइन, विगतका तथ्य र प्रमाणले यो लागूऔषध भारत लैजानकै लागि ल्याइएको देखिन्छ, एसपी जोशीले भने । सातै जना अफ्रिकी महिलाका लागि ठमेलका ५ होटल अफ्रिकाबाटै अनलाइनमार्फत बुकिङ गरिएको थियो । ब्युरोका अनुसार हेरोइन पास गर्न दक्षिण अफ्रिकादेखि भारतसम्मका गिरोहले चरणबद्ध रूपमा सेटिङ गर्ने गरेको यस घटनाबाट खुलेको अनुसन्धान अधिकृतले जानकारी दिए । पक्राउ परेका अधिकांशलाई विदेशमा रहेको गिरोहले आउनेजाने हवाई भाडा, बसोबास खर्च र थप १ हजार ५ सयदेखि २ हजार अमेरिकी डलर दिएर ओसारपसार गराएको ब्युरोले जनाएको छ । यसअघि २०७९ वैशाख ३ मा जाम्बियन नागरिक ३५ वर्षीया कपुतुला अविसर्ग लाजिम्पाटको एक होटलबाट ७ केजी खैरो हेरोइनसहित पक्राउ परेकी थिइन् । भोलिपल्ट उक्त लागूऔषध बुझ्न आएकी भारत मिजोरमकी ३५ वर्षीया लाल्नुन पुईलाई प्रहरीले लाजिम्पाटबाटै पक्राउ गर्यो । जिल्ला अदालत काठमाडौंले ती सातै जना अफ्रिकी महिलालाई पुर्पक्षका लागि थुनामा पठाएको छ । यी प्रतिनिधि घटना मात्र हुन् । लागूऔषध नियन्त्रण ब्युरोका अनुसार पछिल्लो ५ वर्षको तथ्यांकमध्ये सन् २०२२ मा लागूऔषध ओसारपसारमा विदेशी महिलालाई भरिया बनाएको र पक्राउ पर्नेको संख्या अन्य वर्षको तुलनामा बढी देखिएको छ । तथ्यांकअनुसार सन् २०१८ मा १५६ जना भारतीय नागरिक पक्राउ परेका छन् भने अन्य ११ विदेशी पक्राउ परेका छन् । जसमध्ये, ५ भारतीय र १ अन्य विदेशी नागरिक पक्राउ परेका छन् । २०१९ मा १८५ भारतीय, २१ अन्य मुलुकका नागरिक पक्राउ परेका थिए । २०२० मा ११२ भारतीयमध्ये १ महिला र १५ अन्य विदेशी नागरिक पक्राउ परेकामध्ये ३ जना महिला थिए । २०२१ मा १५० भारतीयमध्ये ५ महिला र अन्य मुलुकका १० जनामध्ये २ जना महिला थिए । २०२२ मा पक्राउ परेका २७७ भारतीयमध्ये १२ महिला र अन्य मुलुकका २७ मध्ये १४ जना महिला थिए । २०२३ को अप्रिलसम्ममा ६६ भारतीय र १३ अन्य विदेशी नागरिक पक्राउ परेका छन् । जसमध्ये २ भारतीय र अन्य मुलुकका ६ महिला छन् । लागूऔषध तस्करीमा धेरैजसो विदेशी नागरिक भरियाका रूपमा प्रयोग भएका छन् । पक्राउ पर्ने अधिकांश भारतीयसहित अफ्रिकी मूलका छन् । भरियाका रूपमा केही नेपालीसमेत प्रयोग भएको प्रहरीले जनाएको छ । बरामद भएको लागूऔषध युरोप तथा अफ्रिकन राष्ट्रबाट नेपालको बाटो हुँदै थाइल्यान्ड, ब्राजिल, भारत, हङकङ, भेनेजुएलालगायत देशमा तस्करी हुने गरेको प्रहरी अध्ययनले देखाएको छ । पछिल्लो समय गाँजासमेत विदेशबाट नेपाल भित्रिने गरेको छ । कोकिन र हेरोइन भारत हुँदै चीन, थाइल्यान्ड, हङकङ, सिंगापुर, मलेसियालगायत पूर्वी एसियाका मुलुकमा पुग्ने गरेको प्रहरी अनुसन्धानले देखाएको छ । आइस ड्रग को रूपमा रहेको एम्फिटामाइन हङकङ, थाइल्यान्ड हुँदै ट्रान्जिटका रूपमा नेपाल ल्याइने गरेको छ । यस्ता लागूऔषध नेपालमा खपत हुने नभई विभिन्न देशबाट नेपाललाई ट्रान्जिट बनाएर आउने र बाहिरिने गरेको पूर्वडीआईजी विकास श्रेष्ठ बताउँछन् । पछिल्लो समय लागूऔषध ओसारपसारमा महिलाको प्रयोग बढेको पाइएको छ, उनले भने, संवेदनशीलताको हिसाबले पनि महिलालाई विश्वास गर्ने, काममा लगाउन सजिलो हुने तथ्यले पत्ता लगाएको छ । पुरुषको तुलनामा आपराधिक क्रियाकलापमा महिलाको संलग्नता कम रहेको र लागूऔषध कारोबारमा पनि महिलाप्रतिको भरोसाका कारण कारोबारीले महिलालाई बढी भरियाको रूपमा प्रयोग गरेको पूर्वडीआईजी श्रेष्ठ बताउँछन् ।"
ससर्त अनुदानको सवा अर्ब आफूखुसी वितरण,"(जनकपुर)मधेश सरकारको अर्थ मन्त्रालयले स्थानीय तहलाई उपलब्ध गराउने ससर्त अनुदानको १ अर्ब २५ करोड रुपैयाँ आफूखुसी वितरण गरेको खुलेको छ । सबै पालिकालाई बराबरी रकम वितरण गर्ने कार्यविधिलाई लत्याएर अर्थमन्त्री सञ्जय यादवले १० प्रतिशत कमिसन लिई मनमौजी गरेको प्रदेशका सांसदले आरोप लगाएका छन् ।आर्थिक वर्षको अन्त्यतिर विधिप्रक्रिया नपुर्याई दलीय झुकाव र कमिसन लिएर ससर्त अनुदानको रकम अर्थ मन्त्रालयले स्थानीय तहलाई दिएको विरोधमा प्रमुख प्रतिपक्षी दल एमालेका सांसदले बिहीबार प्रदेशसभा बैठकमा अवरोध गरे । उनीहरूले ससर्त अनुदान वितरणमा गरिएको बेइमानीबारे सरकारको जवाफ मागेका थिए ।सिरहाको सखुवानन्कारकट्टी गाउँपालिकाले चैत १३ गते २ करोड रुपैयाँको चारवटा योजना समावेश गरेर अर्थ मन्त्रालयलाई पत्र पठाएको थियो । तर, मन्त्रालयले गाउँपालिकाले समावेश गरेको सबै योजना हटाएर १ करोड रुपैयाँका चारवटा अरू योजना हालेर ससर्त अनुदानको रकम पठाएको छ । सखुवानन्कारकट्टी गाउँपालिकाका प्रमुख प्रशासकीय अधिकृत राजीवकुमार झाका अनुसार पालिकाले नमागेको योजना हालेर अर्थ मन्त्रालयले ससर्त अनुदानको रकम पठाएकामा आश्चर्य व्यक्त गरे । मन्त्रालयले जेठ पहिलो सातामात्रै मधेश प्रदेशका १ सय ३६ स्थानीय तहलाई आफूखुसी ससर्त अनुदानको रकम वितरण गरेको छ । ससर्त अनुदान कार्यविधिमा नगरपालिका र गाउँपालिकालाई एकैनासको रकम पठाउनुपर्ने प्रावधान रहे पनि बढीमा ९ करोडदेखि घटीमा २५ लाख रुपैयाँ पनि पठाएको सांसदको आरोप छ । अर्थ मन्त्रालयले ससर्त अनुदानको रकम लैजानका लागि चैतमा प्रकाशन गरेको सूचना स्थगन गर्दै वैशाखमा फेरि अर्को सूचना निकालेको थियो । प्रदेश सांसद नागेन्द्रप्रसाद साहले आफू जितेको क्षेत्रमा पर्ने दुर्गाभगवती गाउँपालिकाको लेटर हेडमा माग गरिएको योजना ससर्त अनुदानमा नसमेटिएकामा प्रदेशसभा बैठकमै आपत्ति जनाए । मेरै वडाको कुरा गर्छु । मैले मागेकै योजना अर्को लेटर हेडमा आएकोलाई अर्थ मन्त्रालयले स्वीकृत गरेर रकम पठायो, उनले भने ।प्रमुख प्रतिपक्षी एमालेका संसदीय दलका नेता सरोजकुमार यादवले ससर्त अनुदानको रकम वितरणमा अर्थ मन्त्रालयले मनोमानी गरेको आरोप लगाए । ससर्त अनुदानको रकम वितरणमा गज्याङगुजुङ भएकै हो । केही अदृश्य विषयवस्तु छ, उनले भने, मेरै क्षेत्रको एउटा पालिकामा ससर्त अनुदान गएको छ, अर्कोमा छैन । उनले ससर्त अनुदानको रकम वितरणमा बदमासी भएको भन्दै संसदीय छानबिन समिति गठनको माग गरे । माओवादी केन्द्रका संसदीय दलका नेता भरतप्रसाद साहले अर्थ मन्त्रालयमा चरम बेथिति रहेको आक्षेप लगाए । ससर्त अनुदानबारे सरकारको जवाफ माग्दै एमालेले बिहीबारको प्रदेशसभा बैठक अवरोध गरेको थियो ।"
"संघीयताका 'जनकहरू, प्रणालीलाई हेलाहोचो नगर","संघीयता अहिले सबैको पन्चिङ ब्याग भएको छ । नागरिकको सामर्थ्य काठमाडौंमा र त्यसमा पनि दरबारको पटाङ्गिनीमा बन्दी बनाउँदै आएका शक्तिका पुजारीहरूलाई त संघीयता अरुचिकर लाग्ने नै भयो । तर राज्य पुनःसंरचनाका लागि गाउँबस्तीमा संघर्ष गरेको भन्दै जसदाबी गर्दै आएका दलका नेताहरूले नै संघीयतालाई अलपत्र पार्न खोजिरहेका छन् । आधा दशकअघि निर्वाचन भएर प्रदेशमा संसद् र सरकारहरू बनेदेखि अधिकार बाँडफाँटमा केन्द्रले देखाउँदै आएको अनुदार व्यवहार त्यसैको प्रमाण हो । २०७४ को निर्वाचनपछि बनेको संघीय सरकारले प्रदेशले संविधानतः प्राप्त गर्ने अधिकारलाई कुण्ठित गरेको थियो, त्यसपछि बनेका सरकारले पनि यही शैलीलाई निरन्तरता दिएका छन् । अहिले पनि मुख्यमन्त्रीहरूको बैठक रोक्न लगाएर प्रधानमन्त्रीले मुख्यमन्त्री विशेषलाई होइन, प्रदेशहरू र समग्रमा संघीयताको मर्मलाई उपेक्षा गरेका छन् । यो आफैंमा दुःखद पक्ष हो । संघ र प्रदेश तथा प्रदेशप्रदेशबीच उत्पन्न हुन सक्ने राजनीतिक विवाद समाधान गर्न संविधानले नै प्रधानमन्त्री नेतृत्वमा अन्तरप्रदेश परिषद्को व्यवस्था गरेको छ, तर परिषद् चार वर्षयता निष्क्रिय छ । अर्कोतिर, मुख्यमन्त्रीहरूको बैठक पनि संघकै हस्तक्षेपमा रोकिनु विडम्बना हो । गण्डकी सरकारले बोलाएको मुख्यमन्त्री बैठकले राज्यका कुनै निकायलाई चुनौती दिएको होइन, बरु अन्तर्यमा संघीयतालाई बलियो बनाउन खोजेको देखिन्छ । बैठकको औपचारिक कार्यसूची प्रदेश सरकारको अनुभव आदानप्रदान गर्ने भए पनि यसको मूल उद्देश्य संघीयता कार्यान्वयन र स्रोत तथा अधिकारप्राप्तिको विषयमा साझा धारणा बनाउने थियो । अन्तरप्रदेश परिषद् बैठक बोलाउन प्रधानमन्त्रीलाई ध्यानाकर्षण गराउने पनि मुख्यमन्त्रीहरूको योजना थियो । प्रधानमन्त्रीको अध्यक्षतामा त्यहीँ अन्तरप्रदेश परिषद् को अनौपचारिक बैठक बसाउनेसम्म उनीहरूको रणनीति थियो । तर प्रधानमन्त्री र सत्तारूढ दलहरूको दबाबका कारण बैठक नै स्थगित भएको छ । २०७५ भदौमा पोखरामै मुख्यमन्त्रीहरूको बैठक हुँदा तत्कालीन प्रधानमन्त्री केपी शर्मा ओलीले आफूविरुद्धको गुटबन्दी भन्दै असन्तुष्टि व्यक्त गरेका थिए । अन्तरप्रदेश परिषद् बैठक स्थगित गर्दै उनले मुख्यमन्त्रीहरूको मागअनुसार सामूहिक भेट दिन पनि अस्वीकार गरेका थिए । सार्वजनिक रूपमै प्रदेशहरू संघीय सरकारका एकाइ भएको बताउने ओलीमा उक्त प्रवृत्ति हुनु अनौठो होइन । तर अहिले, आफू र आफ्नो दललाई संघीयताको हिमायतीका रूपमा चिनाएको माओवादीका अध्यक्ष पुष्पकमल दाहाल नै प्रधानमन्त्री रहेका बेला त्यही प्रवृत्ति दोहोरिनु स्वाभाविक मान्न सकिँदैन । निश्चय पनि संघीयता नेपालका निम्ति सर्वथा नौलो अभ्यास हो । विश्वअभ्यासको आलोक र हाम्रै संविधानको दिशानिर्देशका आधारमा सिक्दैसच्चिँदै अघि बढ्दा नै यो व्यवस्थाको उद्विकास हुँदै जाने हो । प्रस्ट हुनुपर्छ, संविधानमा व्यवस्था नभए पनि मुख्यमन्त्रीहरूको बैठकले अन्तरप्रदेश समन्वय सुदृढ बनाउन निःसन्देह सघाउँछ । संघीयता अपनाएका भारतलगायत कतिपय देशले त प्रदेश सरकार प्रमुखहरूको बैठक राख्ने अभ्यास कानुनी रूपमै गरेका छन् । हामीकहाँ पनि प्रदेशहरूबीच व्यवस्थित समन्वय स्थापित गर्न संविधान वा कानुनमै मुख्यमन्त्रीहरूको कुनै संरचना निर्माण गर्न सकिन्छ । त्यसो नगरिए पनि यस्ता बैठकलाई स्वागतयोग्य नै मान्नुपर्छ । संविधानमा भएका अधिकारहरू संस्थागत गर्न, प्राकृतिक स्रोतमा देखिएकादेखिने प्रदेशप्रदेश र प्रदेशसंघबीचको विवाद अन्त्य गर्ने उपायहरू पहिल्याउन र असल अभ्यास एवं सिकाइ आदानप्रदान गर्न यस्ता बैठकहरू सहायकै हुन्छन् । त्यसैले, संघले यसलाई आफूविरुद्धको षड्यन्त्रका रूपमा बुझ्न जरुरी छैन । संविधानमा व्यवस्था नभए पनि यस्ता बैठक डाक्नु मुख्यमन्त्रीहरूको सिर्जनशील उपाय नै हो । संघले आवश्यक कानुनहरू नबनाइदिँदा संघीयताको स्वाभाविक विकास अवरुद्ध छ । प्रदेश प्रहरी गठन, निजामती कर्मचारी ऐन नबन्दा प्रदेशहरूले आफ्नो पूर्ण शासकीय अभ्यास गर्न पाएकै छैनन् । संघीय शिक्षा ऐन नबन्दा त प्रदेश मात्र होइन, स्थानीय तहहरू पनि कतिपय विषयमा रनभुल्लमा छन् । यिनै कारण, प्रदेशहरूसित संघीय सरकारलाई सुनाउनुपर्ने थुप्रै गुनासा छन् । यस्तो अवस्थामा संघले मुख्यमन्त्रीहरूको बैठक त रोक्न हुँदैन नै, अन्तरप्रदेश परिषद् बैठक गर्नबाट भाग्नसमेत मिल्दैन । संघले संविधानअनुसार बैठक बोलाएर संवादमार्फत संशय हटाउनुपर्छ । र, आवश्यक कानुन निर्माणमार्फत संघीयता कार्यान्वयनका गाँठाहरू फुकाउनुपर्छ । प्रदेश र स्थानीय तह (समन्वय तथा अन्तरसम्बन्ध) ऐन२०७७ ले व्यवस्था गरेको प्रधानमन्त्रीको अध्यक्षताको २० सदस्यीय राष्ट्रिय समन्वय परिषद्लाई पनि यथाशीघ्र गठन गर्नुपर्छ । यस्ता संवैधानिक एवं कानुनी संरचनाहरूलाई सक्रिय तुल्याएर प्रभावकारी संवादमार्फत सबै तहका सरकारले आपसी उल्झन र अविश्वास हटाउनुपर्छ, र उचित साझेदारीमा जोड दिनुपर्छ । अनि मात्रै, संघीयताले स्वाभाविक लय समाउनेछ ।"
ओलीको बोली,"संसद्को प्रमुख प्रतिपक्षी दल नेकपा एमालेका अध्यक्ष केपी शर्मा ओलीले आइतबार संसद्मा भाषण गरे । संसद्मा उनको सम्बोधन गर्ने कार्यतालिका पहिले नै सार्वजनिक भइसकेको थियो । नक्कली भुटानी शरणार्थी प्रकरणका बारेमा संसद्मा आफूले छताछुल्ल पार्ने कुरा ओलीले केही दिनअघि नै सार्वजनिक गरिसकेका थिए । यसर्थ उनको सम्बोधनप्रति आम नागरिकको अपेक्षा वर्तमान राजनीतिक परिवेशको भन्दा छुट्टै रहेको थियो । तर ओलीले सिङ्गो समाजलाई नै ढाँटे । उनले आफ्नो करिब दुईघण्टे भाषणमा भुटानी शरणार्थीका बारेमा गुह्य कुरा खोल्नु त कताकता उल्टै यो प्रक्रिया आफूले धेरै पहिलेदेखि नै थाहा पाएको घुमाउरो जानकारी दिए । आफ्नो नेतृत्वको सरकारका बेलामा यसबारेमा केकस्ता समिति बने त्यसको कुनै जानकारी आफूलाई नभएको समेत ओलीले संसद्मा जानकारी गराए । मिडियामा आएका कुरा सत्य हुन् भने उनकै नेतृत्वको सरकारमा गृहमन्त्री रहेका रामबहादुर थापाले नै बालकृष्ण पन्थीको नेतृत्वमा भुटानी शरणार्थी प्रकरणसम्बन्धी छानबिन गर्नका लागि मन्त्रीस्तरीय बैठकबाट त्यस्तो समिति गठन गरेका हुन् । तर ओलीको भनाइलाई आधार मान्ने हो भने त्यो कुरा झुटो हो । ओलीले सम्बोधनका क्रममा नक्कली भुटानी शरणार्थीका बारेमा बोलेका विषय करिब यति नै थिए । यसर्थ ओलीको भाषण सुनेर त्यसमा समर्थन गर्नलायक कुनै कुरा पनि भेटिएन, बरु उनले जुन विषयमा प्रस्तुत हुन्छु भनेका थिए । त्यो विषयमा यथेष्ट समय नदिएकामा उनको सम्बोधनको विरोध गर्नलायक देखिए । ओलीले सम्बोधनका क्रममा अधिकांश समय सरकारले गएको ५ गते ल्याएको नीति तथा कार्यक्रमको विरोधमा खर्चिए । उनले जसरी सरकारले ल्याएको नीति तथा कार्यक्रममा एउटा बुँदालाई अर्को बुँदाले खण्डन गरेको आरोप लगाएका थिए । त्यसै गरी आफूले गरेको सम्बोधनका क्रममा पनि त्यही प्रक्रिया दोहोर्याए । उनले कतै सरकारको नीति तथा कार्यक्रमलाई आफ्नो नेतृत्वले सरकाले ल्याएको नीति तथा कार्यक्रमको कपी भनेका छन् भने कतै त्यसको आक्रोशात्मक आलोचना गरेका छन् । यदि आफ्नै पालाको सरकारको नीति तथा कार्यक्रमको कपी भएको भए त्यसको विरोध गर्नु भनेको तत्कालीन आफ्नै सरकारले ल्याएको नीति कार्यक्रमको विरोध गरेको देखिन्छ । यदि त्यसो हो भने उनले सरकारमा हुँदा आफूले गरेका कामलाई नै त्यो सत्तामा रहुन्जेल मात्र ठीक थियो, अहिले त्यो सबै गलत छ भनेर प्रमाणित गर्नुपर्छ । होइन भने एउटै काम सत्तामा हुँदा ठीक र सत्ताबाहिर हुँदा बेठीक देख्ने प्रवृत्तिलाई तिलाञ्जली दिन सक्नुपर्छ । बरु उसले आफ्नो नेतृत्वको सरकारले ल्याएको नीति तथा कार्यक्रम थियो भने वर्तमान सरकारलाई बधाई पो दिनुपर्थ्यो तर उनले कपी पनि भन्ने र विरोध पनि गर्ने दोहोरो चरित्र देखाएर उनको मानसिक अवस्थामा नै प्रश्न गर्नुपर्ने ठाउँ पो खडा गरिदिएका छन् । सुजन देवकोटा, गोरखा"
मानव अधिकार आयोगको श्रेणी खस्कने जोखिम,"संविधानमै व्यवस्था भएको संवैधानिक निकायमा भएको नियुक्ति प्रक्रियाले समग्र आयोगको अन्तर्राष्ट्रिय हैसियत ह्रास हुने जोखिम बढेको छ । यसले नेपालको राजनीतिक नेतृत्व राज्यप्रति कति संवेदनशील छन् भन्ने दर्साउँछ । आफ्ना विवादास्पत नेताकार्यकर्तालाई राज्यका उच्च निकायमा स्थान दिँदा त्यसले पार्न सक्ने दीर्घकालीन असरलाई मध्यनजर गर्न नसक्नु भनेको राज्यको उच्च ओहोदामा रहेर पद र अधिकारको दुरुपयोगजस्तै देखियो । समयसमयमा फेरबदल भइरहने सरकारले गरेका निर्णयले अन्तर्राष्ट्रिय स्तरमा नेपालको साख गुम्दै जानु पक्कै पनि राम्रो विषय होइन । जनक आचार्य, उत्तरगया, रसुवा"
अन्धविश्वासको जालो तोडौं,"कान्तिपुरको सम्पादकीयबाट नेपाल सरकारले शिक्षा लिनु आवश्यक छ । धामीझाँक्री तथा अन्य ठगहरूको अन्धविश्वासमा पर्दा बर्सेनि सयौ नेपालीले अनाहकमा सम्पत्ति मात्र होइन ज्यानसमेत गुमाउनुपरेको छ । पछिल्लो उदाहरण बनेको छ सीमान्त गुरु भन्ने ठग प्रकरण । यस्ता विकृति विसंगति र अन्धविश्वासलाई टुलुटुलु हेरी बस्ने कि जनताको जनधन र जीवन रक्षाका लागि सरकारले अग्रसरता पनि लिने ? धामीझाँक्री र अन्धविश्वासले सीमा नाघ्यो । अब त अति नै भैसक्यो । यसर्थ जनताको जनधनको सुरक्षाको खातिर सरकारले धामीझाँक्रीको भर पर्नुपर्ने अवस्था अन्त्य गरोस् । त्यस्ता पसलहरूमा ताला लगाओस् । लुकीछिपी गर्नेलाई कानुनको कठघरामा उभ्याओस् । अनि मात्र सरकार जनकल्याणकारी सरकार कहलाउन सक्छ । गोपाल देवकोटा, जोरपाटी, काठमाडौं"
कांग्रेसको वामपन्थीकरण सम्भव छ ?,"अनौपचारिक संवादका क्रममा एक दिन कांग्रेस नेता प्रदीप गिरिले सोधे, केही वर्षपहिलेसम्म समाजको समग्र रूपान्तरण गर्छु भनेर क्रान्तिमा ज्यान आहुति दिन तयार हुनेमध्ये एक हजारजति मान्छे पनि बाँकी छैनन् अहिले ? शब्द ठ्याक्कै यिनै होइनन्, आशय यही थियो । ठोस संख्याको अपेक्षा गरेर सोधेका थिएनन् उनले यो प्रश्न । इमानदार प्रयत्न गरे समाज रूपान्तरण सम्भव छ भनेर विश्वास गर्ने, त्यस्तो उपक्रममा सहभागी हुन मिहिनेत गर्ने, विचार र ज्ञानमा भरोसा राख्ने, पढ्ने र सोच्ने, लेख्ने र विमर्श गर्ने अनि आम जनतासँगको संवादमा क्रियाशील रहने मान्छेको खडेरी औंल्याउन उनले रेटोरिकल प्रश्न गरेका थिए । बालकृष्ण खाँडले प्रतिनिधित्व गर्ने पछिल्लो पुस्ताको पतनको जर्जर यथार्थले गिरिको प्रश्न ज्यादा सान्दर्भिक बनाएको छ । गिरि रहेनन्, कांग्रेस र कम्युनिस्ट नामधारी पार्टीहरू छँदै छन् । गहिरिएर हेर्नेले देख्छ, दललाई दोहनसंयन्त्रका रूपमा बुझ्ने र सोही अनुसार व्यवहार गर्नेको बहुमतले पार्टी कब्जा गरेको छ । यसभन्दा फरक सोचेर क्रियाशील राजनीतिमा लाग्नेहरू अल्पमतमा छन्Ù बचेका जति शुभेच्छुक छन्, ती सबै निष्क्रिय र निराश छन् । लोकतन्त्रप्रतिको साँचो सम्मान, समताको आकांक्षा र समाजको न्यायपूर्ण रूपान्तरणका लागि सक्रिय हस्तक्षेपलाई राजनीति मान्ने हो भने, कांग्रेस र कम्युनिस्ट पार्टीहरू मृतप्रायः हुन् । केही सातापहिले प्राध्यापक कृष्ण खनालले लेखको शीर्षकबाटै अप्ठ्यारो तर जरुरी प्रश्न गरेका थिए, नेपाली कांग्रेस विघटन किन नगर्ने ? उनको विघटन गरिदिए हुन्छ मा मौजुदा कांग्रेस अस्तित्वमा रहनुको तुक छैन भन्ने आशय थियो । त्यसैले सोच्न जरुरी छ, रूपान्तरित कांग्रेस कति सम्भव छ ? कांग्रेस बदल्नु भनेको पार्टीमा आबद्ध नेताकार्यकर्ताको ठूलो पंक्तिलाई समाज रूपान्तरणको जटिल प्रक्रियामा इमानदारीपूर्वक र सेवाभावसहित समर्पित तुल्याउनु हो । कांग्रेस नेता गगन थापा भन्दै छन् नेतृत्वमा हुनेहरू उदाहरण बन्न सके, पार्टीको रूपान्तरण सम्भव छ, मूल नेतृत्व सर्वथा कमजोर भएकाले पार्टी पतनको ओरालोमा लागेको हो । नेतृत्व परिवर्तन गर्न आफूले कुनै दुस्साहस वा त्याग गर्नुपर्ने भए त्यसका लागि तयार रहेको आशयसहित उनी बोलिरहेका छन् । थापाको बोलीमा सुझबुझ छ, साथै हतारो र आवेग पनि । कहिल्यै नभोगिएको संकटमा फसेको अनुभूति उनको भनाइमा अभिव्यक्त भएको छ । उनको आशय बेठीक छैन । मुख्य नेतृत्वमा बदलाव ल्याउनु आवश्यक हो, तर सोच्नैपर्ने अर्को जटिल प्रश्न छ र त्यो सधैं छुटिरहेको छ । सो प्रश्न गिरिले उठाएकै आशंकाको अर्को रूप हो । उपभोगको चरम आकांक्षी बनेको समाजको उल्लेख्य हिस्साले सार्वजनिक स्रोतको दोहनबाट कमाइने सम्पत्ति र त्यसको आडमा प्रदर्शन गरिने रवाफलाई वैधता प्रदान गरेको छ । त्यसरी आम वैधता आर्जन गर्नेहरू दलका नेताकार्यकर्ता र ती वरपर भएका मान्छे नै हुन् । हिजै मात्र त हो, भ्रष्टाचारको कसुरमा प्रमाणसहित थुनिएको नेता रिहाइ हुँदा फूलमालाले पुरेर लावालस्करसहित कुनै समर जितेझैं झाँकी प्रदर्शन गरेको । ती माला उन्ने को हुन् ? ती लावालस्कर र जयजयकार गर्ने को हुन् ? यसबारे गहिरोसँग नसोची पार्टी रूपान्तरण सम्भव होला ? कस्टडीमा जाँदै गर्दा खाँडले लगाएको सर्जिकल मास्कपछिल्तिर लज्जाको पातलै भए पनि सतह थियो होला, टोपबहादुर रायामाझीले मुस्कुराउँदै हात हल्लाएर देखाएको विजयभावमा के थियो ? त्यो हात कसका लागि हल्लाइएको थियो ? सारा लोकलाई गिज्याउँदै उनले हल्लाएको हातलाई आशाका दृष्टिले हेर्नेहरूको संख्या कति छ र ती को हुन् ? सतहमै हेरे पनि देखिन्छ, उपभोगका सबैभन्दा ठूला आकांक्षी पार्टीका नेता र कार्यकर्ता छन् । खाँडस्तरका नेता मात्रैको सवाल होइन यो, नगर र वडास्तरमा पार्टीको ट्याग झुन्ड्याएर हिँडिरहेका नयाँपुराना कार्यकर्ताले आफ्नो पहिचान र अस्तित्व नै दोहनमार्फत कमाएको सम्पत्तिका बलमा स्थापित गरेका हुन्छन् । आवरणमा सेवाभावको कताकति संकेत देखा परे पनि, सतहको पातलो पर्दा उक्काएर हेरे त्यहाँ दोहनकै लामो सिलसिला देखिन्छ । ठगी, कमिसन, तस्करी, नगर र वडामा चल्ने भागबन्डा, जग्गा दलाली, व्यापारीका लाइन मिलाएर असुल्ने पैसा, कर्मचारीसँगको हिमचिमबाट सोहोरिने उठ्तीपुठ्ती यी सबैमा नेताकार्यकर्ताको सक्रिय संलग्नता हुन्छ । टिकटकजस्ता विद्युतीय सञ्जालबाट उदाएका रवि लामिछानेको रापताप दिनप्रतिदिन बढेको थाहा पाएर राष्ट्रिय स्वतन्त्र पार्टी (रास्वपा) तिर सरुवा खोजिरहेकाहरूमा दोहनको रसास्वादन गरिसकेकाहरूकै ठूलो हिस्सा छ । दोहनमा लहसिएका नेताकार्यकर्ताको पंक्तिका लागि बीपी र पुष्पलाल ब्रान्ड नेम हुन्, विचार होइनन् । आर्थिक प्रगति र विकास भनेको आफूले गर्न पाउने उपभोग्य सामान र सेवाको निरन्तर प्रवाह हो, आम मान्छेको प्रतिष्ठा र आत्मविश्वास उँचो बनाउने सवाल होइन । प्रतिष्ठित जीवन भनेको सुनका सिक्री र औंठी भिरेर सुकिला मोटरमा सयर गर्नु हो, ज्ञानसम्पन्न, शिक्षित र विवेकी हुनु होइन । समाजप्रति जिम्मेवार हुनु भनेको दौरा, सुरुवाल र ढाका टोपीमा सजिँदै फोटो खिचेर फेसबुकमा पोस्ट गर्नु हो, विभेद र वञ्चनारहित समाज निर्माणमा एउटा ठोस पाइलो अघि सार्नु होइन । गहकिला खोज र अनुसन्धानमा आधारित किताब पढ्नु र तीबारे विमर्श गर्नु पार्टीको काम गर्नु हुँदै होइन । आफूभन्दा उपल्लो दर्जाको र आफ्नो वर्तमान गुटको नेताको चाकडी गरेर फेसबुकमा लेख्नु नै पार्टीका लागि महत्त्वपूर्ण काम गर्नु हो । थोरबहुत सीप र क्षमता भएकाले त्यही विद्युतीय सञ्जालमा कुनै नेताको हितमा झुटो प्रोपगान्डा सामग्री नीर्माण गर्नु नै पार्टीका लागि बुद्धिको उपयोग गर्नु हो । शिक्षा र स्वास्थ्यका पेचिला सवाल, प्रदूषण र प्रकृतिका जटिल प्रश्न, राज्यको चरित्रमाथि गहिरो विमर्श, उत्ताउलो राष्ट्रवादभन्दा परको गहकिलो भूराजनीतिक छलफलमा प्रवेश गर्ने एकरत्ती रुचि नभएको ठूलो पंक्ति नै मौजुदा दलको ट्यागधारी जत्था हो । त्यसैले जरुरी सवाल सबै नागरिकको ससानो समूहले आफ्नै मसिनो पहलमा उठाउनुपरेको छ । आम नागरिक ठगहरूबाट हेपिँदा होस् वा धूलोधूवाँको पर्दाले सहर छोपेर सास फेर्न गाह्रो बनाउँदा, पार्टीका नेताकार्यकर्ता कतै देखा पर्दैनन्, तिनका भ्रातृ भनाउँदा संगठनहरू कतै अलप हुन्छन् र संगठनमा आबद्ध वा कुनै लाभ उठाउन पल्केका पार्टीका बुद्धिजीवी सबै शक्तिकेन्द्रका ढुकुवा बन्छन् । पार्टी रूपान्तरणमा यस्ता नेताकार्यकर्ता कहिले र कसरी सहभागी होलान् ? वा, कुनै उपायले सभापति फेर्न सके यी सबैको एकैसाथ रूपान्तरण प्रक्रिया द्रुत भइहाल्ला ? सबै नेताकार्यकर्तालाई एकसरो दीक्षित गरिसक्छु अनि पार्टीको नेतृत्व फेरुँला भनेर कम्मर कस्नु असम्भव होला, तर रूपान्तरणको काल्पनिकीमा आम नेताकार्यकर्तामा फैलिएको विचारहीनता र ठेट्नोपनलाई प्रश्नका रूपमा स्वीकार नगर्दा त्यो प्रयत्न अपुरो र अर्थहीन हुन्छ । रूपान्तरणको सुरुआत गर्न पार्टीको शिरमै प्रहार गर्नु उपयुक्त ठानिएको हुन सक्छ, तर संगठनका सबै धमनीमा फैलिएको विषले शिरलाई कहिलेसम्म सग्लो छोडिराख्ला ? रूपान्तरणको बृहत् र सुदीर्घ काल्पनिकी निर्माण गरेर केही दुस्साहसिक काम नथाल्दा वर्तमानको आवेग र हतारो कुनै ठोस प्रभाव नपारी सेलाउनेछ । त्यो संकटलाई कामचलाउ परिवर्तनको अवसर बनाउने ताहुरमाहुर मात्र साबित हुनेछ । कांग्रेस पतनको सिलसिलालाई कुनै हस्तक्षेपबिना द्रुत बनाउँदा पो नयाँ र असल सुरुआत हुने ठाउँ बन्ला कि ? सोच्न यसरी पनि सकिन्छ । जे छिटछिटो गल्दै छ र झर्दै छ र त्यो सकिने निश्चित छ, त्यसलाई बचाउने अर्थहीन प्रयत्न गरेर पछुताउनुको के अर्थ ? यसरी सोच्नेहरूको संख्या पनि दिनप्रतिदिन बढ्दै गइरहेको छ । तर, कांग्रेसका नाममा लेखिने निधनालेखमा केवल पार्टीका केही भ्रष्ट नेताको फेहरिस्त मात्र हुनेछैन । त्यहाँ सम्भवतः राजनीतिक र सामाजिक आन्दोलनप्रतिको तीव्र अविश्वसनीयता लेखिनेछ, विचार र सिद्धान्तको अर्थहीनता साबित गरिनेछ, रूपान्तरणका कार्यक्रम र योजना लगायत धेरै सवालको सामूहिक अन्त्येष्टिको खाका पनि लेखिनेछ । साथै, भएको थोरैतिनो लोकतान्त्रिक उपलब्धिका नामको मृत्युपत्रसमेत त्यो बन्न सक्नेछ । लोकतन्त्रद्वेषीका लागि मैदान पूर्णतया खाली गरिएको उद्घोष पनि त्यही निधनालेख हुन सक्नेछ । त्यसैले कांग्रेसको रूपान्तरण नै अहिलेका लागि सोच्नैपर्ने बौद्धिक प्रश्न हो । निराशाको विन्दुमा फेरि एक पटक उनै प्रदीप गिरितर्फ फर्कौं । माथि उल्लिखित संवाद अघि बढ्दै जाँदा, उनले वामपन्थमा रुचि भएका युवाबारे चासो व्यक्त गरे । परिवार र प्रविधि, अर्थ र पर्यावरण, शिक्षा र स्वास्थ्यजस्ता अनेक विषयबारे आलोचनात्मक ढंगले सोचिरहेका तन्नेरीबारे गफ गर्न खोजे । जे छ, त्यसभन्दा राम्रो गर्ने मनसुबासहित यस्ता पेचिला प्रश्नमा प्रवेश गर्ने साहस देखाउनु नै वामपन्थ हो । गिरिको आशयलाई बुझ्ने गगन थापाजस्ता कांग्रेसीले विभिन्न पेचिला विषयमा चिन्तनरत देशभित्र र बाहिरका युवासँग घनीभूत र उपयोगी संवाद सुरु गर्ने सृजनात्मक कार्यक्रम सोच्न सक्दैनन् ? ती वामपन्थीमा कोही अराजकतावादमा रुचि भएका होलान्, कोही मार्क्सवाद र माओवादका अध्येता होलान्, कोही नवमार्क्सवादमा चिन्तनरत वा कोही गान्धीवादी । कम्तीमा, यसरी सोच्ने तन्नेरीहरू दोहनचक्रको दाँती हुँदैनन्, सुनका सिक्री र औंठी प्रदर्शनका भोका हुँदैनन् । नेतृत्व कौशल प्रमाणित गरेर संवादको खुला स्पेस खोल्न सके, त्यस्ता युवा बृहत् संवादमा सहभागिता जनाउन पक्कै नअनकनाउलान् । यस्ता युवालाई कांग्रेसको औपचारिक सदस्य बनाउने लालसा नराखी संवादमा सहभागी गराउन सकिँदैन ? सभापति फेर्ने हतारो र आवेगबीच पनि नेपाली कांग्रेस पार्टीलाई कम्तीमा केही महिनाका लागि नै भए पनि एउटा खुला र चलायमान विमर्श डबलीका रूपमा अघि सार्न नसकिँदो हो ? तलतलसम्म फैलिएको दोहनको विषलाई मत्थर बनाउन सनातनी कांग्रेसका नजरमा विरल देखिने यी नयाँ युवाहरूको आवाज बन्न सक्छ । यिनले उठाउने नयाँ राजनीतिक सवालले संगठन सञ्चालनको पुरानो ढाँचा भत्काउने उत्साह अहिले निष्क्रिय र निराश बसेका पुराना निष्ठावान् कांग्रेसीमा भरिदिने सम्भावना पनि हुन्छ । अरू केही नभए, गगन थापाकै पुस्ताका केही नेता जो अद्यापि भरोसालायक छन् को वामपन्थीकरण सम्भव तुल्याउनेछ । बाँकी रह्यो एउटै प्रश्न गगन थापा र विश्वप्रकाश शर्माहरूलाई कांग्रेसले अलि पुरानो विगतमा धारण गरेको वामपन्थी रूपदेखि कतिको डर लाग्छ ? वामपन्थजस्तो शब्द र यसले संकेत गर्ने आशय स्वयं तर्साउने भूत बन्दैन भने, बाँकी रहेको ऊर्जा खपत गर्ने त्यता हो कि ? गिरिको प्रश्न स्वयं वामपन्थी थियो ।"
दलितलाई केही न केही,"कुरा आजभन्दा १९ वर्षअघिको हो, म दलितका लागि सञ्चालित एउटा राम्रै कार्यक्रमको प्रमुख थिएँ, जसलाई बेलायती सरकारले सहयोग गरेको थियो । त्यतिबेला मसँग एउटा जानकारी मागियो, जुन बेलायतकी उपविदेशमन्त्रीका लागि थियो । लन्डनमै क्रियाशील एउटा दलित संस्थाको कार्यक्रमलाई ती विदेश उपमन्त्रीले सम्बोधन गर्नुपर्ने भएछ । त्यसैले बेलायत सरकारले जातीय विभेद भएका देशहरूमा के गर्दै छ भन्ने जानकारी हामीबाट लिएकी रहिछन् । यसले के देखाउँछ भने त्यहाँ मन्त्रीहरूले आफ्ना विषयमा संसद्बाहिरका कार्यक्रममा पनि जिम्मेवारीपूर्वक सम्बोधन गर्ने रहेछन् । तर नेपाली नेताहरूको हकमा यो लागू हुँदैन, जसबारे चर्चा गर्नु यो आलेखको मुख्य उद्देश्य हो ।यस वर्षको जातीय विभेद उन्मूलन दिवस २१ मार्चमा आयोजित कार्यक्रमका प्रमुख अतिथि थिए प्रधानमन्त्री प्रचण्ड । आफू जहाँजहाँ जान्छन्, त्यहाँ उपस्थित जनमानसको भावना क्यास गर्न उनी माहिर छन् । दलितको कार्यक्रममा पनि किन कम हुन्थे ! उनले उद्घोष गरे, नेपालका दलितहरूले आगामी सय वर्षसम्म सम्झिरहने ठूलै कार्यक्रमको घोषणा गर्नेछु । हुन त, उनले गर्ने भाषण र प्रतिबद्धता कति नै पूरा भएका छन् र ! तैपनि हामी सबै एउटा क्रान्तिकारी पृष्ठभूमिबाट आएको नेता तथा देशको प्रधानमन्त्रीले बोलेपछि साँच्चिकै पुर्याउँछ कि भन्ने झीनो आशा हामी सबैमा थियो । तर राष्ट्रपति रामचन्द्र पौडेलले संसद्को संयुक्त बैठकमा वाचन गरेको सरकारको नीति तथा कार्यक्रमले हाम्रो टाउकामा चिसो पानी खन्याइदियो । गठबन्धन सरकारको नीति तथा कार्यक्रम बनाउँदा एउटा पार्टीले घोषणा गरेको कार्यक्रम पर्न नसक्नुमा आफ्नै बाध्यता होला, तर स्वयं प्रधानमन्त्रीले सार्वजनिक कार्यक्रममा घोषणा गरेको कार्यक्रमलाई सम्बोधन गर्नु त परको कुरा, सामान्य रूपमा देशका सबैभन्दा पछाडि पारिएका तथा गरिब सीमान्तीकृत दलितलाई माथि ल्याउन अरू कुनै ठोस नीति तथा कार्यक्रम पनि ल्याइएको छैन । नीति तथा कार्यक्रममा दलितलाई जम्मा दुई ठाउँमा उल्लेख गरिएको छ । बुँदा नं ११८ मा गरिब तथा विपन्न दलित, आदिवासी जनजाति, एकल तथा अपांगता भएका महिला, बादी, कमलरी, कमैया, चेपाङ, बोटे, हिंसापीडित तथा अन्य वञ्चितिमा परेका सबै समुदायका महिला तथा किशोरीको आय आर्जन, क्षमता विकास र सशक्तीकरण गर्ने गरी आर्थिक, सामाजिक विकास कार्यक्रम सञ्चालन गरिनेछ भनिएको छ । विगतमा पनि लामो समय चलाइएको यस्तो कार्यक्रमबाट ठोस उपलब्धि के भयो सरकारले कहीँ उल्लेख गरेको छैन । बुँदा नं १२६ मा आधारभूत तहमा गुणस्तरीय शिक्षामा पहुँच वृद्धि गर्न दलित, अल्पसंख्यक, लोपोन्मुख पिछडिएको क्षेत्र, दुर्गम तथा हिमाली क्षेत्र, आर्थिक रूपले विपन्न तथा अपांगता भएका बालबालिकाका लागि विशेष कार्यक्रम सञ्चालन गर्ने भनिएको छ, त्यस्तै सबै किसिमका छात्रवृत्तिलाई एकद्वार प्रणालीमार्फत वितरण गरिने भनिएको छ । मनमोहन अधिकारी प्रधानमन्त्री भएका बेला सुरु ५० रुपैयाँको छात्रवृत्तिलाई पछि ४५० रुपैयाँ पुर्याएर कक्षा ५ सम्मका विद्यार्थीलाई दिइन्थ्यो, तर स्थानीय सरकारहरू गठन भएपछि यो सबै पालिकामा एकनास नभएको सुनिएको छ । अब एकद्वार प्रणाली भनेर यसलाई विपन्न तथा जेहनदार छात्रवृत्तिमा परिणत गर्दा दलित बालबालिकाले पाइआएको यो सुविधा खोसिने आशंका छ । बुँदा १७६ मा मानव अधिकार आयोग, बेपत्ता पारिएका व्यक्तिहरूको छानबिन आयोग र सत्यनिरूपण तथा मेलमिलाप आयोगको सिफारिस कार्यान्वयन गरिने भनिएको छ । तर दलितको मानव अधिकारको संवर्द्धन र प्रवर्द्धन गर्न बनेको राष्ट्रिय दलित आयोग लगायत अन्य विषयगत आयोगका बारेमा नीति तथा कार्यक्रम मौन छ । बुँदा नं १८० पनि निर्वाचन आयोगलाई मात्रै केन्द्रित भई अन्य आयोगप्रति मौन देखिन्छ । महिला आयोगलाई अपवाद मान्दा अहिले दलित तथा अन्य विषयगत आयोगलाई स्रोतसाधन तथा जनशक्तिविहीन र भूमिकाहीन तुल्याइएको छ । यसप्रति सरकारको नीति तथा कार्यक्रम मौन छ । आफूलाई क्रान्तिकारी भन्ने प्रचण्डको सरकारले कसरी संविधानको धारा ४२ को समानुपातिक समावेशितासहितको सामाजिक न्यायको हकलाई बेवास्ता गर्न सक्छ ? गत मंसिरमा भएको चुनावमा माओवादीले आफ्नो घोषणापत्रमा दलित सम्बन्धी धेरै चर्चा गरेको थियो । विशेष अधिकार प्रदान गर्नेदेखि ७५३ स्थानीय तहहरूमा छुवाछुत उन्मूलन गर्ने अभियान चलाइनेसम्म भनेको थियो । कांग्रेसले पनि पाँच प को अवधारणासहित पहिचान, प्रतिनिधित्व, पहुँच लगायतका विषयहरू उल्लेख गर्नुका साथै सीमान्तीकृत समुदायलाई विशेष रूपमा समेट्ने बताएको थियो । अहिले मूल रूपमा सरकारको नेतृत्वमा यिनै पार्टी भए पनि उनीहरूले आफ्ना चुनावी वाचाहरूलाई पूरै बेवास्ता गरेका छन् । प्रधानमन्त्रीले आफ्नो पदबहाल पछि विभिन्न कार्यक्रममा त्यहाँको उपस्थिति अनुसार उनीहरूलाई प्रिय लाग्ने कुरा भन्दै हिँड्ने वा निर्देशन दिने गरेका छन्, उनको सचिवालयमा त्यत्रा विधि कर्मचारी छन्, राजनीतिक तथा अन्य सल्लाहकारहरूको ताँती नै छ । देशको कार्यकारी प्रमुखले भनेको कुरालाई उनको कर्मचारी तथा सल्लाहकारको समूहले नोट त गरेकै होला, जसलाई नीति तथा कार्यक्रममा समावेश गर्न कसले रोकेको होला ? यसै पनि अहिले देशमा सबैतिर निराशा छ, त्यसमा दलित समुदाय अझ बढी निराश छ । सरकारी तथ्यांकमै पनि सबैभन्दा तल दलित छन् । उनीहरूलाई धेरै केही गर्नु पर्दैन, पार्टीहरूले आफ्नो घोषणापत्रमा उल्लेख गरेका न्यूनतम कुरा तथा २०७२ को संविधानको धारा २४ र धारा ४० का ७ वटा उपधाराहरूलाई कार्यान्वयन गर्ने नीति कार्यक्रम र बजेट ल्याए पुग्छ । त्यति गरेमा यो राज्य हाम्रो पनि हो भन्ने भावना दलितहरूमा पनि जागृत हुन्छ ।"
सम्झना छ है,अमेरिकाको टेक्सासस्थित युभाल्डे सहरमा एक वर्षअघि बन्दुकधारीको आक्रमणमा मृत्यु भएकाको स्मृतिमा बिहीबार फूल चढाउँदै बालक । उक्त घटनामा १९ बालबालिका र २ शिक्षक गरी २१ जनाको मृत्यु भएको थियो ।तस्बिर ः एपी
भारतको संसद् भवन उद्घाटनमा विवाद,"नयाँदिल्ली (कास) भारतमा नयाँ संसद् भवनको उद्घाटन कसले गर्ने भन्नेमा सत्तारूढ र विपक्षी दलबीच विवाद भएको छ । आगामी २८ मेमा प्रधानमन्त्री नरेन्द्र मोदीले संसद् भवन उद्घाटन गर्ने तयारी छ । विपक्षी दलहरूले भने त्यसको विरोध गरेका छन् । १९ विपक्षी दलले प्रधानमन्त्रीले संसद् भवनको उद्घाटन गर्न नहुने र त्यसो गरिए बहिष्कार गर्ने बताएका छन् । उनीहरूले संसद् भवनको उद्घाटन राष्ट्रपतिबाट गराउनुपर्ने भनेका छन् । भवन उद्घाटन समारोहमा राष्ट्रपतिलाई बोलाइएको छैन । सबैभन्दा पहिले कंग्रेस नेता राहुल गान्धीले यस विषयको उठान गरेका थिए । राष्ट्रपतिबाट उद्घाटन गराउनुपर्ने भन्दै उनले ट्वीट गरेपछि उक्त विषयले समर्थन पाउँदै गएको हो । विपक्षी दलहरू कंग्रेस, तृणमूल कंग्रेस, आम आदमी पार्टी, राष्ट्रवादी कंग्रेस पार्टी, राष्ट्रिय जनता दल, जनता दल युनाइटेड, कम्युनिस्ट पार्टीलगायत दलहरू गान्धीले उठाएको सवालमा एकजुटता देखाएका छन् । प्रधानमन्त्री मोदीले २०२० डिसेम्बर १० मा संसद् भवन निर्माणको शिलान्यास गरेका थिए । विपक्षी दलले पुरानो संसद् भवन हुँदाहुँदै नयाँ बनाउन लागिएकामा विरोधसमेत गरेका थिए । आवश्यकताभन्दा पनि प्रधानमन्त्री मोदीको नाममा इतिहास बनाउन मात्रै भवन बनाइएको विपक्षीको आरोप छ । पुरानो संसद् भवन अंग्रेजले भारतमा शासन गर्दाताकाको समयमा सन् १९२७ मा बनेको हो । उक्त भवन आधुनिक सुविधा सम्पन्न नरहेको भन्दै नयाँ बनाइएको हो ।९ सय करोड रुपैयाँ लागतमा बनाइएको नयाँ भवनमा वर्तमान र भविष्यसम्मको अवाश्यकता र सुविधालाई ध्यान दिइएको छ । नयाँ भवनमा लोकसभामा ८ सय ८८ र राज्यसभामा ३ सय ८४ सिटको व्यवस्थापन गरिएको छ । पुरानो भवन ४७ हजार ५ सय वर्गमिटरमा फैलिएको छ । नयाँ भवनले भने ६४ हजार ५ सय वर्गमिटर क्षेत्रफल ओगटेको छ । प्रधानमन्त्री मोदीले सेप्टेम्बर २०१९ मा सेन्ट्रल विस्टा परियोजनाको घोषणा गरेका थिए । त्यही परियोजनाअन्तर्गत संसद् भवनको निर्माण कार्य पूरा भएको हो । महत्त्वाकांक्षी परियोजना भनिएको यसअन्तर्गत संसद् भवनबाहेक केन्द्रीय सचिवालय, कतिपय मन्त्रालय, प्रधानमन्त्रीको निवासलगायतका भवनहरू निर्माण हुँदै छ । त्यसबाहेक इन्डिया गेटदेखि राष्ट्रपति भवनसम्मको ३ किलोमिटर क्षेत्रमा राजपथको निर्माणलगायतका काम उक्त परियोजनामा समेटिएका छन् ।"
'डिपेन्डेन्ट रोक्न नयाँ नीति ल्याउँदै बेलायत,"(लन्डन)आप्रवासीको संख्या बढेपछि बेलायतले अध्यागमन नियन्त्रणको नयाँ नीति संसद्मा प्रस्ताव गरेको छ । गृहमन्त्री सुएला ब्रेभरम्यानले मंगलबार बेलायती संसद्मा प्रस्ताव गरेको नयाँ नीतिमा विदेशी विद्यार्थीले अब आफ्ना डिपेन्डेन्ट ल्याउन नपाउने व्यवस्था गरिएको हो ।सन् २०२४ जनवरीदेखि कार्यान्वयनमा ल्याइने योजनाअनुसार सरकारको उक्त प्रस्तावमा अनुसन्धानात्मक अध्ययनमा आउने विद्यार्थीले मात्र आफ्ना आश्रित परिवार ल्याउन पाउनेछन् । विद्यावारिधि र सीमित स्नातकोत्तर पढाइमा मात्र परिवार ल्याउन पाउने सुविधा हुनेछ । अहिले मास्टर्स र डक्टोरेट गर्नेलाई डिपेन्डेन्ट ल्याउन पाउने सुविधा छ तर अन्डरग्रयाजुएट विद्यार्थीले ल्याउन पाउँदैनन् । प्रस्तावमा विद्यार्थीले अध्ययन पूरा नगरी वर्क परमिट वा अन्य रुटमा जानसमेत नपाउने प्रावधान समावेश छ ।गत वर्ष ब्रिटिस सरकारले विदेशी विद्यार्थीका १ लाख ३५ हजार ७८८ जना श्रीमान् वा श्रीमतीलाई डिपेन्डेन्ट भिसा दिएको थियो, जुन सन् २०१९ को भन्दा नौ गुणा बढी हो । ब्रिटिस प्रधानमन्त्री ऋषि सुनकले मन्त्रिपरिषद् बैठकमा नयाँ नियम जनवरी २०२४ देखि लागू हुने बताएको बीबीसीले उल्लेख गरेको छ । गृहमन्त्री ब्रेभरम्यानले अध्यागमन नियन्त्रण गर्ने सरकारको लक्ष्य हासिल गर्न नयाँ नीतिले मद्दत पुर्याउने दाबी गरेकी छन् । बेलायतको हायर एजुकेसन स्टाटिस्टिक्स एजेन्सीका अनुसार सन् २०२१२२ मा बेलायतमा ६ लाख ७९ हजार ९७० विदेशी विद्यार्थी अध्ययनका लागि आएका थिए । ती मध्ये ३ लाख ७ हजार ४७० विद्यार्थी स्नातक तहमा अध्ययनरत थिए र उनीहरूलाई आफ्नो श्रीमान् वा श्रीमती बेलायत ल्याउन अनुमति थिएन ।डिपेन्डेन्ट ल्याउन नपाउने नीतिले संसारभरबाट बेलायत आउने विद्यार्थी प्रभावित हुनेछन् । नेपालबाट आउने विद्यार्थीमाथि पनि बेलायतको नयाँ नीतिले ठूलो असर पार्ने निश्चित छ । यसअघि नेपाली विद्यार्थीले बेलायतका विश्वविद्यालयमा वार्षिक दसौं लाख रुपैयाँ शुल्क तिरेर आउनुपर्ने भए पनि डिपेन्डेन्टमा आउने श्रीमान् वा श्रीमतीले फुलटाइम काम गर्न पाउने भएकाले राहत मिल्दै आएको थियो ।युनिभर्सिटी कलेज लन्डन (यूसीएल) का प्राध्यापक डा तेजेन्द्र फेराली सरकारको नयाँ नीतिले पोस्ट ग्र्याजुएट विद्यार्थीको संख्या घट्ने, सर्भिस सेक्टरमा कामदार कमी र विश्वविद्यालयहरू थप आर्थिक संकटमा जाने बताउँछन् । यो मानवअधिकारसँग पनि जोडिने भएकाले यसविरुद्ध च्यालेन्ज हुन सक्छ, उनले कान्तिपुरसँग भने । प्राध्यापक फेरालीको भनाइमा कोभिडपछि बेलायती विश्वविद्यालयहरू आर्थिक संकटबाट गुज्रिरहेका छन् । ज्याला वृद्धि र ३०४० प्रतिशत पेन्सन कटौतीविरुद्ध कर्मचारीहरूको आन्दोलनले पठनपाठन प्रभावित भइरहेका बेला विद्यार्थीको संख्या घट्दा विश्वविद्यालय थप मारमा पर्ने र साख घट्ने देखिन्छ, उनले भने । बेलायत र नेपालमा लामो समयदेखि शैक्षिक परामर्श दिइरहेको लन्डनस्थित रियल ड्रिम्स कन्सलटेन्सीका सञ्चालक वसन्त नेपालले भने बेलायत सरकारको नयाँ नीति स्वाभाविक र सकारात्मक रहेको बताए । बेलायतले आफ्नो विश्वविद्यालयमा उत्कृष्ट विद्यार्थी मात्र पढ्न आउनु भनेकै छ । पोस्ट स्टडी वर्क स्किम हटेको छैन, नेपालले भने, तर अहिले विद्यार्थीसंगै ५ जनासम्म डिपेन्डेन्ट आइदिएर बेलायतको स्वास्थ्य, शिक्षा र हाउजिङ सेवा प्रभावित भएको छ । यसले गर्दा पनि बेलायत सरकारले उदार अध्यागमन नीतिमा भइरहेको दुरुपयोग रोक्न कडाइ गर्न लागेको देखिन्छ । अहिले अध्ययनका लागि बेलायत आएका विद्यार्थीहरू काम र कोठा नपाउने समस्याबाट पीडित छन् । अन्तर्राष्ट्रिय विद्यार्थी र वर्क परमिटमा आउने कामदारका डिपेन्डेन्ट एकैपटक आउँदा यस्तो समस्या भएको जानकारहरू बताउँछन् । ऋण जोरजाम गरेर बेलायत आइपुगेका विद्यार्थीलाई काम नभए यहाँको महँगी र विश्वविद्यालय शुल्कले थप प्रताडित बनाउने गर्छ । ब्रेक्जिटपछि बेलायत सरकारको उदार अध्यागमन नीतिका कारण अहिले नेपालीसहित अन्तर्राष्ट्रिय विद्यार्थीहरूको ओइरो छ । अध्ययनका लागि कति नेपाली विद्यार्थी बेलायत आए त्यसको यकिन तथ्यांक छैन तर उल्लेख्य मात्रामा विद्यार्थी आएका विभिन्न निकायले जनाएका छन् । सन् २०२१ मा करिब १० हजार नेपाली विद्यार्थी बेलायत आएको अनुमान छ । बेलायतको फितलो भिजा प्रक्रियाका कारण सेप्टेम्बर इन्टेकमा झन्डै १५ हजारसम्म विद्यार्थी आउने दाबी नेपाली कन्सल्टेन्सीहरूको छ । ती विद्यार्थीले विश्वविद्यालयलाई वार्षिक जनही झन्डै १५ देखि २० लाख रुपैयाँ शुल्क तिर्छन् । लन्डनस्थित नेपाली दूतावासकी नियोग उपप्रमुख रोशन खनाल सरकारसँग तथ्यांक राख्ने संयन्त्र नभएकाले विद्यार्थी आगमन संख्या ठ्याक्कै भन्न नसकिने बताउँछिन् । विद्यार्थीहरूले पनि आफ्ना समस्याबारे दूतावासमा सम्पर्क नगरेको उनले बताइन् । अन्तर्राष्ट्रिय विद्यार्थीले बेलायती अर्थतन्त्रमा ठूलो योगदान गरेका छन् । दि हाइअर एजुकेसन स्टाटिसटिक्स एजेन्सीका अनुसार सन् २०२००२१ मा अन्तर्राष्ट्रिय विद्यार्थीले ९९५ बिलियन पाउन्ड ट्युसन फी मात्र तिरेका छन् । फाइनान्सियल टाइम्स समाचारपत्रका अनुसार सन् २०२० मा विदेश पढ्न जाने विद्यार्थीहरूको संख्या विश्वभरि ६० लाख पुगेको छ, जुन सन् २००० को तुलनामा तीन गुना बढी हो । यस्तो संख्या अझ बढ्ने अपेक्षा गरिएको छ ।"
ट्रेडमार्क दुरुपयोग गरेर बजारमा छ्यापछ्याप्ती नक्कली सामान,"(काठमाडौं)हेर्दा उस्तै । बोतल, प्याकेजिङ र स्वाद पनि मिल्दोजुल्दो । सर्वसाधारणलाई लाग्न सक्छ, अन्तर्राष्ट्रिय ब्रान्ड बस्तु तथा बेभरेज उपभोग गर्दै छु । वास्तविकतामा भने फरक छ । माउन्टेन ड्युजस्तै देखिने मनसुन ड्यु, कोलाकोलाजस्तै देखिने क्लब कोला बजारमा प्रशस्त पाइन्छ । स्प्राइटजस्तै देखिने राइट, हुबहु फेन्टाजस्तै देखिने फेन्सी पनि प्रशस्त देखिन्छन् । यी उत्पादन बहुराष्ट्रिय कम्पनी कोकाकोलाका भने होइन, सिंगापुर बेभरेज झापाका उत्पादन हुन् । कोलाकोला जस्तै हुबहु देखिने अर्को उत्पादन हो, क्लास कोला । माउन्टेन ड्युजस्तै देखिने माचो ड्यु । झट्ट हेर्दा स्प्राइटजस्तै लाग्ने स्ट्राइक र फेन्टाजस्तै फ्रेस पनि बजारमा पाइन्छन् । यी मनकामना फ्रुट एन्ड बेभरेज प्रालिका उत्पादन हुन् । साम्भवी फुड्स एन्ड बेभरेज प्रालिका पनि यस्तै प्रकारका उत्पादन बजारमा पाइन्छन् । युनिक ड्यु नाम दिइएको साम्भवीको उत्पादन माउन्टेन ड्युको डिजाइनसँग मिल्छ । फन्डा नाम दिइएको उत्पादन फेन्टाजस्तै देखिन्छ । कोकाकोलाजस्तै देखिने च्वाइस कोला पनि साम्भावीले उत्पादन र बिक्री गर्दै आएको छ । उल्लिखित केही बस्तुको नाम केही सामान्य उदाहरण मात्र हुन् । बजारमा एकअर्का कम्पनीका उत्पादनसँग मिल्ने बस्तु प्रशस्त पाइन्छन् । मिल्दोजुल्दो डिजाइन र नाम राखेर उत्पादन बिक्री गर्ने कम्पनी छ्यापछ्याप्ती देखिन थालेका छन् । झट्ट हेर्दा उस्तै लाग्ने अरू कम्पनीका डिजाइन र नाम राखेर उपभोक्ता झुक्याउने गरिएको छ । यसरी बिक्री गर्नु गैरकानुनी हो । सरकारी निकायले चासो नदिँदा उपभोक्ता ठगिँदै आएका छन् । गैरकानुनी रूपमा नक्कली ट्रेडमार्क दर्ता मनोमानी रूपमा बढिरहेको जानकार बताउँछन् ।वर्षौंदेखि एउटा उत्पादनलाई विश्वास गरिएको हुन्छ । त्यसैको नक्कल गरी बजारमा उत्पादन आउँदा उपभोक्ता ठगिएका छन्, सुजल फुड्स प्रालिका सञ्चालक निरञ्जन श्रेष्ठले भने, यसले ब्रान्डको पनि विश्वसनियता घटाउने काम गर्नुका साथै कम्पनीलाई पनि नोक्सान भएको छ । सुजल फुड्स प्रालि र सुजल डेरी प्रालिको ट्रेडमार्क पनि चोरी हुँदै आएको उनको भनाइ छ । ट्रेडमार्कको संरक्षण गरिदिन हरेक वर्ष आवेदन दिनुपर्ने बाध्यता रहेको उनले जनाए । ०७९ असारमा डिप आइसक्रिम उद्योग, सगुन फुड्स प्रालि, स्विटमार्ट फुड प्रालिलाई विपक्षी बनाएर सुजलले उद्योग विभागमा ट्रेडमार्क संरक्षण प्रदान गरिपाऊँ भन्दै उजुरी दिएको थियो । एक दशकअघि एउटै प्रोडक्टका ३२३३ वटा नक्कली प्याकेजिङ, ट्रेडमार्क बनाएर बिक्री हुन्थ्यो । बिचमा केही कम भए पनि पछिल्लो २३ वर्षयता फेरि बढ्न थालेको छ, श्रेष्ठले भने, यस विषयमा सरकारले चासो नदिँदा फेरि समस्या देखिएको छ । उस्तै प्याकेजिङ गरेर सामान बिक्री गर्दा व्यापार घटेको देखिन्छ । सरकारका तर्फबाट हेर्दा कर पनि गुमेको छ । श्रेष्ठकै भनाइलाई उद्योग विभागमा परेका उजुरीले पनि पुष्टि गर्छन् । नक्कली ट्रेडमार्क अनधिकृत प्रयोग गरेको र गैरकानुनी रूपमा ट्रेडमार्क प्रयोग भएको भन्दै ०७९ मा ४६ वटा उजुरी परेका छन् । ट्रेडमार्क दाबी विरोधमा पनि १४५ उजुरी छन् । ०७८ मा नक्कली ट्रेडमार्कविरुद्ध ७५ उजुरी परेका छन् । ट्रेडमार्क दाबी विरोधका उजुरी १ सय ३९ भन्दा बढी परेको उद्योग विभागको विवरणमा छ ।ट्रेडमार्क अनधिकृत प्रयोगका विषयमा कम्पनीहरूले नाम उस्तै राखेर दर्ता नगरी सामान बिक्री गरेका हुन्छन् । त्यसलाई नक्कली ट्रेडमार्क चोरी भन्ने गरिन्छ । यसको मुख्य उद्देश्य उपभोक्ता झुक्याउने र व्यापार आफ्नो हातमा पार्ने हो, उद्योग विभागका एक अधिकारीले भने, एउटाले झुक्याएर एकाधिकार तोड्न खोज्ने र अर्को पक्षले आफ्नो बचाउ गर्न खोज्ने गरेको पनि पाइएको छ ।ठूला र नाम चलेका कम्पनीप्रति उपभोक्ताको विश्वास हुन्छ । त्यसको फाइदा उठाउँदै केही कम्पनीले मिल्लोजुल्दो नाम राखेर सर्वसाधारण झुक्याउँदै आएको राष्ट्रिय उपभोक्ता मञ्चका अध्यक्ष प्रेमलाल महर्जनले बताए । डिजाइन तथा ट्रेडमार्क चोरी भइरहेको छ । नाम चलेका कम्पनीको ट्रेडमार्क हुबहु चोरी गरिन्छ । नक्कलीको बिगबिगी हुँदा गुणस्तरको विषयमा व्यापक प्रश्न उठ्ने गरेको छ, उनले भने, तर यसको नियमनमा कसैले चासो दिएको छैन । उद्योग विभाग र बाणिज्य, आपूर्ति तथा उपभोक्ता संरक्षण विभागले पनि वास्ता गर्दैनन् । आयातित वस्तुको मात्रै नभई नेपालमै उत्पादित सामानमा पनि पेटेन्ट डिजाइन चोरी भइरहेको छ । यस्ता नक्कली काम गर्नेलाई उद्योग र वाणिज्य विभागले उपभोक्ता संरक्षण ऐनअनुसार कारबाही गर्न सक्छन् । तर यी निकायले कारबाहीमा तदारुकता देखाएनन्, वाणिज्य, आपूर्ति तथा उपभोक्ता संरक्षण विभागका प्रवक्ता होमनाथ भट्टराईले भने । ट्रेडमार्क भनेको उद्योगको बैद्धिक सम्पत्ति भएको भन्दै परेका उजुरी उद्योग विभागमा पठाइने गरिएको उनको भनाइ छ । अवैध भए कारबाही हुन्छ, उद्योगहरूले खाद्य प्रविधि तथा गुण नियन्त्रण विभाग र उद्योग विभागबाट पनि इजाजत लिएका हुन्छन्, उनले भने, यस्ता विषयमा वाणिज्यले कारबाही गर्न सक्दैन । हामीले उद्योग विभागमै पठाउने गरेका छौं । यता उद्योग विभागका औद्योगिक सम्पत्ति शाखाका निर्देशक डिकबहादुर कार्कीले भने नक्कली ट्रेडमार्कसम्बन्धी विषयमा अनुगमन गर्न नसकिएको स्विकारे । बाँकी कामलाई प्राथमिकतामा राख्दा नक्कली ट्रेडमार्कसम्बन्धी विषयको अनुगमन हुन सकेन, उनले भने, वास्तविक ट्रेडमार्ककर्ताले गरेको उजुरीअनुसार सुनुवाइ भइरहेको छ । मर्का पर्ने पक्षलाई न्याय मिलेकै छ ।"
फोनपे र एनएमबी क्यापिटलबीच आईपीओ जारी गर्न सम्झौता,"काठमाडौं (कास) भुक्तानी प्रणाली सञ्चालक फोनपे पेमेन्ट सर्भिसले आईपीओ जारी गर्न तयारी थालेको छ । यसका लागि फोनपे र एनएमबी क्यापिटलबीच परामर्श सेवासम्बन्धी सम्झौता भएको छ । एनएमबी क्यापिटलले फोनपेलाई आफ्नो विशेषज्ञता र क्षमताका आधारमा आईपीओ जारी गर्ने सम्बन्धमा परामर्श प्रदान गर्ने जनाएको छ । तयारीको काम सकिएपछि नियामक निकायबाट स्वीकृति लिई फोनपेले आईपीओ जारी गर्नेछ । एनएमबीसँगको सम्झौताले आफूहरूलाई सहज हुने फोनपेका प्रमुख कार्यकारी प्रमुख दिवस सापकोटाले बताए । फोनपे नेटवर्कमा ५८ वटाभन्दा बढी बैंक तथा वित्तीय संस्था सदस्य छन् । १ करोड ८० लाखभन्दा बढी सेवाग्राही र १२ लाख बढी मर्चेन्ट आबद्ध रहेको कम्पनीले जनाएको छ । दैनिक सात अर्बभन्दा बढीको नगदरहित कारोबारलाई सहजीकरण गरिरहेका छौं, फोनपेले जारी गरेको विज्ञप्तिमा भनिएको छ, एनएमबी बैंकको सहायक कम्पनी एनएमबी क्यापिटल, नेपाल धितोपत्र बोर्डद्वारा इजाजतपत्र प्राप्त संस्था हो । यसले मर्चेन्ट बैंकिङको सेवा दिइरहेको छ ।"
नेपालको स्तरोन्नतिपछिको प्रभावबारे छलफल,"काठमाडौं (कास) नेपाल उद्योग वाणिज्य महासंघका अध्यक्ष चन्द्रप्रसाद ढकाल र नेपालका लागि संयुक्त राष्ट्रसंघका आवासीय संयोजक हाना सिंगरहमदीबीच अतिकम विकसित मुलुकबाट स्तरोन्नति हुँदा नेपाललाई पर्ने प्रभावबारे छलफल भएको छ । अतिकम विकसित मुलुकबाट नेपालको स्तरोन्नतिबाट पर्न सक्ने प्रभाव न्यूनीकरणका लागि सहकार्य गर्न ढकालले सिंगरसमक्ष आग्रह गरे । साना तथा मझौला उद्योग व्यवसायको क्षमता विकास, दक्ष जनशक्ति उत्पादन, निजी क्षेत्र र तीनै तहका सरकारसँग समन्वयका विषयमा सहकार्य गर्नेबारे पनि उनीहरूबीच छलफल भएको हो । उक्त अवसरमा महासंघको नयाँ नेतृत्वले अघि सारेका पाँच प्रमुख प्राथमिकताबारे पनि ढकालले अवगत गराएका थिए । महासंघको नयाँ नेतृत्वले आर्थिक संकट समाधानको लागि रणनीति तय गर्ने, लगानीको वातावरण बनाउने, राज्य र निजी क्षेत्रबीचको साझेदारी सुदृढ गर्ने, दक्ष जनशक्ति उत्पादन र रोजगारी सृजना गर्ने विषयलाई प्राथमिकतामा राखेको छ । छलफलमा आवासीय संयोजक हाना सिंगरले महासंघका अध्यक्षले राखेका विषयलाई आफूले महत्त्वसाथ लिएको बताइन् । दिगो विकास लक्ष्य र स्तरोन्नति विशेष चासोका रूपमा हेरिएको उनको भनाइ छ । स्तरोन्नतिलाई सहज बनाउन रणनीति तयार पार्ने क्रममा सरकार, निजी क्षेत्र र संयुक्त राष्ट्रसंघले सहकार्य गर्न सक्ने उनको भनाइ छ ।"
मुग्लिङपोखरा सडक स्तरोन्नति सुस्त हुँदा यात्रुलाई सास्ती,"(काठमाडौं) दैनिक सवारी चाप अत्यधिक हुने पृथ्वी राजमार्गको मुग्लिङपोखरा सडकखण्ड स्तरोन्नतिको काम थालेको तीन वर्षमा भौतिक प्रगति भने २० प्रतिशत पनि पुगेको छैन । आँबुखैरेनीजामुने पहिले (पूर्वी) र जामुनेपोखरा दोस्रो (पश्चिम) गरी दुई खण्डमा विभाजन गर्दै ०७७७८ मा यसको ठेक्का लगाइएको हो । पश्चिम खण्डको काम सन्तोषजनक नभएको भौतिक पूर्वाधार तथा यातायातमन्त्री प्रकाश ज्वालाले बताए । त्यसैले यस खण्डमा के गर्ने भनेर छलफलका क्रममा छौं, सकेसम्म ठेकेदारलाई अनुरोध गरेर, दबाब दिएर, चिठी लेखेर भए पनि ठेक्का सक्ने हो, सडक निर्माणमा देखिएका समस्या र भइरहेको ढिलाइबारे राष्ट्रिय सभाअन्तर्गतको राष्ट्रिय सरोकार तथा समन्वय समितिले आयोजना गरेको छलफलमा मन्त्री ज्वालाले भने, यति गर्दागर्दै पनि नमाने र काममा प्रगति नबढाए ठेक्का तोड्नुको विकल्प छैन ।आँबुखैरेनीदेखि पोखरासम्मको दूरी ८०३३ किमि छ । यसको ठेक्का आर्थिक वर्ष ०८१८२ भित्र सकिसक्नुपर्ने गरी १३ अर्ब ६ करोड रुपैयाँमा लिइएको हो । तर अहिलेसम्म यस खण्डको सडक निर्माणमा भौतिक प्रगति १५३७ प्रतिशत मात्र छ । एसियाली विकास बैंक (एडीबी) को ऋण सहयोगमा सडकलाई ४ देखि ६ लेनमा स्तरोन्नति र ७ ठूला तथा २२ साना पक्की पुल निर्माण गर्ने गरी ठेक्का लगाइएको हो । पहिलो (पूर्वी) खण्ड आँबुखैरेनीजामुनेको ठेक्का चाइना कन्स्ट्रक्सन कम्पनी कर्पोरेसनले लिएको हो । अहिलेसम्म यो खण्डमा भौतिक प्रगति २४५ प्रतिशत छ । यसको दूरी ४१४५ किमि छ । दोस्रो (पश्चिम) खण्ड जामुनेपोखरा सेती पुलसम्मको ठेक्का यान हुई कन्स्ट्रक्सनले लिएको हो । यसको अहिलेसम्मको भौतिक प्रगति ६२५ प्रतिशत छ । यो खण्डको प्रगति सोचेअनुरूप नभएपछि सडक विभागले ठेक्का तोड्ने तयारी गरेको छ । यसको दूरी ३८८८ किमि छ । समग्रमा प्रगति सन्तोषजनक नरहेको आयोजना निर्देशनालय (एडीबी) का आयोजना निर्देशक उमेशबिन्दु श्रेष्ठले बताए । अहिलेसम्म आयोजनाको भौतिक प्रगति १५ प्रतिशत मात्र छ, उनले भने, तर सन्तोषजनक छैन, पश्चिम खण्डमा त झन् कामै भएको छैन । सहरी खण्डमा २० किमि ६ लेन सडक बन्नेछ । ग्रामीण क्षेत्रमा ४ लेन सडक ६० किमि बन्नेछ । पूर्वी खण्डमा राम्रै प्रगति छ, उनले भने, पश्चिम खण्डको काम सुस्त छ, अहिलेसम्म यो खण्डमा सडक कालोपत्र गर्ने तयारीसम्म छैन । ठेकेदारले कालोपत्र गर्नका लागि आस्फाल्ट प्लान्टसमेत नल्याएको उनको भनाइ छ । पूर्वी खण्डमा असारसम्म ७ किमि सडक कालोपत्र गर्ने गरी तयारी भए पनि पश्चिम खण्डमा अहिलेसम्म तयारी नै नगरिएको आयोजनाले जनाएको छ । सासेक हाइवे इम्प्रुभमेन्ट प्रोजेक्ट फेज१ अन्तर्गत आँबुखैरेनीपोखराको ठेक्का भएको हो । ठेकेदारले काम सकेपछि एक वर्षसम्म त्रुटि सच्याउने अवधि रहन्छ । त्यसपछि बाँकी ५ वर्षसम्म सडक बिग्रे मर्मतसम्भार गर्ने दायित्व पनि निर्माण व्यवसायीकै हुनेछ । मुग्लिङदेखि आँबुखैरेनीसम्म मर्स्याङ्दीको पारिपट्टिबाट नयाँ सडक बनाउने अवधारणाअनुसार डिजाइनको काम सकिएको छ । वारिपट्टि साँघुरो, चट्टान धेरै र मर्स्याङ्दी पावर हाउस रहेकाले त्यहाँ नजिकै निस्किने गरी ५ किमि सडक पारिबाट निर्माण गरिनेछ । ८२ किमि दूरी रहने सडक वारिपारि दुईदुई लेनको हुनेछ ।उक्त सडकमा देखिएका समस्या र निर्माण भइरहेको ढिलाइबारे केही दिनअघि राष्ट्रिय सभाअन्तर्गतको राष्ट्रिय सरोकार तथा समन्वय समितिको आयोजनामा छलफल भएको थियो । छलफलमा पूर्वतयारीको काम नसकिँदै ठेक्का गर्दा आयोजनामा समस्या हुने गरेको भौतिक पूर्वाधार तथा यातायात मन्त्रालयका सचिव केशवकुमार शर्माले बताए । मुग्लिङपोखरा, बुटवलनारायणगढ सडक विस्तारमा हाम्रोतर्फबाट धेरै गल्ती भएको छ, समयमै साइट क्लियर गर्न सकेनौं, उनले भने, भोलि यही कारणले विदेशी ठेकेदारले क्षतिपूर्ति दाबी गरे भने ठूलो रकम तिर्नुपर्छ, पूर्वतयारीबिना ठेक्का लगाउनु गलत छ ।"
डीपीआर स्वीकृतिबिनै सिद्धबाबा सुरुङमार्गको काम धमाधम,"(पाल्पा)निर्माण कम्पनीले तयार गरेको विस्तृत परियोजना प्रतिवेदन (डीपीआर) स्वीकृत नहुँदै सिद्धबाबा सुरुङमार्ग निर्माणको काम धमाधम अघि बढेको छ । सिद्धार्थ राजमार्गअन्तर्गत पाल्पाबुटवल सडक खण्डको जोखिमयुक्त सिद्धबाबा क्षेत्रमा सुरुङमार्गको प्रारम्भिक काम अघि बढेको हो । सुरुङमार्ग निर्माणको ठेक्का पाएको चाइना स्टेट कन्स्ट्रक्सन इन्जिनियरिङ कर्पोरेसनले नर्थ पोर्टल तर्फ रिब राखेर एंकरिङको काम गरिरहेको छ । सडक विभागका कर्मचारी र स्वीस सरकारका कन्सल्ट्यान्टबीच पार्ट पार्टको डिजाइन स्वीकृत गरेर काम अघि बढाइएको सिद्धबाबा सुरुङमार्ग आयोजना कार्यालयका प्रमुख रामपुकार जयसवालले जनाए । सुरुङ सुरु हुने उत्तरतर्फको प्रवेशद्वारलाई एंकरिङ गरेर त्यसको माथि कंक्रिटको काम सुरु हुने उनको भनाइ छ । केही दिनदेखि ठूला फलामका पाइप जोडेर एंकरिङको काम भइरहेको उनले बताए । अहिले भइरहेका प्रारम्भिक काम पार्टपार्टमा डिजाइन स्वीकृत भएअनुसार नै भएको हो, उनले भने, उत्तरतर्फ सुरुङ खन्ने कामका लागि सडक विभाग र स्विस कन्सल्ट्यान्टबीचको छलफलमा स्वीकृत भइसकेको छ । सिद्धबाबा मन्दिर (पाल्पातर्फ) नजिकै भने डाइभर्सनको काम र स्लोप कटिङ मात्र भएको छ । अहिले दक्षिणतर्फको भागमा डिजाइन स्वीकृत भइसकेको छैन, उनले भने, पूर्वतयारी मात्र गरिएको हो । स्लोप कटिङ र धर्मशाला नजिक डाइभर्सनको काम मात्र हुनेछ । स्वीकृत हुनासाथ धमाधम काम हुन्छ ।चाइना स्टेट कन्स्ट्रक्सन इन्जिनियरिङ कर्पोरेसनले पेस गरेको डिजाइनमा स्विस सरकारको विकास सहयोगमार्फत डिजाइन स्वीकृतका लागि सडक विभागले समन्वय गरेको गुणस्तर अनुसन्धान तथा विकास केन्द्रका सिनियर डिभिजनल इन्जिनियर दीप बाराहीले जनाए । स्विस कन्सल्ट्यान्ट आईटीईसीओएएफ (इटिकोएएफ) ले यस क्षेत्रको भौगर्भिक अध्ययनपछि डीपीआर तयार गरेको थियो । सोहीअनुसार नेपाल सरकारले बजेट सुनिश्चित गरेर ठेक्का लगाएको थियो ।अध्ययन प्रतिवेदनअनुसार नै सिद्धबाबामा सुरुङमार्ग निर्माण गर्ने गरी ग्लोबल टेन्डर आह्वान गरिएको थियो । यसको ठेक्का चाइना स्टेट कन्स्ट्रक्सन इन्जिनियरिङ कर्पोरेसनले पाएको हो । स्विस एजेन्सी फर डेभलपमेन्ट एन्ड कर्पोरेसन (एसडीसी) ले गरेको अध्ययन प्रतिवेदनअनुसार नै काम अघि बढ्ने सडक विभागले जनाएको छ । सिद्धबाबा क्षेत्रको अध्ययन गर्दा फिल्डको काम नेपालको प्लानेट टेस्ट कम्पनीले सघाएको थियो । उसले जिओ फिजिकल टेस्टलगायत सुरुङमार्ग उपयुक्त हुन्छहुन्न भन्ने वास्तविकता पत्ता लगाउन फिल्डमै अध्ययन गरेर प्रतिवेदन बुझाएको थियो । पहाडभित्र कस्तो चट्टान छ भन्ने अध्ययनसमेत गरेको थियो । त्यसैका आधारमा डीपीआर तयार गरेर सरकारलाई बुझाएको हो । सडकको वर्तमान अवस्थाका विषयमा अध्ययन गरेको थियो । जनरल प्रोजेक्ट डाटा, रोड वर्क, हाइडलिक, रकसेड, टनेलको कामका विषयमा अध्ययन गरेको सरकारलाई बुझाएको प्रतिवेदनमा उल्लेख छ । जिस्टिक एन्ड टाइम सेड्युअल, कस्ट र टेन्डरको समयका विषयमा इटिकाएएफले अध्ययन गरेको प्रतिवेदनमा उल्लेख छ । सिद्धबाबा सुरुङमार्ग पाँच वर्षभित्र बन्ने गरी ठेक्का लगाइएको छ । भ्याटसहित ७ अर्ब ३४ करोड २१ लाखमा ठेक्का लागेको र ५८ करोड निर्माण व्यवसायीले पेस्की लगेको सिनियर डिभिजनल इन्जिनियर बाराहीले बताए ।चाइना स्टेट कन्स्ट्रक्सन इन्जिनियरिङ कर्पोरेसनसँग ०७८ फागुन २५ मा सम्झौता भएको हो । निर्माण कम्पनीले नौ महिनाभित्र डिजाइन रिपोर्ट बुझाउने र बाँकी ४ वर्ष ३ महिनाभित्रमा निर्माण कार्य सक्ने सम्झौता भएको छ । नौ महिनाभित्र डिजाइन रिपोर्ट पेस भइसकेको छ, उनले भने, डिजाइन रिपोर्ट जाँच गरेर स्विस सरकारसँगको सहयोगमा सडक विभागबाट स्वीकृतिको क्रममा छ ।निर्माण व्यवसायीले साइट क्याम्प तिनाउ गाउँपालिका२, दोभानमा तयार गरेको छ । आयोजना कार्यालय भने रूपन्देहीको नयाँगाउँमा राखिएको छ । बुटवल चिडियाखोलादेखि ड्यामसाइटसम्मका बिजुलीका पोल सार्ने काम सकिएको छ । सिद्धार्थ राजमार्गको पाल्पाबुटवल सडकअन्तर्गत तिनाउ गाउँपालिका३ दोभान बजारदेखि तल्लो सिद्धबाबासम्मको चार किलोमिटर क्षेत्र जोखिमयुक्त छ । सुरुङ १ हजार १ सय २६ मिटर मात्र बन्नेछ । योजनाको कुल लम्बाइ झन्डै २७ सय मिटर हुनेछ । उत्तरतर्फ रामापिथेकसपार्कबाट सुरु भएर दक्षिणतर्फ पाल्पातर्फको सिद्धबाबा मन्दिर नजिक टुंगिन्छ । सुरुङमार्ग दुई लेनको हुनेछ । सिद्धबाबामा सुरुङ निर्माणका लागि ०७५ माघमा भौतिक पूर्वाधार तथा यातायात मन्त्रालयले सुरुङमार्गको गुरुयोजना निर्माण गर्न अध्ययन गरेको थियो । सिद्धार्थ राजमार्गको सिद्धबाबा क्षेत्रबाट गुल्मी, पाल्पा, अर्घाखाँची, स्याङ्जा, कास्की, पर्वत, बागलुङलगायत दर्जन बढी जिल्लाका बासिन्दाको तराई र भारत जाने गर्छन् । यहाँ दैनिक १० हजार बढी सवारीसाधन ओहोरदोहोर गर्छन् ।"
लिग उपाधि होड त्रिकोणात्मक,फ्रेन्ड्सको सानदार जितरेलिगेसनबाट बच्न लगातार संघर्ष गरिरहेको फ्रेन्ड्सले बिहीबारको अर्को खेलमा सानदार जित निकालेको छ । यस क्रममा फ्रेन्ड्सको सिकार बनेको छ सातदोबाटो । सातदोबाटोमै भएको खेलमा फ्रेन्ड्सका लागि टोरिक जेब्रिनले दुई गोल गरे भने रफिक इमानु र प्रकाश बुढाथोकीको नाममा एकएक गोल रह्यो । आफ्ना प्रमुख खेलाडी घाइते रहेको हुनाले सातदोबाटो समस्यामा छ । टोलीको यो लगातार दोस्रो हार हो । यो जितपछि फ्रेन्ड्सको २४ अंक भएको छ । टोली १२ औं स्थानमा उक्लेको छ । फ्रेन्ड्सले चार चरणपछि रेलिगेसन क्षेत्र छाडेको छ । संकटा भने पहिलो पटक रेलिगेसन क्षेत्रमा झरेको छ । संकटाको २३ अंक छ । टोलीमाथि चर्को दबाब सिर्जना भएको छ । खुमलटार अन्तिम स्थानमा छ । टोलीको खातामा २१ अंक छ । मनाङ मर्स्याङदीसम्म पनि रेलिगेसन तनावमा रहेको छ । मनाङ ११ औं स्थानमा छ । टोलीको पछाडि तीन टिममात्रै छन् । मनाङभन्दा अगाडि पुलिस छ । पुलिसको पनि समान २५ अंक छ । आजका खेलपुलिसविरुद्ध खुमलटारहिमालयनविरुद्ध थ्रीस्टार
बादी समुदायको सहयोगार्थ दौडँदै,"(लन्डन)लन्डन नर्थहोल्ट निवासी ४९ वर्षीया अन्जु रेग्मी सिग्देलले च्यारिटीका लागि एभरेस्ट म्याराथन दौड्ने भएकी छन् । सुदूरपश्चिमको सुर्खेतस्थित बादी समुदायका बालबालिकाको कोषमा सहयोग गर्ने उद्देश्यसाथ उनले मे अन्त्यमा नेपालमा हुने एभरेस्ट म्याराथनमा भाग लिन लागेकी हुन् ।एभरेस्ट म्याराथन मे २९ तारिखमा बेसक्याम्पदेखि नाम्चेबजार हुँदै लुक्लामा अन्त्य हुनेछ । उनी यतिखेर प्रशिक्षण र चन्दा संकलनमा व्यस्त छन् ।खेलकुदले हाम्रो स्वास्थ्यमा खेल्ने अहम् भूमिकाका साथै प्रचारप्रसार र सीमान्तकृत एवं गरिबीको चपेटामा परेर हातमुख जोड्न र शिक्षादीक्षा ग्रहण गर्नबाट वञ्चित बादी समुदायका बालबालिकाको सहयोगका लागि च्यारिटी रन गर्ने अठोट राखेकी हुँ, धाविका अन्जुले भनिन् ।हिक्मत बादी र उनकी श्रीमतीले सुर्खेतमा विभिन्न क्षेत्रबाट बादी समुदायका एक सय किशोरकिशोरीलाई होस्टलमा राखेर पालनपोषण गरिरहेका छन् । तर, उनको आर्थिक अवस्था दयनीय रहेको खबर हेर्ने कथा बाट थाहा पाएपछि अन्जुले सहयोग जुटाउने अठोट लिएकी हुन् ।उनले इच्छुकलाई गोफण्डमी मार्फत सहयोग गर्न पनि अपिल गरेकी छन् । चितवनको भरतपुर ४ पोख्रेली टोल लंकु घर भई हाल लन्डन बस्ने अन्जुले व्यस्तता बावजुद हालसम्म सातपल्ट म्याराथन दौडिसकेकी छन् ।म सम्पूर्ण महिलामा आह्वान गर्न चाहन्छु कि हरेक हप्ता कुनै न कुनै शारीरिक व्यायाममा आबद्ध हुनुहोस् यसले हाम्रो स्वास्थ्यमा सुधार र व्यक्तिगत तन्दुरुस्तीमा निकै ठूलो भूमिका खेल्छ, उनले भनिन्, समय आफूले मिलाउने हो । हामी महिला भए पनि गर्न नसकिने केही छैन । अठोट गर्नुस् र आफ्नो प्रगतिको बाटोमा दृढ भएर अघि बढ्नुस्, सबैमा मेरो शुभकामना छ ।उनले पुरुषलाई पनि आआफ्ना दिदीबहिनी, आमा, भाउजू र बुहारी अनि श्रीमतीलाई केही गर्ने हौसला दिन आग्रह गरिन् । समाज परिवर्तन हरेक व्यक्तिको जिम्मेवारी हो । यो सचेत र स्वस्थ नागरिकले मात्र गर्न सक्छ जुन आजको सबैभन्दा ठूलो आवश्यकता हो, उनी भन्छिन् । बेलायतको च्यारिटी संस्था नेप्लिज ब्रिटिस कम्युनिटी यूके कार्यसमितिमा आबद्ध भएर विभिन्न सहयोगमूलक कार्यमा संलग्न उनले लन्डनस्थित नेपाल रन यूकेको सदस्य भएर अरूलाई पनि हौसला बढाउने प्रयासमा लागिपरेको बताइन् ।सन् २०१८ नोभेम्बरदेखि दौड्न सुरु गरेकी उनले ५ हजार, १० हजार र केही हाफ म्याराथनपछि सन् २०२० बाट म्याराथन सुरु गरेकी हुन् । सन् २०२४ सम्म उनले विश्वका सबै ६ प्रमुख म्याराथनमा भाग लिने लक्ष्य राखेकी छन् । अब सिकागो र टोकियो बाँकी छ ।अन्जुको पहिलो म्याराथन सहभागिता लन्डन म्याराथन २०२० थियो, जुन कोभिड महामारीका कारण भर्चुअल गरिएको थियो । उनले लन्डन म्याराथन २०२१, बर्लिन म्याराथन २०२२, लन्डन म्याराथन २०२२, न्यूयोर्क म्याराथन २०२२, बोस्टन म्याराथन २०२३ र केही दिनअघिमात्र लन्डन म्याराथन २०२३ मा समेत सहभागिता जनाएकी थिइन् ।"
संन्यासबारे सोच्दै धोनी,"चेन्नई (एएफपी) कप्तान महेन्द्रसिंह धोनीले आफ्नो संन्यासबारे निर्णय गर्न केही समय पर्खिने बताएका छन् । चेन्नईलाई दसौंपल्ट इन्डियन प्रिमियर लिग (आईपीएल) को फाइनलमा पुर्याएयता धोनीले डिसेम्बरमा हुने प्रतियोगिताको खेलाडी लिलामीसम्म कुर्ने बताए । धोनीले गुजरात टाइटन्सविरुद्ध मंगलबार आईपीएलको क्वालिफायर्स १ मा खेलेको खेल चेन्नइको गृह मैदान एमए चिदम्बरम स्टेडियममा अन्तिम पटक हुनसक्ने विश्सास गरिएको छ । घुँडाको चोटबाट गुज्रिरहेका ४१ वर्षीय धोनीले विकेटमा रन लिन कमै मात्र दौडेका छन् । खेलको अन्त्यमा दर्शकको अभिवादन स्वीकार्दै उनले संन्यासको संकेत गरेका हुन् । खेलपछिको अन्तर्वार्तामा उनले भने, म अहिले नै भन्न सक्दिनँ । संन्यासबारे निर्णय गर्न ८९ महिना बाँकी छ ।उनले थपे, डिसेम्बरतिर खेलाडी लिलामी हुनेछ । अहिले नै संन्यासलाई लिएर किन टाउको दुखाइरहने ? यसबारे सोच्न मसँग पर्याप्त समय छ । पछिल्ला समय धोनीले माथिल्लो पंक्तिमा कमैमात्र ब्याटिङ गरेका छन् । उनी भारतीय क्रिकेटका सर्वाधिक सफल खेलाडी हुन् । उनकै नेतृत्वमा भारतले ट्वान्टी२० र एकदिवसीय विश्वकप जितेको थियो । आफ्नो खेलजीवनको उत्कृष्ट समयमा उनी विजयी रन बटुल्ने खेलाडीका रूपमा स्थापित थिए । अहिले भने विकेटकिपरब्याटर धोनीले आफूलाई तल्लो आठौं क्रममा मात्र ब्याटिङका लागि ओर्लेका छन् । यसक्रममा उनले केही छक्का प्रहार गरेका छन् । गुजरातविरुद्ध उनले धेरै लामो समय ब्याटिङ गर्न पाएनन् । उनी दुई बल सामना गरेर आउट भए । उनले एकै रनमात्र बनाउन सके । धोनीलाई क्याप्टेन कूल को नामले पनि चिनिन्छ । रवीन्द्र जडेजाले ब्याट र बल दुवैबाट उत्कृष्ट प्रदर्शन गरेपछि चेन्नई सुपर किंग्सले मंगलबार डिफेन्डिङ च्याम्पियन गुजरात टाइटन्सलाई १५ रनले पराजित गर्दै आईपीएलको फाइनलमा प्रवेश गरेको थियो । मुम्बई इन्डियन्स र गुजरात टाइटन्सबीच शुक्रबार हुने क्वालिफायर्स २ को विजेतासँग चेन्नईले फाइनलमा खेल्नेछ । आकाश मधवालले ५ रन खर्चेर ५ विकेट लिएपछि मुम्बईले आईपीएलको दोस्रो प्लेअफमा बुधबार लखनउ सुपर जायन्ट्सलाई ८१ रनले हराएको थियो । हारसँगै लखनउ प्रतियोगिताबाट बाहिरिएको थियो । अस्ट्रेलियाका क्यामरुन ग्रिनले ४१ र सूर्यकुमार यादवले ३३ रन बनाउँदै ६६ रनको साझेदारी गरेपछि मुम्बईले पहिले ब्याटिङ गर्दै ८ विकेटमा १ सय ८२ रन बनाएको थियो । मधवालले ३३ ओभरमा घातक बलिङ गरेपछि लखनउ १ सय १ रनमै अलआउट भयो । फाइनल आइतबार अहमदाबादमै हुनेछ । चेन्नई आईपीएल फाइनल खेल्न लागेको दसौंपल्ट हो ।"
महिला क्रिकेट टोली घोषणा,"काठमाडौं (कास) रुबिना क्षेत्रीको कप्तानीमा नेपालले मलेसियाविरुद्ध हुने पाँच ट्वान्टी२० अन्तर्राष्ट्रिय शृंखलाका लागि बिहीबार १४ सदस्यीय अन्तिम महिला क्रिकेट टोली घोषणा गरेको छ । टोलीमा छनोट खेलाडीमा सीता रानामगर, इन्दु बर्मा, कविता कुँवर, कविता जोशी, अस्मिना कर्माचार्य, कृतिका मरासिनी, विन्दु रावल, अप्सरी बेगम, काजोल श्रेष्ठ, सम्झना खड्का, ईश्वरी विष्ट, ज्योति पाण्डे र सरस्वती चौधरी छन् । १८ सदस्यीय प्रारम्भिक टोलीमा रहेकाबाट संगीता राई, ममता चौधरी, सोनु पाख्रिन र सृष्टि जैसीलाई अन्तिम सूचीमा राखिएको छैन । नेपालको प्रशिक्षकमा सामसनजंग थापा छन् । मलेसिया र नेपालबीच मे २९ र ३०, जुन १, ३ र ४ मा मलेसियास्थित वाईएसडीयुकेएम ओभलमा खेल हुनेछ ।"
फुटबलमा काठमाडौं च्याम्पियन,"भलिबलमा काठमाडौं र चितवन सफल भलिबलमा काठमाडौं र चितवनले स्वर्ण जिते । हुप्रचौर मैदानमा महिलातर्फ काठमाडौंले फाइनलमा दोलखालाई २५५, २५६, २५१२ को सोझो सेटमा हरायो । पुरुषतर्फ चितवनले धादिङलाई २५१७, २२२५, २८२६, २५१८ ले हराएर स्वर्ण जितेको हो । चितवनका नवीन महतो र काठमाडौंकी सलिना बुढामगर उत्कृष्ट खेलाडी घोषित भए ।"
