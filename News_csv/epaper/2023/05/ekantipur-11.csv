शीर्षक,विवरण
"मानव तस्करीको सञ्जाल तोडिँदै, थप मतियार खोजिँदै","कसरी जोडिए खाँण ?भुटानबाट विस्थापित भई आएकामध्ये करिब १ लाख १३ हजार शरणार्थी नेपालबाट अमेरिका, क्यानडा, अस्ट्रेलिया, न्युजिल्यान्डलगायत देशमा पुनर्वासमा गइसकेका छन् । तेस्रो देश जान अनिच्छुक ६ हजार ३ सय ६५ जना मोरङको पथरी र झापाको बेलडाँगी शिविरमा छन्, उनीहरूलाई नेपालमै कार्य सहमति दिने प्रक्रिया अघि बढाइएको थियो । तर, राजनीतिक आडमा धन्दा गर्दै आएका केशव दुलाल र सानु भण्डारीसहितको गिरोहले छुट का नाममा नक्कली शरणार्थी खडा गर्ने र पैसा उठाउने योजना बनाएका थिए । यही योजनामा सारा शक्तिकेन्द्र जोडिएपछि यो प्रकरणले यति ठूलो रूप लिएको हो ।२०७४ फागुनमा केपी शर्मा ओलीको नेतृत्वमा एमाले र माओवादी सम्मिलित सरकार बनेपछि रामबहादुर थापा गृहमन्त्री र प्रेमकुमार राई गृह सचिव थिए । गिरोहकै योजनाअनुसार मन्त्री थापाले माओवादीका पूर्वसांसदसमेत रहेका इन्द्रजित राईलाई आफ्नो सुरक्षा सल्लाहकार बनाएका थिए । मन्त्रीस्तरीय निर्णयका आधारमा २०७६ असार २९ मा पूर्वसहसचिव बालकृष्ण पन्थीको संयोजकत्वमा कार्यदल बन्यो जसलाई नेपालमा रहेका भुटानी शरणार्थी समस्याको स्थायी र दीर्घकालीन समाधानका उपायहरू पहिल्याई विकल्प तथा सुझावहरूसहित प्रतिवेदन पेस गर्ने कार्यादेश थियो ।खासमा शरणार्थी समस्या समाधान होइन, नक्कली शरणार्थी खडा गर्ने पृष्ठभूमि बनाउने योजनामा कार्यदल बनेको थियो भन्ने घटनाक्रमले पुष्टि गरेका छन् । कार्यदल बन्नुअगावै नेपालीलाई भुटानी बनाउने खेलमा तत्कालीन नेकपाका नेता टोपबहादुर रायमाझी गिरोहमा जोडिएका थिए । दुलालसँग हेलिकोप्टरमा गोसाइँकुण्ड सयर गर्न गएका रायमाझी गिरोहलाई साथमा लिएर शक्तिकेन्द्रमा धाउन सक्रिय थिए । नेपाली युवालाई अमेरिका लैजाने सपना देखाएर प्रतिव्यक्ति १० लाख देखि ५० लाख रुपैयाँसम्म रकम असुलिएको थियो ।पन्थी कार्यदलले २०७६ कात्तिकमा ४ सय २९ जनालाई भुटानी शरणार्थी परिचयपत्र दिन सिफारिस गर्यो । अनुसन्धान हुँदा यो सूचीमा नक्कली शरणार्थी बन्न तयार नेपाली पनि भेटिएका छन् । पन्थी कार्यदलको प्रतिवेदन कार्यान्वयन गर्न मन्त्री थापाले सचिव राईलाई जिम्मा दिएका थिए । तर, नेपालीलाई भुटानी बनाउने खेल पर्दाफास हुन लागेको गाइँगुइँ हुन थालेपछि प्रतिवेदन तत्काल कार्यान्वयनमा जान पाएन ।बिचौलियाहरू भने आफ्नो धन्दामा लागिरहेका थिए । त्यहीबीच प्रतिवेदनको सक्कली फाइल गृहमन्त्री थापाका सुरक्षा सल्लाहकार राईका हातमा पुग्यो । यहीबीच सचिव राईले अवकाश पाएपछि महेश्वर न्यौपाने गृहमा आए । सचिवका रूपमा राई र न्यौपानेको भूमिकाबारे प्रहरीले अनुसन्धान गरिरहेको छ ।गिरोहको योजनाअनुसार काम पूरा नहुँदै २०७८ असार २८ मा सरकार फेरियो । असार २९ मा देउवाको नेतृत्वमा गृहमन्त्री भएका खाँण र उनले ल्याएका सचिव पाण्डेले पनि तत्कालै गिरोहसँग मिलिभगत गरेका थिए । पाण्डे गृहमा आउनुको पछाडि तत्कालीन प्रधानमन्त्रीकी पत्नी आरजु राणाको जोडबलले काम गरेको थियो, यसमा आरजु र मञ्जुको सम्बन्धले पनि काम गरेको छ, गृहका एक अधिकारी भन्छन्, निजामती सेवामा गृह प्रशासनको कुनै पनि अनुभव नभएका, कतै सी डीओसमेत नभएका उनी सिधै सचिव भएर आएका थिए । यसको उद्देश्य अहिले आएर खुलस्त भएको छ ।कांग्रेस सांसदद्वय आरजु राणा र मञ्जु खाँणको संलग्नतामाथि पनि अनुसन्धान जारी रहेको प्रहरी बताउँछ । मञ्जुले ६ करोड र आरजुले साढे २ करोड लिएको भनिएको अडियो सार्वजनिक भएको छ, जसको अनुसन्धान भइरहेको प्रहरीले जनाएको छ । काठमाडौं प्रहरी परिसर र काठमाडौं उपत्यका अपराध अनुसन्धान कार्यालय यो अनुसन्धानमा सक्रिय छन् ।यो प्रकरणमा विभिन्न पात्र भित्र र बाहिर भए पनि नेता रायमाझी भने सानु भण्डारी र केशव दुलालको निरन्तर सहकार्यमा थिए । गिरोहसँगको मोलमोलाइमा कुरा मिलेपछि पाण्डेले मन्त्री खाँणलाई पनि योजनामा अघि बढाएका थिए, यो तथ्य पाण्डेको मोबाइल विवरणबाट पनि खुलेको छ ।२०७८ साउनमा गृह आएका पाण्डेले असोज १४ मा सचिवस्तरीय निर्णय गरेर पन्थी कार्यदलको प्रतिवेदनअनुसार शरणार्थी व्यवस्थापनको उपाय पेस गर्न झापाका प्रशासनलाई निर्देशन दिएका थिए । तर यो विषय विवादित भइसकेकाले काम नगरी झापा प्रशासन अलमलमा परेको थियो । तर, झापा प्रशासनको प्रतिवेदन नआउँदै गृहमन्त्री खाँणले २०७८ मंसिर १३ मा मन्त्रिपरिषद्मा प्रस्ताव लगेर पन्थी कार्यदलको प्रतिवेदन कार्यान्वयन गर्ने निर्णय गराएका थिए । उक्त कार्यदलको प्रतिवेदनमा अनुसूची थपेर तत्कालीन सल्लाहकार राईसहितको योजनामा नक्कली शरणार्थीको सूची पनि थपेको देखिन्छ ।फेरि, २०७९ जेठ २७ मा खाँणको मन्त्रीस्तरीय निर्णयबाट भुटानी शरणार्थीसम्बन्धी पन्थी संयोजक रहेको कार्यदलले पेस गरेको प्रतिवेदनसमेत अध्ययन गरी छुट शरणार्थीहरूसमेतका सन्दर्भमा दीर्घकालीन रूपमा समस्या समाधान र व्यवस्थापनका लागि ठोस राय एवं सुझाव पेस गर्न पुनः झापा प्रशासनलाई पत्र लेखिएको थियो । तर, यो विषय पनि झापा प्रशासनले थाती राख्यो । नक्कली शरणार्थी बनाउने धन्दाबारे कान्तिपुरले गत जेठबाटै निरन्तर समाचार बाहिर ल्यायो । त्यहीबीच प्रहरीमा उजुरी पर्यो ।शक्तिशाली व्यक्ति जोडिएपछि सुरुमा प्रहरीलाई दबाब र प्रभावमा राखेर अनुसन्धान रोक्न खोजिएको थियो । तर, सरकारी छाप तथा दस्तखत पनि नक्कली बनाएर भुटानी शरणार्थीका नाममा रकम असुल्ने धन्दा भइरहेको भन्दै अनुसन्धान गर्न गत फागुन १७ मा झापा प्रशासनले गृहलाई पत्र पठायो । त्यसको १ महिनामा चैत १२ मा काठमाडौंबाट गिरोहका तीन जना केशव दुलाल, सानु भण्डारी र टंक गुरुङ समातिए । चैत १५ मा सागर थुलुङ राईलाई प्रहरीले नियन्त्रणमा लियो । अनुसन्धान अघि बढाउने क्रममा प्रहरीले सन्देश शर्मालाई पनि पक्राउ गर्यो ।पक्राउ परेका आरोपितको बयान र अन्य प्रमाणका आधारमा तत्कालीन गृहमन्त्री थापाका सल्लाहकार राई गत वैशाख १९ मा ललितपुरबाट पक्राउ परे । त्यसको भोलिपल्ट २० गते उपराष्ट्रपति कार्यालयका सचिव पाण्डे जडीबुटीपेप्सिकोला क्षेत्रबाट पक्राउ परेपछि नक्कली शरणार्थी प्रकरणको अनुसन्धान दायरा थप फराकिलो बनेको हो । त्यसपछि वैशाख २० मै पूर्वउपप्रधानमन्त्री रायमाझी र उनका छोरा सन्दीपविरुद्ध पक्राउ पुर्जी जारी भयो । त्यही दिन सन्दीप बुटवलबाट पक्राउ परे, टोपबहादुर भने अहिलेसम्म फरार छन् । हालसम्म १२ जना प्रहरी नियन्त्रणमा छन् ।संगठित अपराधमा ६० दिनभित्र प्रतिवेदन बुझाइसक्नुपर्ने बाध्यता छ । अब करिब एक साताभित्र अनुसन्धान सक्नुपर्ने दबाबमा प्रहरी छ । त्यसका लागि सबुत प्रमाण संकलन सकिएको र पक्राउ परेका र पक्राउ गर्न बाँकीबाट बयानको मात्रै काम बाँकी रहेको स्रोत बताउँछ ।"
सडकबाट खबरदारी,तस्बिर ः सन्जोग मानन्धरकान्तिपुर
डाकिनी जेठ ५ मा,"काठमाडौं (कास) विभिन्न अन्तर्राष्ट्रिय फिल्म फेस्टिभलहरूमा प्रदर्शन भइसकेको फिल्म डाकिनी जेठ ५ गतेदेखि नेपाली हलहरूमा प्रदर्शन हुने भएको छ । षट्कोण आटर््स ब्यानरले निर्माण गरेको फिल्मको अंग्रेजी नाम भने लुकिङ फर अ लेडी विथ फ्याङ्स एन्ड अ मुस्टास दिइएको छ । फिल्ममा भियतनामका छिरिङ तासी र अमेरिकाबाट आएकी तेन्जिङ कुन्सेलको मुख्य अभिनय छ । भारतमा जन्मिएका यी दुवै जना तिब्बती मूलका हुन् । फिल्ममा कार्म, दिव्यदेव, रवीन्द्रसिंह बानियाँलगायत कलाकारले पनि अभिनय गरेका छन् । फिल्मका निर्देशक बौद्ध धर्मगुरु खिन्से नोर्बु (जोङसार खिन्से रिम्पोछे) हुन् भने रवीन्द्रसिंह बानियाँ र म्याक्स दीपेश खत्री निर्माता हुन् । नोर्बु फिल्म रिलिजकै लागि अमेरिकाबाट नेपाल आउन लागेका छन् । त्यसक्रममा उनले पर्यटन बोर्डमा ब्युटी इज अ ट्र्याप (सुन्दरता एउटा जाल हो) विषयमा क्लाससमेत दिने जनाइएको छ । बौद्ध ग्रन्थमा बज्रयोगिनी, ताराजस्ता देवी (डाकिनी) का प्रशस्तै मिथक र दन्त्यकथा छन् । यस्तै देवीको खोजीको कथामा आधारित भएर फिल्म निर्माण गरिएको हो । फिल्म नेपालका सीमित मल्टिप्लेक्समा मात्र रिलिज हुने निर्माण पक्षले जनाएको छ ।"
भारतको परमाणु हतियार परीक्षण,सन् १९९८ मा आजकै दिन (मे ११) मा भारतले शृंखलाबद्ध रूपमा परमाणु हतियार परीक्षण गरेको थियो । उक्त परीक्षण राजस्थानस्थित मरुभूमिको पोखरण क्षेत्रमा गरिएको थियो । मे ११ देखि १३ सम्मका परीक्षणपछि भारतले आफूलाई आणविक शक्ति सम्पन्न राष्ट्र घोषणा गरेको थियो । पाँचवटा विभिन्न परीक्षणपछि भारतका तत्कालीन प्रधानमन्त्री अटल विहारी बाजपेयीले पूर्ण परमाणु राष्ट्र घोषित गरेका थिए । भारतमा १९९८ मा भएको चुनावमा निर्वाचित भएपछि भारतीय जनता पार्टी (बीजेपी) सत्तामा आएको थियो । उक्त चुनावमा भाजपाले भारतलाई परमाणु शक्ति सम्पन्न राष्ट्र बनाउने र कस्मीरका भूभागमा पाकिस्तानको नियन्त्रणलाई चुनौती दिने प्रतिबद्धता जनाएको थियो । भारतले परमाणु हतियार परीक्षण गरेको दुई सातापछि पाकिस्तानले चाघ्री र खरण परीक्षण केन्द्रमा भूमिगत रूपमा आधा दर्जन परमाणु परीक्षण गरेको थियो । ती परमाणु परीक्षणप्रति अन्तर्राष्ट्रिय रूपमा भर्त्सना गरिएको थियो । संयुक्त राष्ट्रसंघीय सुरक्षा परिषद्ले एक प्रस्ताव पारित गर्दै परीक्षणप्रति खेद व्यक्त गरेको थियो । साथै सुरक्षा परिषद्को प्रस्तावमा परमाणु अप्रसार सन्धि (एनपीटी) मा हस्ताक्षर गर्नका लागि दुवै देशलाई दबाब दिने उल्लेख थियो ।
हिमालले बोलाइरहन्छ पूर्णिमालाई,"(काठमाडौं)पूर्णिमा श्रेष्ठसँग एकै छिन मात्र कुराकानी गर्नुपर्छ, उनको एउटा बानी थाहा ठ्याक्कै थाहा भइहाल्छ । उनी प्रायः आँखामा आँखा जुधाएर कुरा गर्दिनन् । केही बोल्नु छ भने पर पर कतै हेरेर मात्र बोल्छिन् । जानेर हो अथवा नजानेर उनको आँखाले पनि हिमाल खोजिरहेको हुन्छ कि ? हुँदो हो । अनि कुरा गर्दा गर्दा उनको दुवै गालामा डिम्पल बस्छ । जति हाँस्यो, उति गहिरिन्छ । खासमा, एक जोडी सुन्दर डिम्पल की धनी हुन्, उनी ।कुराकानीबीच भावनामा डुबेर साहित्यिक पारा निकाल्दै भन्छिन्, मलाई त हिमालले बोलाइरहन्छ, साँच्चै । केही दिनदेखि पूर्णिमालाई खोजिरहे पनि उनको अत्तोपत्तो थिएन । पछि पो थाहा भयो, सगरमाथा बेसक्याम्प पुगेकी रहिछन् । किन त ? एक त उनी त्यहाँ तस्बिर खिच्नै पनि गएकी थिइन् । सबैलाई थाहा छ, पूर्णिमा फोटो पत्रकार पनि हुन् । अचेल भने उनको यो परिचय ओझेलमा पर्न थालेको छ । बरु सारा संसारले उनलाई पर्वतारोहीको रूपमा चिन्न थालेको छ ।त्यो पनि चानचुने होइनन्, आठ हजार मिटर माथिका सात वटा हिमाल चढिसकेकी । पछिल्लो समय उनी सगरमाथा बेसक्याम्प गएको खास कारण भने आफूलाई त्यस्तै वातावरणअनुकूल बनाउन हो । हिमालतिर जान मलाई सानो निहुँ मात्र चाहिन्छ, म त उतै रमाउने मान्छे पो हुँ । हिमाल पुग्दा मलाई खुसी मिल्छ, म जे हुँ, त्यसले सार्थकता पाउको जस्तो लाग्छ, त्यहाँबाट फर्केयता काठमाडौंमा चिया खाँदै उनले भनिन्, म त अब चाँडै पाकिस्तान जाँदै छु ।पाकिस्तान किन त ? प्रश्नको उत्तर दिन पाएकामा खुसी देखिन्छिन्, पूर्णिमा । भन्छिन्, अबको मेरो एक मात्र सपना भनेको आठ हजार मिटर माथिका सबै हिमाल चढ्ने हो । पाकिस्तानमा यस्ता पाँच हिमाल छन्, तिनै हिमाल चढ्न म उता जान लागेको हो । उता जाने दिन पनि निश्चित भइसकेको छ, जुन १३ । विश्वमा १४ यस्ता हिमाल छन्, जुन आठ हजार मिटरभन्दा उचाइका छन्, त्यसमध्ये आठ त नेपालकै हुन्, पाँच भने पाकिस्तानका ।विश्व पर्वतारोहणमा यी आठ हजार मिटर माथिका हिमाल चढ्नु जत्तिको ठूलो उपलब्धि अरू केही छैन भन्दा पनि हुन्छ । यस क्षेत्रमा सामान्य जानकारी मात्र राख्नेलाई पनि थाहा छ, फोरटिन पिक चढ्नुको जादु नै बेग्लै । त्यसै पनि एउटै आठ हजार मिटर माथिका हिमाल चढ्न झन् गाह्रो हुन्छ । अझ यस्ता सबै हिमाल चढेको छ भने त त्यस्ता पर्वतारोही इलिट समूहमा नै पर्ने भए । ३१ वर्षीया पूर्णिमाले पछिल्लो पटक देखेको सपना पनि यही हो, यही विशिष्ट समूहमा पर्ने ।सन् २०१७ मा उनले सबैभन्दा पहिले मनास्लु चढेकी थिइन् । त्यसपछि २०१८ मा आइपुग्दा नपुग्दा सगरमाथा पनि सफलतापूर्वक चढिन् । वर्ष २०२१ मा उनले यस्तै अग्ला हिमालमाथि जित हात पारिन्, अन्नपूर्ण१ र धौलागिरि । सन् २०२२ मा त पूर्णिमाले हदै गरिन्, एक महिनाकै अन्तरमा कञ्चनजंगा, ल्होत्से र मकालु चढेर । नेपालकै हिमालमध्ये चोयु एउटा भने चढ्न बाँकी छ, हुन सक्छ, पाकिस्तानबाट फर्केपछि उनको लक्ष्य यही हुनेछ ।पाकिस्तानमा रहेका आठ हजार मिटरमाथिका पाँच हिमाल हुन्, केटु, नान्गा पर्वत, जीवान र जीटु, अनि ब्रोड पिक । त्यसमध्ये पनि पूर्णिमाले सबैभन्दा पहिले प्रयास गर्ने हो, नान्गा पर्वत । त्यसपछि अरूको पालो । अबको चुनौती सबैभन्दा गाह्रो हुनेछ, किनभने यी हिमाल चढ्नु धेरै अर्थमा निकै कठिन छ, उनी थप्छिन् । भनिन्छ, सगरमाथा चढ्नुभन्दा केटु चढ्न गाह्रो छ । यसका धेरै कारण छन्, त्यसमध्ये एकाध कारण हुन्, पाकिस्तानका यी हिमाल दुर्गम स्थानमा छन् ।त्यहाँ सुविधा कम छन् । सबथोक आफैंले व्यवस्था गर्नुपर्छ । विशेषतः केटु प्राविधिक रूपमा पनि चढ्न असाध्यै गाह्रै मानिन्छ । त्यसैले काठमाडौंमा रहेर पनि पाकिस्तान जान अगाडि चाहिने सबै प्रकारको गृहकार्य गरिरहेकी छन् । दिनहुँ लामै समय जिम हलमा बित्छ, उनको । सगरमाथा बेसक्याम्पमा केही समय बिताउनुको खास कारण पनि यही नै हो । अनि यी सबथोकको रहरचाहिँ किन त ? पूर्णिमासँग यो प्रश्न त बन्छ नै ।साँच्चै उनलाई यो प्रश्न गर्नुपर्छ र प्रश्न भुइँमा खस्न पनि पाएको हुन्न, यसअघिसम्म हाँसिरहेकी पूर्णिमा एकाएक गम्भीर हुन्छिन् । अनि भन्छिन्, म सायद जिद्दी छु, आफूले देखेको सपना पूरा गर्नै पर्ने । त्यो पनि चाँडै । हुन पनि उनी प्रायः हतारमै हुन्छिन् । जे जति गर्नुपर्छ, फास्ट गर्नुपर्छ । अरूले विश्वकै सबैभन्दा अग्लो सगरमाथा चढ्न पूरा जीवनका मिहिनेत गरेको हुन्छ, पूर्णिमाले सगरमाथा चढ्ने मन बनाएको एकै वर्षमै त्यो उपलब्धि हात पारिन् ।अनि उल्टै प्रश्न गर्छिन्, यो पनि ठूलै कुरा हो नि, कि होइन ? अचेल उनी धेरैका लागि प्रेरणा भएकी छन्, महिलाकै लागि त अझै धेरै । उनीसँगै एउटा तस्बिर खिच्न पाउँदा पनि खुसी हुनेको संख्या धेरै भइसक्यो । पूर्णिमालाई भेटेयता उनको खुलेर प्रशंसा गर्नेको संख्या पनि कम छैन । सेलिब्रेटी भइसकिन् उनी, खासमा । उनलाई पनि खुसी लाग्छ, आफ्नै कारण कोही केही गर्न प्रेरित हुन्छ भने । अनि यस्तै केही गम्भीर कुरा गर्नुपर्छ, पूर्णिमा रुन थाल्छिन् ।उनको अर्को बानी हो, खुसी होस् अथवा दुःख, रोइहाल्ने ।उनले सफतापूर्वक जति पनि हिमाल चढिन्, प्रत्येक पल्ट रोएकै थिइन् । आजभोलि केही मन दुखेको छ, उनको । कारण ? पाकिस्तान जाने दिन यति धेरै नजिक आइसक्यो, तर सबै खाले व्यवस्था गर्न सकेकी छैनन् । विशेषतः पैसाको जोरजाम पनि ठीकसँग गर्न सकिरहेकी छैनन् । प्रायोजक पाइरहेकी छैनन् । धेरैसँग कुराकानी त भएको छ, तर सबैले हुन्छ हुन्छ मात्र भनेका छन् । प्रगति खासै केही भएको छैन ।पर्वतारोही हुनु पनि कहाँ सजिलो छ र ? प्रत्येक पाइलामा जोखिम छ, उनी भन्छिन्, तर केही छैन । कसैले केही सहयोग गरेनन् भने पनि एक्लैले आँट्ने साहस जुटाएकी छु । भनेकै दिन पाकिस्तान जानेछु । फोटो पत्रकारमाझ त उनी सबैले चिनेकै भइन्, खेल पत्रकारमाझ पनि उनको हेलमेल उत्तिकै छ । पहिलोपटक पत्रकारितामा पाइला चाल्दा उनी खेल पत्रकार नै थिइन् । ती दिन बुम समाउँदा पनि पूर्णिमाको हात काँप्थ्यो ।तर अहिले भने पूर्णिमाका हातले मात्र होइन, गोडाले पनि गजबको साहस जुटाइसकेका छन् । आठ हजार मिटरमाथिका सबै हिमालका शिखरमा पुग्ने । सुरुका ती दिन पनि थिए, अनि अहिलेको दिन पनि छ । खास धेरै परिवर्तनबाट गुज्रिसकेकी छन्, उनी । उनको यो अदम्य साहसका लागि उनलाई सलाम छ, अनि शुभकामना पनि । पक्कै पनि अबको बाटो कठिन छ, तर उनका खुट्टा काम्ने छैनन् । अनि यस्तै कुरा सुनाउँदा आँखामा छचल्किएका आँसु पुस्दै खुसी भएर भन्छिन्, म साँच्चै बहादुर नै पो हुँ ।अनि पर कतै हेरेर फेरि दोहोर्याउँछिन्, खासमा, मलाई हिमालले बोलाइरहेको छ ।"
९ सय रुपैयाँमै होमस्टे प्याकेज,"(लमजुङ)ठूलाठूला ढुंगा । ढुंगाकै बाटो अनि बीचबीचमा गुफा । ढुंगामै बसेर खाना मिल्ने ठाउँ । फोटो र भिडियोका पारखीका लागि सहरबाट केही परको अझ नौलो गन्तव्य । निरन्तर सुसाइरहने मर्स्याङ्दी नदीसँगै रात बिताउने पर्यटकका लागि ९ सय रुपैयाँको प्याकेज ल्याएको छ, खानीगाउँ रक गार्डेन (चट्टाने बगैंचा) होमस्टेले । मर्स्याङ्दी गाउँपालिका५ घेर्मुको खानीगाउँमा पर्ने रक गार्डेन पर्यटकका लागि नयाँ गन्तव्य हो । चक्रीय अन्नपूर्ण मार्गमै पर्ने भएकाले पनि यहाँ पदमार्गमा निस्किएका विदेशीसमेत बास बस्ने गर्छन् । होमस्टेमा साँझ आइपुग्दा स्वागतसहितको खाजा, बेलुकाको खाना, बिहानको खाजा र सुतेको खर्च ९ सय रुपैयाँ तोकिएको हो । पर्यटकलाई स्वागतपछि चिया वा एक गिलास स्थानीय मदिरा, भुटेको मकै र भटमास खाजा दिइन्छ । बेलुकी लोकल कुखुराको मासुसहितको खाना दिइन्छ । बिहानको नास्तामा तरकारी, २ वटा कोदोको रोटी, एउटा अन्डा र चिया दिइन्छ । बेड, खाजा र खाना गरी हामी एक रात बसाइको प्रतिव्यक्ति ९ सय रुपैयाँ मात्रै लिन्छौं, रक गार्डेन सामुदायिक होमस्टेका अध्यक्ष सीता गुरुङले भनिन् ।होमस्टेका लागि कुल १४ घर छन् । सबैमा फ्रि वाईफाई, सफा र आरामदायी बेड, शौचालय, स्नान घर, बिजुली, खानेपानीको व्यवस्था छ । पाहुनाहरू १० जनाभन्दा बढीको समूहमा आएमा आमा समूहको नाचगान पनि देखाउँछौं, होमस्टे संस्थापक कामसार्की गुरुङले भने । उनका अनुसार रकगार्डेनमा पिकनिक खाने व्यवस्था पनि छ । पिकनिकका लागि आउनेले खानेकुरा लिएर आएमा भाँडाकुँडा उपलब्ध गराउने र त्यसको भाडा २ हजार रुपैयाँ मात्रै लिने गरिएको गुरुङले बताए । बास मात्रै बस्न चाहनेका लागि एउटा बेडको १ सय ५० रुपैयाँ लाग्ने उनले बताए । प्राकृतिक रूपमा मिलेर बनेको चट्टानलाई सजाएर स्थानीयले रक गार्डेन नामकरण गरेर गाउँमा होमस्टे सञ्चालन गरेका हुन् । वडाध्यक्ष धनश्याम घलेले अन्नपूर्ण पदमार्गमै पर्ने खानीगाउँमा स्थापना गरिएको रक गार्डेनमा पर्यटकको आकर्षण बढेको बताए । प्रकृतिले कलात्मक तरिकाले सिर्जना गरेको रकगार्डेन घुम्दा पर्यटकले अनौठो मान्ने गरेका स्थानीय बृख गुरुङ बताउँछन् । उनका अनुसार ढुंगामा चढ्न भर्याङ निर्माण गरिएका छन् । ठाउँठाउँमा खानेपानीको धारा र शौचालय बनाइएको छ, उनले भने । गाउँपालिका अध्यक्ष अर्जुन गुरुङका अनुसार रकगार्डेन पालिकाकै आकर्षक पर्यटकीय स्थल हो । मर्स्याङ्दीमा घनपोखरा, सिउरुङ, ढगैं, मिप्रा, भुष्मेलगायत होमस्टे गाउँ छन् । हर्सिङडाँडा र पिस हिल स्टेसन पनि मर्स्याङ्दी गाउँपालिकामै छन् । लमजुङ सदरमुकाम बेंसीसहरबाट भुलभुलेबाट ङादीबाहुनडाँडा हुँदै लिलीसम्मको २१ किलोमिटर मोटर यात्रापछि करिब १५ मिनेट हिँडेर खानीगाउँ रक गार्डेन होमस्टे पुगिन्छ ।"
नक्कली शरणार्थी प्रकरणमा संसद्मा निरन्तर खबरदारी,"(काठमाडौं)नेपाली नागरिकलाई भुटानी शरणार्थी बनाउने नाममा भएको ठगी प्रकरणको अनुसन्धानमा राजनीतिक हस्तक्षेप हुन सक्ने भन्दै सांसदहरूले निरन्तर खबरदारी गरिरहेका छन् । उच्च तहको राजनीतिक र प्रशासनिक व्यक्तिको संलग्नतामा भएको ठगी धन्दामाथि अनुसन्धान चलिरहेका बेला प्रधानमन्त्रीसँग कांग्रेस र एमाले नेतृत्वबीच पटकपटक भेटवार्ता भइरहेकाले हस्तक्षेप हुने आशंकामा सांसदहरूले खबरदारी गरेका हुन् । राप्रपाले यस प्रकरणमा निष्पक्ष छानबिन हुनुपर्ने र आफूहरूले बोल्न पाउनुपर्ने माग राखेर बुधबार प्रतिनिधिसभामा वेल घेराउ गरेका थिए, जसका कारण पछि १५ मिनेट बैठक भएको थियो । त्यसपछि सभामुख देवराज घिमिरेले सांसदलाई बोल्ने समय दिएका थिए । राप्रपाका अध्यक्ष राजेन्द्र लिङ्देनले देशको शिर झुकाउने काममा गृहमन्त्री र उपप्रधानमन्त्री भइसकेको नेताको नाम आउनु लज्जास्पद भएको बताए । नक्कली भुटानी शरणार्थीको केस आर्थिक अंकसँग मात्रै सीमित छैन । यो ठगी, राज्यविरुद्धको अपराध र संगठित सरकारी कागज किर्तेसम्बन्धी जघन्य अपराध हो, उनले भने, घटनामा संलग्न कसैलाई पनि छुट दिने कल्पना नगरौं, कमजोर बनाउने र उन्मुक्ति दिने काम पनि हुनु हुँदैन । प्रहरीलाई निष्पक्ष छानबिन गर्न दिनुपर्ने उल्लेख गर्दै लिङ्देनले यसको अनुसन्धान गर्ने जिम्मा अख्तियार दुरुपयोग अनुसन्धान आयोगलाई दिन नहुने पनि राय राखे । शीर्ष नेताहरूबीच पछिल्लो समय भइरहेको भेटघाटले आशंका उब्जाएको उनको भनाइ छ । नेताको गलत मनसाय छैन भने सरकारले अनुसन्धानको प्रगतिबारे संसद्लाई जानकारी गराओस्, लिङ्देनले भने । शीष नेर्ताबीच बारम्बार भएको बैठकप्र्रति सत्तारूढ कांग्रेसका महामन्त्री गगन थापाले समेत आशंका गरेका छन् । संलग्न जोसुकै दलको होस्, तहको होस्, ऊ कारबाहीको दायरामा आउनुपर्छ । बजारको हल्लाले अनुसन्धान प्रभावित नहोस् । कुनै भेटघाटले पनि प्रभावित नहोस्, उनले संसद्मा भने, अनुसन्धान स्वच्छ र स्वतन्त्र होस् । निर्दोष कोही पनि नपरोस्, तर, दोषी छ भने नेता होस् कि नाता होस्, एउटा पनि नछुटोस् । यस प्रकरणको अनुसन्धानमा सरकारले दह्रो खुट्टा टेक्नुपर्ने थापाको भनाइ छ । माओवादी सांसद बिमला सुवेदीले भ्रष्टाचारी जोगाउनका लागि दौडधुप नगर्न नेताहरूलाई आग्रह गरिन् । माओवादीकै सांसद माधव सापकोटाले नक्कली शरणार्थी प्रकरण अन्तर्राष्ट्रिय चासोको विषय भएकाले राजनीतिक मुद्दा बनाउन नहुने बताए । माओवादीका अर्का सांसद रणेन्द्र बरालीले अनुसन्धानमा तानिएका सांसद टोपबहादुर रायमाझीलाई एमालेले जोगाएको आरोप लगाए । जुन पार्टीले भ्रष्टाचारविरोधी नारा लगाउने गरेको छ, त्यही पार्टीका ठूला नेताहरू नै भ्रष्टाचारमा मुछिएको देखिएको छ । प्रहरीबाट पुर्जी जारी भएको व्यक्तिलाई शिरमा राखेको टोपीले छोपेर गोजी टकटक्याउँदै सरकारले पक्रेर देखाओस् भनिँदै छ, उनले भने । रायमाझीलाई एमालेले नै प्रहरीसमक्ष बुझाउनुपर्ने उनको भनाइ थियो । माओवादीका सांसद रामकुमार राईले नक्कली शरणार्थी प्रकरणले नेपालीको शिर झुकेको बताए । शिर ठाडो बनाउन घटनामा संलग्नलाई कारबाही गर्नुपर्ने उनको धारणा थियो । एमाले सांसद रामशंकर यादवले शरणार्थी प्रकरण मात्र नभई पञ्चायतयताकै भ्रष्टाचार छानबिन गर्न विज्ञ समिति बनाउन सुझाव दिए । कांग्रेस सांसद रामहरि खतिवडाले दोषी उम्कन नपाउने र निर्दोष नफस्ने गरी निष्पक्ष छानबिन हुनुपर्ने बताए । राप्रपाकी रोशन कार्कीले यस प्रकरणमा संलग्न कसैलाई पनि उन्मुक्ति दिन नहुने बताइन् । माओवादी सांसद लेखनाथ दाहालले नक्कली भुटानी शरणार्थी बनाउने धन्दा राष्ट्रविरुद्धकै अपराध रहेको बताए । अपराधी र भ्रष्टाचारीको पार्टी हुँदैन, उनले भने, भ्रष्टाचारीलाई राजनीतिक संरक्षण नदिन र अनुसन्धान प्रक्रियामा सहयोग गरिदिन आग्रह गर्छु, उनले भने । एमाले उपमहासचिव पृथ्वीसुब्बा गुरुङले पार्टीले यस घटनाको अनुसन्धानमा सरकारलाई सहयोग गर्ने बताए । दायाँबायाँ, तलमाथि नगरी निर्दोष नफस्ने र दोषीलाई उन्मुक्ति नहुने हो भने सरकारको यो काममा सहयोग गर्न एमाले तयार छ, संसद् बैठकमा उनले भने, हाम्रो पार्टीका सांसद रायमाझीलाई छानबिनमा सहयोग गर्न पार्टीले निर्देशन दिइसकेको छ । राष्ट्रिय स्वतन्त्र पार्टीका सांसद डोलप्रसाद अर्यालले भ्रष्टाचारमा नाम जोडिएका सांसदहरू देश छाडेर भाग्न सक्ने खतरा रहेको उल्लेख गर्दै राहदानी तुरुन्त जफत गर्न माग गरेका हुन् । नक्कली भुटानी शरणार्थी प्रकरणमा प्रहरीलाई स्वतन्त्र रूपले काम गर्न दिनुपर्ने र प्रहरीले जुटाएको प्रमाण बीचमै हराउन नहुने भन्दै उनले ध्यानाकर्षण गराए ।"
नेपाली दूध नबिक्ने तर बाहिरबाट आयात गर्ने गल्ती नहोस्,"दुर्गम जिल्लामा दूध संकलनका लागि नजाने डेरी उद्योगीहरूले भारतबाट दूध ल्याउन फेरि लबिइङ थाल्नु नामुनासिब छ । नेपाली उपभोक्ताका लागि मुलुकभित्र उत्पादित दूधले पुग्दै नपुग्ने अवस्थामा मात्रै आयातको विकल्पमा सोच्नुपर्छ । तर आज यहीँका सहरआसपास भन्दा बाहिरका दुग्ध उत्पादकहरूले बजार नपाइरहेका बेला भारतबाट दूध ल्याइएमा नेपाली किसानहरूको हित त हरिन्छ नै, आत्मनिर्भर कृषिअर्थतन्त्रको लक्ष्यमा पनि आघात पुग्छ । त्यसैले, सरकारले कुनै पनि हालतमा दूध आयातको निर्णय गर्नु हुन्न । बजारमा दूध अभाव भएको दाबी गर्ने डेरी उद्योगीहरूको लबिइङ का भरमा दुग्ध विकास बोर्डले आयात गर्नुपर्ने राय कृषि तथा पशुपन्छी विकास मन्त्रालयमा पठाइसकेको छ । केन्द्रीय दुग्ध सहकारी संघको असहमति हुँदाहुँदै बोर्डले यस्तो राय दिएको हो । दिनकै १ लाख ५० हजार लिटर दूध आयात गर्नुपर्ने उद्योगीहरूको माग छ । कथं सरकारले आयात खुला गराएमा दुर्गमका किसानले दूध बेच्न पाउने सम्भावना मात्रै सधैंका लागि अन्त्य हुँदैन, अहिले बजार पाइरहेका किसानका निम्ति पनि मिल्क होलिडे को अवस्था आउन सक्छ । त्यसैले आपूर्तिको अवस्था सहज बनाउन आवश्यक उपायहरू अपनाउनुपर्छ, तर मुलुकलाई चौतर्फी घाटा हुने निर्णय गरिनु हुन्न । बुझ्न गाह्रो छैन, तुलनात्मक रूपमा भारतबाट आयातित दूध र दुग्ध पदार्थ सस्तो पर्ने भएकैले उद्योगीहरूले यसका निम्ति जोड दिएका हुन् । अधिकतम मुनाफा सुनिश्चित गर्नकै निम्ति सस्तो दूध आयातमा उनीहरूको ध्यान गएको हो । यही कारण नै उनीहरूले ढुवानी समस्या देखाउँदै दुर्गम जिल्लाबाट दूध संकलन नगरेका हुन् । फेरि, आयातबाट उपभोक्ताहरू लाभान्वित हुने पनि गुन्जायस छैन । उपभोक्ता मूल्य यसअघि नै कुस्त बढाइएको छ, किसानलाई चार रुपैयाँ बढाउँदा उपभोक्तालाई लिटरमा १५ रुपैयाँसम्म बढी भार थपिएको छ । उद्योगीहरूले खालि आफ्नो हित हेरेर मात्र दूध आयात खुलाउन चाहेका हुन्, जुन चालबाजी मन्त्रालयले बुझ्नुपर्छ । यसर्थ, बजारमा दूध आपूर्ति र बिक्रीवितरणको अवस्थालाई सरकारले विहंगम दृष्टिबाटै हेर्नु अपरिहार्य छ । करिब ६८ प्रतिशत पहाडी भूभागमा डेरीहरू दूध संकलन गर्न जान इच्छुक नभएको किसान अधिकारकर्मीहरूको दाबी छ । उद्योगीहरूलाई दुर्गम जान समस्या छ र त्यसमा सहजीकरण जरुरी छ भने बरु सरकारले निःसन्देह हेर्नुपर्छ । दुर्गमका किसानहरूलाई व्यावसायिक बनाउन पनि आवश्यक सरसहयोग गर्नुपर्छ । बजार सुनिश्चित भएमा किसानहरू आफैं पनि उत्प्रेरित हुन सक्छन् । यसबाट हाम्रो कृषि अर्थतन्त्रको श्रीवृद्धिमा पनि सघाउ पुग्छ । यसतर्फ विचार नपुर्याई आयातमा मात्रै जोड दिइयो भनेचाहिँ भोलि अहिले दूध उत्पादनमा संलग्न किसानहरू पनि निरुत्साहित हुनेछन् । र, आयात गर्नुपर्ने दूधको मात्रा अहिले भनिएभन्दा बढी हुनेछ । त्यसले भोलि कस्तो परिणति निम्त्याउँछ भनेर जान्न आजको तरकारी बजार हेरे पुग्छ । देशभित्रकै तरकारीले बजार नपाइरहेका बेला भारतबाट निर्बाध तरकारी आयात भैरहेको छ, जसबाट ठूलो रकम बिदेसिएको छ । दूधमा पनि यही अवस्था आउन नदिन सरकार सचेत रहनुपर्छ ।सरकारले डेरी उद्योगीहरूलाई दुर्गमबाट पनि दूध ल्याउन प्रेरित गर्नुका अतिरिक्त उनीहरूको यथोचित नियमन पनि गर्नुपर्छ । अहिले उद्योगीहरूले अवाञ्छित रूपमा गुणस्तर घटाएर उपभोक्तामाथि ठगी गरिरहेका छन्, जुन रोकिनुपर्छ । यसमा दुग्ध उत्पादक सहकारीहरूको भूमिकाबारे पनि छानबिन हुनुपर्छ । किसानले ७५ रुपैयाँ प्रतिलिटर पाउँदा उनीहरूले डेरीबाट ८० रुपैया असुलेकै कारण पनि समस्या सृजना भएको देखिन्छ । नाफा नभएको भन्दै उद्योगीहरूले दूधको चिल्लो पदार्थ लगायत गुणस्तर घटाउने गरेका छन्, जसबारे गुणस्तर परीक्षण गर्ने निकाय खाद्य प्रविधि विभागले उचित अनुगमन गर्नुपर्छ, र उपभोक्ताहरूलाई ठगिनबाट जोगाउनुपर्छ । दुग्ध उत्पादक सहकारी र डेरी उद्योगीहरू दुवैको मनोमानीको उपचार आयात भने हुँदै होइन । त्यसैले सरकारले यी दुवै क्षेत्रलाई जिम्मेवार तुल्याएर समग्र दुग्ध उत्पादक किसानहरूको हित संरक्षण गर्न सक्नुपर्छ । किसानको उत्पादनका निम्ति बजारसम्म सहज पहुँच सुनिश्चित हुने हो भने देशभित्रै पशुपालन रोजगारीको एउटा भरपर्दो माध्यम बन्न सक्छ । त्यसबाट अहिले पशुपालनमा संलग्न ३० लाख परिवार मात्र लाभान्वित हुँदैनन्, यो पेसामा आकर्षित हुनेको संख्या पनि बढ्न सक्छ । यहीँभित्रकै प्रतिस्पर्धाका आधारमा पनि उपभोक्तालाई राहत पुग्ने अवस्था सृजना गर्न सकिन्छ । तसर्थ, सरकारको सम्पूर्ण दृष्टि हाम्रै किसान र आत्मनिर्भर कृषिअर्थतन्त्रतर्फ हुनुपर्छ, आयातमा होइन ।"
नक्कली शरणार्थी प्रकरण : जनताको प्रश्न,"हिजो एमालेका केपी ओली, माओवादीका अध्यक्ष पुष्पकमल दाहाल र कांग्रेस सभापति शेरबहादुर देउवाले डेढ घण्टा लामो छलफल गरेका छन् । शीर्ष नेताको छलफल देशलाई राजनीति निकास दिन नभई भुटानी शरणार्थी प्रकरणमा केन्द्रित भएको सार्वजनिक भएका छन् । राजनीति नेतृत्व तहमा बसेका नेता नै भ्रष्टाचारमा लिप्त भएपछि देशमा सुशासन कसरी सम्भव होला ? यो पार्टी त्यो पार्टी होइन दोषी जुनसुकै पार्टीका हुन् कारबाही हुनैपर्छ । यहाँ लहरो तान्दा पहरो गर्जने डर छ । नेतृत्वलाई डरै यही हो । अरूलाई दोषी भन्दा आफू पनि तानिइने हो कि भन्ने डरले डेरा जमाएको छ । देशमा नीतिगत भ्रष्टाचार हुँदासमेत ठूला माछा किन उम्के ? टोपबहादुर रायमाझीलाई प्रहरीकै मिलोमतोमा सीमापारि पुर्याएको भनेर शंका गर्न सकिन्छ । म काठमाडौं आउँदै छु भनेर पार्टी अध्यक्षलाई फोन गरेका व्यक्ति बाटाबाटै कता हराए ? प्रहरीले सानालाई समाउन सक्ने, ठूलालाई किन उम्काउँछ ? बालकृष्ण खाँड पक्राउ परिसकेका छन् । अब आरजु देउवा, मञ्जु खाँड पक्राउ पर्लान् ? हेर्न बाँकी छ । सडकदेखि सदनसम्म तातेको यो काण्ड त्यतिकै नसेलाओस् । अपराधीलाई कारबाही नभएकाले नै अपराधीको मनोबल बढेको छ । देशमा सुशासन ल्याउँछु भनेर मात्र हुँदैन, सुशासनका लागि अपराधीलाई कारबाही हुनुपर्छ । नेताहरूको संरक्षणमै ठूलाठूला भ्रष्टाचार भएका छन् । हरेक नेताको सम्पत्ति छानबिन हुनुपर्छ । हिजो राजामहाराजाले खाए भन्ने नेताहरू अहिले आफैं भ्रष्टाचारमा डुबेका छन् ।ठूला पार्टीका नेताहरू कुनै न कुनै काण्डमा बसेका छन्, त्यही भएर मिलोमतोमा भ्रष्टाचारीको फाइल खोलिँदैन । अब त्यस्तो नहोस् । सरकार हात नकमाऊ, जनताले साथ दिनेछन्, दोषी जो भए पनि कारबाही गर । पूर्वाग्रह नराखी अनुसन्धान होस्, सत्यतथ्य बाहिर आओस्, दोषी नउम्किऊन् । पुरुषोत्तम घिमिरे, जोरपाटी, काठमाडौं"
सुवालका सवाल,"नेपाल मजदुर किसान पार्टीका केन्द्रिय सचिव तथा भक्तपुरका सांसद सांसद प्रेम सुवालले संसदमा सरकारलाई खबरदारी देखि लिएर विभिन्न शान्ति सम्झौता बिकास कार्य विधेयकमा देश र जनताको पक्षमा बोल्ने एक मात्र संसदको रुपमा आफूलाई चिनाउँदै आएका छन् । धेरैले पार्टीको एक्लो सांसद को चिनारी दिए पनि देश र जनताको पक्षमा उनी चुकेनन् । तीन दशकको संसदीय ब्यबस्थामा ठूला दलले गरेको भ्रष्टाचारको बिषय देखि राष्ट्रघाती काम गरेको रेकर्ड उनले राखेका छन् । प्रमाण छ तर संसदमा जति बोले पनि शासक दलले कहिले उनका कुरा सुनेनन् । देशको अहित हुने संन्धी सम्झौताहरूमा ठुला दलहरू ठेकेदार, भुमाफियालाई खबरदारी देखि जनताको माझ सरकारले यो गलत गर्दैछ भनेर सधैं सुसूचित गरिहने एकमात्र नेता हुन् । सांसद सुवाल ठिक बोल्दैछन् भन्ने धेरैलाई थाहा छ । तर राजनीतिमा विपक्षले ठिक बोले पनि त्यसलाई ठिक हो भन्ने गरेको देखिएन । पन्ध्र लाखमा जनताका छोराछोरीलाई डाक्टर पढाउने खोप विश्बविद्यालयको विषयमा पनि सुवालका कुरा शासकले सुनेनन् । देशमा नै कृषि मल कारखाना, जलविद्युतमा जनताकै लगानी हुनु पर्ने पनि उनको तर्क छ । तर शासक किन सुन्दैनन् सुवालाई ? रामेश्वर बासी, चागुनारायण ९, ताथली"
उदयपुर सिमेन्टमा राजनीति नगर,"देशका उद्योग धराशायी बन्दै गएको वर्तमान अवस्थामा सरकारी उद्योग उदयपुर सिमेन्ट उद्योगलाई राजनीतिले गिजोलेको छ । बन्द भएको उद्योग चलाउन केपी ओली दोस्रो पटक प्रधानमन्त्री बनेपछि गोपीकृष्ण न्यौपानेलाई नियुक्ति दिए । यो उद्योगले गैंडाछाप सिमेन्ट उत्पादन गर्थ्यो, जुन बजारसम्म आपूर्ति गर्न भ्याईनभ्याई थियो । ओली सत्याच्युत भएपछि महाप्रबन्धक न्यौपाने हटाउन कांग्रेसमाओवादीका नेताहरू कम्मर कसेर लागे । तर उत्पादन र उद्योगले प्रगति गरेकै बेला कुन कारणले उनलाई हटाउने भन्ने समस्या पर्यो । सरकारले उद्योगको सुधार, मर्मतसम्भार गर्न आवश्यक बजेट विनियोजन गरेन । कर्मचारी संगठनको प्रयोग गरेर भौतिक सामग्री चोर्न लगाउने, बन्द, हडतालजस्ता आन्दोलन गर्न लगाउने, बजेट नदिने आदि गरेर उद्योग चलाउने अवस्था नभएपछि बहाना बनाएर महाप्रबन्धकलाई हटाएर आफ्ना कार्यकर्ता महाप्रबन्धक बनाउन चलखेल सुरु भएको छ । उद्योगका लागि आवश्यक बजेट दिएर उद्योग सञ्चालन गर्ने वातावरण बनाऊ । उद्योगमा राजनीति नगर । कुसुम न्यौपाने, अरुणखोला, नवलपरासी (पूर्व)"
डरलाग्दो भासमा पर्यो देश,"समकालीन नेपाली राजनीतिका रेखाचित्रहरू कोर्ने क्रममा यो स्तम्भकारले पटकपटक परिहा शब्दको प्रयोग गर्ने गरेको छ, जसको उद्गमस्थल दक्षिण भारतीय भाषाहरूको शब्दभण्डार हो । यो शब्द सुन्दा जति सामान्य लाग्छ, त्यति नै डरलाग्दो छ यसको राजनीतिक अर्थ र अभिप्राय । देशहरूको समूहमा रहेको कुनै पनि देशले कुनै पनि विषयमा विश्वसनीयता गुमायो भने देशहरूको त्यो समूहमा उसको पहिचान परिहा अर्थात् अछुत राज्यका रूपमा ओरालो लाग्छ । त्यस्ता देशहरूको समूहबाट ऊ बहिष्कृत हुन्छ, अन्तर्राष्ट्रिय समाजबाट एक्लिन्छ । अहिलेको विश्वमा सञ्चारमा पहुँच नभएको कोही छैन । आफ्ना जनतालाई आधिकारिक हिसाबले तेस्रो देशबाट आएको शरणार्थी बनाएर निर्यात गर्ने यो घीनलाग्दो व्यापारका धेरै दूरगामी असर देखिनै बाँकी छन् । आजको दुनियाँमा नेपालजस्तो सांस्कृतिक, प्राकृतिक र प्राचीन देश हाँसो, ठट्टा र अपमानको विषय बन्नु अत्यन्त लज्जास्पद कुरा हो । देशको भविष्यको पुस्ताका लागि योभन्दा घातक अवस्था अर्को हुन सक्दैन ।अहिले हामीकहाँ त्यही भएको छ । इतिहासको गर्व र गर्जनमा बाँचेको यो देश परिहा बनेको छ । संसारभरिका मानिसले हाम्रो गिल्ला गर्न थालेका छन् । हाम्रो पतनको कारक आफ्नै राजनीतिक नेतृत्व र नियति बनेको छ । परिचित अमेरिकी मित्रहरूले आश्चर्य प्रकट गर्न थालेका छन् कि कसरी नेपालका राजनीतिक र प्रशासनिक नेतृत्वले आफ्नै जनताको राष्ट्रिय पहिचान मेटाएर उसलाई देशबाट निकाल्न सकेका हुन् ? यो विद्रूप नाटकको मञ्चन कसरी भयो ?यो घटनाले हामी नेपालीलाई चुत्थो तहमा झारेको छ । संसारको जुनसुकै मुलुकको सरकारले आफ्ना जनताको सुरक्षा गर्छ, उनीहरूमा आत्मसम्मानको भाव जगाउँछ, उनीहरूलाई शिक्षा दिन्छ, सीप सिकाउँछ, काम दिलाउँछ । तर, हाम्रो लोकतान्त्रिक चोंगा लगाएको सरकारले जनताको राष्ट्रिय पहिचान नै मेटेर उसलाई दासका रूपमा बिक्री गर्ने गरेको रहेछ । योभन्दा ठूलो विडम्बना अर्को के होला र ? भुटानी राजाले नेपाली मूलका भुटानी जनतालाई मौलिक हकअधिकारको कुरै छाडौं, लाउने, खाने, सामाजिक र धार्मिक व्यवहार गर्न पाउनेजस्ता मानवोचित अधिकारबाट वञ्चित मात्र गरेनन्, देशबाटै लखेटे । राजाको तानाशाही शासनमा टिक्न नसकेपछि २०४५ सालदेखि नै नेपाली मूलका भुटानी जनताहरू भारतीय भूमिमा टेकेर नेपाल पस्न थालेका थिए । नेपालमा संवैधानिक राजतन्त्र र बहुदलीय प्रजातान्त्रिक व्यवस्था स्थापनाका लागि आन्दोलनको तयारी भैरहेका बेला भुटानबाट नेपाली लखेट्ने काम तीव्र भएको थियो । लाखौंको संख्यामा नेपाल पसेका भुटानीहरू बाध्यतावश लामो समयसम्म शरणार्थीका रूपमा बसे । तत्कालीन सरकारहरूले पूर्वको दमक बजारलाई केन्द्र बनाएर शरणार्थीहरूको शिविर बनायो । शिविर बनाउन जंगलहरू फाँडिए । शरणार्थीकै नाउँमा सही, मोरङ, झापा र इलामका दुर्गम बस्तीहरू गुलजार भए । पथरी, शनिश्चरे, खुदुनाबारी, गोलधाप, बेलडाँगी, चुलाचुली र बुधबारेजस्ता बस्तीहरू भुटानी शरणार्थीको आगमनले बौरिए । भुटानी शरणार्थीको मुख्य केन्द्र बन्यो दमक । नेपालमाथि अचानक आइलागेको थियो यो विपत्ति । नेपालका लागि १ लाख २० हजार शरणार्थीको बोझ सानो कुरा थिएन । भुटानी शरणार्थी समस्याको समाधान खोजेर नेपाललाई सजिलो पार्न हिन्दुस्तानले पनि कुनै रुचि देखाएन । मानव अधिकारको नारा लगाउने राष्ट्रहरूले पनि नेपालले भोग्नुपरेको यो समस्याको समाधानमा खासै चासो देखाएनन् । भुटान भारतको सुरक्षा प्रविधिको महत्त्वपूर्ण पक्ष थियो, ऊ आफूबाट संरक्षित भुटानलाई चिढ्याउन चाहँदैनथ्यो । लोकतन्त्रको माग गरेबापत विद्रोहीहरूलाई देशको सीमाबाहिर लखेट्ने भुटान आफैंले उनीहरूलाई घर फर्किन आह्वान गर्ने त कुरै थिएन । भुटानी शरणार्थी समस्या नेपालका लागि बोकी नसक्नु बोझ भएको थियो । शिविरमा जनसंख्या वृद्धिको क्रम बढ्दै थियो । देशबाट भागेर बाहिर आएका शरणार्थीहरूले लुकाएर, खतरा मोलेर केही पैसा नल्याएका होइनन्, तर त्यो पैसामा झापाका बिचौलियाहरूको आँखा पर्यो । शरणार्थीले लगानी गरेका सार्वजनिक बस सेवा, पेट्रोलपम्प र अन्य साना व्यवसाय कता हराए ? त्यसको सुरक्षा पनि भएन । खोजी त झन् गर्ने कुरै थिएन । यही क्रममा नेपालप्रति सदाशय देखाउने अमेरिका र युरोपका केही समृद्ध देशहरूले भुटानी शरणार्थीलाई आफ्नो देशमा निम्त्याए । हूलका हूल शरणार्थीहरू युरोपअमेरिकातिर लागे । उनीहरूका लागि आफ्नो पुर्ख्यौली घर नेपालमा अटाउने परिस्थिति बन्न सकेन । त्यति बेला लगभग एक हजार भुटानी शरणार्थीले नेपालको नागरिकता प्राप्त गरे । तर, त्यसले उनीहरूको जीवनयापनमा सघाएनÙ उन्नतिको त कुरै नगरौं । आफैं गरिबीको चपेटामा परेको नेपालमा शरणार्थीको जीवन निर्वाह दुश्चिन्ता साबित भयो । उता, सुखको खोजीमा सात समुद्रपारि पुगेका भुटानी शरणार्थीको चाहनामा पनि तुषारपात भयो । सोचेजस्तो जिन्दगी सिनेमामा पनि देख्न पाइन छाडेको छ आजकल । अहिलेसम्मको घटनाक्रमले नेपालका भ्रष्ट नेता र कर्मचारीतन्त्रले कसरी भुटानी शरणार्थीहरूका नाममा आएको भिसा को व्यापार गर्दा रहेछन् भन्ने स्पष्ट पारेको छ । भुटानी शरणार्थीप्रति नेपालको प्रशासन र राजनीतिको पेसामा लागेका ठगहरूबाट गरिएका आघात र संघातको विवरण निकै लामो छ । ती विवरणहरू लगातार आउने क्रम जारी छ । अब यो पहिरो कहिले थामिन्छ ? यसै हुन्छ भन्न सकिने अवस्था अहिले छैन । यो घटनापछि आउँदा केही वर्षमा देशको राजनीति र अर्थनीतिको धार थप भुत्तिने र लय थप बिथोलिनेमा कुनै संशय नराखे हुन्छ । यति बेला नेपालको अन्तर्राष्ट्रिय प्रतिष्ठा भ्रष्टाचारको रौरव नरकमा गाडिएको छ । यो प्रतिष्ठालाई पूर्ववत् अवस्थामा स्थापित गर्न निकै समय लाग्नेछ । प्रतिष्ठा गुम्दा एकैनिमेषमा गुम्छ र कमाउन निकै समय लाग्छ । २०४६ सालमा जनताको शक्तिको बलमा बहुदलीय राजनीतिको संस्थापन प्रशंसनीय घटना थियो । २०६५ सालमा गणतन्त्र नेपालको घोषणा ठूलो राजनीतिक फड्को थियो । तर, राजनीतिमा घुसेको खराब प्रवृत्तिले त्यो फड्कोलाई निरर्थक विन्दुमा पुर्याउन खोजेको छ । अब कसरी चल्ला देशको राजनीति र कूटनीति ? सधैं नेपालको हितमा सहयोग गर्दै आएका राष्ट्रलाई नक्कली भुटानी शरणार्थी खडा गरेर झुक्याउने र छल्ने सरकारलाई अमेरिका लगायतका देशहरूले अब कसरी सम्बोधन गर्लान् ? यो अहिलेको अत्यन्त अहं प्रश्न हो । भुटानी शरणार्थी प्रकरणले नेपाल र नेपालीप्रति स्नेह र सद्भाव राखेर सहयोग गर्दै आएका मित्रदेशहरूमा वितृष्णा जगाएको छ । हाम्रा मित्रहरूका नजरमा धेरै लामो समयसम्म हाम्रो छवि स्वच्छ देखिनेछैन । हामीकहाँ एउटा संविधान छ । दुईदुई पटक संविधानसभाको चुनाव गराएर जनताले लेखेको संविधान । कानुन पढेका साथीहरू भन्छन् हाम्रो संविधान उत्कृष्ट छÙ तर यी हाम्रा सरकारहरू, यिनका व्यवहारहरू, यिनका ऐनकानुन र नीतिनियमहरू केही पनि त संगतिपूर्ण छैनन् । अहिले सतहमा आएको भ्रष्टाचारको घटनाले यो देशको नूर गिराएको छ । संघीय लोकतान्त्रिक गणतन्त्रका निर्वाचित शासकहरूले अन्तर्राष्ट्रिय जगत्मा देशको प्रतिष्ठा कसरी जोगाउन सक्लान् ? शंका र द्विविधाको वातावरण देशभरि फैलिएको छ । यस्तो अवस्थामा पनि राजनीतिक दलका नेताहरू आपसी खिचातानीमा लागेका छन् । आफूलाई लोकतन्त्रका कर्णधार सोच्ने नेताहरू कपटपूर्ण र द्विअर्थी संवाद बोल्दै छन् । संसद्मा उपस्थित दलका शीर्षस्थ भनिने सबै नेता अहिलेको यो संगठित अपराधबाट उम्किन खोज्दै छन् । यो घटनाका लागि कुनै एक पार्टी मात्र जिम्मेवार हुनै सक्दैन । देशका सबै ठूला पार्टीका सबै ठूला नेताहरू कुनै न कुनै रूपमा यो भ्रष्टाचारमा लिप्त छन् । एमाले अध्यक्ष खड्गप्रसाद शर्मा ओलीका सहायक राजेश बज्राचार्य, पार्टीका सचिव टोपबहादुर रायमाझी, नेता रामबहादुर बादल लगायतका थुप्रै ठूलाबडा अनुसन्धानको लक्ष्य बनेका छन् । आधा दर्जन पटक देशको प्रधानमन्त्री बनेका शेरबहादुर देउवाकी धर्मपत्नी आरजु देउवा आलोचनाको तारो बनेकी छन् । उनका सहयोगीका रूपमा परिचित पूर्वगृहमन्त्री खाँड पक्राउ परेका छन् । समाजलाई गणतान्त्रिक समाजमा रूपान्तरित गर्ने पार्टी माओवादीका कतिपय नेताको संलग्नता देखा पर्दै छ । यस्तो लाग्दै छ, अनुसन्धान बाक्लिँदै जाँदा स्नानागारमा सबै नांगो देखिने भय छ । देशको सम्मान र प्रतिष्ठालाई पुनःस्थापित गर्न देशभरिका जनता सचेत र सजग रहनुपर्ने बेला यही हो ।अहिलेको सबैभन्दा महत्त्वपूर्ण चासोको विषय हो प्रचण्ड नेतृत्वको सरकारको गति । के प्रचण्डजीको नेतृत्वमा बनेको गठबन्धन सरकारले अहिलेकै गतिमा भ्रष्टाचारविरोधी अभियानलाई अगाडि बढाउन सक्ला ? यो प्रश्न आजका लागि मात्रै होइन । जनताको आजको जिज्ञासा भनेको सरकारले सुरु गरेको भ्रष्टाचारविरुद्धको अभियान निरन्तर रहला कि नरहला भन्ने हो । परिवर्तित समयमा प्रधानमन्त्री प्रचण्डको समर्थन र विरोधमा रहेका दुवै थरी राजनीतिक शक्तिको चासो भ्रष्टाचार निर्मूल पार्ने अभियानमा केन्द्रित रहनुपर्छ । यति सानो देश भ्रष्टाचारका कारण थिलथिलो हुनु जनताको हितमा छैन । अहिले राजनीतिक दलका कार्यकर्ताहरू जनता सर्वोच्चताको खोजीमा जुरमुराउन थालेका छन् । नेपाली जनजीवनमा व्याप्त भ्रष्टाचारको उन्मूलन नभएसम्म जुनसुकै दलले चुनाव जिते पनि जस कमाउने मौका पाउनेछैन । पछिल्लो समय प्रधानमन्त्री प्रचण्ड भ्रष्टाचारविरुद्ध निकै जुरमुराएका देखिन्छन् । कांग्रेस सभापति देउवा र एमाले अध्यक्ष ओलीका अनुहारमा जस्तो हताशा प्रचण्डमा देखिएको छैन । देउवा र ओली आआफ्नै दलभित्र उत्पन्न विसंगतिका कारण उत्तेजित देखिएका छन् भने प्रचण्डमा त्यस्तो राजनीतिक उत्तेजनाको भाव देखिएको छैन । भ्रष्टाचारविरुद्ध कडा कदम चालेर जनताको विश्वसनीयता जित्ने मनस्थितिमा देखिएका छन् उनी । उनले देश र समाजका लागि गर्न सक्ने र गर्नुपर्ने काम पनि यही हो । प्रधानमन्त्री अधिकारसम्पन्न संस्था हो । कुनै एउटा दलको होस् वा दलहरूको समूहबाट चुनिएको, दुवै अवस्थामा निर्णायक भूमिका प्रधानमन्त्रीकै हुन्छ । तेस्रो पटक प्रधानमन्त्री भएपछि उनले यो तथ्यलाई आत्मसात् गरेको देखिन्छ । आगामी समयमा देशको प्रतिष्ठा पुनःस्थापित गर्न धेरै मिहिनेत गर्नुपर्नेछ । नेताहरूले देश र जनताका आकांक्षाको सम्मान गरून् ।"
'नयाँ ले उब्जाउन सक्ने संकट,"केही महिनादेखि नेपालमा देखिएका जस्ता राजनीतिक र सामाजिक अवयवहरू कुनै समाजमा यसरी एकै पटक सायदै प्रकट भएका होलान् । समाज विकासको क्रमले समाजलाई अरू परिपक्वता र स्पष्टतातर्फ डोर्याउनु नियमित प्रक्रिया हो भनेर मान्दै आएका अध्येताहरूलाई नै चकित पार्ने र उनीहरू नै विचलित हुने गरी कुनै सन्देश समाजले दिन खोजिरहेको हो कि जस्तो परिस्थितिको जगमा नेपाल उभिएको छ । नौलो केही हुन लागेको हो र भनेर सोध्नेहरू प्रशस्त भेटिन थालेका छन् । तीमध्ये धेरैको त्यस्तो जिज्ञासाभित्र केही भइदिए हुन्थ्यो भन्ने कुण्ठित आशा लुकेको प्रस्ट देखिन्छ । त्यो कुण्ठा वर्तमान संविधानले ल्याएका कतिपय अलौकिक र ऐतिहासिक परिवर्तनसँग सम्बन्धित छ । पंक्तिकारलाई लाग्ने परिष्कृत लोकतन्त्रको जगमा उभिएका ती नयाँ अवयवहरू त्यो तप्काले पहिले कहिल्यै मन पराएन, सहजै मन पराउने पनि देखिँदैन । भान्सामा पाक्ने गरेका दाल, भात, तरकारी र अचारका कारण शरीरमा चाहिने नुनको मात्रा अधिक बढी भयो, त्यसको उचित प्रयोगका लागि सबै पौष्टिक तत्त्व पनि भएको, नुनको मात्रा पनि कम गर्ने र उमेरमा पाकादेखि बालकसम्मको पाचन प्रणाली र स्वास्थ्यमा पनि राम्रो गर्ने जाउलोको प्रयोग गरौं भन्दा बसिसकेको जिब्रोको स्वाद वा खल्लो वा खोलेजस्तो खानाको हवाला दिँदै जाउलोको खान्कीमा कन्भिन्स नहुने परिवारका पाका सदस्यझैं नेपाली समाजको एउटा तप्का अहिलेको परिवर्तनको विपक्षमा जुन रटानमा देखियो, आज त्यही समूहमा सबभन्दा बढी छटपटी, उकुसमुकुस र अस्थिरता देखिएको छ । कतै जाउलो कल्चर स्थापित नै पो हुने हो कि भनेर छटपटिएको उक्त समूहले पहिलेपहिले, भान्सामा प्रायः ढिँडो मात्र पाक्ने बेलामा सेतो चामलको भातको जुन महत्त्व र बुझाइ थियो, त्यसै धङधङीमा अझै निस्तै भए पनि भात भनेको भातै हो, खानदानीको प्रतीक, यसलाई नै हाम्रो प्रमुख आहारका रूपमा भान्सामा बिनाआनाकानी स्थापित गर्नुपर्छ भन्ने यथास्थितिवादी सोच राख्ने तप्काकै भाष्यमा आजको समाज पनि अलमलिँदै छ । अर्कातिर, आफैंले उमालेर पनि किन जाउलो नै खाने हो र ? बजारमा चाउचाउ, चाउमिन, पिज्जा, बर्गर र अन्य केके थुप्रै स्वादिला परिकार आइसके भनी बजारनिर्देशित जिब्रे स्वाद र बनिबनाउ आहारको पछि लाग्ने अर्को पुस्ता जोडतोडका साथ अघि आइरहेको छ । यी दुई विचार र स्वाद समूहबाट घोषितअघोषित ऐक्यबद्धताका साथ जाउलोविरोधी अभियान नै चलिरहेको छ । खानपान, स्वास्थ्य अवस्था र सरल विधि, सामग्रीमा उपलब्धता र पहुँचजस्ता अन्य फाइदाबारे आफैंले विचार नगर्ने परिवारका सन्दर्भमा सर्वोकृष्ट जाउलोको बदनामी मात्र फैलाउन तिनले कुनै कसर बाँकी राखेका छैनन् । अरू बाँकी समूहका आफ्ना एजेन्डा छन् तर त्यो समूहले न चामल, नुन, तेलघ्यू, हरियो सब्जीका आवश्यकता र गुणका सन्दर्भमा आनाकानी गर्न सकेको छ, न त जाउलोलाई स्वीकार्न नै ! माथि सांकेतिक रूपमा प्रस्तुत हरफहरू २०४६ हुँदै २०६२६३ सम्म राजशाही र त्यसको निरंकुश कदमविरुद्ध आवाज बुलन्द गर्ने नेपालीमध्ये एउटा ठूलो तप्काको आजको कहानी हो । यसभित्र चुनावमा मत हाल्न स्वतन्त्र तर बाँकी अरू दिन कांग्रेसलाई माया गर्ने ठूलो जमात छ भने सैद्धान्तिक पृष्ठभूमिमा प्रतिबद्ध वा संगठितहरूबाहेक विभिन्न कारणले कमरेड या कम्युनिस्ट हुन पुगेकाहरू पनि छन् । विगतका गतिविधि हेर्दा त्यो तप्का औपचारिकतामा आधारित लोकतन्त्रका सन्दर्भमा राम्रैसँग प्रतिबद्ध थियो । उनीहरूलाई लाग्थ्यो, पाँच वर्षमा एक पटक हुने आवधिक निर्वाचनमार्फत आउने नै जनप्रतिनिधि हुन् र पहिलो हुने एक्लो उम्मेदवारले जित्ने गरी लागू गरिएको निर्वाचन प्रणाली नै एक मात्र र उत्कृष्ट हो । लोकतन्त्र भन्ने व्यवस्थालाई जनमनमा पुर्याउने चिन्तनमा समय नदिएको देख्दा लाग्छ, छिमेकी भारतले ७५ वर्ष र नेपालले पनि केही समय प्रयोगमा ल्याएको निर्वाचन प्रणाली र त्यसको जगमा बन्ने संसद् र सरकार नै लोकतन्त्रको एक मात्र र अपरिवर्तनीय अनुहार हो भन्ने भ्रम त्यो तप्कामा परेको रहेछ । २०१५ सालको छाडेर २०४८, २०५१ र २०५६ सम्म तीनतीनवटा संसदीय चुनाव हुँदा पनि बाँके जिल्लाबाट एक जना दलितले झुक्किएर संसद् टेक्न पाउने, आधा आकाश भनिने महिलालाई क्रमशः ६, ७ र १२ संख्यामा खुम्च्याउने उक्त लोकतन्त्रलाई राष्ट्रसुहाउँदो हुने गरी नेपालभित्रै परिष्कृत तुल्याउन सम्भव छ भनेर घोत्लिन त परको कुराÙ अन्यत्र यसबारे केके काम भए होलान्, कुन जगमा रहेर ति समाजअनुकूलको लोकतन्त्रको विकास भएको रहेछ त भनेर चासो राख्ने र अध्ययन गर्ने प्रयास गरेकोसम्म पाइँदैन । दलहरूले यसबीच केही नयाँ प्रयोगको चेष्टा त गरे, तर त्यो नयाँ प्रयोगको कारण र उद्देश्य यो हो भनेर बुझाउन मनदेखि प्रयास गरेनन् या असफल भए । विगतका संसदीय चुनावहरूको दाँजोमा दोस्रो जनआन्दोलनबाट स्थापित लोकतन्त्रले ठूलो फड्को मारेको हो भन्ने सत्यलाई कसैले नकार्न सक्दैन । गोली पनि खान पर्न सक्ने आन्दोलनमा सहभागी भएर माथि उल्लिखित पुस्ताले लोकतन्त्रका लागि बलिदान पनि गर्यो । त्यही बलिदानका आडमा दलहरूले औपचारिकतामा आधारितजस्तो देखिने लोकतन्त्रलाई अरू समावेशी र सहभागितात्मक बनाई जीवन्तता भर्ने प्रयासस्वरूप परिमार्जित प्रकारको निर्वाचन प्रणालीसहितको समावेशी अभ्यासलाई स्थापित गरे । लोकतन्त्र अपरिहार्य हो भन्नेहरूको अभूतपूर्व मतसहित दुईदुई पटकका संविधानसभामार्फत दलहरूले निर्वाचन प्रणाली मात्र होइन, समग्र राजनीतिक संरचनामा फेरबदल गरेर संघीय गणतन्त्रात्मक नेपाल स्थापना पनि गरे । जब नयाँ संविधानमार्फत नेपाल राजनीतिक स्थिरताको चरणमा प्रवेश गर्यो, त्यति नै बेला सधैं नेपालमा लोकतन्त्र चाहिन्छ भन्दै आएको ठूलो समूह नयाँ व्यवस्थाबाट सशंकित हुन थाल्यो । सन् २००४ र २००७ मा गरिएका स्टेट अफ डेमोक्रेसी सर्भे मा नेपालमा लोकतन्त्रका पक्षधरमा बहुसंख्यक सहरियाहरू, आर्थिकशैक्षिक रूपमा पनि सबल, जातीय रूपमा पनि उच्च जातलाई प्रतिनिधित्व गर्नेहरू रहेको देखिएको थियो । तर अहिलेको संविधान लागू भएपश्चात् सन् २०१७, २०१८, २०२० र २०२२ मा गरिएका नेपाल जनमत सर्वेक्षणका चारै अध्ययनले गाउँमा भन्दा सहरी क्षेत्रमा बसोबास गर्ने, गरिबभन्दा उच्च आय भएका अनि निरक्षर र कम शिक्षा पाएका भन्दा उच्च शैक्षिक योग्यता भएका उत्तरदाताहरू देशको समग्र अवस्थाबारे निराश भएको देखाएका थिए । स्टेट अफ डेमोक्रेसी सर्भे मा लोकतन्त्रिक संरचनाबारेको प्रश्नमा थाहा छैन, भन्न सकिन्न जस्ता जवाफ दिएर उम्कन खोजेका मधेशी, जनजाति, मुसलमान, पहाडे दलितजस्ता सामाजिक रूपमा पिछडिएका समुदाय नेपाल जनमत सर्वेक्षणका चारै अध्ययनमा चाहिँ धेरै आशावादी पाइए । यी तथ्यांक हेर्दा, पछिल्ला दिनमा राज्यसंरचनामा भएका परिवर्तनहरू नेपालका सीमान्तीकृत समूहका सवालमा बढी केन्द्रित भएकाले त्यो तप्काले अहिलेको सामाजिक, राजनीतिक र सांस्कृतिक परिवेशलाई तुलनात्मक रूपमा बढी महत्त्व र अपनत्व दिएको हो । अर्थात्, हालसम्म नेपाली राज्यसंरचनामार्फत कुनै सेवासुविधा नपाएका समुदायहरू एकाएक केही परिवर्तनको अनुभूति गरेका कारण यति सकारात्मक भएका हुन् । सामाजिक रूपमा पिछडिएका समुदायहरूको बाहुल्य रहेको नेपालमा जनमतमा बाँच्ने र जनमतका आधारमै सत्ता र शक्तिमा स्थापित या विस्थापित हुने दलहरूका लागि उपर्युक्त तथ्यांक आफैंमा एउटा महत्त्वपूर्ण कडी थियो । मुख्य दलहरूले उपर्युक्त तथ्यांकबाट बनाउने निष्कर्ष भनेको हामीले जनचाहना अनुरूप सामाजिक संरचना ल्याउन सकेछौं, अब यिनै संरचनालाई आधार मानेर आवश्यक परिष्करण र परिमार्जन गर्दै जाने हो भन्ने प्रकारको थियो । यसो गर्दा उनीहरूमा नवीनताको ऊर्जार् कायम छ भन्ने सन्देश पनि जान्थ्यो । तर त्यसो नगरी समावेशिता प्रावधानको सक्दो दुरुपयोग गर्ने कामले बदनामीको दलदलमा लतपतिएका दलहरू आफू आत्मविमर्श गर्ने र सच्चिनेतिर नलागी सहरिया ठालुहरूकै भाष्यको लहलहैमा कतै हामीले लिएको नयाँ बाटो त गलत छैन भन्नेमा पो केन्द्रित भए । समावेशिता र सहभागिताका सन्दर्भमा मार्दै गरेको सकारात्मक फड्कोमा ब्रेक लगाउने गर्न त पर्ने होइन भनेर चिन्तन गर्न थाले । जब दलहरू आफैंमा त्यस्तो पूर्ण प्रतिबद्धता र दृढ इच्छाशक्ति देखिएन, औपचारिक लोकतन्त्रमा विश्वास राख्ने अनि मिडियामा पहुँच भएकाहरू त टाढिइसकेकै थिए, नयाँ संरचनालाई आत्मसात् गर्न खोजेका बहुसंख्यकहरूको जमात पनि दलहरूलाई पूर्ण रूपमा विश्वास गरेर अघि बढ्न लालायित देखिने अवस्था रहेन । परिणामतः, आफूलाई राम्रैसँग परिष्कृत गरेर अगाडि बढ्ने प्रतिबद्धता जाहेर गर्दै आइरहेका कांग्रेस, एमाले, माओवादीदेखि मधेशकेन्द्रितसम्मका दलहरू देशको इतिहास नभोगेको, अहिलेको सूचना र प्रविधिमा पहुँच भएको अनि भरखरै राजनीतिक चेतना र बुझाइ विकसित हुदै गरेको नयाँ पुस्ताको नजरमा राप्रपा (पूर्वपञ्चहरूको समूह) भन्दा पनि पुराना करार भइदिए । पुरानामध्ये सबै खराब छैनन् । कमसेकम पुराना भनिएका दलहरूको पृष्ठभूमि संघर्षको छ, समाजसँगै आफूलाई परिष्कृत गर्ने चाहना राख्दै र बेलाबेला प्रमाणित पनि गर्दै आइरहेका छन् । नेतृत्व परिवर्तनदेखि आन्तरिक लोकतन्त्र र संरचनागत रूपान्तरणसम्मका मुद्दामा केही आशा र भरलाग्दा मानिसहरू तिनै दलहरूभित्र संघर्षशील छन् । ती दलमा सिद्धान्त, विचार र संस्कार भएका मानिसहरू नभएका पनि होइनन्, यति हुँदाहुँदै पनि ती दलहरू एकाएक कमजोर हुँदै नयाँ भनिनेहरू उदाएका छन् । नयाँ भनेको के हो र कसरी त्यो नयाँ परिभाषित, परीक्षित र प्रमाणित वा कायम हुन्छ भन्ने स्पष्ट खाका नआइसकेकाले मुख्य प्रश्नचाहिँ हो नयाँ सधैं राम्रै हुन्छ भनेर निश्चिन्त हुने आधार के छ ? नयाँ भनिएकामध्ये अधिकांशको पृष्ठभूमि न सामाजिक संघर्षको, न परिष्करणको, न वैचारिक प्रतिबद्धता र आधारको न त गहन चिन्तनकै देखिन्छ । व्यक्तिगत जीवनलाई सहजीकरण गर्न भनेर भौंतारिएका र समग्र समाजलाई परिवर्तन गर्न राज्यको गोली र बारुदलाई परबाह नगरी होमिएकाहरूका बीचमा उनीहरूले भविष्यमा गर्ने निर्णयमा कहीँकतै फरक देख्न सकिएला या समानता नै होला त भन्ने प्रश्न पनि अहिलेलाई अध्ययनकै विषय भएको छ । समाज परिवर्तनलाई केन्द्रमा राखेर जेलनेल भोगेका र पूरा ऊर्जाशील जीवन चुनौतीमै बिताएका वा चरम सास्तीमा पनि परिवर्तनका लागि टिकेकाहरू त सत्तामा जानासाथ बिग्रन र समग्र समाजको नजरमा कलंकित हुन पुगे भने नयाँ भनिएका तर आफ्नो व्यक्तिगत जीवनलाई सहजीकरण गर्ने नाममै कतिपय कानुनी प्रश्नको कठघरामा उभिइसकेकाहरू समग्र समाज परिवर्तनका सन्दर्भमा नयाँ या राम्रा होलान् त भन्ने अर्को गहन प्रश्न पनि छ । हिजो परिवर्तनकारी कहलिएका नेताहरू सत्तामा जानासाथ बिग्रिनुमा उनीहरू आफैं र उनीहरूका कार्यकर्ता त दोषी होलान् नै, तर जानेरनजानेर हामी जनता स्वयंले पनि त्यसको जिम्मेवारी लिनुपर्ने भनाइहरू पनि बारम्बार आइरहेका छन् । अर्थात्, प्रायः आदर्श मान्दै आइएका र नेतृत्वमा पुगेका नेतादेखि कर्मचारी र अभियन्ता भनिने समुदायसम्मको व्यवहार नेतृत्वमा जानासाथ उस्तै एकांगी र अधिकांशतः भ्रष्ट देखिएबाट कतै हाम्रो सामाजिक संरचनामै त दोष छैन भनेर पनि हेर्न सकिन्छ । मौलिकताको आफ्नै रटानमा रहे पनि नजानिँदो पाराले नेपाली समाज उत्तरआधुनिकतावादको चक्रव्यूहमा फसेका कारण नेपाल आज यहाँ पुगेको हो भन्नेहरू पनि प्रशस्त छन् । तर यस्ता सामाजिक जडमा कुनै अध्ययन वा विचार नगरी माथि उल्लिखित यावत् प्रश्नमा सुस्पष्ट सोच नभएको नयाँ का नाममा अत्यधिक आशावादी हुँदा समाज कतै अरू थप संकटतफ मोडिने त होइन भनेर सजग हुन आवश्यक छ । पुराना सुध्रिन र नयाँले आकार लिनका लागि पनि यतातिर प्रशस्त सोचविचार र अध्ययनबहस जरुरी भैसकेको छ ।"
अपरेसनको पालो छोट्याऔं ढुण्डीराज पौडेल,"बझाङको साइपाल स्वास्थ्य शिविरमा १९ वर्षीय युवा शल्यक्रिया (अपरेसन) गरिएको कान देखाउन आएका थिए । काठमाडौंकै निजी अस्पतालमा लाख खर्चेर शल्यक्रिया गरिसकेका रहेछन् । अहिले कान ठीक छ । तर उपचारमा लागेको ऋण तिर्न भने सकस रहेछ । त्यही भएर वैदेशिक रोजगारीमा जान आतुर थिए । सस्तो र स्तरीय उपचार पाउने सल्लाह पाएपछि सुरुमै सरकारी अस्पताल गएछन् । सरकारी अस्पतालमा पालो कुर्नुपर्ने बताइएछ । हड्डी खुर्कने (मास्टोइड) शल्यक्रिया गर्नुपर्ने थियो । यसका लागि वर्षदिन कुर्नुपर्ने बताइएपछि रन्थनिएछन् । अनि ऋणै गरेर निजी अस्पताल गएछन् । उनको तत्काल शल्यक्रिया गरिहाल्नुपर्ने नभएकाले पालै कुरेर पनि गर्न सकिन्थ्यो । नियमित शल्यक्रियाको सरकारी वा बिमा सेवा अन्तर्गत लिइने सेवा पाउन नेपाल मात्र होइन, भारतको एम्बसदेखि अमेरिका, क्यानडा बेलायतमा समेत महिनौं कुर्नुपर्ने हुन्छ ।सरकारी अस्पताल पुगेका आकस्मिक सेवा आवश्यक नपर्ने बिरामीलाई पनि अवस्था गम्भीर रहेकाले तत्कालै शल्यक्रिया नगरे ज्यान जान्छ भनेर अलमल्याइदिन्छन् निजी अस्पतालले । सरकारीमा पालो कुर्दा ज्यान गुमाउनुभन्दा बिरामी लिएर निजी अस्पताल पुग्छन् । हामी कहाँ शल्यक्रिया गर्नुपर्ने वा नपर्ने भनेर उचित परामर्श दिने व्यवस्था पनि छैन । हाम्रा सरकारी अस्पतालमा बिरामीलाई सम्झाउन चिकित्सा परामर्शदाता को दरबन्दी नै छैन । बरु निजी अस्पतालका बिचौलियाको बिगबिगी छ । काठमाडौंका महँगा निजी अस्पतालमा मात्रै होइन दिल्लीका मेदान्त, एपोलोजस्ता अस्पतालमा फाटेको चप्पल लगाएका न्यून आर्थिक अवस्था भएका बिरामी पनि बिचौलियको फन्दामा पर्छन् । २०७२ सालमा तत्कालीन स्वास्थ्यमन्त्री गगन थापाले सरकारी अस्पतालमा स्वास्थ्य सेवा सुधार अभियान थालेका थिए । संघीय सरकार र स्वास्थ्यको नेतृत्व गम्भीर छ भने थापाले सुरु गरेको अभियान पुनर्थालनी गर्न आवश्यक छ । कम्तीमा पनि काठमाडौंको वीर, कान्ति मोफसलका संघीय अस्पताल, विराटनगर, वीरगन्ज, भरतपुर, नेपालगन्ज, डडेलधुरा लगायत प्रतिष्ठान (घोषणा गरे बमोजिम छाता ऐन मातहत) अन्तर्गतका एवम् केही विशिष्ट सेवा सम्बन्धित अस्पतालजस्तो क्यान्सर, मुटु, प्रत्यारोपण केन्द्रहरू सबैलाई एकीकृत र समन्वय गरेर अघि बढ्न आवश्यक छ । यी अस्पतालमा सबैखाले शल्यक्रियासहितको अति विशिष्ट सेवामा अभिवृद्धि ल्याउन आवश्यक छ । अहिले भेरीमा मुटु सेवा, भरतपुरमा विभिन्न विषयमा अति विशिष्ट सेवाहरू उपलब्ध हुनु सुखद छ । तर अझै पनि पर्याप्त अपरेसन थिएटरको व्यवस्था नहुँदा बिरामीको चाप बढ्दो छ । चापै बढ्दा पनि विभिन्न शल्य विधाका चिकित्सक हात बाँधेर बस्नुपरेको छ । सरकारी अस्पतालमा उपकरण थप्नुपर्छ । संलग्न चिकित्सका थप पारिश्रमिकको व्यवस्था गर्नुपर्छ । अहिले ठूलो संख्यामा उत्साहित नयाँ युवा विशेषज्ञ वीर लगायतका सरकारी अस्पतालमा पदस्थापित छन् । जिल्लाका अस्पतालहरूमा विशेषज्ञ चिकित्सक न्यून छन् । यसको मुख्य कारण काम गर्ने अवसर, सुविधा कम हुनु र सुरक्षा नहुनु नै हो । स्वास्थ्य मन्त्रालयले पटकपटक एक व्यक्ति एक संस्था को सूचना जारी गरेको छ । यो अवधारणालाई कार्यान्वयन गरिहाल्नुपर्छ । प्रहरी, एम्बुलेन्सजस्तै आकस्मिक स्वास्थ्य सेवा पैदा भएमा तत्काल उद्धार एवम् उपचारका लागि कम्तीमा सबै तहका सरकारले आफ्नो स्वास्थ्य निकायमा चौबीसै घण्टा हटलाइनको प्रबन्ध गर्नुपर्छ । मोफसलका सुगमदेखि दुर्गम जिल्लाबाट आवश्यकता नपरीकनै बिरामी काठमाडौं पुग्छन् । नेपाल भौगोलिक रूपमा कठिनाइ भएको मुलुक नै हो । अन्य देशमा हत्तपत्त केन्द्रीय राजधानीमा रेफरै हुँदैन । भारतमा उपचारका निम्ति सबै जना केन्द्रीय राजधानी दिल्ली नै रेफर हुँदैनन् । दिल्लीजस्तै भारतका अन्य धेरै सहरमा उपचार सेवा उपलब्ध छ । हामीकहाँ भने गाह्रो हुँदा एक पटक काठमाडौं पुर्याउनुपर्छ भन्ने सोचाइ छ । मोफसलका सरकारी एवम् निजी मेडिकल कलेजका शिक्षण अस्पतालमा पनि कलेजो प्रत्यारोपणजस्ता शल्यक्रिया सेवाले किन निरन्तरता पाउन सकेनन् ? बरु सरकारले पनि भरथेग गर्न आवश्यक छ कि ? अस्पतालमा बेथिति बढ्नुमा कार्यालय प्रमुखकै अकर्मण्यता छ । पञ्चायतकालमा समेत कार्यालय प्रमुखको जिम्मेवारी तह, श्रेणी या ज्येष्ठताको आधारमा हुने गरेको थियो । बहुदल आएपछि पार्टी र नेताको नेताको ताबेदारीमा तोक्न थालियो । यो बेथिति नेपालका ठूला अस्पतालमा झन्झन् घनीभूत हुँदै गएको छ । विशेष गरी आफू मातहतका सबै चिकित्सकको कार्यसम्पादन मूल्यांकनसमेत गर्न सक्ने तह या श्रेणीका चिकित्सकमध्ये अस्पतालको व्यवस्थापकीय क्षमता भएका चिकित्सकलाई निश्चित अवधि तोकेरै अन्यत्र निजी व्यवसाय गर्न नपाउने व्यवस्था गर्नुपर्छ । बरु तिनलाई उचित पारिश्रमिकसमेत प्रदान गर्नुपर्छ । वीर अस्पतालमा सोही प्रयोजनका कारण बाह्रौं तहको प्रमुखको दरबन्दी छ तर सो पदमा स्वास्थ्य मन्त्रालयबाट नवौं या दसौं तहलाई निर्देशक तोकिदिँदा कार्यसम्पादनमा प्रभाव परेको छ । शल्यसेवामा बिमाको व्यवस्था गर्नुपर्छ । स्वास्थ्य बिमा कार्यक्रमबारे सरकार र मन्त्रालय अनिर्णीत छ । स्वास्थ बिमा सेवामा वृद्धि नगरी सरकारी अस्पतालमा मात्रै केन्द्रित गर्ने नीति कति व्यावहारिक हुन्छ ? विशेष गरी सरकारी अस्पतालमा अहिले उपलब्धभन्दा धेरै गुणा शल्यक्रिया सेवा प्रदान गर्न सके बल्ल बिरामीले समयमै उपचार सेवा पाउँछन् । यसका लागि सरकारी अस्पतालमा कार्यसम्पादन अनुसारको पारिश्रमिक प्रदान गर्नुपर्छ । अनि बिहानदेखि बेलुकासम्म सेवा प्रदान गर्न चिकित्सकलाई उत्प्रेरित गर्नुपर्छ । सेवाको पनि विस्तार गर्नुपर्छ । निजी क्षेत्रसँग पनि सहकार्य गर्नुपर्छ । निजी क्षेत्रले मेडिकल कलेजदेखि उच्चस्तरीय आधुनिक सेवा उपलब्ध कर्पोरेट अस्पतालहरू स्थापना गरेका छन् । चिकित्सा सेवाको विश्वव्यापी मान्यता हो चिकित्सा सेवाको लगानी मूलतः गैरनाफामूलक हुन्छ । सरकारले पनि त्यसको भरथेग गर्छ । आफूले मात्र सकेन भने त्यसको परिपूरकका लागि निजी क्षेत्रलाई सहजीकरण गर्न सक्छ । अहिलेसम्म निजी क्षेत्रले कुल स्वास्थ्य सेवाको ७० प्रतिशत ओगटेको अनुमान गरिन्छ । अझ चिकित्सकको हकमा त कुल चिकित्सक संख्याको १० प्रतिशत चिकित्सक मात्रै सरकारी सेवामा रहेका छन् । त्यसैले निजी क्षेत्रप्रति अर्घेल्याइँ देखाउनु हुँदैन । बरु सेवाको सहजीकरण गर्नुपर्छ । मूल्यको नियमन गर्नुपर्छ । स्तरीयताको नियमन गर्नुपर्छ ।"
सालिकको राजनीति,"अस्मिता र सहअस्तित्व करिब पच्चीस वर्षपूर्व जनकपुरमा लोकनाट्य सम्बन्धी गोष्ठीमा यस पंक्तिकारले भोजपुरीमा आफ्नो प्रस्तुति राख्दा सहभागीहरूको एउटा समूहलाई चित्त बुझेन । उनीहरूको असन्तुष्टि थियो जनकपुरको कार्यक्रममा भोजपुरी किन बोलियो ?मैथिली लोक साहित्यका स्रष्टा विद्यापति वास्तवमा कविकोकिल हुन् । यद्यपि उनी नेपाली होइनन्, उनको कर्मक्षेत्र भने एक युगसम्म नेपाल नै थियो । उत्कृष्ट साहित्य र स्रष्टा कुनै सीमा र राष्ट्रियतामा मात्र सीमित रहन सक्दैन, ऊ स्वभावतः लोकको हुन्छ । जसको साहित्य जनमुखी हुन्छ, यसै सोपानमा विद्यापति छन् र लोकप्रियताकै कारण उनी प्रियकवि मानिन्छन् । नेपालको मल्लकालीन मैथिली साहित्यको स्थान मैथिली साहित्यको गौरवमय इतिहासमा स्वतन्त्र र सम्पन्न हैसियतमा छ । विद्यापतिको प्रतिमा दुई दशकपहिले वीरगन्जमा खडा गर्न खोज्दा स्थानीय एउटा वृत्तको असहमति अदालतसम्म पुग्यो र अन्ततोगत्वा अदालतको निर्णयपछि ठडियो । वीरगन्जले आज महानगरको पहिचान पाएको छ । यो नेपालीय भाषिक मानचित्रमा भोजपुरी भाषाको हृदयक्षेत्र हो । तर यहाँ अन्य भाषाभाषी पनि छन्, तिनले आफ्नो अस्मिता संरक्षणको स्पेस खोज्छन् । तिनलाई यहाँ एकअर्काका परिपूरकका रूपमा देखिनुलिइनुपर्ने दृष्टिबोधको जरुरी छ ।अहिले बहुतहका सरकारहरू छन्, जो आफ्नो राजनीतिक भूगोलको पहिचानलाई कस्तो वास्तु दिने भन्नेमा उदार एवं दीर्घ दृष्टि त हुनैपर्छ । यस धरतीमा आफ्नै बलबुता र तागतमा स्थापित भएका प्रतिभाहरूको संरक्षण, सम्मानमा अहिलेसम्मको कुनै पनि सरकार वास्तविक धरातलमा पुग्न सकेको देखिँदैन । धेरैअघि पोखरामा लोककवि अली मियाँको सार्वजनिक रथारोहण भएको थियो । नेपालको पहिलो विश्वविद्यालयका रूपमा नेपाल राष्ट्रिय विद्यापीठ २००७ चैत २५ गते वीरगन्जमा स्थापित भयो । त्यसको पहिलो उपकुलपति महाकवि लक्ष्मीप्रसाद देवकोटा भए । उनी कैयौं पटक दीक्षान्त समारोहमा सहभागी भए । उनको सम्मानमा २०१५ मा देवकोटा अध्ययन मण्डल गठन गरियो । पछि अमर चित्रकारले देवकोटाको प्रतिमा उपहार दिए । तर त्यो लामो समयसम्म अँध्यारो कोठामै थुनिइरह्यो । पछि वीरगन्ज नगरपालिकाको विशेष सक्रियतामा २०५२ सालमा उक्त प्रतिमा देवकोटा अध्ययन मण्डलको अँध्यारो कोठाबाट झिकेर त्यसैको बरामदामा स्थापित गरियो । कालान्तरमा मधेश आन्दोलनका क्रममा त्यो भत्काइयो । आन्दोलनका क्रममा नेपालमै पहिलो पटक वीरगन्जलाई मुक्त गराउने सहिद थिरबम मल्लको प्रतिमा तोडियो । कतै भानु, कतै बीपीगणेशमान, मनमोहन अधिकारीका प्रतिमाहरू प्रहारमा परे ।सालिकको राजनीतिभित्र हिंसा वा अहिंसा जोडिएको हुन्छ । यसमा बिलकुलै निरपेक्ष रहन सकिँदैन । तपाईं कुनै एउटा हिंसाको पक्षमा देखिनुहुन्छ वा अर्को हिंसाको विरोध गरिराख्नुभएको छ । विरोधको मुख्य मुद्दा एउटा हुन्छ तर त्यससँगै अरू कैयौं प्रश्न जोडिन पुग्छन् । कतिपयलाई मूर्ति स्थापनाको राजनीतीकरण आजको देन हो भन्ने लाग्छ होला तर त्यसो होइन । आजको प्रश्न हो कस्तो समाज बनाउने ? रैथाने पहिचान खोजीका क्रममा हामी अरू पहिचानप्रति असहिष्णु त भैराखेका छैनौं ? नेपालकै एउटा भूगोलका मान्यता र मानकहरू चिनाउने प्रतिमा अन्यत्र फिँजाउने कि नफिँजाउने ? हाम्रै भानुभक्त वा लोकतान्त्रिक नेता बीपीका सालिक भारतमा छन् । मार्क्स र माओका प्रतिमाहरू नेपालमै छन् । महात्मा गान्धी, नेल्सन मण्डेला वा मार्टिन लुथर किङ जुनियरका प्रतिमा ठड्याउनु राष्ट्रघात हुन्छ र ? तिरस्कारको जवाफ तिरस्कार मुनासिब मानिएला ? सबैलाई स्वीकार हुने बाटो रोज्ने कि ?"
यौन दुर्व्यवहारको मुद्दामा ट्रम्प दोषी ठहर,"एक म्यागेजिनकी लेखिका ई जिन क्यारलले आफूमाथि ट्रम्पले सन् १९९० मा यौन दुर्व्यवहार गरेको र उल्टै पीडितले झूटो बोलेको भन्दै आफ्नो मानहानि गरेको आरोप लगाई मुद्दा दर्ता गराएकी थिइन् । उक्त मुद्दा क्रिमिनल कोर्टमा नभई सिभिल कोर्टमा चलिरहेकाले पीडितले भनेजस्तो एक डिपार्टमेन्टल स्टोरमा क्यारलको बलात्कार भएको भने अदालतमा पुष्टि नभएको अन्तर्राष्ट्रिय समाचार संस्था बीबीसीले उल्लेख गरेको छ । दुई सातासम्म म्यानहटन फेडरल कोर्टमा जारी यस सुनुवाइमा आरोपित ट्रम्प भने उपस्थित भएका थिएनन् । उनले सुरुदेखि नै उक्त आरोप मिथ्या भएको दाबी गर्दै आएका छन् । अबको राष्ट्रपतीय निर्वाचनमा लड्नका लागि ट्रम्पलाई यो फैसलाले ठूलो धक्का पुगेको आकलन गरिएको छ ।अदालतले क्यारललाई ३० लाख अमेरिकी डलर मानहानि गरेबापत र बाँकी २० लाख अमेरिकी डलर यौन दुर्व्यवहार गरेबापत गरी कुल ५० लाख अमेरिकी डलर तिर्नुपर्ने फैसला गरेको हो । यस फैसलालाई ट्रम्पले सामाजिक सञ्जाल ट्रुथमार्फत प्रतिक्रियासमेत दिएका छन् । आफूमाथि आरोप लगाउने महिलाका बारेमा आफूलाई थाहा नभएको भन्दै उनले लेखेका छन्, मलाई आरोप लगाउने महिला को हो भन्नेसम्म पनि थाहा छैन । अदालतको यो फैसला अपमानजनक छ । पूर्वराष्ट्रपति ट्रम्पका एक प्रवक्ताले जारी गरेको विज्ञप्तिमा यसलाई डेमोक्रेटिक पार्टीको ट्रम्पविरुद्धको अभियान भएको र राजनीतिक प्रभावमा गरिएको झूटो मामिला भएको आरोप लगाइएको छ । ट्रम्पको टिमले भने यो फैसलाविरुद्ध अपिल गर्ने जनाएको छ ।"
इजरायलप्यालेस्टाइनबीच फेरि बल्झियो द्वन्द्व,"जेरुसेलम (एजेन्सी) इजरायल र प्यालेस्टाइनबीच फेरि द्वन्द्व बल्झिएको छ । बुधबार प्यालेस्टाइन लडाकुहरूले गाजा क्षेत्रबाट इजरायलतर्फ ६० भन्दा बढी रकेट प्रहार गरेका छन् । इजरायली सेनाले पनि इस्लामिक जिहादको रकेट लन्च गरिने क्षेत्रमा हवाई आक्रमण गरेको जनाएको छ । प्यालेस्टाइनका स्वास्थ्य अधिकारीका अनुसार गाजा क्षेत्रमा आक्रमणमा परी तीन प्यालेस्टाइन नागरिकको मृत्यु भएको छ । दुई दिनयता इजरायलको आक्रमणमा परी कम्तीमा २० जनाको मृत्यु भएको अलजजिराले जनाएको छ । धेरैजसो रकेटलाई नष्ट गरेका कारण इजरायलतर्फ भने गम्भीर घाइते भएको कुनै रिपोर्ट सार्वजनिक नभएको सञ्चारमाध्यमले जनाएका छन् । मंगलबार पनि इजरायलले गाजा क्षेत्रमा आक्रमण गरेको थियो । त्यस क्रममा इस्लामिक जिहादका तीन नेतासहित १५ जनाको मृत्यु भएको थियो भने केही गम्भीर घाइते भएका थिए । घटनापछि इस्लामिक जिहादले बदला लिने र कुनै पनि बेला आक्रमण गर्न सक्ने चेतावनी इजरायललाई दिएको थियो । इजरायलका प्रधानमन्त्री बेन्जामिन नेतान्याहुले भने चरमपन्थीको कुनै पनि कदमको उचित जवाफ दिने बताएका थिए । इजरायलको आक्रमणपछि बुधबार गाजाको दक्षिणी क्षेत्रमा विस्फोट र आगलागी भएको थियो । इजरायलको सुरक्षा बल (आईडीएफ) ले पनि खान युनिस क्षेत्रका रकेट लन्च गर्ने स्थानमा आक्रमण गरेको जनाएको छ । आफूहरूमाथि आक्रमण हुने जानकारी पाएपछि ती क्षेत्रमा हवाई आक्रमण गरेको आईडीएफको भनाइ छ । प्यालेस्टाइनका सञ्चारमाध्यमले गाजा, बेत लहियाको उत्तरी सहर र राफाको दक्षिणी क्षेत्रमा इजरायलले आक्रमण गरेको जनाएका छन् । प्यालेस्टाइनको स्वास्थ्य मन्त्रालयले आक्रमणमा परी खान युनिस क्षेत्र र बेत लहियामा गरी दुई जनाको मृत्यु भएको जनाएको छ । लगत्तै प्यालेस्टाइन लडाकुले गाजा क्षेत्रबाट इजरायलमा रकेट आक्रमण सुरु गरेका थिए । आक्रमणपछि दक्षिण इजरायलमा सुरक्षा साइरन बज्न थालेका थिए ।एक साताअघि इजरायलको जेलमा रहेका इस्लामिक जिहाद समूहका वरिष्ठ सदस्य खदिर अदनानको मृत्यु भएपछि हिंसा भड्किएको हो । ८६ दिनदेखि भोक हडताल गरिरहेका अदनानले गम्भीर स्वास्थ्य अवस्था भए पनि उपचार गर्न नमानेपछि मृत्यु भएको इजरायलको जेलसेवाले जनाएको थियो । उनको मृत्युपछि गाजा क्षेत्रबाट इजरायलतर्फ तीन हवाई आक्रमण भएको थियो । केही दिनअघि हिंसा रोक्न इजरायल र प्यालेस्टाइन दुवै सहमत भए पनि मंगलबारदेखि फेरि आक्रमण सुरु भएको हो । इस्लामिक जिहाद हमासपछि प्यालेस्टाइनको दोस्रो ठूलो चरमपन्थी समूह मानिन्छ । दुई वर्षअघि पनि इजरायल र प्यालेस्टाइनबीच द्वन्द्व चर्किएको थियो । इजरायलले प्यालेस्टाइनको विद्रोही संगठन हमासमाथि कारबाहीको क्रममा दुवैतर्फ गरी सयभन्दा बढी व्यक्तिको मृत्यु भएको थियो, जुन हिंसालाई सन् २०१४ यताकै गम्भीर मानिएको थियो । गत अगस्टमा पनि इजरायल र प्यालेस्टाइनबीचको द्वन्द्वका कारण ५१ जनाको मृत्यु भएको थियो ।सन् १९६७ को मध्यपूर्वको युद्धपछि इजरायलले पूर्वी जेरुसेलममाथि कब्जा गरेको थियो । त्यसपछि उसले पूरा जेरुसेलमलाई आफ्नो राजधानी दाबी गर्दै आएको छ । तर अन्तर्राष्ट्रिय समुदायले यसलाई मान्दैन । प्यालेस्टाइनले भने पूर्वी जेरुसेलमलाई भविष्यको एक सार्वभौम र स्वतन्त्र मुलुकको राजधानीका रूपमा लिँदै आएको छ । यही विषयमा प्यालेस्टाइन र इजरायलबीच विवाद रहँदै आएको छ भने पटकपटक यसले युद्धको रूप लिएको छ । सन् २०१४ को जुलाईदेखि अगस्टको बीचमा भएको द्वन्द्वमा २२५१ प्यालेस्टाइनी मारिएका थिए ।"
सार्की बेलायतको रसमोरबाट काउन्सिलर,लन्डन (कास) बेलायतको रसमोरस्थित वेलिङटन वार्डको काउन्सिलर पदमा भूतपूर्व गोर्खा धनबहादुर सार्की विजयी भएका छन् । दुई दशकदेखि बेलायतमा बसोबासरत सार्कीले नेपालीहरूको उल्लेख्य बसोबास भएको उक्त क्षेत्रमा जित हासिल गरेका हुन् । यसअघि कन्जरभेटिभ पार्टीले जितेको उक्त क्षेत्रमा पहिलोपटक लेबर पार्टीबाट चुनावी प्रतिस्पर्धामा उत्रिएका उनी विजयी भए । सार्कीले ६ सय ५२ मत प्राप्त गर्दा उनका निकटतम प्रतिस्पर्धी कन्जरभेटिभ पार्टी उम्मेदवारले ४ सय १४ मत पाइन् । रसमोर बरो काउन्सिलमा लेबर पार्टीबाट काउन्सिलर उम्मेदवार बनेका उनी पहिलो नेपाली हुन् । उनी ५ वर्षदेखि लेबर पार्टीमा आवद्ध छन् । समाजसेवी तथा व्यवसायीसमेत रहेका सार्कीले आफ्नो वडाको विकास निर्माण र स्थानीयलाई सेवासुविधा प्रदान गर्न लागिपर्ने बताए । उनी नेपाली वेलफेयर सोसाइटी यूकेका अध्यक्ष हुन् । एनआरएनए यूके सदस्यमा निर्वाचित भएका उनी उपाध्यक्षमा भने पराजित भएका थिए ।
उत्पादनमूलक र निर्यातजन्य उद्योगलाई छुट दिन महासंघको माग,"(काठमाडौं)नयाँ बजेटमा स्वदेशी उत्पादन र निर्यातजन्य उद्योगलाई छुट हुनुपर्ने नेपाल उद्योग वाणिज्य महासंघले माग गरेको छ । नेपालमा उत्पादन हुने र निर्यात गरिने व्यवसायलाई छुट दिएर आर्थिक अवस्था र व्यापार घाटा कम गर्न सकिने भन्दै महासंघले सरकारलाई उत्पादनमूलक उद्योगहरूमा छुटको माग गरेको हो । निर्यातमा १० प्रतिशत नगद अनुदान र भन्सार बिन्दुबाट निकासी भएको सात दिनभित्र अनलाइनबाट सम्बन्धित निर्यातकर्ताको बैंक खातामा भुक्तानी गर्नुपर्ने महासंघले माग गरेको छ । बुधबार अर्थमन्त्री प्रकाशशरण महतको उपस्थितिमा पूर्वबजेट अन्तर्क्रिया कार्यक्रमको आयोजना गर्दै महासंघले यस्तो माग गरेको हो । ५० प्रतिशतभन्दा बढी मूल्य अभिवृद्धि गरी भारत निर्यात गरेमा समेत नगद अनुदान व्यवस्था गर्न एवं निर्यात उद्योगहरूलाई बढीमा ५ प्रतिशत ब्याजदरमा आवश्यक कर्जाको प्रत्याभूति माग गरेको छ । उत्पादन बढाउन कृषिजन्य वस्तुका लागि चाहिने मल, बीउबिजनको उपलब्धता सुनिश्चित गर्न र निजी क्षेत्रलाई पनि सरकारीसरह सहुलियत दिएर आयात एवं बिक्री वितरण गर्न दिइनुपर्ने महासंघको माग छ । महासंघ अध्यक्ष चन्द्रप्रसाद ढकालले आगामी बजेटमा सरकारले निजी क्षेत्रप्रति विश्वासको वातावरण बनाउनुपर्ने बताए ।तीन त्रैमासमा अर्थतन्त्र ऋणात्मक भए पनि यस वर्ष १८६ प्रतिशत वृद्धि हुने प्रक्षेपण कार्यालयको तथ्यांकले देखाएको र अबका दिनमा अर्थतन्त्रमा सुधार हुँदै जाने आधारमा यो प्रक्षेपण गरिएको हुनुपर्ने ढकालले बताए । मलाई विश्वास छ, अब अर्थतन्त्र बिस्तारै लयमा फर्कंदै जानेछ । कोभिड महामारीपछिको पहिलो वर्ष चार र दोस्रो वर्ष पाँच प्रतिशत वृद्धि सम्भव हुनु नेपाली अर्थतन्त्र रेजिलेन्ट हुनुको उदाहरण हो । ७ प्रतिशतभन्दा बढीको आर्थिक वृद्धि हुँदा तरलतामा चाप पर्ने भन्दै यसको उचित व्यवस्था गर्नसमेत ढकालले सरकारलाई सुझाव दिए ।महासंघको सुझावमा भनिएको छ, लेखांकन प्रयोजनका लागि आवश्यक न्यूनतम शुल्क लिई एक पटकका लागि सम्पत्ति अभिलेखीकरणको व्यवस्था गर्नुपर्ने छ । सूचीकृत कम्पनीहरूले एफपीओ जारी गर्दा पुँजीकरण गरिएको प्रिमियम मूल्यमा तथा मर्जर र प्राप्तिपछि कायम हुन गएको पुँजीगत जगेडाको पुँजीकरणमा त्यस बखतको कम्पनीमा कर नलगाई निसर्ग गर्दाको बखतमा कर लाग्ने व्यवस्थालाई थप स्पष्ट व्याख्या गरेर बेरुजु फरफारक गर्न माग छ ।कच्चा पदार्थको भन्सार क्रमशः शून्य गर्नुपर्ने र नहुन्जेलसम्म मालवस्तु पैठारी गर्दा तयारी वस्तुभन्दा कच्चा पदार्थको भन्सार महसुल दुई तह कम हुनुपर्ने महासंघको माग छ । कृषिमा उच्च प्रविधिको प्रयोग बढाउन लक्षित कार्यक्रम गरी सरकारी बाँझो जमिन महासंघमार्फत कृषिजन्य उत्पादनका प्रयोगमा ल्याउने व्यवस्था गर्न सुझाएको छ ।उच्च निर्यात र आयात प्रतिस्थापनको सम्भावना भएका मुख्य वस्तु तथा स्थान पहिचान गरी विशेष कार्यक्रम सञ्चालन गर्न र पहिचान गरिएका वस्तुको आयमा ५ वर्षसम्म आयकर छुट दिन, वातावरणीय प्रभाव नपर्ने गरी चुनढुंगा, गिट्टी, बालुवाको उत्खनन तथा बिक्री वितरणमा पनि महासंघको माग छ । बर्सेनि करिब २ अर्ब डलर बराबरको बालुवा बगेर जाने गरेकोले उत्खनन गरी बिक्री गर्नुपर्ने महासंघको माग छ ।"
शरणार्थी प्रकरणले तीन नेता दबाबमा,"(काठमाडौं)नेपालीलाई भुटानी शरणार्थी बनाउने नाममा भएको ठगीधन्दामा मुछिएर कांग्रेस नेता एवं पूर्वगृहमन्त्री बालकृष्ण खाँण पक्राउ परेपछि कांग्रेस, एमाले र माओवादीका शीर्षनेता थप दबाबमा परेका छन् । एमाले सचिव टोपबहादुर रायमाझीविरुद्ध पक्राउ पुर्जी जारी भएपछि नै पटकपटक भेटवार्ता गरेका प्रधानमन्त्री एवं माओवादी अध्यक्ष पुष्पकमल दाहाल, कांग्रेस सभापति शेरबहादुर देउवा र एमाले अध्यक्ष केपी शर्माले बुधबार खाँण पक्राउ परेपछि पनि बैठक गरेका छन् । उच्च तहको प्रशासनिक र राजनीतिक व्यक्तिको आडमा भएको ठगीधन्दामा दर्जनौं व्यक्तिको संलग्नता खुल्नुका साथै सडक र सदनबाट खबरदारी हुन थालेकाले यस प्रकरणलाई सामसुम पार्न नसकिने टुंगोमा शीर्षनेताहरू पुगेको स्रोतले जनाएको छ । तर आफूनिकट नेताहरू अनुसन्धानमा तानिँदा पार्टीको छविमा असर पर्न सक्ने चिन्ता कांग्रेस र एमाले नेतृत्वमा देखिएको छ । तर देउवा र ओली दुवै प्रहरीलाई स्वतन्त्र ढंगले अनुसन्धान गर्न दिनेमा सहमत हुनुहुन्छ, प्रधानमन्त्री दाहालनिकट एक नेताले भने । संवैधानिक परिषद्सम्बन्धी विधेयक र संसदीय समिति गठनका विषयमा छलफल गर्न बुधबार दिउँसो सिंहदरबारमा दाहाल, देउवा र ओलीबीच भएको बैठकमा शरणार्थी प्रकरणबारे पनि छलफल गरिएको थियो । बैठकमा सहभागी हुन कांग्रेस सभापति देउवा ओलीभन्दा छिटो सिंहदबार पुगेका थिए । स्रोतका अनुसार उनले प्रधानमन्त्री दाहालसँग बालकृष्णको संलग्नता के देखियो ? अब कोको पक्राउ पर्दै छन् ? भनेर जिज्ञासा राखेका थिए । प्रधानमन्त्री दाहालले प्रहरीले सरकारको निर्देशनअनुसार स्वतन्त्र ढंगले अनुसन्धान गरिरहेको छ, अनुसन्धानबाट अरू पनि तानिन सक्छन् भन्ने जवाफ दिएका थिए । बैठकमा आउनुअघि पनि देउवाले प्रधानमन्त्री दाहाल र गृहमन्त्री नारायणकाजी श्रेष्ठसँग विभिन्न माध्यमबाट सम्पर्क गरेर खाँण पक्राउबारे जानकारी लिएको स्रोतले जनाएको छ ।एमाले अध्यक्ष ओली पुगेपछि पनि शरणार्थी प्रकरणबारे छलफल भएको थियो । अनुसन्धानमा तानिएका पार्टी सचिव रायमाझीलाई निलम्बन गर्ने निर्णय गरेर ओली शीर्षनेताको बैठकमा पुगेका थिए । बैठकमा प्रधानमन्त्री दाहालले सदन, सडक र नागरिक तहबाट दबाब परिरहेको उल्लेख गर्दै संलग्न सबै कानुनी दायरामा आउनुपर्ने टुंगोमा आफू पुगेको जानकारी दिएका थिए । दोषी कोही नछुटून्, निर्दोष कोही नपरून्, प्रहरीले ठीक ढंगले गरोस् भनेर प्रहरीलाई निर्देशन दिएका छौं । प्रहरीले आफ्नो काम गरेको छ, दाहालको भनाइ छ । यस प्रकरणमा राजनीतिक हस्तक्षेप नहुने दाहालको भनाइ रहेको स्रोतले जनाएको छ । शीर्षनेताको बैठक सकिएलगत्तै प्रधानमन्त्री दाहालले उपप्रधान तथा गृहमन्त्री नारायणकाजी श्रेष्ठलाई बोलाएर थप जानकारी लिएका थिए । त्यतिबेला देउवा पनि सँगै थिए । गृहमन्त्री श्रेष्ठले शरणार्थी प्रकरणमा कारबाही प्रक्रिया नरोकिने बताएपछि देउवाले अनुसन्धानबाट जे देखिएको छ, त्यहीअनुसार अघि बढ्नुस् भनेको श्रेष्ठनिकट स्रोतले जनाएको छ । सिंहदरबारमा श्रेष्ठ र ओलीबीच भने कुराकानी भएन, स्रोतले भन्यो । खाँण पक्राउ परिसकेपछि देउवा झस्किएको उनीनिकट स्रोतले जनाएको छ । ठगी प्रकरणमा संलग्न गिरोहले देउवापत्नी आरजु राणालाई पनि पैसा दिएको भन्ने अडियो सार्वजनिक भएको छ । यसमा प्रहरीले अनुसन्धान गरिरहेको छ । तर अनुसन्धान प्रभावित पार्न देउवाले गृहमन्त्री श्रेष्ठलाई दबाब नदिएको उनीनिकट नेताको भनाइ छ । प्रधानमन्त्री दाहालको सहमति लिएरै अघि बढेका गृहमन्त्री श्रेष्ठले सोमबार बेलुका एमाले अध्यक्ष ओलीसँग भेटेर अनुसन्धानमा तानिएका रायमाझीलाई संरक्षण नगर्न, बरु अनुसन्धानमा सघाउन आग्रह गरेका थिए । गृहमन्त्री श्रेष्ठ जोसुकै मुछिए पनि नछाड्ने दृढ अडानमा रहेको उनीनिकटस्थको भनाइ छ । यस प्रकरणका विषयमा प्रधानमन्त्री दाहालले आफूनिकट माओवादी नेताहरूको धारणा पनि बुझेका थिए । माओवादीका नेताहरूले दाहाललाई खुट्टा नकमाउन सुझाव दिएका छन् । यो प्रकरणलाई कुनै पनि सर्त र दबाबबिनै सही निष्कर्षमा पुर्याउनुपर्छ, माओवादी सचिव लीलामणि पोखरेलले भने, कोही नेता मुछियो भने सरकारलाई अप्ठ्यारो पर्ला भनेर पछि हट्नु हुँदैन । यसमा सम्झौता भयो भने पार्टी र हाम्रो भविष्य धरापमा पर्छ । त्यही कारण पछि नहट्न सुझाव दिएका छौं ।प्रधानमन्त्री दाहालले पनि पार्टीनिकट नेताहरूसँग यस प्रकरणको अनुसन्धान र कारबाहीमा सरकार पछि नहट्ने विश्वास दिलाएका छन् । म यस पटक केही राम्रो काम गर्छु भनेर प्रधानमन्त्री भएको हो । भ्रष्टाचारविरुद्ध कदम चालेर मुलुकमा सुशासन ल्याउन खोज्दा सरकार अप्ठ्यारोमा पर्छ भने परोस्, सरकार खुट्टा कमाउँदैन, दाहालको भनाइ उद्धृत गर्दै माओवादीका एक नेताले भने । प्रधानमन्त्री दाहालले स्वतन्त्रतापूर्वक अनुसन्धान अघि बढाउन गृह मन्त्रालयलाई निर्देशन दिएको प्रधानमन्त्रीका प्रेस सल्लाहकार गोविन्द आचार्यले जानकारी दिए ।"
कारबाही गर्दा अप्ठ्यारो आए सामना गर्छु,"उपप्रधान तथा गृहमन्त्री नारायणकाजी श्रेष्ठले देशको अपमान हुने गरी नागरिकलाई अनागरिक बनाउने धन्दामा संलग्नलाई कारबाही गर्दा अप्ठ्यारो आइपरे सामना गर्न तयार रहेको बताएका छन् । उनले यस प्रकरणमा संलग्न जोसुकै भए पनि कारबाही पर्ने दाबी गरे । सरकार भ्रष्टाचार अन्त्य गर्न र दोषीलाई कारबाही गर्न दृढतापूर्वक अघि बढेको छ । यसमा सत्ता गठबन्धनको समर्थन छ, उनले भने । मन्त्री श्रेष्ठले शरणार्थी प्रकरणमा निष्पक्ष अनुसन्धान हुने बताए । निर्दोष फस्दैनन् । कुनै पक्षपातका आधारमा काम गरिँदैन । कसैको सार्वजनिक छविमाथि अनावश्यक रूपमा क्षति पुर्याइँदैन । दोषी जोसुकै हुन् छाडिँदैन । त्यहीअनुसार प्रहरीलाई निर्देशन दिइएको छ, उनले कान्तिपुरसित भने, यसमा निर्दोष फस्दैनन् । यस प्रकरणमा फरार रहेका सांसद टोपबहादुर रायमाझी पनि छिट्टै कानुनी दायरामा आउने बताए ।गोविन्दराज पोखरेल, गुरुराज घिमिरे, मधु आचार्य, रन्जित कर्ण, भूपेन्द्रजंग शाही, नरेश यादवलगायत कांग्रेस नेताहरूले गृह मन्त्रालय पुगेरै बुधबार गृहमन्त्री श्रेष्ठलाई शरणार्थी प्रकरणमा चालेको कदमलाई हौसला दिएका थिए । गृहमन्त्रीको सचिवालयका अनुसार कांग्रेस नेताहरूले भ्रष्टाचारविरुद्ध सरकारको कदमको प्रशंसा गरेका थिए । सम्पूर्ण जरोकिलो खोतलेर यसलाई तार्किक निष्कर्षमा पुर्याउन उनीहरूले अनुरोध गरेका थिए । भ्रष्टाचारविरुद्धको यो कदममा सबै क्षेत्रको साथ र सहयोग छ, मन्त्री श्रेष्ठले भने, कांग्रेसका नेताहरूले समेत भेटेरै भ्रष्टारविरुद्ध कारबाही अघि बढाएकामा बधाई दिनुभएको छ ।"
नाका नखुल्दा महँगीको बोझ,"(गोरखा)झन्डै ४ वर्षदेखि सीमानाका बन्द हुँदा सीमा क्षेत्रका बासिन्दालाई महँगीको बोझ थपिएको छ । ढुवानीका लागि प्रयोग हुने घोडा र चौंरीले समेत काम पाएका छैनन् ।यहाँका स्थानीय चामल, नुन, तेल, कपडा, जिम्बु, ऊनलगायत अत्यावश्यक सामग्री याक र घोडामार्फत बोकाएर ल्याउँथे । एक दिन पैदल हिँडेर चीन सीमा क्षेत्रको बजारबाट सामग्री खरिद गर्ने दुर्गमवासी अहिले चार दिन लगाएर माछाखोला र आरुघाट बजारबाट सामग्री ढुवानी गर्छन् । नाका बन्दले पैसा र समयको बर्बाद भएको छ, चुमनुव्री गाउँपालिका७ छेकम्पारका टासी ल्हामु भन्छन्, आफ्नै घोडा र चौंरीबाट नुन, तेल ल्याउँदा ढुवानी खर्च एक रुपैयाँ हुन्थेन, सामानको मूल्य पसलेलाई दिए हुन्थ्यो, अहिले माछाखोलाबाट एक किलो सामान ल्याउनुपरे पनि ७० रुपैयाँ ढुवानी बेहोर्नुपर्छ । तल जान २ दिन र फर्किन ३ दिन गरी ५ दिन लगाएर सामान ल्याउनुपर्ने उनले सुनाए ।नाका नखुल्दा वर्षौंदेखि तिब्बतको बजारबाट खरिद गर्दै आएको जिम्बुसमेत अभाव भएको छ । प्रायः दालमा जिम्बु राख्छौं, नाकाबाट छिर्न पाएको छैन, अहिले जिम्बुसम्म गाउँमा अभाव भयो, उनले भने । तिब्बतबाट ल्याएको नुन स्थानीयले चौंरीका लागि प्रयोग गर्छन् । ४ वर्षअघि नै ढुवानी गरेको तिब्बती नुन फारु गरेर प्रयोग गरिरहेको स्थानीय बताउँछन् । कोभिड महामारीअघि ल्हामुले तिब्बत सीमा क्षेत्रको स्या र जोङ्गा बजारबाट चामल, दाल, नुन, तेल, कपडालगायत खाद्यान्न र लत्ताकपडा ढुवानी गरेका थिए । दुई दिन लगाएर ४ घोडा र ६ चौंरीमा बोकाएर ल्याएको सामानले ३ महिनालाई धानेको थियो, नाका बन्द भएपछि जान पाइएन, भोलि खुल्ला, पर्सि खुल्ला भनेर बस्दाबस्दै ३ वर्ष बितिसक्यो, उनले भने, यहाँ गहुँ, आलु, फापर, तोरी खेती हुन्छ, चामल, नुन किन्न बजार जानैपर्ने बाध्यता छ । नाका बन्दले महँगीको चपेटामा परेको स्थानीयको गुनासो छ । ल्हामुका अनुसार माछाखोलामा २ हजार रुपैयाँमा पाइने २५ केजीको चामल छेकम्पार पुग्दा ४२ सय रुपैयाँ पर्छ । जे सामान ल्याए पनि एक केजीको ७० रुपैयाँ ढुवानी भाडा जोडेर मात्र उपभोग गर्न पाउँछौं, उनले भने । आफ्नो चौंरीले काम नपाउँदा सामान ढुवानी गर्न खच्चडलाई महँगो शुल्क बुझाउनुपरेको चुमनुव्री७ फुर्वेका दावा ग्याल्जेनले बताए । फुर्वेमा १५ घर छन्, एउटामा कम्तीमा आठदस वटा चौंरी छन्, एकदुई वटा घोडा छन्, तिनले काम नपाएर त्यत्तिकै बसेका छन्, उनले भने, आफ्नो चौंरी र घोडा त्यसै बस्ने, साहुको खच्चडलाई ढुवानी भाडा बुझाउनुपर्दा चित्त नबुझ्ने रहेछ । चिसो ठाउँमा बस्ने चौंरीलाई हावापानीका कारणले तल्लो क्षेत्रका बजारमा लैजान नमिल्ने उनले सुनाए । फापर र जौ छर्ने बेला जोत्नका लागि प्रयोग भए पनि अन्य कामका लागि प्रयोग गर्न नपाएको छुलेका तेन्जिङ दोर्जे बताउँछन् । हाम्रो यहाँ एक खेती हुन्छ, वर्ष दिनको उब्जनीले ५६ महिना खान पुग्छ, उनले भने, अरू सबै किनेर खाने हो, तिब्बतको बजारबाट सामान खरिद गरेर बोकाउन सजिलो हुन्छ भनेर चौंरी पालेका हौं, अहिले गाउँभरिका चौंरीले काम पाएनन् । स्थानीयको आम्दानीको मुख्य स्रोत यार्चा संकलन हो । कोरोना अघिसम्म संकलित यार्चा खरिदका लागि तिब्बतबाट व्यापारी आउँथे । अहिले यार्चा बिक्रीमा पनि समस्या थपिएको स्थानीय बताउँछन् । आरुघाट र माछाखोलामा पाइने सबै सामान तिब्बतको बजारमा पाउँथ्यो, जान पनि तलभन्दा तिब्बत सजिलो छ, नाका खुलिदिए हामीलाई सजिलो पर्थ्यो, उनले भने । चीन सीमा क्षेत्रको नाका अविलम्ब खुलाउनुपर्ने चुमनुव्री७ का पूर्ववडाध्यक्ष पासाङ फुन्जो लामा बताउँछन् । तलभन्दा तिब्बतको बजारमा चामलको डेढदुई सय बढी तिर्नुपर्छ, तर ढुवानी भाडा नलाग्दा धेरै सस्तो पर्छ, उनले भने, नाका नखुल्दा निकै समस्यामा छौं, चौंरी र घोडाले काम पाएको छैन, सिमेन्ट तलबाट खच्चडमा ल्याउँदा लागतको दोब्बर मूल्य पर्दा विकास योजनाको काम हुन सकेको छैन ।स्थानीयसमेत बेरोजगार भएका छन् । नाका खुल्दा तिब्बतबाट सामान ल्याउन भ्याइनभ्याई हुन्थ्यो, पसल गर्नेले कसको चौंरी खाली छ, सोधीसोधी सामान ल्याउन खोज्थे, उनले भने । नुन चिया, चामल ल्याउन माथिबाटै धेरै सजिलो हुने छेकम्पारका पाल्जोर लामाले बताए । भने, नाका नखुल्दा हामीले पाउनुसम्म दुःख पाएका छौं । कोभिड जोखिम अघिसम्म चीन सरकारले सामा गाउँको रुइला नाका वर्षमा एक पटक र छेकम्पारको ङुइला नाका बाह्रै महिना खुला गर्थ्यो । चुम्चेत र छेकम्पारका स्थानीय २ दिन दूरीमा रहेको तिब्बतको स्या तथा ल्हो र सामागाउँका स्थानीयले तिब्बतको कोङ्थानबाट सामग्री खरिद गर्दै आएका थिए । चुमनुव्री१ को रुइला र वडा ७ को ङुइला नाका खुलाउन पहल गरिदिन नेपाल सरकारलाई लिखित रूपमा पटकपटक माग गरिएको गाउँपालिका अध्यक्ष निमा लामाले बताए । स्थानीयको जनजीवन सहजताका लागि नाका खुलाउन कूटनीतिक पहल गर्नुपर्नेमा उनले जोड दिए ।"
जनआन्दोलनका घाइते मुकेशको निधन,"काभ्रे (कास) दोस्रो जनआन्दोलनका घाइते मुकेश कायस्थको निधन भएको छ । उपचारका क्रममा बुधबार साँझ ७ः३० बजे उनको निधन भएको मुकेश फाउन्डेसनका अध्यक्ष हिरा शर्मा नेपालले जानकारी दिए । मुकेश लामो समयदेखि बनेपास्थित शिर मेमोरियल अस्पतालमा उपचाररत थिए । २०६२ चैत २७ को आन्दोलनमा उनको कन्चटमा गोली लागेको थियो । त्यतिबेला उनी १४ वर्षका थिए । निरन्तरको स्याहार र उपचारपछि उनी देब्रे हात चलाउन, ह्वीलचियरमा अडिन सक्नेसम्म भएका थिए । उनको उपचारमा चिकित्सक उपेन्द्र देवकोटा र वसन्त पन्तले त्यसबेला उनमा आएको सुधारलाई चमत्कार भनेका थिए । उनी २०७५ असारमा अचानक बिरामी परेपछि फेरि अर्धचेत अवस्थामै फर्किएका थिए । सरकारले मुकेशको उपचार खर्चसहित मासिक १५ हजार भत्ता, एक सुसारेका लागि ६ हजार २ सय र एक नर्स नियमित उपलब्ध गराउँदै आएको थियो ।"
कान्तिपुर हाफ म्याराथन जेठ ६ मा,"(काठमाडौं)लेट्स गो ग्रिन टुगेदर नारासहित कान्तिपुर हाफ म्याराथनको ११ औं संस्करण जेठ पहिलो साता हुने भएको छ । जेठ ६ गते हुने दौडमा हाफ म्याराथन (२११ किमि), कलेज रन (७ किमि), कर्पोरेट रन (५ किमि) र ह्विलचेयर रन (३ किमि) गरी चार विधामा मुख्य प्रतिस्पर्धा हुनेछ । यसपल्ट पहिलो पटक कलेज रन राखिएको छ । यसमा १८ वर्षमाथिका विद्यार्थीले दौड्न पाउने छन् । हाफ म्याराथन पुरुष र महिला दुवैका विजेताले १ लाख रुपैयाँ पुरस्कार पाउने छन् । दोस्रोले ५० हजार, तेस्रोले ३० हजार, चौथोले २० हजार, पाँचौंले १० हजार र छैटौं हुने खेलाडीले ५ हजार पाउने छन् । शारीरिक रूपमा फरक क्षमताका लागि हुने ह्विलचेयरतर्फ पहिलोदेखि तेस्रो स्थान हात पार्नेले क्रमशः ३० हजार, २० हजार र १० हजार रुपैयाँ पुरस्कार पाउने छन् । कलेज रनतर्फ पहिलो दोस्रो र तेस्रो हुनेले केएफसीबाट फुड गिफ्ट भौचर पाउनेछन् । कर्पोरेटतर्फ विजेतालाई केएफसी र ह्याम्स हस्पिटलको तर्फबाट गिफ्ट ह्याम्पर प्रदान गरिनेछ । सबै विधामा गरेर ३ हजारभन्दा बढी प्रतिस्पर्धी हुने अपेक्षा राखिएको आयोजक कान्तिपुर पब्लिकेशन्सका सीईओ महेश स्वाँरले बुधबार पत्रकार सम्मेलनमा जानकारी गराए । खेलाडी दर्ताका लागि जेठ १ सम्मको समयसीमा तोकिएको छ । सीईओ स्वाँरले विभिन्न देशमा हुने सिटी म्याराथनको अवधारणामा कान्तिपुर म्याराथनले दशक यात्रा पार गर्नु आफैंमा ठूलो उपलब्धि भएको बताए ।कान्तिपुर हाफ म्याराथनका रेस डाइरेक्टर रहेका एथलेटिक्सका प्रमुख प्रशिक्षक चन्द्र गुरुङले म्याराथन रुटबारे जानकारी गराए । उनका अनुसार कान्तिपुरको मुख्यालय रहेको थापाथलीस्थित सेन्ट्रल बिजनेस पार्कबाट सुरु हुने कान्तिपुर हाफ म्याराथन माइतीघर मण्डला, बानेश्वर, तीनकुने, कोटेश्वर, जडिबुटी, लोकन्थली, गठ्ठाघर, थिमि, सल्लाघारी चोकबाट फन्को लगाएर कोटेश्वर, तीनकुने, बानेश्वर, मण्डला माइतीघर हुँदै बिजनेस पार्क अगाडि आएर दौड टुंगिने छ । कलेज रन, कर्पोरेट रेस, ह्विलचेयर रेस सुरुआत बिन्दु सेन्ट्रल बिजनेस पार्कबाट भए पनि दुरीअनुसार तीनकुने, सिभिल अस्पताल अगाडि र माइतीघर मण्डलाबाट फन्को मार्दै फर्कने छ ।कान्तिपुर हाफ म्याराथनको प्रमुख प्रायोजक ग्लोबल आईएमई बैंक रहेको छ । प्रायोजकको तर्फबाट बैंकका डेपुटी सीईओ सुरेन्द्रराज रेग्मीले कान्तिपुर हाफ म्याराथन जस्तो प्रतिष्ठित प्रतियोगितासँग जोडिन पाउँदा गर्व महसुस गर्दै सामाजिक उत्तरदायित्वअन्तर्गत बैंकले सहयोग गरेको बताए । नेपाल एथलेटिक्स संघको प्राविधिक सहयोगमा हुने कान्तिपुर हाफ म्याराथनमा सिटिजन लाइफ इन्स्योरेन्स, एपेक्स मेडिकल एन्ड इन्जिनियरिङ, केएफसी चिकेन, पिज्जा हट, होन्डा मोटरसाइकल, एनटीएनसी, नेपाल खाद्य संस्था, गमला घर, वेलडन एडभरटाइजिङ, हाम्रो बजार डटकम ह्याम्स हस्पिटल पार्टनरका रूपमा रहेका छन् । गत वर्ष पुरुषमा एपीएफ क्लबका गोपीचन्द्र पार्की र महिलामा पुलिस क्लबकी राजपुरा पछाईंले उपाधि जितेका थिए । प्रतियोगिता सफलता खेलाडीमा महिलातर्फ आफूले भाग लिएका आठमध्ये ५ संस्करण जितेकी कान्छीमाया कोजु र चार उपाधि जितेका पुरुषतर्फ हरिकुमार रिमाल हुन् ।"
क्रिकेटरलाई विराटनगरमा सम्मान,"(विराटनगर)एसीसी प्रिमियर कप जितेर नेपाललाई एसिया कपमा छनोट गराएर मुलुकको शिर उँचो बनाउन सफल नेपाली राष्ट्रिय क्रिकेट टोलीका खेलाडीलाई बुधबार विराटनगरमा नगरपरिक्रमासहित सम्मान गरिएको छ ।उद्योग संगठन मोरङ, मोरङ व्यापार संघ र नेपाल उद्योग वाणिज्य महासंघ कोशी प्रदेशद्वारा संयुक्त रूपमा आयोजित सम्मान कार्यक्रममा प्रदेशका मुख्यमन्त्री हिक्मतबहादुर कार्कीले राष्ट्रिय टोलीका खेलाडी र मुख्य प्रशिक्षकलाई नगरवासीको तर्फबाट सम्मान गरे ।सम्मानकै क्रममा राष्ट्रिय टोलीका ट्रेनर अब्दुल सतारको स्वास्थ्योपचारका लागि तीनवटै सस्थाको तर्फबाट ७ लाख रुपैयाँ आर्थिक सहयोग गरिएको थियो ।सम्मानअघि खेलाडीलाई नगर परिक्रमा गराइएको थियो । ४२ डिग्रीको प्रचण्ड गर्मीमा खेलाडीलाई विमानस्थल हुँदै एयरपोर्ट मोड, पिपलचोक, बरगाछी, तीनपैनी चोक, मेनरोड, ट्राफिक चोक, रोडशेष चोक र महेन्द्र चोक हुँदै बरगाछीसम्मको दूरी परिक्रमा गराइँदा पाइला पाइलामा रोकेर नगरवासीले सम्मान गरेका थिए । नगरवासीको सम्मान र स्वागतका कारण गाडीको खुला डालामा बसेर नगर परिक्रमा गरेका खेलाडीले प्रचण्ड गर्मी बिर्सेका थिए । नगरवासीले उनीहरूलाई टीका, फूलमालाले सम्मान गर्दै अब पालो भारत र पाकिस्तानलाई हराउने हो भन्दै खेलाडीको हौसला बढाए । त्यसक्रममा क्रिकेटप्रेमी नगरवासी प्रचण्ड गर्मी बिर्सेर खेलाडीसँग सेल्फी खिच्न र अटोग्राफ लिन तल्लीन देखिन्थे ।खेलाडी र प्रशिक्षकलाई विमानस्थलमा कोशी प्रदेशका सामाजिक विकासमन्त्री वृद्धिकुमार राजभण्डारी, विराटनगर महानगरकी उपप्रमुख शिल्पा कार्कीसहित नेपाल उद्योग वाणिज्य महासंघ कोशी प्रदेशका अध्यक्ष राजेन्द्र राउत, उद्योग संगठनका अध्यक्ष सुयश प्याकुरेल र मोरङ व्यापार संघका अध्यक्ष नवीन रिजालले स्वागत गरेका थिए ।कार्यक्रममा आयोजक यहाँका निजी क्षेत्रका तीन संस्थाले नेपाली क्रिकेट इतिहासमा क्रिकेटरहरूलाई मुलुकलाई ऐतिहासिक उपलब्धि दिलाएको उल्लेख गर्दै एसीसी प्रिमियर कपमा खेलाडीले प्राप्त गरेको उपलब्धि र दर्शकको क्रिकेटमोहलाई ध्यानमा राखेर राज्यले हरेक प्रदेशमा क्रिकेट मैदान बनाएर खेलाडीको भरणपोषणको व्यवस्था गर्नुपर्ने माग गरेका थिए ।"
तीन अंकको अग्रता,"काठमाडौं (कास) शीर्षस्थानको चर्च ब्वाइजले डिफेन्डिङ च्याम्पियन मछिन्द्रलाई बुधबार एन्फा कम्प्लेक्समा २१ ले पराजित गर्दै सहिद स्मारक ए डिभिजन लिगमा पकड बलियो बनाएको छ ।चर्च ब्वाइजले आठौं जितसँगै ३० अंक बनाएर १६ औं चरण समाप्तिमा स्पष्ट ३ अकको अग्रता लिएको छ । टोलीले ६ खेल बराबरीमा टुंग्याएको छ भने दुई खेल हारेको छ । मछिन्द्रले चर्च ब्वाइजलाई पराजित गर्न सकेको भए अंक बराबरी गर्ने थियो । तर, चौथो हार बेहोरेपछि मछिन्द्र २४ अंकसहित चौथो स्थानमै सीमित रह्यो । जावालखेल २७ र थ्रीस्टार २५ अंक शीर्ष तीनभित्र छन् । सातदोबाटो २३ अंकसहित पाँचौंमा छ ।विमल घर्तीमगर, चेन्चो ग्याल्सेनलगायत प्रमुख खेलाडीलाई चोटका कारण गुमाएको मछिन्द्रका लागि चर्च ब्वाइजविरुद्धको खेल उपाधि होडमा महत्त्वपूर्ण मानिएको थियो । उक्त प्रतिस्पर्धामा अञ्जन विष्टले गोल गर्दै चर्च ब्वाइजलाई ४० औं मिनेटमा अगाडि बढाए । उनले कमल श्रेष्ठको फ्रिकिकमा हेडबाट बललाई पोस्टको दिशा दिए ।दोस्रो हाफमा ओमोलाजा करिमले पेनाल्टीमा गोल गर्दै मछिन्द्रलाई खेलमा फर्काए । मिडफिल्डर आन्द्रेस निआलाई फ्य्रांकलिन टैलाले फाउल गरेपछि रेफ्रीले दिएको पेनाल्टी अवसरमा करिमले गोल गर्दै ६४ औं मिनेटमा ११ को बराबरी गरेका थिए । तर, मछिन्द्रका गोलकिपर प्रदीप भण्डारीले जोगाउने प्रयासमा आफ्नै पोस्टमा बललाई गोललाइन पार गराएपछि चर्च ब्वाइजले ७१ औं मिनेटमा २१ को अग्रता लियो । नियमित गोलकिपर विशाल श्रेष्ठ घाइते भएपछि पोस्ट सम्हाल्ने अवसर पाएका प्रदीपले कमल श्रेष्ठको प्रहार रोक्ने प्रयासमा आत्मघाती गोल गरेपछि खेल चर्च ब्वाइजको पक्षमा मोडिएको थियो ।दशरथ रंगशालामा विभागीय डर्बीमा एपीएफले त्रिभुवन आर्मीलाई ३० को लज्जास्पद हार चखायो । एपीएफको जितमा अर्मान्ड बेडमको गोलको खाता ४१ औं मिनेटमा खोले । उनले प्रहार गरेको बल आर्मीका गोलकिपर विकेश कुथु हुँदै जाली चुम्न पुगेको थियो । आवास लामिछानेले ५६ औं मिनेटमा लोभलाग्दो गोल गर्दै एपीएफको अग्रता दोब्बर बनाए । अर्को गोल कप्तान नवीन लामाको नाममा रह्यो । उनले अर्मान्डको पासमा विपक्षी डिफेन्स र गोलकिपरलाई छक्याउँदै ६२ औं मिनेटमा उत्कृष्ट रूपमा गोल गरेका थिए ।"
