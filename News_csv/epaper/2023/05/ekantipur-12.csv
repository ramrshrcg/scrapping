शीर्षक,विवरण
गृहको फाइल झिकेर गिरोहको फाइल,"मन्त्रिपरिषद्लाई बुझाइएको प्रतिवेदनमा ४ सय २९ भुटानी शरणार्थीलाई परिचयपत्र दिन सिफारिस गरिएको थियो । यी नाम शरणार्थीसम्बन्धी राष्ट्रसंघीय मिसन यूएनएचसीआरले पहिले नै तयार पारेको प्रतिवेदनमा आधारित थियो । तर, पन्थी कार्यदलका पदाधिकारीले नामावली भएको अनुसूचीमा हस्ताक्षर गरेका थिएनन्, योजनाअनुसार नै यसो गरिएको थियो । मन्त्रिपरिषद्ले कुनै पनि प्रतिवेदनमाथि कारबाही गर्दा हरेक पृष्ठ उद्धृत गर्ने होइन, प्रतिवेदनको नाम मात्र उल्लेख गर्ने हो । त्यसैले राष्ट्रसंघीय मिसनको प्रतिवेदनमा भएका नामअनुसारको फाइल मन्त्रिपरिषद्बाट पारित गर्ने, तर यता कार्यान्वयन गर्ने बेला भने त्यही नामको अर्को प्रतिवेदन अघि सार्ने योजनाअनुसार सुरुदेखि नै काम भएको देखिन्छ, अनुसन्धान गरिरहेका एक अधिकारीले भने ।सरकारी कार्यदलले काम गरिरहेका बेला पदाधिकारीसँग गैरकानुनी समन्वय गरेर गिरोहका सदस्यले पैसा संकलन गर्दै नक्कली शरणार्थीको सूची पनि बनाइरहेका थिए । गृहको कार्यदलसँग मिल्दोजुल्दो हुने गरी बनाइएको समानान्तर प्रतिवेदनमा छुटेका शरणार्थी र तेस्रो देशमा शरण लिन चाहने शीर्षकमा उपसूची थप गरिएको छ । यो शीर्षकमा ८ सय ७५ जनाको नाम छ । पैसा उठाएर झापा, मोरङ, सुनसरी, गोरखा, कास्की, बागलुङ, अर्घाखाँची र दाङलगायत जिल्लाबाट रकम संकलन गरी यो सूची बनाइएको थियो ।गिरोहको योजनाअनुसार नेता टोपबहादुर रायमाझी, तत्कालीन गृहमन्त्री थापाका सुरक्षा सल्लाहकार इन्द्रजित राईले प्रतिवेदन मन्त्रिपरिषद्बाट पारित गराउने पहल गरिरहेकै बेला ओली सरकार ढलेको थियो । २०७८ असार २९ मा शेरबहादुर देउवाको नेतृत्वमा बनेको सरकारमा दोस्रो वरीयतासहित शक्तिशाली गृहमन्त्री बनेका बालकृष्ण खाँण र उनले रोजेर ल्याएका सचिव टेकनारायण पाण्डेले अघिल्लो सरकारले गर्न नपाएको काम अघि बढाएका थिए । साउन २७ मा गृहमा आएका पाण्डेले असोज १४ मा शरणार्थी समस्या समाधानका लागि सुझावसहित राय पेस गर्न भन्दै सचिवस्तरीय निर्णयबाट झापा प्रशासनलाई पत्र लेखेका थिए । तर, जिल्लाबाट प्रतिवेदन नआउँदै गृह सचिव पाण्डेको समन्वयमा गृहमन्त्री बालकृष्ण खाँणले पन्थी कार्यदलको प्रतिवेदन मन्त्रिपरिषद्मा लगेका थिए । २०७८ मंसिर १३ मा बसेको देउवा मन्त्रिपरिषद्ले पन्थी कार्यदलको प्रतिवेदन कार्यान्वयन गर्ने निर्णय गरेको थियो । मन्त्रिपरिषद्ले प्रतिवेदनको स्वामित्व लिएपछि त्यसैका नाममा अर्को फाइलमा काम गर्ने योजना अघि बढेको थियो । गृहका अधिकारीहरूका अनुसार सचिव पाण्डेले पन्थी कार्यदलको प्रतिवेदन अध्ययन गर्नु छ भन्दै स्थानीय प्रशासन शाखाबाट झिकेर लगेका थिए । प्रतिवेदन करिब २ सातापछि मात्रै शाखामा फिर्ता भएको थियो । तर सक्कली प्रतिवेदन बाहिर लगेका पाण्डेले नक्कली प्रतिवेदन ल्याएर स्थानीय प्रशासन शाखामा राखेको पुष्टि भएको गृहका एक अधिकारीले कान्तिपुरलाई बताए । मन्त्रालयका सचिवले नै लगेको र फिर्ता ल्याएको फाइलमा शंका गर्ने कुरा भएन, तर उनले फिर्ता ल्याउँदा दुई वटा अनुसूची र नामावली थपेर नक्कली शरणार्थी सूचीलाई वैधता दिने निश्चित गरेका रहेछन्, उनले भने ।शरणार्थीसम्बन्धी प्रतिवेदन कसरी साटफेर भयो भन्ने अनुसन्धान गर्न प्रहरीले गृह मन्त्रालयको स्थानीय प्रशासन शाखाका अधिकारीसँग केरकार सुरु गरेको छ । प्रहरी अधिकारीहरूका अनुसार २०७६ वैशाखदेखि हालसम्म स्थानीय प्रशासन शाखामा रहेका शाखा प्रमुखसहितका कर्मचारीसँग बयान लिइनेछ । पन्थी कार्यदलका प्रतिवेदन कसरी दुई थरी भए ? नक्कली विवरण कसरी समेटियो भन्नेमा अनुसन्धान जारी छ, प्रहरीका एक अधिकारीले भने, त्यसका लागि बिहीबारबाटै कर्मचारीमाथि बयान सुरु भएको छ । कृष्णप्रसाद शर्मा, सागरमणि पाठक, शेखर पौडेललगायत अधिकारी यो अवधिमा स्थानीय प्रशासन शाखाको प्रमुख थिए । अरू दर्जनजति कर्मचारीमाथि पनि अनुसन्धान हुन्छ । गृहमन्त्री र सचिवलगायतको मिलेमतोमा भएको यो धन्दामा सुरुदेखि नै संलग्न भएको मानिएका पन्थीलाई बोलाएर प्रहरीले सोधपुछ गरेको छ । उनले प्रहरीलाई देखाएको प्रतिवेदन र गृह मन्त्रालयमा भएको प्रतिवेदन नै फरक छन् । मूलतः शरणार्थी विवरण फरक छ । यसरी सचिव पाण्डेबाटै सक्कली फाइल गायब पारेको खुलेको हो, यति ठूलो अपराधमा मन्त्री पनि संलग्न भएको खुलेपछि खाँणलाई पक्राउ गरिएको हो, प्रहरी अधिकारीको भनाइ छ । मन्त्रिपरिषद्ले प्रतिवेदन कार्यान्वयन गर्ने निर्णय गरे पनि कसरी गर्ने भन्नेमा गृहकै अधिकारी अन्योलमा थिए । अन्योलकै बीच गिरोहको सल्लाहमा २०७९ जेठ २७ मा फेरि तत्कालीन गृहमन्त्री खाँणले मन्त्रीस्तरीय निर्णय गरेर झापा प्रशासनलाई कार्यादेश दिएका थिए । अघिल्लो असोजमा सचिव (पाण्डे) स्तरीय निर्णयअनुसार कार्यादेश थप गर्दै छुट शरणार्थीसमेतका सन्दर्भमा दीर्घकालीन समस्या समाधान र व्यवस्थापनबारे ठोस राय पेस गर्न मन्त्री (खाँण) स्तरीय निर्णयबाट झापा प्रशासनलाई निर्देशन दिइएको थियो । यो काम पनि पहिलेबाटै विवादित बनेकाले झापा प्रशासनले अघि बढाएन । यहीबीच खाँण मन्त्रीबाट बिदा भए भने पाण्डे उपराष्ट्रपति कार्यालयमा सरुवा भए । शरणार्थीका नाममा नक्कली शरणार्थी खडा गर्ने र रकम संकलन गर्ने काम भइरहेको भन्दै कान्तिपुरमा समाचार प्रकाशित भएको थियो । यहीबीच नक्कली शरणार्थी खडा गरिएको भन्दै झापा प्रशासनले गत फागुनमा पत्र लेखेपछि गृह प्रशासन कारबाहीमा उत्रिएको हो । यो प्रकरणमा गिरोहका नाइके केशव दुलाल, सानु भण्डारी, सन्देश शर्मा, सागर थुलुङ राई, टंक गुरुङ, गोविन्द चौधरी र रामशरण केसी पक्राउ परिसकेका छन् । अनुसन्धानकै क्रममा तत्कालीन गृहमन्त्री तथा कांग्रेस नेता खाँण, सचिव पाण्डे, तत्कालीन गृहमन्त्री थापाका सुरक्षा सल्लाहकार राई, पूर्वउपप्रधानमन्त्री तथा एमाले सचिव रहेका सांसद रायमाझीका छोरा सन्दीपसमेत पक्राउ परिसकेका छन् । पूर्वउपप्रधानमन्त्री रायमाझी र तत्कालीन गृहमन्त्री थापाका सुरक्षा सल्लाहकार राईका छोरा नीरज पनि फरार छन् । शरणार्थी प्रकरणमा कांग्रेसका दुई सांसद आरजु राणा देउवा र मञ्जु खाँण पनि मुछिएका छन् । तत्कालीन प्रधानमन्त्री देउवा र गृहमन्त्री खाँणको राजकीय शक्ति प्रयोग गरी गिरोहसँग साँठगाँठ गरेको र पैसा संकलन गरेको आरोप उनीहरूमाथि छ । दुवै जनाले शरणार्थी प्रकरणमा साढे आठ करोड रुपैयाँ असुलेको दाबीसहित बाहिरिएको अडियोमाथि अनुसन्धान भइरहेको प्रहरीले जनाएको छ । लगातार समाचार आएपछि मञ्जु सार्वजनिक सम्पर्कबाहिर छिन् ।"
स्टक एक्सचेन्ज लाइसेन्स रोक्न प्रधानमन्त्रीको निर्देशन,"तर निजी व्यवसायीहरूको उच्च तहसम्मको राजनीतिक कनेक्सन का कारण बैंकर र व्यवसायी छुट्याउने विषयमा अझै नीतिगत निर्णय हुन सकेको छैन । यही समयमा धितोपत्र बोर्डले सेयर बजारमा पनि व्यापारिक घराना भित्र्याउने गरी नियमावली संशोधन गर्दा दीर्घकालमा प्रतिकूल असर गर्ने जानकारहरू बताउँदै आएका थिए । विश्वभर एक्सचेन्ज कम्पनी मर्जरमा गइरहेका बेला नेपालमा थप्नुको औचित्य नभएको उनीहरूको भनाइ छ । १ अर्ब ३८ करोड जनसंख्या भएको भारतमा २ वटा मात्र एक्सचेन्ज कम्पनी छन् ।सर्वोच्च अदालतमा रिट परेकाले केही महिना स्टक एक्सचेन्जको नयाँ लाइसेन्स वितरणको काम रोकिएको थियो । उक्त रिट सर्वोच्चले खारेज गरिदिएसँगै बोर्डले प्रक्रिया अघि बढाएको थियो । लाइसेन्सका लागि हिमालयन स्टक एक्सचेन्ज, नेसनल स्टक एक्सचेन्ज अफ नेपाल र अन्नपूर्ण स्टक एक्सचेन्ज लिमिटेडले आवेदन दिएका छन् । सबै कम्पनीमा व्यापारिक घरानाको ठूलो लगानी छ । परेका आवेदनमध्ये एउटा कम्पनीलाई मात्र लाइसेन्स दिने बोर्डको तयारी थियो । त्यसका लागि बोर्डले मूल्यांकन समितिसमेत गठन गरिसकेको थियो । समितिले मूल्यांकनको काम अन्तिम चरणमा पुर्याइसकेको स्रोतले जनाएको छ ।यही बीचमा धितोपत्र बोर्डले धितोपत्र ब्रोकरको लाइसेन्स वितरण सुरु गरिसकेको छ । बिहीबारसम्म २९ वटा ब्रोकरले आशयपत्र पाइसकेका छन् । बाँकीलाई पनि छिट्टै लाइसेन्स दिने तयारी थियो । नयाँ ब्रोकर लाइसेन्सका लागि बोर्डमा ४५ वटा, स्टक एक्सचेन्जका लागि ३ वटा र कमोडिटी एक्सचेन्जका लागि चारवटा आवेदन परेका छन् ।संघीय संसद् अन्तर्गतको अर्थ समितिले गत वर्ष भदौ ३१ मै अर्थ मन्त्रालय, धितोपत्र बोर्ड र नेप्सेलाई पत्र लेखेर स्टक एक्सचेन्ज र ब्रोकर लाइसेन्स वितरण गर्नुको औचित्यबारे जानकारी माग्दै पत्र लेखेको थियो । बोर्डले उक्त निर्देशन बेवास्ता गर्दै तत्कालीन संसद्को अवधि सकिएको भोलिपल्ट (गत असोज २ मा) एकै पटक ठूलो संख्यामा ब्रोकर, एउटा स्टक एक्सचेन्ज र दुई वटा कमोडिटी एक्सचेन्जका लागि लाइसेन्स वितरण गर्न सूचना आह्वान गरेको थियो । नयाँ लाइसेन्सका लागि आवेदन दिन तोकिएको समयावधिलाई लिएर उच्च अदालत पाटनमा मुद्दासमेत दायर भएको थियो ।"
यूएनएचसीआर भन्छ पुनर्वास कार्यक्रम २०१६ मै सकिइसक्यो,"काठमाडौं (कास) नेपालस्थित शरणार्थीका लागि संयुक्त राष्ट्रसंघीय उच्चायुक्त (यूएनएचसीआर) ले भुटानका शरणार्थीहरूको सामूहिक पुनर्वास कार्यक्रम २०१६ डिसेम्बर ३१ मा समाप्त भइसक्यो उल्लेख गर्दै फेरि सुचारु नहुने जनाएको छ । कान्तिपुर दैनिकले नेपालमा नक्कली भुटानी शरणार्थीको विषयमा भइरहेको अनुसन्धानबारे राखेको जिज्ञासामा यूएनएचसीआरले नेपाली नागरिक ठगी भएको पछिल्लो रिपोर्टहरूप्रति गहिरो चिन्ता व्यक्त गरेको छ । यस ठगी प्रकरणमा नेपाल सरकारको छानबिनलाई हामी स्वागत गर्छौं, यूएनएचसीआरले जवाफमा भनेको छ, नेपालमा भुटानका शरणार्थीहरूको सामूहिक पुनर्वास कार्यक्रम २०१६ को डिसेम्बर ३१ मै समाप्त भइसकेको हो र फेरि सुचारु हुने छैन । यूएनएचसीआरले पुनः बसोबास कार्यक्रमको अन्त्य भएको सम्बन्धमा सार्वजनिक रूपमा निरन्तर जानकारी गराउँदै आइरहेको पनि उल्लेख गरेको छ ।"
खाँणलाई निलम्बनबारे कांग्रेसमा मतभेद,"(काठमाडौं)नक्कली भुटानी शरणार्थी प्रकरणमा पक्राउ गरेका पूर्वगृहमन्त्री बालकृष्ण खाँणलाई पार्टीको जिम्मेवारीबाट निलम्बन गर्ने कि नगर्ने भन्ने विषयमा कांग्रेसभित्र मतभेद बढेको छ । निलम्बनका विषयमा पार्टी पदाधिकारीबीचमै विवाद देखिएपछि बिहीबार दोस्रो दिन बसेको पदाधिकारी बैठक पनि बिनानिष्कर्ष टुंगिएको छ । खाँण कांग्रेसको केन्द्रीय सदस्य छन् । कांग्रेस सभापति शेरबहादुर देउवा नै खाँणलाई पदीय जिम्मेवारीबाट निलम्बन गर्ने पक्षमा नभएकाले पदाधिकारी बैठकले निष्कर्ष निकाल्न नसकेको एक पदाधिकारीले बताए । सभापतिजीले कुरा सुन्नुभएको छ तर निलम्बन गर्ने वा नगर्ने केही बताउनुभएको छैन, पार्टीको केन्द्रीय कार्यसमिति वा केन्द्रीय कार्यसम्पादन समितिको बैठक तत्काल राख्ने सम्भावना पनि देखिएको छैन, बैठकमा सहभागी ती पदाधिकारीले भने, उहाँको पूरापुर मनस्थिति नै खाँणलाई तत्काल निलम्बन नगर्ने र जोगाउने पक्षमा लाग्ने देखिन्छ । कांग्रेस पदाधिकारी बैठकमा उपसभापति एवं कानुन, न्याय तथा संसदीय मामिलामन्त्री धनराज गुरुङ, महामन्त्रीद्वय गगन थापा र विश्वप्रकाश शर्माले अनुसन्धानमा सहयोग पुर्याउन र पार्टीको छवि जोगाउन खाँणलाई निलम्बन गर्नुपर्ने धारणा राखेका थिए । त्यसको चर्को प्रतिवाद गर्दै संस्थापनपक्षीय सहमहामन्त्री महेन्द्र यादवले खाँणलाई फसाउन खोजिएको दाबी गर्दै कुनै पनि हालतमा निलम्बन गर्न नहुने अडान लिएका थिए । उनले खाँणको पक्राउ नै सुनियोजित भएको तर्क गरेका थिए । खाँणलाई निलम्बन गर्ने कि नगर्ने भन्ने विषयमा बैठकमा केही छिन चर्काचर्की परेको थियो । त्यसपछि महामन्त्री थापाले खाँण आफैंले अनुसन्धानका लागि सहयोग पुर्याउन जिम्मेवारीबाट अलग हुन्छु भन्दा उत्तम हुने विकल्प सुझाएका थिए । निलम्बन गर्नुपर्छ भन्ने पक्षमा नरहे पनि पार्टी प्रवक्ता एवं अर्थमन्त्री प्रकाशरण महत थापाको विकल्पप्रति सकारात्मक देखिएका थिए । खाँण आफैंले जिम्मेवारीबाट अलग हुने घोषणा नगरे अनुसन्धानलाई प्रभावित नबनाउन र पार्टीको प्रतिष्ठाका लागि निलम्बन गर्नुपर्छ, त्यसका लागि तत्काल केन्द्रीय कार्यसम्पादन समितिको बैठक बोलाऔं भन्ने दुवै महामन्त्रीको प्रस्ताव थियो, बैठकमा सहभागी एक पदाधिकारीले भने, त्यसैमा महेन्द्र यादवजीले कडा आक्रोश राख्दा चर्काचर्की परेको हो ।कांग्रेसका पूर्वउपसभापति बिमलेन्द्र निधि र पूर्वमहामन्त्री कृष्णप्रसाद सिटौलाले भने खाँणले अनुसन्धानमा सहयोग गर्ने भनिरहेकाले तत्काल निलम्बन गर्न आवश्यक नभएको तर्क गरेका थिए । अभियोग प्रमाणित भए स्वतः निलम्बन गर्नुपर्ने अवस्था हुन्छ, अहिले अभियोग मात्रै लागेको हो, त्यसको पुष्टि भइसकेको छैन, उनीहरूको भनाइ थियो । शरणार्थी प्रकरणमै अनुसन्धानमा तानिएपछि फरार रहेका टोपबहादुर रायमाझीलाई एमालेले पार्टीको सचिव पदबाट निलम्बन गरिसकेको छ । नक्कली शरणार्थी बनाउनु संगठित र गम्भीर अपराध मात्रै नभएर राष्ट्रघाती काम रहेको तर्क गर्दै महामन्त्रीद्वय थापा र शर्माले यसलाई गम्भीर रूपमा लिन नेतृत्वलाई आग्रह गरेका थिए । आम जनमत अनियमितता र भ्रष्टाचारविरुद्ध रहेकाले पार्टी यो वा ऊ बहानामा अपराधलाई संरक्षण गर्ने वा जोगाउने खेलमा लाग्न नहुनेमा उनीहरूले जोड दिएका थिए । खाँण स्वयं जिम्मेवारीबाट अलग पनि नहुने र पार्टीले निलम्बन पनि नगर्ने हो भने पार्टी प्रतिष्ठामा ठूलो क्षति पुग्छ, यसमा नेतृत्वले संरक्षण गर्नु हुँदैन, थापा र शर्माको भनाइ थियो । दुई दिनसम्मको छलफलमा समेत पार्टी सभापति देउवा मौन रहेपछि महामन्त्री थापाले धारणा सोधेका थिए । केपी ओलीले जेठ ४ को बैठकमा सविस्तार बोल्छु भनेका छन्, तपाईं बोल्नुपर्दैन ? उनको प्रश्न थियो । तर देउवाले अझै परामर्श गर्ने भनेर टारेका थिए । पार्टी पदाधिकारी बैठकमा सहमति बनाएर केन्द्रीय कार्यसम्पादनको बैठकबाट निलम्बनको निर्णय लिनुपर्ने पक्षमा महामन्त्रीद्वय देखिए पनि देउवाले तत्काल कुनै बैठक नबोलाउने संकेत गरेका छन् । कांग्रेस सहमहामन्त्री जीवन परियारले दोषीलाई उन्मुक्ति दिने पक्षमा पार्टीको निर्णय नआउने बताए ।"
भगवत् गीता भदौमा,"काठमाडमौं (कास) विपिन कार्की र सुहाना थापाको मुख्य भूमिकमा रहेको फिल्म भगवत् गीता भदौ २९ गतेबाट सार्वजनिक प्रदर्शनमा आउने भएको छ । महिलाहरूको महान् पर्व हरितालिका तीजलाई लक्षित गर्दै फिल्मको प्रदर्शन मिति तोकिएको हो । यद्यपि, फिल्मको केही छायांकन भने अझै बाँकी रहेको निर्माण पक्षले जनाएको छ । यसअघि फिल्मको प्रदर्शन वैशाख १ गतेका लागि तोकिएको थियो । तर कलाकारहरूको छनोटलगायत काममा ढिलाइ भएपछि भदौका लागि नयाँ मिति तोकिएको हो । प्रेमकथामा आधारित फिल्ममा विपिनको भूमिका र लुक्स नयाँ रहेको र दर्शकलाई सरप्राइज बनाउने दाबी गरिएको छ । फिल्ममा विपिन र सुहानासँगै धीरज मगर, कवीर खड्का, अनुराग कुँवरलगायतले अभिनय गरेका छन् । सुहाना इन्टरटेन्मेन्टको ब्यानरमा निर्माण भएको फिल्मको निर्देशन झरना थापाले गरेकी हुन् । फिल्मको सुनीलकुमार थापा प्रोडक्सनको ब्यानरमा निर्माण गरिएको हो । उक्त ब्यानरको ए मेरो हजुर ४ ले बक्सअफिसमा राम्रै व्यापार गरेको थियो । फिल्म सुहाना थापाकै होम प्रोडक्सन सुहाना इन्टरटेनमेन्ट र सुनील थापा प्रोडक्सनको ब्यानरमा निर्माण हुन लागेको हो ।"
रुसचेचेन्या सम्झौता,सन् १९९७ मा आजकै दिन (मे १२) मा रुस र चेचेन्याबीच शान्ति सम्झौता भएको थियो । रुसी राजधानी मस्कोमा भएको सम्झौतामा रुसी राष्ट्रपति बोरिस यल्त्सिन र चेचेन्याका नवनिर्वाचित राष्ट्रपति अस्लान मास्कादोभले हस्ताक्षर गरेका थिए । शान्ति सम्झौतासँगै दक्षिणी रुसको स्वतन्त्रताका चार दशकदेखि संघर्षरत पक्ष र मस्कोबीचको युद्ध अन्त्य भएको बताइएको थियो । सम्झौताअनुसार चेचेन्याले स्वतन्त्र राष्ट्रको दाबी गरेपछि चिढिएको मस्कोले रुसकै अंश रहेको प्रतिक्रिया दियो । यसमा दुवै पक्ष आआफ्नो अडानमा रहेपछि सम्झौता भएको दुई वर्षपछि पुनः युद्ध सुरु भएको थियो । १९९९ को अगष्टमा इस्लामिक लडाकुहरू रुसी सीमा उल्लंघन गर्दै दागेस्तान क्षेत्रमा घुसपैठ गरेका थिए । सेप्टेम्बरमा विभिन्न रुसी सहरका अपार्टमेन्टहरूमा बम आक्रमण गरिएको थियो । आक्रमणमा चेचेन पृथकतावादीको हात रहेको रुसले दाबी गरेको थियो । १९९९ को अक्टोबरमा दोस्रो चेचन युद्ध सुरु हुँदा भ्लादिमिर पुटिन प्रधानमन्त्री बनिसकेका थिए । १९९९ कै डिसेम्बर ३१ मा पुटिन राष्ट्रपति बनेपछि रुसी सेनाले चेचेन्याको राजधानी ग्रोन्जीमाथि नियन्त्रण कायम गरेको थियो । पुटिनले चेचेन्यासँगको द्वन्द्व सन् २००९ सम्म कायम राखेका थिए ।
मानव तस्करी योजनाका सूत्रधारहरूलाई नै समाऊ,"नेपाली नागरिकलाई भुटानी शरणार्थी बनाएर तेस्रो देश पठाउने भन्दै पैसा असुल्ने गिरोह र त्यसमा संलग्नताको आरोप लागेका राज्याधिकारी एवं राजनीतिकर्मीहरूमाथि जुन तवरबाट प्रहरी प्रशासनले अनुसन्धान अघि बढाएको छ, त्यो ससर्त सराहनीय छ । बहालवाला सरकारी सचिवदेखि यसअघिका गृहमन्त्रीसम्म पक्राउ पर्नुले प्रहरीप्रतिबद्धताप्रतिका केही प्रश्नहरू हटेका छन् । यस क्रममा उपप्रधान तथा गृहमन्त्री नारायणकाजी श्रेष्ठले देखाएको अठोट र प्रधानमन्त्री पुष्पकमल दाहालले दिएको साथ निश्चय नै सकारात्मक छ । उनीहरूको यो दृढता मुद्दा किनारा नलागुन्जेलसम्मै देखिनुपर्छ । कारण, प्रहरीसामु अझै ठूलो चुनौती बाँकी छ । यसका वास्तविक सूत्रधार र संरक्षकहरू नै पक्राउ नपरेसम्म अनुसन्धान निष्कर्षोन्मुख हुन सक्दैन । त्यसैले प्रहरी यस अपराधको असली रचनाकार एवं पटकथाकारसम्मै पुग्नु अपरिहार्य छ, जुन गृह प्रशासन र प्रधानमन्त्रीकै अविचल इच्छाशक्तिबाट मात्रै सम्भव छ । सयौं नागरिकसित मोटो रकम उठाइएको यस काण्डसित जेलिएको जन्जाल व्यापक छ । तहतहका बिचौलियादेखि समयक्रमसँगै जोडिन आइपुगेका प्रशासक र राजनीतिक नेतृत्व, तिनका पारिवारिक सदस्य तथा सहयोगीसम्म यसमा संलग्न देखिन्छन् । तीमध्ये पूर्वमन्त्री टोपबहादुर रायमाझी त फरारै छन् । पक्राउ परिने भयले अरू पनि भाग्न सक्ने जोखिम त्यत्तिकै छ । त्यसैले, पक्राउका निम्ति प्रमाणभार पुगिनसकेका तर कुनै न कुनै रूपमा संलग्नता देखिइसकेका जोकोहीमाथि प्रहरीले सूक्ष्म निगरानी राख्न आवश्यक छ । मुख्य आरोपितमध्ये कोही देशै छाडेर हिँडे भने भोलि अनुसन्धान नै प्रभावित वा अपुरो हुन सक्ने खतरा रहन्छ । त्यसैले कोही पनि देशै छाडेर नजाऊन् भन्नेमा प्रहरी उच्च रूपमा सतर्क रहनुपर्छ । यस क्रममा निर्दोष व्यक्ति पक्राउ पर्नु हुन्न, तर अनुसन्धानको ढिलासुस्तीले कसुरदारले नै भाग्ने अवसर पनि पाउनु हुन्न ।अर्को, यो अपराध जुन तहको निकृष्ट छ, त्यही बमोजिम कानुनी कारबाहीका लागि मुद्दा चलाउन प्रहरी प्रशासन तथा न्यायाधिवक्ताका निम्ति चुनौती देखिन्छ । यो अति ठूलो परिमाणको ठगी मात्र होइन, संगठित अपराध र मानव तस्करी नै हो । आफ्ना नागरिकलाई अर्कै मुलुकका शरणार्थी बनाएर तेस्रो देश पठाई उनीहरूको राष्ट्रियता नै फेरिदिनेसम्मको यो अकल्पनीय धन्दाको जघन्यता विशाल छ । सरकारी कागजातको किर्ते मात्र होइन, संवेदनशील सरकारी प्रतिवेदनदस्ताबेज नै नक्कली बनाइएको छ । आतेसलाग्दो त, देशमा कानुन तथा सुव्यवस्था कायम राख्ने दायित्व भएको एवं तीनतीनवटा सुरक्षा निकायको तालुकदार मन्त्रालयका राजनीतिक र प्रशासनिक दुवै नेतृत्व नै यो नक्कलीकरणमा संलग्न देखिन्छन् । त्यति मात्र होइन, सक्कली प्रतिवेदन पनि शरणार्थी समस्या समाधानार्थ होइन, नक्कली शरणार्थी कायम गरेर कमाउधन्दा चलाउने प्रपञ्चका साथ पो कार्यदलमार्फत बनाइएको देखिन्छ, जसले मुलुकमा कस्तो तानाबानाका साथ संगठित माफियाराज हुर्किरहेको रहेछ भनेर डरलाग्दो चित्र देखाएको छ । यसैले पनि यो अपराधजालोको खास परिकल्पनाकारसम्मै पुगेर राज्यप्रशासनले संलग्न सबैलाई कारबाहीको दायरामा ल्याउनुपर्छ । र, उनीहरूउपर सख्त सजाय हुने गरी सम्भव भएसम्मका मुद्दा दायर गरिनुपर्छ । सबैभन्दा चिन्ता गर्नुपर्ने त, यो अपराध हाम्रो घरेलु मामिलामा मात्र सीमित छैन । यसको प्रस्ट अन्तर्राष्ट्रिय आयाम छ । देशभित्रको यो अपराधको उद्देश्य हाम्रा मित्रराष्ट्रहरूलाई नै ठगेर कमाउने देखिन्छ । अर्को देशको कुनै निजी कम्पनीमा काम गर्न लगाउने हेतुले गरिएको जस्तो मानव तस्करी मात्रै होइन यो, यसमा कैयौं नागरिकको राष्ट्रियता नै बदल्ने षड्यन्त्र छ । खासमा, भुटानी शरणार्थीलाई पुनर्वासमा लैजाने मुलुकहरूमाथि ठूलो धोका गर्न खोजिएको छ । र, झस्किनुपर्ने कुरा उही हो यस षड्यन्त्रमा पेसेवर अपराधी र गिरोह मात्र संलग्न छैनन्, राज्यका उपल्लो तहका अधिकारी एवं राजनीतिक नेतृत्वकै मिलिभगत छ । कुनै एकदुई सरकारी कर्मचारी मात्र होइनन्, मन्त्रालयको उपल्लो तह नै अविच्छिन्न रूपमा संलग्न छ । सचिवको सरुवासमेत यसकै निम्ति गरिएको छ । त्यसैले राज्यसंयन्त्र नै एक हिसाबले मतियार भएजस्तो देखिने यस काण्डबाट हाम्रो मुलुकको साख मात्रै धूमिल भएको छैन, राज्यसंयन्त्रको विश्वसनीयता नै खस्किएको छ । कसको अब फेरि पत्यार यहाँ भन्ने प्रश्न सर्वत्र व्याप्त हुने भय छ । यही कारण, यो काण्ड यति बेला नेपाली नागरिक र सार्वजनिक वृत्तको मात्र होइन, विश्वजगत्कै पनि निगरानीमा छ ।यस्तो अवस्थामा अब नेपाली राज्यसंयन्त्रलाई कुनै विदेशी निकायले कसरी सजिलै विश्वास गर्न सक्छ भन्ने संगीन प्रश्न जन्मिएको छ । राज्यका निकायहरूबाटै तयार भएका कागजातलाई पनि उनीहरूले विश्वास गरिनहाल्ने संशय उत्पन्न भएको छ । त्यति मात्र होइन, यसअघि पुनर्वासमा गैसकेका भुटानी शरणार्थीमध्ये पनि कति नक्कली त थिएनन् भन्ने अर्को उपशंका पनि उब्जिएको छ । अन्तर्राष्ट्रिय स्तरमा नेपालका लागि ठूलो लज्जाको विषय हो यो । यस्तो विश्वासको संकटलाई ठोस आकार हुन नदिन अब नेपालसित एउटै उपाय छ, त्यो भनेको यो अनुसन्धानको गहिराइमा पुगेर संलग्न सबैलाई कारबाहीको दायरामा ल्याउनु र सजाय दिलाउनु नै हो । यस क्रममा खास गरी कोही पनि नछुट्नु अपरिहार्य छ । त्यसो भएमा मात्रै नेपालमा राज्यसंस्थाहरू जीवितै छन्, ठूलै अपराध भैहालेमा पनि त्यसउपर यथोचित अनुसन्धान हुन्छ, र कसुरदारहरू कारबाहीमा पर्छन् भन्ने सन्देश जानेछ । र त्यसबाट, मुलुकमा दण्डहीनताको राज तोडिने क्रम मात्र सुरु हुँदैन, विश्वजगत्मा नेपाल एउटा विश्वासयोग्य राष्ट्रका रूपमा पनि दरिनेछ । तसर्थ, जुनसुकै सर्तमा पनि नेताकर्मचारीले बिराउने, देशै पिराउने यो अपराधधन्दाका असली पात्रहरूलाई दण्डित गर्नैपर्छ । यसका लागि सरकार, खास गरी प्रधानमन्त्री र गृहमन्त्रीले कत्ति पनि खुट्टा कमाउनु हुन्न ।"
"नक्कली शरणार्थी प्रकरण : देउवा, ओलीहरू जिम्मेवार बनून्",दुईवटा पूर्वप्रधानमन्त्रीलाई नि छानबिनको दायरामा ल्याउनुपर्छ । सूर्य दुधराज
एउटा घाती रिक्तता,"अपराधमा संलग्न प्रभावशाली राजनीतिक नेता र उच्चपदस्थ कर्मचारीहरूको पोल खुल्दा तीन पेचिला विषय विचारणीय बने । पहिलो, लोकतान्त्रिक एवं वामपन्थी आन्दोलनबाट उदाएका पुराना दलहरूप्रतिको आम विश्वसनीयतामा अपूरणीय क्षति भयो तर धमाधम ठूला मान्छे पक्राउ परिरहेका दृश्यले राजनीति सङ्लिएर असल बन्छ भन्ने आशा सञ्चार हुन सकेन र न्यायिक प्रक्रिया स्वच्छ होला भन्ने आशा पनि झीनो रह्यो । दोस्रो, व्याप्त भ्रष्टाचारलाई मुख्य राजनीतिक नारा बनाएका नयाँ पार्टीहरू र टिकटकको प्रभावमा उदाइरहेका नेताहरूको आधारभूत वैचारिकता, सदाचार र लोकतन्त्रप्रतिको निष्ठा नै सन्देहास्पद हुनु अर्को त्रासदी हो । तेस्रो, आधारभूत मूल्यमा सम्झौता नगरेको बलियो पत्रकारितामार्फत आवश्यक सूचना आम मान्छेको पहुँचमा पुग्दा दलीय दलालीको दलदल र अपराधीकृत राजनीतिलाई सच्याउन मद्दत पुग्नेछ तर पत्रकारिता स्वयं भने संकटग्रस्त छ । नेपाली समाजको आमूल रूपान्तरण गर्ने सपना बाँडेर सञ्चालन गरिएको सशस्त्र आन्दोलनका आडमा मूलधारको राजनीतिमा उदाएका पात्र हुन् टोपबहादुर रायमाझी । हिजो माओवादी नेताका रूपमा उनको आह्वान र सक्रियतामा सयौं युवा बलिदानका निम्ति तयार भए । भनिरहनु पर्दैन, कहरिला दिन काट्दै सयौंले आफ्नो अमूल्य समय, श्रम र ज्यान दिएकै कारण उनको नेतृत्वले केही अर्थ पाएको थियो । सोही आन्दोलनको बलमा प्राप्त लोकतान्त्रिक गणतन्त्रमा उनी सांसद र मन्त्री बने । सुकिला दौरा, सुरुवाल र ढाका टोपीमा सजिएर शक्तिको पटांगिनीमा शान प्रदर्शन गरे । एक पटक प्रवेश पाएको शक्तिकेन्द्रमा सधैं रमाइलो गरिरहन नै उनी एमाले बने । शक्तिको अकण्टक (दुर्) उपयोग गर्न दलको संरचनामा बलियो हुनु आवश्यक हुन्छ, निर्वाचनजस्ता प्रक्रियामा आफ्नो हात मजबुत बनाउनुपर्छ र यस्तो मजबुतीको पोषण केवल सम्पत्ति हो । सामान्य उद्यम गरेर भनेजति पैसा कमाउन असम्भव छ । दलीय राजनीतिको मूलधारमा आएपछि टोपबहादुरले पाएको सम्भवतः सबैभन्दा गहिरो शिक्षा यही थियो । त्यसैले नेपाली नागरिकलाई भुटानी शरणार्थी बनाएर अमेरिका पठाउन रकम असुल्ने प्रपञ्चमा उनी संलग्न भएको प्रमाण फेला पर्यो । टोपबहादुर अहिले कतै अलप छन् । हिजो क्रान्तिको प्रतिनिधि, आज अपराधको फरार आरोपी ! बीपी कोइरालाले स्थापना गरेको पार्टी नेपाली कांग्रेसको आधारभूत वैचारिकता प्रजातन्त्र र समाजवाद थियो । कांग्रेसमा त्यसो त एक समय पञ्चायती संस्कारप्रतिको चिढचिढाहट, समताको बलियो पक्षधरता, सदाचार र सरल जीवनको आकांक्षा पनि मजबुत थियो । बालकृष्ण खाँड सोही आदर्शले आकर्षित भएर कांग्रेसको विद्यार्थी राजनीतिमा सक्रिय भए होलान् । कांग्रेसको नेतृत्वमा सञ्चालित लोकतान्त्रिक आन्दोलनका अभियन्ता बने होलान् । उनको नेतृत्वलाई स्विकारेर सयौं युवा प्रजातन्त्रका कठिन संघर्षमा होमिए । शेरबहादुर देउवा र रामचन्द्र पौडेलभन्दा पछिल्लो पुस्ताका प्रतिनिधिका रूपमा उनीबाट वैचारिक र कार्यक्रमिक ताजगीको आशा गर्ने कार्यकर्ता र सो पार्टीका शुभचिन्तक पक्कै थिए होलान् । जे होस्, आम नेपालीका नजरमा उनी समाजको लोकतान्त्रिक रूपान्तरणका निम्ति विगतमा भएका संघर्षका प्रतिनिधि थिए । आज नेपाली युवालाई फर्जी शरणार्थी बनाउने भन्दै रकम असुलेको आरोपमा पक्राउ परे । आन्दोलनको मैदानबाट प्रहरीको कब्जामा परेर कस्टडी पुग्दा गर्वले अनुहार धपक्क बल्थ्यो, अहिले पक्राउ पर्दा नीलो सर्जिकल मास्कले लाज छोप्ने असफल कोसिस गरेको देखिनु कति टीठलाग्दो !ठूला नेता र कर्मचारीहरूसमेत अपराधमा संलग्न हुँदाको जोखिम लोकतान्त्रिक भनिएको यो व्यवस्थाप्रतिको अविश्वसनीयता हो । यसभन्दा उन्नत व्यवस्थाको परिकल्पनाका लागि अवसर बन्नु र त्यस्तो स्पेस तयार हुनु राम्रो हुन्थ्यो । तर सामान्तया विगतमोह बलियो हुने गर्छ । हिजै ठीक थियो भन्ने संकथन द्रुत गतिमा प्रचारित छ । सो संकथनमा आजको खराबको चिरफार र भोलिका लागि सबल र व्यापक लोकतन्त्रको आकांक्षा मुखरित छैन । बरु, आजका उपलब्धिहरूको विरोध भने सबल हुँदै फैलन थालेको छ । सो संकथनले विगततर्फ मोहित तुल्याउन दोहोर्याउने स्थायीअन्तराका शब्द यिनै छन् गणतन्त्र बेठीक, संघीयता खराब, समावेशिता खत्तम, समस्या खासमा धर्मनिरपेक्षतामा छ, यस्ता विषय भएको संविधान त्याज्य छ । अन्तर्यमा राष्ट्रवाद ठीक, पाँच विकास क्षेत्रको खाका उत्तम, बरु ज्ञानेन्द्र नै असल, र अन्ततः पञ्चायत नै सर्वोत्तम । टिकटकमा यही आशय फैलिएको छ, युट्युबका सर्वज्ञानी करिब यही आशयका चर्का गाली प्रचार गरेर दिनकटनी गरिरहेका छन् । नक्कली भुटानी शरणार्थी काण्ड यो पश्चगामी संकथनलाई सही प्रमाणित गर्ने खँदिलो बहाना बन्यो । टोपबहादुर रायमाझी र बालकृष्ण खाँड राजनीतिक पतनका दसी पक्कै हुन्, तर अहिले उद्घाटित उनीहरूको पतन लोकतन्त्रको सबलता एवं न्यायपूर्ण भविष्यको संकेत कति हो ? हिजोका लोकतान्त्रिक संघर्षमा खारिएका नेतृत्वहरू एकपछि अर्को गर्दै गल्दै र पतन हुँदै आफैंले खनेको गर्तमा पुरिँदा भयानक ठूलो रिक्तता छाएको छ । सोही रिक्ततालाई पुँजीकृत गर्दै केही नयाँ दल र नेता सतहमा देखिएका छन् । कतिपय चुनावी प्रतिस्पर्धामा खरो उत्रिसकेका छन् । विगतका कैयौं उदाहरणले प्रमाणित गरेको एउटा बिर्सन नमिल्ने सत्य छ निर्वाचनमा प्रतिस्पर्धीलाई उछिन्नु र समाजको लोकतान्त्रिक रूपान्तरणमा संलग्न हुनु दुई फरक विषय हुन् । प्रश्न त्यसैले पेचिलो छ टिकटक चलाउनमा पारंगत भएर, भ्रष्ट नेताका नाकका डाँडी भाँचिदिने कसम प्रचार गरेर, तत्काल बहेको बतासको दिशा बुझेर निर्वाचन जितेकाले सदाचार र लोकतान्त्रिक निष्ठाको घाती रिक्तता पूरा गर्न सक्लान् ? अहिले नै निर्क्योल गर्न हतारो होला, ढुक्क हुन सक्ने अवस्था पनि पटक्कै छैन । कम्तीमा, हिजोदेखि सतहमा देखिएका तथ्यका ससाना विन्दु जोडेर सग्लो चित्र बनाउन सक्नेले राष्ट्रिय स्वतन्त्र पार्टी (रास्वपा) जस्ता दल र नेताहरूका पक्षमा लेग्रो तानेर गीत गाइहाल्न सक्दैन । ठूला लाभका अवसर आउँदा नयाँ नेताले सदाचारको महत्त्व सम्झेलान्, लोकतन्त्र र आम जनताप्रतिको इमानदारी ख्याल गर्लान् भनेर विश्वस्त हुन गाह्रो छ । सो पार्टीको नेतृत्व गरिरहेका मान्छेले हिजो गरेका कामका आधारमा यति ढुक्क हुन दिँदैन । लोकरिझ्याइँका खातिर कुशलतापूर्वक दुईचार मोहक स्पेक्टेकल रच्न जान्नुलाई न इमानदारी भन्न मिल्छ, न गहिरो राजनीतिक सुझबुझ । राजनीतिक बजारमा बिकाउ नाराका पुडिया तयार गर्ने कौशलले पनि आजको त्रासदी सम्बोधन गर्न सक्दैन । कुनै चर्चित विद्वान्ले क्षणवादी आकलनका आधारमा पत्याएको र केही लाभ उठाएको विषयलाई ठूलो आँकेर सो पार्टीको भविष्य अनुवाद गर्दा क्षणवादी निष्कर्ष नै निस्कने हो । आगतको बलियो अन्दाज हुँदैन । सामाजिक आन्दोलनका महत्त्वपूर्ण प्रश्न, गरिखान हम्मे परेका सीमान्तका मान्छेका मुद्दा र ऐतिहासिक वञ्चितिका सवाल उठ्नासाथ यी नयाँ नेताहरूको कमजोर वैचारिकता उद्घाटित हुन थाल्छ । फरक शब्दमा उनीहरू पनि भन्न थाल्छन्, विचारभन्दा माथि देश ! विचार र वाद चाहिँदैन भन्नु रायमाझी र खाँडले विचार भनेर के भो भन्नु मात्र हो, त्यसले नयाँ र उन्नत लोकतन्त्र सम्भव तुल्याउँछ भन्नु होइन, आम मान्छेको जीवन रूपान्तरण गर्छु भन्नु होइन, राजनीतिलाई ज्ञान र विवेकका आधारमा निःस्वार्थ सेवाको माध्यम बनाउँछु भन्नु हुँदै होइन । त्यसैले रास्वपाजस्ता पार्टीहरूको उदयले अहिलेको भयानक रिक्तता पुर्न सक्दैन । रायमाझी र खाँडहरूले पारेको रिक्ततामा ठाउँ खोज्नेहरूमा राजेन्द्र लिङ्देन र ज्ञानेन्द्र शाहीजस्ता प्रकट लोकतन्त्रद्वेषी खेलाडी पनि छन् भन्ने हेक्का राख्न उत्तिकै जरुरी हुन्छ । आज सतहमा देखिएका अनेक सीमा र समस्याको सबैभन्दा मुख्य दोषी आम मान्छेले पाएको स्वतन्त्रता हो भन्न नहिचकिचाउनेहरूले यही रिक्ततालाई अझै फैलाउने काममा मद्दत गर्नेछन् । आम मान्छेमा छाउन थालेको अविश्वसनीयतालाई उकेरा लगाउन भरमग्दुर प्रयत्न गर्नेछन् । त्यसैमा आफ्नो उपादेयता सिद्ध गर्न खोज्नेछन् । केही सफलता हात लागे, उनीहरूले सत्तोसराप गरेकै नेता र दलसँग कुम जोडेर दोहनमा सहभागी हुन जानेछन् । त्यति गर्दा पनि आफू र आफूजस्तै नेताभन्दा लोकतन्त्र नै खराब हो भन्न उनीहरू फेरि हिचकिचाउनेछैनन् । विडम्बना एउटै छ, उनीहरूले त्यसो भनेको पत्याएर भोट दिने बाध्यतामा हुनेछन् आम मतदाता । जस्तो संकटको संघारमा यो दुनियाँ छ अनि त्यसबीच जति दुरूह र जटिल अवस्थितिमा नेपाल छ, अहिलेको रिक्तताले यो गुजुल्टोलाई महासंकटमा रूपान्तरण गर्ने निश्चित छ । यस्तो त्रासदीपूर्ण अवस्थामा संकटबारे गहकिलो संवाद गर्न सक्ने बौद्धिक र त्यसका लागि आवश्यक सूचना ल्याइदिने र खँदिलो विमर्शको तारतम्य मिलाइदिने निर्भय पत्रकारिता चाहिन्छ । अनेक अफवाह, पश्चगामी संकथन, र झुटा सूचनाको प्रभावकारी फैलावटका बीच सही सूचनाको सिपालु खोजी असाध्यै दुरूह छ । यो दुरूहता चिर्न हिजोको भन्दा बढी मिहिनेत र लगानी आवश्यक छ । साथै, सूचनाको सबल खोजी र प्रसारका लागि पत्रकारको कौशल र साहस वृद्धिमा गहकिलो प्रयास गर्न जरुरी छ । सही सूचनाका आधारमा गरिने विमर्शलाई आम पहुँचमा पुर्याउने सृजनात्मक उपाय अवलम्बन गर्न पनि उत्तिकै आवश्यक छ । नक्कली शरणार्थी बनाउने अपराधमा संलग्न ठूला नेता र उच्चपदस्थ कर्मचारीहरूका कर्तुत बाहिर ल्याउन सही सूचनाको खोजी गर्ने, हात लागेका सूचनाको सत्यताको परख गर्ने र ती सूचना बाहिर ल्याएबापत आइपर्ने जोखिम सामना गर्न सक्ने क्षमता चाहिन्छ । युट्युबका सर्वज्ञानी र टिकटकका सेलेब्रिटीकै भरमा सूचनाको खेती रहन्थ्यो भने यो अपराध बाहिर आउन सम्भव थिएन । तर कहिलेकाहीँ फाट्टफुट्ट यति हुने र साबिक अवस्थामा खास नेताकै कथ्यलाई हेडलाइन बनाइरहने उद्यम गर्नुले पत्रकारिता सबल बन्दैन । धेरैजसो दलीय राजनीतिको रिपोर्टिङ केही बेर खास नेताहरूसँग गरिएका गफगाफका आधारमा गरिन्छ । ती खास नेताले व्यक्त गरेका आशयको अन्तर्य नकेलाई, तिनले कुनै सूचनालाई दिएको खास स्पिन नबुझी वा बुझ्न नचाहेर लेखिएका समाचार वा टिप्पणीमै सीमित छ दलीय रिपोर्टिङ । व्यावसायिक भनिएका पत्रकारका हातबाट समेत खास नेताले नै समाचार लेखिरहेको सहजै भेउ पाइँदा पत्रकारिताप्रतिको विश्वसनीयता कम हुन्छ । अर्थात्, यहाँ पनि एउटा रिक्तता नै छाउँछ । यही रिक्ततामा टिकटक र युट्युबमार्फत लोकतन्त्रद्वेषी संकथन प्रभावकारी रूपमा फैलिन्छ । रिक्तता चिर्ने सबल वैचारिक र बौद्धिक हस्तक्षेपले हो । रायमाझी र खाँडसम्मको पुस्ताले दिएको धोकालाई क्षतिपूर्ति गरिदिन कुनै मसिहा प्रकट हुनेछैन । वाद र विचारविरोधी फेसनको मोहले झनै हुनेछैन । चालु दलीय अभ्यासको सामूहिक असफलताबाट पाठ सिक्ने र उन्नत लोकतान्त्रिक अभ्यासको प्रादुर्भाव गर्ने राजनीति गर्न अघि सरेका नयाँ पुस्ताका मान्छेहरूको जिम्मेवारी हो यो । साथै, सूचना र ज्ञान प्रसारमा काम गरिरहेकाहरूको जिम्मेवारी पनि अत्यन्तै सघन छ । यी राजनीतिक नेता, पत्रकार र बुद्धिजीवीमा क्षणिक तालीका लागि रचिने तमासा (स्पेक्टेकल) मात्रको मोह रहुन्जेल रिक्तता निरन्तर फैलिरहनेछ ।"
बदलिँदो विश्वका भूराजनीतिक र आर्थिक आयामहरू,"भूराजनीतिक अल्फा र नेपालभूराजनीतिको असर सबै राष्ट्रमा पर्छ । भूराजनीतिको उद्देश्य एउटा राष्ट्रले अर्को राष्ट्रमाथि प्रभुत्व जमाउने, भएको प्रभुत्व कायम राख्ने र प्रभुत्व विस्तार गर्ने पनि हो, जसका लागि चाणक्यले भनेजस्तै साम, दाम, दण्ड, भेद सबैको प्रयोग गरिन्छ । आजको अन्तर्राष्ट्रिय राजनीतिमा पनि यिनलाई स्वाभाविक रूपमा लिइन्छ । भूराजनीतिका सन्दर्भमा साना, ठूला, विकसित, अविकसितजस्ता राष्ट्रहरू भए पनि तिनले खासै अर्थ राख्दैन अर्थात् ती गौण हुन जान्छन् । महत्त्वपूर्ण पक्ष भनेको शक्ति आर्जन, शक्तिको सञ्चय र उपभोग हो । यस्तो अवस्थामा नेपालजस्ता राष्ट्रहरू अहिलेको भूराजनीतिक उथलपुथलबाट अछुतो हुनै सक्दैनन् । नेपाल भूराजनीतिको एक्टर नभए पनि भूराजनीतिले ल्याएका बहुआयामिक असरहरू खेप्दै आएको छ । बहुध्रुवीय विश्व नेपालका लागि नयाँ होइन । यो हिजो पनि थियो, भोलि पनि हुनेछ । यति भन्दै गर्दा, भूराजनीतिले चुनौती मात्र होइन, आर्थिक अवसर पनि ल्याउन सक्ने हुनाले भूराजनीतिका प्राज्ञहरूले यसलाई अल्फा को संज्ञा पनि दिएका छन् । तर भूराजनीतिलाई भूराजनीतिक अल्फामा रूपान्तरण गर्न त्यसका लागि हामीसँग उपयुक्त रणनीति हुनु आवश्यक छ । पछिल्ला दिनमा नेपाली राज्य र राष्ट्र (जनता) दुवैको अन्तरक्रिया विभिन्न राष्ट्रसँग बढ्दै गएको छ । नेपाली राज्यको भन्दा नेपाली राष्ट्रको अन्तरक्रिया विभिन्न कारणले बढ्दै गएको छ । नेपाली राज्यले असंलग्न नीति अंगीकार गरे पनि नेपाली राष्ट्र (जनता) ले त्योभन्दा फरक नीति लिएको पाइन्छ । यस्तो अवस्थामा हामीले परराष्ट्र सम्बन्ध कसरी अघि बढाउने, यो अहिलेको प्रमुख चुनौती हो । विश्व भूराजनीतिका अहिलेका प्रमुख पात्रहरूसँग हाम्रो लामो अन्तरक्रियाको इतिहास छ । तर उनीहरूले नेपाललाई भूराजनीतिक स्वार्थपूर्तिमा अगाडि सारेका छन्, जसले गर्दा हाम्रो अगाडि ठूलठूला चुनौती खडा भएका छन् । यस्ता चुनौतीहरूसँग सामना गर्नका लागि सबल नेतृत्व, आन्तरिक रूपमा बलियो राजनीति र चलायमान अर्थतन्त्रको आवश्यकता पर्छ । तर नेपाल आर्थिक क्षेत्रमा मात्र परनिर्भर होइन, आज आएर सबै किसिमको परनिर्भरता बढ्दै छ । राजनीतिमा चरम अस्थिरता व्यापक युवा पलायन भएका नेपालजस्ता मुलुकहरूलाई आफ्नो पहिचान र स्वार्थ दुवै संरक्षण गर्न अप्ठ्यारो पर्नेछ । पछिल्लो दिनमा राजनीतिमा देखिएको जसलाई नयाँ भूराजनीति भनिन्छ, यो भूराजनीतिले शीतयुद्ध२० को निर्माण गरेको छ । यो नयाँ भूराजनीति को केन्द्रविन्दु नै छैन । त्यो किनभने यसले प्रत्येक क्षेत्र र प्रत्येक विषयवस्तुलाई समावेश गरेको पाइन्छ । यो अर्थमा अहिलेको शीतयुद्ध पहिलेको शीतयुद्धभन्दा धेरै पक्षमा फरक देखिन्छ । यसलाई प्रविधि, सामाजिक सञ्जाल र न्यारेटिभ्स ले अगाडि सारेका छन् र यसको असर सर्वव्यापी छ । भर्खरै चलनचल्तीमा आएको आर्टिफिसियल इन्टेलिजेन्समा आधारित च्याट जीपीटीले त भूराजनीतिको कथन निर्माणमा महत्त्वपूर्ण भूमिका खेल्ने देखिन्छ । यसका अन्तर्वस्तुहरूसँग मुकाबिला गर्नका लागि झन् चनाखो हुनुपर्ने बेला भएको छ । भूमण्डलीकरणले विश्वलाई एक ठाउँमा ल्याए पनि भूराजनीतिले ठूलो खाडल बनाउँदै छ । अर्थात्, यो भूराजनीतिले समाज र राज्यहरूको सोच र दृष्टिकोणमा भिन्नता ल्याइदिएको छ । समाजमा एकरूपता पाइन्छ भने राज्यहरूमा त्यो स्तरको एकरूपता देखिँदैन जसले गर्दा विश्वराजनीतिमा अप्ठ्यारो परिस्थिति उत्पन्न भएको छ । आज राजनीतिकरणनीतिक राज्यले समाजलाई आफ्नो इच्छा अनुसार डोर्याउन चाहन्छ भने समाज आफ्नो हिसाबले अगाडि बढ्दै छ । सायद त्यही भएर अहिलेको भूराजनीतिक उथलपुथललाई सबैले आफ्नै हिसाबले व्याख्या गरेका छन् ।"
नर्सिङ पेसा : चुनौती कि अवसर,"हरेक वर्ष मे १२ लाई संसारभर अन्तर्राष्ट्रिय नर्स दिवसका रूपमा मनाइन्छ । नर्सिङ पेसाकी जन्मदाता एवम् पथप्रदर्शक फ्लोरेन्स नाइटिङ्गेलको जन्मदिनको अवसरमा हर्षोल्लास र उमंगसँगै हाम्रा नर्स हाम्रो भविष्य भन्ने नाराका साथ विश्वले यस पालि यो दिवस मनाउँदै छ । युरोपको क्रिमियन युद्धमा घाइते सैनिकको उपचारमा अहोरात्र खटिई सिपाहीको मृत्युदर ४२ प्रतिशतबाट २ प्रतिशतमा झारेकी फ्लोरेन्सको बिरामीप्रतिको सेवाभाव, समर्पण र योगदानको कदर गर्दै यो दिनलाई विश्वभरका नर्सले गर्वसाथ मनाउने गर्छन् । फ्लोरेन्सले वातावरण सम्बन्धी पाँचवटा मुख्य विषयलाई प्राथमिकता दिएकी छन्, जसमा स्वच्छ हावा, सफा पानी, ढलको उचित निकास, सरसफाइ र सूर्यको प्रकाश छन् । यिनै पाँच पक्षको सन्तुलित प्रयोगले रोगबाट बच्न सकिन्छ भन्ने मान्यता बोकेकी फ्लोरेन्सको वातावरणीय सिद्धान्त यथार्थपरक छ । अन्तर्राष्ट्रिय नर्सिङ महासंघमा १ सय ३० राष्ट्र सदस्य छन् । यसको मुख्य कार्यालय स्विट्जरल्यान्डको जेनेभामा छ । नेपाल नर्सिङ संघले सन् १९६९ मा अन्तर्राष्ट्रिय नर्सिङ महासंघको सदस्यता लिएको हो । नेपालमा पनि नर्सिङ लोकप्रिय पेसामध्ये पर्छ । हरेक व्यक्तिमा स्वास्थ्यप्रति चासो बढिरहेका कारण नर्सको माग दिनानुदिन बढ्दै गइरहेको छ । सातै प्रदेशमा अस्पताल, क्याम्पस, विद्यालय तथा विश्वविद्यालय खुलिरहेकाले र विभिन्न तहतप्काका नर्सिङ जनशक्तिको आवश्यकता पर्ने भएकाले गर्दा नर्सिङ पेसाप्रतिको आकर्षण बढ्दो छ । विशेषतः महिलाहरूमा यसको आकर्षण छ । नर्सिङ शिक्षाको सुरुआती समयमा पुरुषको अध्ययनका लागि कोटा नछुट्याइएको होइन तर यो व्यवस्था लामो समय टिक्न सकेन । अनि महिलाले मात्रै अध्ययन गर्न पाइने नियम बन्यो । २०७५ सालदेखि भने प्राविधिक शिक्षा तथा व्यावसायिक तालिम परिषद्ले प्रमाणपत्र तहमा १५ प्रतिशत कोटा पुरुषका लागि समेत छुट्याएको छ । नेपालमा प्रमाणपत्र तहदेखि पीएचडीसम्मको अध्यापन गराइन्छ । नर्सिङ सेवा अस्पतालमा मात्रै सीमित नभई यसको दायरा फराकिलो हुँदै गइरहेको छ । हरेक विद्यालय, विश्वविद्यालय, क्लिनिक, अस्पताल, मिलिटरी फोर्स, वृद्धाश्रम, परामर्शदाता, लेक्चरर, समुदाय स्वास्थ्य कार्यकर्ताका रूपमा रोजगारीको अवसर छ । नेपालमा मात्रै नभई विदेशमा समेत आकर्षक तलबसहितको रोजगारी तथा करियरको अवसरका कारण नर्सिङ पेसा पहिलो रोजाइ बन्न पुगेको छ । नेपाल नर्सिङ परिषद्को अभिलेख अनुसार, हालसम्म ७३ हजार ८ सय ८९ जना नर्स, ३७ हजार २ सय ३ जना अनमी, ५१ जना मिडवाइफ ८ सय ४८ जना विदेशी र १ हजार ३ सय ४१ जना नर्सिङ विशेषज्ञ दर्ता भएका छन् ।प्रमाणपत्र तहको नर्सिङ विषय अध्ययनप्रतिको मोह दिनदिनै बढ्दै गइरहेको छ । नेपालका विभिन्न जिल्लाबाट प्रवेश परीक्षा तयारीका लागि थुप्रै इन्स्टिच्युटमा विद्यार्थीको बाक्लो सहभागिता देखिन्छ । प्राविधिक शिक्षा तथा व्यावसायिक तालिम परिषद्ले तोकेको निश्चित शुल्कमा अध्ययन पूरा हुने र नेपाल नर्सिङ परिषद्को परीक्षामा सहभागी भई नाम दर्ता भएपछि पर्याप्त रोजगारीका अवसर प्राप्त गर्ने भएकाले र विदेशमा समेत राम्रो कमाइ हुने भएकाले नर्सिङ विषय अध्ययनप्रतिको मोह बढेको छ । अझ नेपाल सरकार र कतिपय विकसित मुलुकहरूबीच निश्चित संख्यामा नर्स विदेश पठाउनका लागि राष्ट्रिय स्तरमै सम्झौता भइरहेकाले गर्दा अभिभावकले समेत छोराछोरीलाई अध्ययनका लागि जोड दिने गरेको पाइएको छ । नेपालजस्तो विकासोन्मुख र भौगोलिक विविधता तथा विकटता भएको देशमा नर्सिङप्रतिको मोह बढ्नु आफैंमा सकारात्मक विषय हो । एउटा नर्स भएको घरका परिवार स्वस्थ हुन्छन्, एउटा परिवार स्वस्थ भएमा समाज स्वस्थ हुन्छ र समाज स्वस्थ भएमा सिंगो राष्ट्र नै स्वस्थ हुनेमा दुईमत छैन । समग्र स्वास्थ्य प्रणालीमा नर्सको भूमिकालाई राष्ट्रले संवेदनशील तरिकाले लिनुपर्ने आवश्यकता देखिएको छ । नर्सिङ पेसा र स्वास्थ्य प्रणाली परिपूरक भएकाले नर्सिङ पेसालाई मजबुत बनाउनका लागि राज्यले यस क्षेत्रमा महत्त्वपूर्ण लगानी गर्न सके स्वास्थ्य सेवा सर्वसुलभ हुन्छ । कुनै पनि व्यक्तिको जीवनको प्रमुख विषय भनेको उसको स्वास्थ्य हो तर एक्काइसौं शताब्दीको औद्योगिकीकरण र आधुनिकताको उपजस्वरूप व्यक्तिको स्वास्थ्यस्थिति दिनदिनै खस्किरहेको र कोभिडजस्ता घातक नयाँ रोग फैलिरहेकाले विश्वभर नर्सको माग बढ्दो छ । नेपालजस्तो देशमा त झन् युवा पुस्ताको मोह भनेकै विदेश जानु भएको र हरेक घरमा वृद्धवृद्धाहरू मात्रै हुनुले घरमा समेत उनीहरूको स्वास्थ्य तथा हेरविचारका लागि होम केयर नर्सको आवश्यकता छ । देशमै पनि नर्सको माग धेरै हुनु, दूरदराजमा स्वास्थ्य सेवाको पहुँच नहुनु, विदेशमा समेत उच्च माग हुनु तर देशमा भने नर्सिङ जनशक्तिको उत्पादन न्यून हुनुले भविष्यमा स्वदेशमा उपचारका लागि विदेशबाट जनशक्ति माग गरी स्वास्थ्य प्रणाली धान्नुपर्ने चुनौतीसमेत देखिएको छ । सरकारले नेपालमा उत्पादित नर्सिङ जनशक्तिको अधिकतम उपयोग भइरहेको छ कि छैन, उत्पादन भएका नर्सहरूको विदेश जाने दर कस्तो छ र कति प्रतिशत जनशक्ति विदेश पलायन भए भन्ने विषयको अध्ययन गर्नु अपरिहार्य भएको छ । रेमिटेन्सले धानेको देशमा कति प्रतिशत रकम नर्सिङ शिक्षा र स्वास्थ्य उपचारका लागि बिदेसिएको छ भन्नेबारे अध्ययन गर्नसमेत ढिलो भइसकेको छ । देशको भूगोलसुहाउँदो, तुलनात्मक रूपमा सुलभ शुल्क बुझाई प्रमाणपत्र तहको अध्ययन पूरा गरेपछि तुरुन्तै रोजगारीको अवसर प्राप्त गर्न सकिने तथा विदेश जानका लागि समेत बाटो खुला रहने भएकाले प्रमाणपत्र तहको अध्ययनका लागि आकर्षण बढी भए पनि विगत वर्षहरूको तथ्यांक अध्ययन गर्दा २०७७ सालको भर्नाका सम्बन्धमा मुलुकमा सरकारी तथा निजीस्तरबाट सञ्चालित १ सय १० क्याम्पसले प्रमाणपत्र तह नर्सिङ विषयको अध्यापन गराइरहेकामा २०७९ सालसम्म आइपुग्दा यो संख्या घटेर ४५ मा सीमित भएको छ । यो तथ्यांक हेर्दा भविष्यमा नर्सिङ जनशक्तिको माग र पूर्तिबीच ठूलो खाडल देखिने सम्भावना छ । यस विषयमा राज्यले विशेष चासो देखाई खोज तथा अनुसन्धान गरी समाधानका उपायहरू अपनाउन जरुरी छ ।समग्र स्वास्थ्य प्रणालीमा नर्सको भूमिका महत्त्वपूर्ण हुन्छ । नर्स स्वास्थ्य सेवा प्रदानका लागि अग्रभागमा खट्ने मात्र नभई स्वस्थ व्यवहार परिवर्तनका संवाहकसमेत हुन् । विश्वमा स्थापित नर्सिङ पेसाको महत्त्वलाई बुझी राज्यले अनुकूल नीतिनियम बनाई समयमै उचित व्यवस्थापन गरी सम्बन्धित सबैलाई विश्वस्त पार्न आवश्यक छ । खनाल अलका कलेजकी प्राचार्य हुन् ।"
भारत हुँदै बंगलादेश प्रसारण लाइन र सुनकोशी ३ निर्माण मुख्य एजेन्डा,"(काठमाडौं)जेठ १ र २ मा बंगलादेशमा हुने नेपाल र बंगलादेशका ऊर्जा सचिवस्तरीय बैठकमा नेपाली पक्षले संयुक्त रूपमा जलविद्युत् परियोजना विकास र प्रसारण लाइन निर्माणको एजेन्डा प्रस्तुत गर्ने भएको छ । विशेषगरी नेपाली पक्षले ६८३ मेगावाटको जलाशययुक्त सुनकोशी ३ आयोजनालाई संयुक्त रूपमा बनाउने र मोडालिटी तय गर्ने प्रस्ताव राख्ने ऊर्जा, जलस्रोत तथा सिँचाइ मन्त्रालयका प्रवक्ता मधुप्रसाद भेटुवालले बताए । बैठकमा यसअघि भएको बैठकको समीक्षा तथा बंगलादेशले नेपालको जलविद्युत्मा लगानी गर्ने इच्छा राखेको र त्यसबारे समेत छलफल हुने भेटुवालले जनाए । जेठ १ मा दुवै देशका सहसचिवस्तरको बैठकमा छलफल हुने एजेन्डालाई २ गतेको सचिवस्तरीय बैठकले टुंग्याउने उनको भनाइ छ । ०७९ भदौ ८ र ९ मा काठमाडौंमा सम्पन्न बैठकमा सुनकोशी३ आयोजनालाई प्राधिकरण र बंगलादेशको पावर डेभलपमेन्ट बोर्डले संयुक्त रूपमा निर्माण गर्ने निर्णय भएको थियो । त्यसका लागि उक्त आयोजनाको अध्ययनलगायत काम सकेर अर्को बैठकमा त्यसबारे थप छलफल हुने निर्णय भएको थियो । यस्तै उक्त बैठकले वातावरण मूल्यांकन प्रतिवेदन तथा विस्तृत आयोजना प्रतिवेदन नेपाली पक्षले निर्माण गर्ने निर्णय भएको थियो । अध्ययन सकिए पनि कुन मोडालिटीमा आयोजना निर्माण गर्ने यकिन छैन । बैठकले आयोजना निर्माणको मोडालिटी र दुवै देशले गर्नुपर्ने साझेदारीका विषयमा छलफल गर्ने भेटुवालको भनाइ छ । यसका लागि हालसम्म अध्ययनको सम्पूर्ण जानकारी बंगलादेशी पक्षलाई उपलब्ध गराइसकेको उनले बताए । साथै नेपालभारतबंगलादेश मिलेर त्रिपक्षीय रूपमा विद्युत्को व्यापार कसरी गर्नेलगायत विषय पनि बैठकमा प्रस्तुत हुनेछन् । जापान अन्तर्राष्ट्रिय सहयोग नियोग (जाइका) ले तयार गरेको काभ्रे, सिन्धुपाल्चोक र रामेछापलाई छुने सुनकोशी३ आयोजना कोशी बेसिन गुरुयोजनाबाट पहिचान भएको थियो । यस आयोजनाको सम्भाव्यता तथा विस्तृत आयोजना प्रतिवेदन (डीपीआर) तयार भइसकेको प्राधिकरणले जनाएको छ । वातावरणीय प्रभाव मूल्यांकन प्रतिवेदनसमेत स्वीकृत भइसकेको बताइएको छ । प्रतिवेदन नेपालले बंगलादेश पठाइसकेको छ । पाँचौं बैठकमा नेपाली पक्षले यसको हालसम्मको प्रगति र अबको मोडालिटीका विषयमा छलफल गरी निर्णयमा पुगिने भेटुवालले बताए । काठमाडौंमै सम्पन्न बैठकमा नेपालबंगलादेश डेडिकेटेड विद्युत् प्रसारण लाइन निर्माण गर्ने सहमति पनि भएको थियो । त्यति बेला भारतीय भूमि प्रयोग हुने भएकाले भारतसँग थप छलफल गरिने बैठकले निर्णय गरेको थियो । उक्त प्रसारण लाइन बनाउन बंगलादेश, भारत र नेपालबीच त्रिपक्षीय समझदारीका लागि दुवै पक्षले भारतसँग पहल गर्ने सहमतिसमेत भएको थियो । पाँचौं बैठकमा यसको समीक्षा हुने भेटुवालको भनाइ छ । यसमा प्रसारण लाइन कसरी र कसले निर्माण गर्ने भारतको सहयोगलगायत विषयमा छलफल हुने जनाइएको छ । प्रसारण लाइन निर्माण गर्न भारतको साथ अनिवार्य भएकाले पनि दुवै पक्षले भारतलाई कसरी मनाउने सो बैठकमा छलफल हुने उनले जनाए । सचिवस्तरीय चौथो बैठकमा भारतकै संरचना प्रयोग गरी बंगलादेशले ५० मेगावाट बिजुली किन्ने निर्णयसमेत गरेको थियो । यसका लागि भारतलाई दुवै पक्षबाट मनाउने सहमति भएको थियो । बैठकमा बंगलादेशले ०७९ कात्तिकभित्र नेपालको ४० देखि ५० मेगावाट विद्युत् किन्ने सहमति भएको थियो । यसमा विद्युत् निर्यातका लागि आवश्यक ट्रान्सफर्मर लाइनका लागि भारतसँग समेत छलफल गरेर टुंगोमा पुर्याइने बैठकले निर्णय गरे पनि भारतले सहमति दिएको छैन ।४० देखि ५० मेगावाट विद्युत् बंगलादेशले हाल भारतकै संरचना प्रयोग गरी किन्ने सहमति यसअघि नै भएको थियो, भेटुवालले भने, यसअघिको भारतसँगको सचिवस्तरीय बैठकमा पनि भारत सकारात्मक रहेको हुँदा यस वर्षायाममा अनुमति दिने देखिन्छ । त्यसपछिको अवस्थामा कसरी नेपाल र बंगलादेशबीच ऊर्जा व्यापार बढाउने भन्ने कुरा बैठकमा छलफल हुनेछन् । ०७९ फागुनमा सम्पन्न नेपालभारत ऊर्जा सचिवस्तरीय बैठकमा भारतले निश्चित आयोजनाको प्रस्ताव मागेको र यसमा नेपाली पक्षले पनि प्रस्ताव पठाइसकेकाले भारतले सहमति दिने उनको भनाइ छ । फागुनको बैठकमा भारतले बंगलादेश निर्यातका लागि आयोजनको नाम मागेपछि नेपालले लिखु४ जलविद्युत् आयोजनाबाट उत्पादित बिजुली बंगलादेशमा निर्यात गर्ने प्रस्ताव पेस गरेको थियो । भारत सरकारले ५० मेगावाट बिजुली बंगलादेश निर्यातका लागि आफ्नो प्रसारण लाइन प्रयोग गर्न अनुमति दिन सकिने बताएपछि स्रोत परियोजना नै छानेर मागेको थियो । पाँचौं बैठकमा यसबारे पनि छलफल हुने जनाइएको छ । यससँगै आपसी अनुभव साटासाट तालिम आदानप्रदान जस्ता विषयमा पनि छलफल हुने बताइएको छ । सन् २०२२ मा भारत भ्रमणमा आएकी बंगलादेशी प्रधानमन्त्री शेख हसिनाले बंगलादेशले नेपालमा उत्पादित बिजुली आयात गर्न पावर ट्रान्समिसन करिडोर बनाउन भारतलाई अनुरोध गरेकी थिइन् । उनले भारतीय समकक्षी नरेन्द्र मोदीसँग विद्युत् प्रसारणका लागि भारतीय भूमि प्रयोग अनुमति दिन आग्रह गरेकी हुन् । नेपाल र बंगलादेशले पटक पटक भारतसँग भूमि प्रयोग गरी विद्युत् व्यापारको माग गरे पनि हालसम्म कुनै प्रगति भएको छैन । यसबाहेक दुई देशबीच ऊर्जा व्यापार सुरु गर्नेबारे पनि बैठकमा महत्त्वसाथ छलफल हुने प्रवक्ता भेटुवालले बताए । विद्युत् व्यापार थाल्नेबारे नेपालको विद्युत् प्राधिकरण र बंगलादेशको बंगलादेश पावर डेभलपमेन्ट बोर्डबीच समझदारीको विषयमा छलफल हुने भेटुवालले जनाए ।"
नाफा कम हुने डरले गुणस्तर घटाउँछन् डेरी उद्योग,"अनौपचारिक क्षेत्रको झन् मनोमानीमुलुकमा कुल उत्पादन हुने दूधमध्ये ३३ प्रतिशत अनौपचारिक क्षेत्रमा बिक्री हुने गरेको डेरी उद्योग संघको भनाइ छ । यस क्षेत्रमा झनै मनोमानी भइरहेको जानकारहरू बताउँछन् । अनौपचारिक क्षेत्रकै कारण दूध बजारमा अस्वस्थ प्रतिस्पर्धा भइरहेको संघले जनाएको छ । १७ प्रतिशत औपचारिक र ३३ प्रतिशत अनौपचारिक रूपमा बिक्री हुन्छ । अनौपचारिक क्षेत्रमा बिक्री हुने दूध प्रशोधन हुन्न, संघका अध्यक्ष दाहालले भने, मूल्य पनि मनोमानी छ । प्रतिलिटर १ सय २५ रुपैयाँसम्मा बिक्री भइरहेको छ । तर, नियमन कसले गर्ने ? गुणस्तरको विषय खाद्य प्रविधि तथा गुण नियन्त्रण विभागले गर्दै आएको छ । तर दूधलगायत क्षेत्रमा विभागले अनदेखा गरिरहेको जानकार बताउँछन् । दूध क्षेत्र मात्रै होइन, खाद्य प्रविधिले कुनै क्षेत्रमा पनि अनुगमन गरेको छैन । बेला बखतमा गर्ने अनुगमन पनि झारा टार्ने किसिमको छ, उपभोक्ता अधिकार अनुसन्धान मञ्चका अध्यक्ष माधव तिमिल्सिनाले भने, स्वार्थमा हुने अनुगमनले बजार सुधार हुँदैन । उपभोक्ता सधैं मर्कामा परिरहन्छन् । खाद्य प्रविधि तथा गुण नियन्त्रण विभागका प्रवक्ता मोहनकृष्ण महर्जनले भने दूध क्षेत्रमा अनुगमन भइरहेको दाबी गरे । अनौपचारिक खुला दूधको हकमा सबै क्षेत्रमा पुग्न सम्भव नभएको उनको भनाइ छ । प्रशोधितको तुलनामा खुला दूधमा कोलिफर्मको सम्भावना रहन्छ नै । सरसफाइमा पनि निर्भर रहन्छ । दूषितको सम्भावना बढी भएकाले कच्चा दूधलाई उपभोक्ताले कम प्रयोग गरौं, महर्जनले भने, दूध क्षेत्रमा अनुगमन भएकै छ । कच्चा दूधको हकमा सबै हेर्न सक्ने अवस्था पनि हुँदैन ।"
बजेटमा विद्युतीय सवारीको कर नबढाउन नाडाको माग,"(काठमाडौं)अघिल्ला वर्षजस्तै विद्युतीय सवारीका करमा चलखेल सुरु भइरहेका बेला नाडा अटोमोबाइल्स एसोसिएसन अफ नेपालले सरकारले छुटलाई निरन्तरता दिनुपर्नेमा जोड दिएको छ । २४ वर्षलाई यही नीति निरन्तर रहनुपर्ने नाडाका अध्यक्ष ध्रुव थापाको भनाइ छ । हामीले विद्युतीय सवारीमा लाग्दै आएको भन्सार, अन्तःशुल्क सबैलाई निरन्तरता दिनुपर्छ भनेका छौं, उनले भने, एक सय किलोवाटदेखि माथिको कर घटाउनू भनेका छौं । तर कर घटाउने दबाद दिँदा उल्टै बढ्ने हो कि भनेर निरन्तरता दिन भनेका हौं । अर्थ मन्त्रालयमा पेस गरेको आगामी आर्थिक वर्षका नीतिगत राय सुझावमा विद्युतीय सवारीमा प्रयोग हुने विभिन्न उपकरणमा लाग्ने भन्सार महसुल पनि घटाउन नाडाको माग छ । सरकारले आवश्यक ठाउँमा व्यवस्थित र सुरक्षित चार्जिङ स्टेसन निर्माण गर्नुपर्ने र छुट्टै बिजनेस मोडलका रुपमा विकास गरी निजी क्षेत्रलाई सहभागी गराउनुपर्ने नाडाको भनाइ छ । विद्युतीय सवारी आयातकर्ताले आफ्नै प्रयासमा चार्जिङ स्टेसन बनाइरहेका छन् । तर चार्जिङ स्टेसन निर्माणका लागि सरकारी प्रक्रिया निकै लामो र झन्झटिलो हुँदा अहिले उक्त काम स्थगित गर्नुपर्ने अवस्था आएको नाडाको बुझाइ छ । करको दरमा वृद्धिभन्दा दायरा फराकिलो बनाउनुपर्ने नाडाको माग छ । प्राधिकरणले तोकेको चार्जिङ महसुल दर उच्च भएकाले घटाउनुपर्ने र सहरभित्र तथा बाहिरका लागि चार्जिङ महसुल दर फरक हुनुपर्नेमा नाडाको जोड छ । आयातकर्ताले नेपालका दुई सय वटा पेट्रोल पम्प छनोट गरी उक्त स्थानमा चार्जिङ स्टेसन निर्माण गर्दा प्राधिकरणको ५० प्रतिशत लगानी गर्ने व्यवस्था मिलाउनसमेत आग्रह गरिएको छ । यसका लागि अर्थ मन्त्रालयले पनि सहजकर्ता र समन्वयकर्ताका रूपमा भूमिका निर्वाह गर्नुपर्ने नाडाले जनाएको छ । एसेम्बलिङ उद्योगले आयात गर्ने अनएसेम्बल विद्युतीय सवारी मोटरसाइकल, स्कुटर, रिक्सा, कार, जिप, भ्यानको पार्टपुर्जा पैठारी गर्दा भन्सार महसुलमा छुट दिनुपर्ने नाडाको माग छ । विद्यमान व्यवस्थामा दिइएको ७५ प्रतिशत भन्सार छुट सबै प्रकारका एसेम्बलिङ उद्योगलाई दिइए स्थिरताको वातावरण सिर्जना गर्न मद्दत हुने नाडाले जनाएको छ । व्यावसायिक रूपमा प्रयोग हुने चारपांग्रे सवारी तथा ढुवानीका साधनमा उच्च दरमा लागि आएको भन्सार र अन्तःशुल्क महसुल तथा सडक मर्मत सुधार शुल्क घटाउनुपर्ने पनि नाडाको भनाइ छ । सवारीसाधन एसेम्बल उद्योगलाई दिइँदै आएको ५० प्रतिशत अन्तःशुल्क छुटको व्यवस्था बजेटको सट्टा ऐनमा स्थायी रूपमा गर्नुपर्ने नाडाको माग छ । एम्बुलेन्स सेवा सञ्चालन निर्देशिका, ०७८ अनुसार फोर ह्विल ड्राइभ४ डब्लूडी भएका एम्बुलेन्सका लागि मात्र भन्सार छुट सुविधा दिइएको छ । सहर बजार, तराई तथा समतल भूभागमा चल्ने टु ह्विल ड्राइभ२ डब्लूडीलाई पनि फोर ह्विल ड्राइभ४ डब्लूडीसरह भन्सार छुट दिनुपर्ने नाडाले जनाएको छ । विद्युतीय सवारीमा प्रयोग हुने ब्याट्रीहरूको प्रतिस्थापन गर्न पुनः निर्यात गर्ने व्यवस्था हुनुपर्ने पनि नाडाको माग छ । सर्वसाधारणले प्रयोग गर्ने दुईपांग्रे सवारीमा लाग्ने भन्सार तथा अन्तःशुल्क र सडक मर्मत शुल्क बर्सेनि वृद्धि गरिँदै लगिएकाले घटाउनुपर्ने नाडाले बताएको छ । कृषिलाई आधुनिकीकरण गर्ने सबैभन्दा पहिलो उपकरण ट्र्याक्टर भएको र यसमा मूल्य अभिवृद्धि कर हटाइनुपर्ने माग पनि नाडाको छ ।"
'महाभियोग प्रस्ताव दर्ता हुनेबित्तिकै पद निलम्बन हुँदैन,"सर्वोच्चको व्याख्या १ संसद्ले आफ्नो विशेष अधिकारस्वरूप सुरु गरेको महाभियोगको कारबाही सर्वोच्च अदालतले परीक्षण गर्न मिल्छ २ तत्कालीन प्रधानन्यायाधीश कार्कीविरुद्ध पेस भएको महाभियोग प्रस्ताव संविधानका प्रावधान, भावना र मर्मअनुकूल छैन ३ प्रतिनिधिसभाबाट महाभियोग सिफारिस समितिमा पठाउने भनी निर्णय नगरेसम्म महाभियोगको कारबाही प्रारम्भ भएको मान्न मिल्दैन, कुनै निकायमा प्रस्ताव पेस हुादैमा स्वतः कारबाही प्रक्रिया प्रारम्भ हुादैन"
दिक्तेलमा रंगशाला निर्माण रोकियो,"(खोटाङ)दिक्तेल रूपाकोट मझुवागढी नगरपालिका१ माटिकोरेस्थित फुटबल रंगशाला निर्माण अघि बढ्न सकेको छैन । सम्झौता भएको एक वर्ष बितिसक्दा पनि काम नभएको भन्दै खेलाडीहरूले गुनासो गरेका छन् ।ठेक्का लिएको निर्माण कम्पनी आशीर्वादमोहन एन्ड गाउँबेंसीइन्द्रलक्ष्मी कन्स्ट्रक्सनले २०८१ वैशाख २८ सम्म सक्ने गरी २०७९ वैशाख २९ मा सम्झौता गरेको थियो । नगरपालिकाको २ करोड ९६ लाख ४१ हजार ४ सय ९५ रुपैयाँको लागतमा सम्पन्न गर्ने गरी ठेक्का लिएको नगरपालिकाका सूचना अधिकारी मोहनकुमार भट्टराईले बताए । यसमध्ये पेस्कीबापत २९ लाख ६४ हजार निर्माण कम्पनीले लिएको छ ।नगरपालिकाका इन्जिनियर रामहृदय पटेलका अनुसार भीआईपी र साधारण गरी दुई प्यारापिट निर्माण लगायतका काम गर्नुपर्ने छ । अहिलेसम्म कामको प्रगति देखिएको छैन । निर्माणमा संलग्न जोसफ रिजालका अनुसार निर्माण स्थलमा भवन भत्काउनुपर्ने र त्यसका लागि नगरपालिकाले नै निर्णय नगरेकाले ढिलाइ भएको हो । एलेभेन साइजको फुटबल मैदान बनाउन ठाउँ पुग्दैन, त्यसका लागि त्यहाँ भएको पुरानो भवन भत्काउनुपर्ने हुन्छ, उनले भने, त्यो भवन भत्काउने निर्णय नभएर ढिलाइ भएको हो, निर्णय हुनासाथ काम अघि बढ्छ ।"
'सोचेभन्दा खराब नतिजा,"मिलान (बीबीसी) एउटा टिमका लागि यो निकै खराब सुरुआत रह्यो । मिलान डर्बीलाई लिएर सुरु भएको रोमाञ्चकता केही साता पुरानो भइसकेको थियो । तर जति बेला युरोपेली च्याम्पियन्स लिग सेमिफाइनल पहिलो लेगमा इन्टर मिलानको सामना गर्दा ११ मिनेटभित्र एसी मिलान दुई गोलले पछाडि परिसकेको थियो । सन् २००५ यता च्याम्पियन्स लिगमा मिलान डर्बीको साइत जुरेको थियो । यति चाँडै दुई गोलले पछाडि पर्नेछ भनेर मिलानले सोचेकै थिएन ।दुवै लेगका खेल सानसिरोमा हुनेछन् । बुधबारको खेल भने मिलानको घरेलु खेल थियो । खेल सुरु हुन अगाडि मिलान समर्थकले दैत्यको त्यस्तो विशाल तस्बिर प्रदर्शन गरिरहेका थिए र त्यसमा लेखिएको थियो, नर्क त खालि छ, किनभने सबै दैत्य यहीं छन् । खेल सुरु मात्र के भएको थियो, इन्टर समर्थकका लागि यो त स्वर्ग पो सावित भयो । एडिन जेको र हेनरिख मखाटरेनले गोल गरे । खेलपछि मिलानका पूर्वगोलरक्षक अस्मिर बोगोभिचले ठिकै टिप्पणी गरे ।उनको भनाइ थियो, मिलानका लागि जति खराब हुनुपर्ने थियो, त्यो सबै भयो । पहिलो लेगमा यो त मिलानको निकै खराब सुरुआत रह्यो । यस्तो हुनेछ भनेर कसैले सोचेकै थिएनन् । इंग्ल्यान्डका पूर्वकप्तान स्टेफन जेरार्डले कमेन्ट्री गर्दै भने, मिलानको प्रदर्शन निकै तल्लोस्तरको रह्यो । च्याम्पियन्स लिगमा यस्तो प्रदर्शन अस्वीकार्य छ । यो निकै डरलाग्दो स्थिति हो । तर मिलानका लागि सबथोक बिग्रेकै भने छैन, सायद उसलाई जीवन्त रहने सञ्जीवनी पनि दिइएको छ ।यसका लागि श्रेय इन्टरलाई नै दिनुपर्छ, किनभने उसले खेलका क्रममा गोल गर्ने धेरैभन्दा धेरै अवसर गुमाए । अनि भिडियो रेफ्रीका केही निर्णय पनि विवादास्पद रहे र यसले इन्टरलाई फाइदा पनि गरेन । इतिहासले के भन्छ भने मिलान डर्बी जहिले पनि सम्झनालायक हुन्छ, तर युरोपेली प्रतियोगितामा भने यो अपवाद रहने गरेको छ । बुधबारको खेल अगाडि युरोपेली प्रतियोगितामा यी दुई मिलान टिम खालि दुईपल्ट मात्रै भिडेका छन् ।यस्ता खेलमा सबैभन्दा रोमाञ्चित हुने भनेका समर्थन नै हुन् । बुधबारको खेलमा मिलान समर्थक नै बढी थिए, किनभने यो टिमको घरेलु खेल थियो । यी समर्थकले खेल अगाडि नै चर्को नारा लगाउन सुरु गरिसकेका थिए, चारैतर्फ रातो धूवाँ बालिएको थियो । अनि चारैतर्फ ठूल्ठूला ब्यानर पनि थिए । तर मैदानी खेलमा भने मिलानको केही पनि चलेन । इन्टरको आक्रमण अगाडि मिलान फिक्का र कमजोर देखियो । पहिलो हाफमै इन्टरले पेनाल्टी प्रहारको निर्णय पाएको थियो ।यो लउटारो मार्टिनेजमाथि भएको फलका कारण प्राप्त भएको थियो । तर भार को मद्दतले यसलाई उल्टाउने काम भयो । खेलपछि इन्टर मिलानका प्रशिक्षक सिमोन इन्जाघीले ठिकै भने । उनी भन्थे, पहिलो हाफमा हाम्रो प्रदर्शन वास्तवमै उत्कृष्ट रह्यो । तर स्कोरमा अझै पनि झिनो अन्तर मात्र रहेको छ । यो जितले हामी खुसी र सन्तुष्ट दुवै छौं । तर अझै पनि हामी ढुक्क हुन सक्ने स्थितिमा छैनौं । लिभरपुलका पूर्वखेलाडी पिटर चेकले पनि मानेका छन्, मिलानको प्रदर्शन वास्तवमै सुस्त रह्यो ।"
