शीर्षक,विवरण
'जसले छोएको औषधि चल्दैन,"तुलसाले यही कुरा अघिल्लो दिन घरमा आमाबुवासँग फोन गरेर भनेकी रहिछिन् । छोरीले रुवाबासी गरेपछि बाबुआमाले अभियन्ता सुनारसम्म पुर्याएका रहेछन् । प्रहरीसँगै खनैयाँ पुगेका सोरु गाउँ कार्यपालिकाका सदस्य हरिलाल नेपाली भन्छन्, गाउँमा जम्मा ७०८० घर छन्, त्यो पनि सबै ठकुरीका मात्रै । यहाँ छोइछिटो गर्ने कुरालाई नियम नै ठान्छन् । लामो समय सामाजिक अभियानमा लागेर जनप्रतिनिधि भएका नेपालीले सरकारी कर्मचारी भएर पनि तुलसाले ठूलो विभेद सहेको बताए । आफ्नै कार्यालय प्रमुखको घरमा जातीय विभेद हुन्छ, सरुवा दिनुस् भन्दा गाउँपालिकाले पनि सुनुवाइ नगरेको रहेछ, उनले भने, उहाँले मलाई पनि थाहा दिनुभएन, ठूलो अन्याय सहेर बस्नुभएछ ।तुलसाले यथार्थ बताएपछि प्रहरी र जनप्रतिनिधिले उनको उद्धार गरेर मंगलबार सदरमुकाम पुर्याएका छन् । बुधबार प्रमुख जिल्ला अधिकारी टोपेन्द्रबहादुर केसी, डीएसपी वीरेन्द्र थापासहित सरोकारवाला बसेर तुलसासँग छलफल गर्यो । ममाथि जातीय विभेद भएको वैशाखदेखि नै हो । सुरज सरको मम्मीले त्यहीबेला पानी नचल्ने जातकी रहेछौ, पहिले थाहा भएन, अब अन्तै कोठा खोज्नू, नानी बसेकाले हामीलाई गाउँमा नराम्रो भन्न थाले, अप्ठ्यारो भयो भन्नुभयो, तर मैले प्रहरी होइन, घरमा समेत भनेकै थिइनँ, तुलसाले भनिन्, म न्याय माग्नेभन्दा पनि त्यहाँबाट सरुवा लिएर भाग्न खोजिरहेकी थिएँ । तर ममाथि जातीय विभेद भयो, मलाई काजमा भए पनि अर्को ठाउँ सरुवा गरिदिनुस् भन्दा कसैले सुनेनँ ।स्वास्थ्यचौकीका इन्चार्ज शाही घरपायक काजमा सरुवा लिएर बसेका थिए । स्वास्थ्यचौकी व्यवस्थापनमा उनको दबदबा छ । स्वास्थ्यचौकी क्वार्टर निर्माणको ठेक्कासमेत उनैले लिएका थिए । तर निर्माण नसकिएका कारण तुलसाले डेरा खोज्नुपर्ने स्थिति बनेको थियो । नयाँ ठाउँ, भाषा पनि नबुझिने, गाउँकै शिक्षित मान्छेको घरमा समेत जातीय विभेद भएपछि अर्को घरमा म कहाँ डेरा खोज्न जाने ? तुलसा भन्छिन्, क्वार्टर प्रयोग गरौं भन्दा झ्यालढोकासमेत लगाइएको थिएन । उनी गाउँपालिकाका कर्मचारी र गाउँलेबाट आफूमाथि लैंगिक तथा यौनिक रूपमा समेत हिंसा भएको बताउँछिन् । गाउँमा सबै दाजुभाइ, दिदीबहिनी । म बाहिरबाट भएको भएर हो वा दलित भएर हो, तर ममाथि सबैको सधैं गिद्धे नजर रह्यो । उपचारका लागि भनेर नम्बर माग्ने, रातिराति फोन गरेर जिस्काउने, स्थानीय भाषामा गिज्याउने हुन्थ्यो, उनी भन्छिन्, डेरामा औषधि माग्ने नाउँमा रातिराति केटाहरू आउँथे, जबकि औषधि माग्नलाई ममात्रै होइन, त्यही घरमा अरू दुई जना पुरुष स्टाफहरू पनि हुनुहुन्थ्यो ।गाउँपालिकाका शिक्षा शाखा प्रमुख वीरेन्द्र मल्लले समेत आफूमाथि गिद्धे नजर राखेर दुर्व्यवहार गरेको उनको आरोप छ । उहाँ म बसेको भन्दा माथिल्लो घरको हो । उहाँ एउटा स्थानीय सरकारको शाखा प्रमुख । तर मैले नचाहँदा नचाहँदै पनि राति १० बजेपछि फोन गर्ने, दुर्व्यवहार गर्ने गर्नुभयो, उनले भनिन्, एक पटक गाउँपालिकामा बर्थडे पार्टीमा बोलाएर जुससँग रक्सी मिलाई खुवाएर भिडियो बनाएर ब्ल्याकमेलसमेत गर्नुभयो । आफूमाथि अपमानले सीमा नाघेर सहन सक्ने अवस्था नभएपछि मात्रै घरपरिवारलाई थाहा दिएको उनी बताउँछन् । अप्ठ्यारो छ भनेर श्रीमान्लाई पहिल्यै भनेकी थिएँ, उहाँले सरुवा लिनु भन्नुभयो, तर त्यो पनि कहाँ सहज रहेछ र ? उनले भनिन् । गत असारमा उनी आफूमाथि जातीय विभेद भएको र त्यहाँ असुरक्षित रहेको भन्दै सरुवा माग्न गाउँपालिकाका स्वास्थ्य शाखा प्रमुख चरित्र धामीकहाँ पुगिन् । धामीले कुरा सुनें, तर त्यसबारे पहल गरिदिएनन् । त्यसयता उनका श्रीमान् सरुवा माग्न प्रदेश मन्त्रालयका कोठाकोठा चहारेका छन्, यतिसम्म कि कुरा कर्णाली प्रदेश प्रमुख तिलक परियारसम्म पनि पुगेको छ । तर उनको सरुवा भएन । काम गर्ने ठाउँमा असुरक्षित छु, क्वार्टर छैन । ठकुरी गाउँमा डेरा छोड्न भनिएको छ । मलाई सरुवा दिनुस् भनेर १० वटाभन्दा धेरै ठाउँमा जाहेर गरें, सबैले सुन्छन्, तर सरुवा भएन, उनी भन्छिन्, अब कि जागिर छोड्नुपर्यो, कि यही अन्याय सहेर मर्नुपर्यो, मसँग यही विकल्पमात्रै थिए । स्वास्थ्य चौकी इन्चार्ज एवम् घरधनी शाहीले भने तुलसीलाई जातीय भेदभाव नगरेको दाबी गरे । म स्वास्थ्य प्रमुख भएकै कारण उहाँलाई आफ्नै घरमा राखेको हुँ । उहाँको जातका बारेमा सोधीखोजी भएको होइन, शाहीले कान्तिपुरसँग भने, आमाले पनि उहाँलाई कोठा छोड्न भन्नुभएको जस्तो लाग्दैन । प्रमुख जिल्ला अधिकारी टोपेन्द्रबहादुर केसीले भने तुलसीसँग सोधपुछ गर्दा जातीय भेदभाव भएको देखिएकाले उजुरी लिएर अनुसन्धान अघि बढाउने बताए । जातमात्रै होइन, कुनै पनि आधारमा कसैमाथि पनि भेदभाव वा हिंसा गर्न पाइँदैन, उहाँमाथि भएको विभेद र दुर्व्यवहार माफीयोग्य छैन, प्रहरीले जाहेरी आएपछि कारबाही अघि बढाउँछ, उनले भने । गाउँपालिका अध्यक्ष धर्मबहादुर शाहीले भने गाउँमा जातीय भेदभाव नहुने गरेको दाबी गरे । यो सामाजिक सञ्जालमा फैलाइएको हल्ला मात्रै हो, गाउँमा अब जातीय भेदभाव छैन, उनको तर्क छ । सानो हुँदा अप्रत्यक्ष रूपमा मात्रै विभेद खेपेकी तुलसा मुगुमा भने अकल्पनीय विभेदमा परेको सुनाउँछिन् । म एउटा सरकारी कर्मचारी हुँ, बिरामी पर्दा उपचार गरिदिने अनमी हुँ, यहाँ ममाथि त यस्तो अपमानजनक व्यवहार हुन्छ भने साधारण दलित महिलामाथि कस्तो व्यवहार हुँदो हो ? कल्पना गर्दा पनि डर लाग्छ, उनी भन्छिन् । दाङमा सामान्य दलित परिवारमा हुर्किएकी उनले छात्रवृत्तिमा अनमी पढेकी हुन् । तर यतिका हुँदासम्म आफूले प्रत्यक्ष नभोगेको विभेद अहिले भोग्नुपरेको उनको भनाइ छ । विभेद हुन्छ भनेपछि गाउँमा कतिपय कुरालाई बेवास्ता गरियो । विभेद हुने ठाउँमा गइएन, उनी भन्छिन्, तर दाङमा पनि छोइछिटो भने कायम छ । मुगुमा भने चरम जातीय विभेदको महसुस भएको उनी सुनाउँछिन् । दलितले छोएको औषधि यहाँ चल्दैन, त्यो किन सत्य हो भने जब म दलित हुँ भनेर थाहा पाएपछि यहाँ सामान्य पसलमा सामान दिँदासमेत हाताहात दिँदैनन्, उनले भनिन्, पैसासमेत भुइँमा राखेर लिनुदिनु परेको अनुभव म आफैंले गरें । उनले आफूलाई जातीय भेदभाव र लैंगिक दुर्व्यवहार गर्नेहरूलाई सजाय माग गरेकी छन् । ममाथि अन्याय भएको छ, मैले न्याय पाउनुपर्छ, उनले भनिन् ।"
आफैंले रोकेको ४ महिनापछि लाइन काट्न प्रधानमन्त्रीको निर्देशन,"(काठमाडौं)डेडिकेटेड र ट्रंकलाइनको बक्यौता नतिर्ने व्यवसायीको लाइन काट्ने तयारी गरेको नेपाल विद्युत् प्राधिकरणलाई गत भदौमा प्रधानमन्त्री पुष्पकमल दाहालले नै रोकेका थिए । बिहीबार भने उनैले लाइन काट्न निर्देशन दिए । निर्देशनलगत्तै मुलुकका ४ ठूला उद्योगको लाइन शुक्रबार साँझ काटिएको छ । विद्युत् प्राधिकरणका अनुसार सिमरास्थित जगदम्बा स्टिल, विराटनगरस्थित रिलायन्स स्पिनिङ मिल्स, दाङस्थित घोराही सिमेन्ट र भैरहवास्थित अर्घाखाँची सिमेन्ट उद्योगको लाइन काटिएको हो । गत भदौ १७ मा नै डेडिकेटेड र ट्रंकलाइनको बक्यौता नतिरे १५ दिनभित्र लाइन काट्ने सूचना जारी गरेको प्राधिकरण प्रधानमन्त्रीको निर्देशनका कारण पछि हटेको थियो । सूचना जारी भएलगत्तै नेपाल उद्योग वाणिज्य महासंघ (एफएनसीसीआई) का अध्यक्ष चन्द्रप्रसाद ढकाल नेतृत्वको करिब ४० उद्योगी व्यवसायीको टोलीसँगको छलफलमा प्रधानमन्त्रीले विवादित विषय भएको र समाधान गर्नुपर्ने भन्दै लाइन नकाट्न प्राधिकरणका कार्यकारी निर्देशक कुलमान घिसिङलाई निर्देशन दिएका थिए । तर प्रधानमन्त्रीले बिहीबार ऊर्जा मन्त्रालयको समीक्षाका क्रममा बक्यौता नतिर्नेको लाइन काट्न निर्देशन दिएका हुन् । विद्युत्को बक्यौता नतिर्ने ठूला उद्योगको लाइन काटेर कर प्रणालीलाई व्यवस्थित गर्नुपर्छ, त्यसैले यसमा कसैसँग सम्झौता नगर्नुस्, प्रधानमन्त्री तथा मन्त्रिपरिषद्को कार्यालयमा आयोजित समीक्षा बैठकमा दाहालले भने, डेडिकेटेड र ट्रंकलाइनको बक्यौता नतिर्नेको लाइन तुरुन्त काटौं । ठूलाबाट सुरु गरेर सबै बक्यौता उठाउनेतर्फ जाऔं । प्रधानमन्त्रीले निर्देशन दिएको भोलिपल्टै प्राधिकरणले चारवटा उद्योगको विद्युत् लाइन काटेको हो । प्राधिकरणका अनुसार शंकर ग्रुपको लगानी रहेको जगदम्बा स्टिलको सबैभन्दा बढी अर्थात् ४ अर्ब १४ करोड रुपैयाँ, गोल्यान समूहको लगानी रहेको रिलायन्स स्पिनिङ मिल्सको १ अर्ब ९४ करोड रुपैयाँ, संघाई ग्रुपको लगानी रहेको घोराही सिमेन्टको १ अर्ब ३६ करोड र मुरारका ग्रुपलगायतको लगानी रहेको अर्घाखाँची सिमेन्टको १ अर्ब ३० करोड बक्यौता छ । तर उद्योगी व्यवसायीले भने यो विवादित विषय भएको भन्दै महसुल नतिर्ने अडानमा छन् । २०७५ वैशाखबाट लोडसेडिङ अन्त्य भएपछि डेडिकेटेड र ट्रंकलाइन बक्यौता विवाद चर्किएको हो ।लोडसेडिङको समयमा डेडिकेटेड र ट्रंकलाइनबाट विद्युत् जडानका लागि प्राधिकरणमा निवेदन नै नदिएको तर प्राधिकरणले पछि अतिरिक्त महसुलको बिल काटेको भन्दै उद्योगी उक्त रकम नतिर्ने अडानमा छन् ।लोडसेडिङ अन्त्यपछि पनि डेडिकेटेड र ट्रंकलाइन शीर्षकमा विद्युत् उपयोग गरेको भनी ६७ प्रतिशत महँगोमा बिल प्राधिकरणले पठाएको भन्दै उद्योगीले यो विवादित विषय भएको र समस्या समाधान गरिदिन सरकारसमक्ष निरन्तर अनुरोध गरिरहेका छन् । बिल तिर्नैपर्ने भए टीओडी (टाइम आफ डे) बिल अनिवार्य चाहिने उनीहरूको माग छ । निवेदन दिएर डेडिकेटेड र ट्रंकलाइन जडान गरे ६ घण्टाभन्दा बढी लोडसेडिङ भएको अवस्थामा दैनिक २० घण्टाभन्दा बढी विद्युत् उपभोग गरे मात्रै उक्त महसुल तिर्नॅपर्ने प्राधिकरणकै विद्युत् महसुल विनियमावलीमा छ । तर यसविपरीत रकम असुलीको प्रक्रिया अघि बढाइएको उद्योगीहरूको तर्क छ । प्राधिकरणले भने बक्यौताको विषय सरकारले नै रोक्ने र खोल्ने गरेको जनाएको छ । यसअघि पनि २०७६ मा डेडिकेटेड र ट्रंकलाइनको बक्यौता उठाउन प्राधिकरणले लाइन काटेको थियो । २०७६ सालमा लाइन काट्दा अर्थमन्त्री, उद्योगमन्त्री, ऊर्जा मन्त्रालयका मन्त्री तथा सचिवसहितको समूहले माइन्युट गरेर लाइन जोड्न लगाएको थियो, प्राधिकरणका वितरण निर्देशनालयका प्रमुख तथा उपमहानिर्देशक मनोज सिलवालले भने, कोरोना महामारीको अवस्था र अर्थतन्त्र ओरालो लागेको भन्दै सरकारले लाइन जोड्न लगायो । यस पटक पनि प्रधानमन्त्री दाहालले नै त्यस्तै प्रवृत्ति दोहोर्याए । आफ्नो पूर्वप्रतिबद्धता अनुसार दीर्घकालीन समाधान नखोजेर प्रधानमन्त्रीले नै लाइन काट्न निर्देशन दिएको भन्ने सुन्दा आश्चर्यमा परेको जगदम्बा स्टिलका लगानीकर्ता तथा शंकर ग्रुपका प्रबन्ध निर्देशक शाहिल अग्रवालले बताए । गत भदौमा प्राधिकरणले बक्यौता बझाउनुस्, नत्र लाइन काट्छौं भनेर पत्राचार गरेको थियो । त्यतिबेला प्रधानमन्त्रीले तपाईंहरूको लाइन कट्दैनौं, यो समस्याको दीर्घकालीन समाधान गर्छौं भनेर प्रतिबद्धता जनाउनुभएको थियो, प्रधानमन्त्रीसँगको भेटमा समेत सहभागी उनले भने, अहिले फेरि उहाँले नै लाइन काट्न निर्देशन दिनुभयो भन्ने सुनेपछि आश्चर्यमा छौं । संकटका बेला सरकारको यस्तो व्यवहारले उद्योगलाई ध्वस्त नै पार्ने भयो । उक्त बक्यौता नाजायज, आधारहीन र बिनाप्रमाण रहेको उनको दाबी छ ।तीन वर्षपछि बिल काटिएको छ । के आधारले त्यो बिल तिर्नुपर्ने हो, आजसम्म टीओडीको तथ्यांक दिन प्राधिकरणले सकेको छैन । विद्युत् उपयोग गरिएको मिटरको तथ्यांकबिनै प्राधिकरणले बिल काटेकामा प्रधानमन्त्रीले सहजीकरण गर्नुको साटो लाइन काट्न निर्देशन दिनुले नेपालमा उद्योग गर्नै हुँदैन, उद्योग गर्नु पाप हो भन्ने सन्देश गएको छ, उनले भने । हालसम्म ६१ उद्योगको २२ अर्ब रुपैयाँ बक्यौता पुगेको प्राधिकरणका उपमहानिर्देशक सिलवालले जनाए । लामो समयसम्म विवाद निरूपण नभइसकेपछि विद्युत् बक्यौता बढ्दै जाने र प्राधिकरणले पनि उठाउन नसकेको पैसाको कर तिर्दै जानुपरेकाले भदौदेखि बक्यौता उठाउन लागिपरेको उनको भनाइ छ । लोडसेडिङ अन्त्य भइसकेपछि र २०७२ साउनदेखि माघसम्मको महसुल छुट हुनुपर्ने नेपाल उद्योग वाणिज्य महासंघ (एफएनसीसीआई) का उपाध्यक्ष शुरकृष्ण वैद्यको भनाइ छ । डेडिकेटेड भनेको म पैसा तिर्छॅ भनेर निवेदन दिइसकेपछि लिइने लाइन हो, त्यो पनि कोहीसँग छ, कोहीसँग छैन, त्यो अनुसन्धान गरेर महसुल लिनुपर्छ, उनले भने, नीतिगत हिसाबले लिनुपर्छ भन्ने हाम्रो मान्यता हो । त्यसैले महसुल नतोक्दै, लोडसेडिङको अन्त्य भइसकेपछिको विद्युत् महसुल छुट हुनुपर्छ । निवेदन नदिएकालाई थप महसुल लिन पाइँदैन ।महसुल विषयमा सरकारले हठात्मा निर्णय गर्न नहुने नेपाल उद्योग परिसंघ (सीएनआई) का अध्यक्ष राजेश अग्रवालको भनाइ छ । सरकार र निजी क्षेत्र मिलेर छलफल गरेर टुंग्याउन सकिने विषय हो यो । ६३६४ वटा उद्योग छन् । सरकारले यी उद्योगको समस्या बुझेर समाधान गर्दै आदेश दिए हुन्थ्यो, उनले भने, आर्थिक अवस्था पनि शिथिल र उद्योग पनि ३० देखि ४० प्रतिशत क्षमतामा मात्रै चलिरहेको अवस्थामा प्रधानमन्त्रीको निर्देशनले झनै अप्ठ्यारो पारेको छ । त्यस्तै नेपाल उद्योग वाणिज्य महासंघका वरिष्ठ उपाध्यक्ष अञ्जन श्रेष्ठले प्राधिकरणको नियम, नियमावली, डेडिकेटेड र ट्रंकलाइनको नियमका आधारमा कसले तिर्नॅपर्ने, कसले तिर्नॅ नपर्ने भन्ने विषयमा स्पष्ट पार्नॅपर्ने बताए । डेडिकेटेड र ट्रंकलाइन प्रयोग गरेको टीओडीको प्रमाणमार्फत बक्यौता उठाउनुपर्ने उनको भनाइ छ । उद्योगीले तिर्दिनँ भनेका छैनन् । प्राधिकरणले डेडिकेटेड र ट्रकलाइनको प्रक्रिया पूरा गरेको, उपयोग गरेको टीओडीको प्रमाणमार्फत बक्यौता उठाउनुपर्छ, उनले भने । डेडिकेटेड र ट्रंकलाइनको प्रक्रियामै नगएको, माग्दै नमागेकालाई पनि महसुल उठाउन ताकेता गर्न नमिल्ने र लोडसेडिङ हटिसकेपछि पनि केही उद्योगमा डेडिकेटेड र ट्रंकलाइन लागू गरी बिल काटेको उनको दाबी छ । डेडिकेटेड र ट्रंकलाइन विवाद लामो समयदेखि सुल्झन सकेको छैन । प्राधिकरणले लोडसेडिङका बेला उद्योग र संवेदनशील क्षेत्रलाई प्रिमियम शुल्क लिएर दैनिक २० घण्टाभन्दा बढी विद्युत् उपलब्ध गराउँदै आएको थियो । २०७२ साउनदेखि प्राधिकरणले डेडिकेटेड र ट्रंकलाइनमार्फत उद्योग, अस्पताललगायत क्षेत्रलाई निरन्तर विद्युत् उपलब्ध गराउन थालेको थियो । महसुलसम्बन्धी विवाद देखिएपछि विद्युत् प्राधिकरणको सञ्चालक समितिको २०७५ वैशाख ३१ मा बसेको बैठकले डेडिकेटेड फिडरलाइन तथा ट्रकलाइनबाट विद्युत् लिने ग्राहकको महसुलको अवस्था अध्ययन गर्न सञ्चालक समिति सदस्य भक्तबहादुर पुनको संयोजकत्वमा अध्ययन समिति गठन गरेको थियो । समितिले साउन २५ मा प्रतिवेदन बुझाएको थियो । तयार पारेको प्रतिवेदनअनुसार डेडिकेटेड र ट्रंकलाइनबाट विद्युत् लिने २ सय ९८ मध्ये १ सय ८५ ग्राहकले प्राधिकरणले तोकेकै महँगो शुल्क तिरिरहेका थिए । ५० वटा ग्राहक भने सरकारी अस्पताल, सामुदायिक खानेपानी र सिँचाइ वर्गका ग्राहक भएकाले प्रिमियम शुल्क लिनु नपर्ने प्रतिवेदनमा उल्लेख छ । संसद्को सार्वजनिक लेखा समितिले यसै विषयमा अध्ययन गर्न कांग्रेस सांसद डा मीनेन्द्र रिजाल संयोजकत्वमा २०७६ साउन ५ मा उपसमिति गठन गरेको थियो । उक्त उपसिमितिले भक्तबहादुर पुन समितिको प्रतिवेदनमाथि नै प्रश्न उठायो । रिजाल उपसमितिले प्रतिवेदनमाथि प्रश्न उठाउँदै प्राधिकरणले महसुल दर कायम गर्ने निर्णय कार्यान्वयन नगरी, आवश्यक प्रमाण र अखिलेखहरू नराखी लापरबाही गरेको भन्दै छानबिन गरी दोषीलाई कारबाही गर्ने प्रक्रिया अघि बढाउन अख्तियारलाई सुझावसमेत दिएको थियो । महसुलबारे प्राधिकरण र उद्योगीबीच विवाद नसुल्झिएपछि २०७६ पुस २१ मा मन्त्रिपरिषद्ले विवाद समाधानका लागि सिफारिस गर्न ऊर्जा सचिव दिनेश घिमिरेको संयोजकत्वमा अर्को समिति गठन गर्ने निर्णय गरेको थियो । समितिले शुल्क उठाउनेनउठाउने निर्णय आयोगले नै गर्नुपर्ने सुझाव दिएको थियो । त्यसपछि ऊर्जा मन्त्रालयले विद्युत् नियमन आयोगलाई डेडिकेटेड तथा ट्रंकलाइनको समस्या समाधानका लागि पत्र लेखेको थियो । ऊर्जा, जलस्रोत तथा सिँचाइ मन्त्रालयको प्रतिवेदनअनुसार सहजीकरण तथा विवाद निरूपण गर्ने सम्बन्धमा तत्कालीन विद्युत् महसुल निर्धारण आयोगको १०३ औं र १०८ औं बैठकको निर्णयअनुरूप गर्नगराउन निर्देशन दिइसकेको हालको विद्युत् नियमन आयोगले जनाएको छ । अहिले डेडिकेटेड लाइन नलिएको र प्रयोग नगरिएको अवस्थामा पनि बिलिङ कसरी गरियो भन्ने विषय प्राधिकरणले नै हेर्नॅपर्ने आयोगका प्रवक्ता गोकर्णराज पन्थ बताउँछन् ।"
रेशम फिरिरी जति सुने पनि सुनिरहुँ जस्तो लाग्छ,"तपाईंलाई थाहा छ, नेपाल कला र संस्कृतिमा धनी मुलुक हो । यसबारेमा तपाईंको विचार ?नेपालका कलासंस्कृति मलाई निकै मन पर्छ । म काठमाडौंको दरबार स्क्वायर, भक्तपुरको दरबार स्क्वायर र पाटन दरबार क्षेत्र घुमेकी छु । यहाँका कलासंस्कृति निकै मनमोहक छन् । यी दरबार क्षेत्रमा काठमा कुँदिएका बुट्टाहरू अत्यन्तै लोभलाग्दा देखिन्छन् । नेपालले आफ्नो कला र संस्कृतिलाई जगेर्ना गरेको छ । नेपालका यी क्षेत्र युनेस्कोको विश्व सम्पदा सूचीमा पनि सूचीकृत छन् ।"
चुनाव हारेका माओवादी नेता राष्ट्रिय सभा ताक्दै,"(काठमाडौं)गत प्रतिनिधिसभा निर्वाचनमा पराजित माओवादी केन्द्रका वरिष्ठ नेताहरूले राष्ट्रिय सभा सदस्यका लागि लबिइङ सुरु गरेका छन् । राष्ट्रिय सभाबाट माघ २० मा खाली हुन लागेका १९ सिटका लागि माघ ११ मा हुने निर्वाचनमा आकांक्षीको लर्को लागेको हो । सबै सिटका लागि सत्ता गठबन्धन मिलेरै निर्वाचनमा जाने तयारी गरिरहँदा माओवादीले सात सिटमा दाबी पेस गरेको छ । जसका लागि चुनाव हारेका वरिष्ठदेखि झन्डै एक सय जना आकांक्षी माओवादीबाटै देखिएको पार्टी केन्द्रीय कार्यालयले जनाएको छ ।राष्ट्रिय सभामा प्रवेश चाहने माओवादी नेताहरूमा उपाध्यक्ष पम्फा भुसाल, महासचिव देव गुरुङ, उपमहासचिवद्वय गिरिराजमणि पोखरेल र मातृकाप्रसाद यादव तथा सचिव चक्रपाणि खनाल छन् । उनीहरू प्रतिनिधिसभाको प्रत्यक्ष निर्वाचनका पराजित उम्मेदवार हुन् । पराजित नेताहरूलाई राष्ट्रिय सभामा लैजान नहुने आवाज पार्टीभित्रै उठ्न थालेको छ । पछिल्लो समय उक्त पार्टीका नेता तथा कार्यकर्ताहरू पदका लागि दौडधुप गरिरहेकाले त्यो रोग राष्ट्रिय सभा निर्वाचनमा पनि देखिएको हो ।सातै प्रदेशलाई केन्द्र मानेर हुने निर्वाचनमा मुख्यगरी कांग्रेस र माओवादीबीच सिट बाँडफाँटको तयारी छ । त्यसपछि एकीकृत समाजवादी, जसपाका लागि सिट दिने तयारी छ । माओवादीको बिहीबारको पदाधिकारी बैठकले सातै प्रदेश समितिलाई पुस १५ भित्र राष्ट्रिय सभा उम्मेदवारका लागि नाम पठाउन परिपत्र गरेको छ । लगत्तै वरिष्ठ नेताहरूले नै समितिलाई आफ्नो नामका लागि दबाब दिन थालेका छन् । उक्त दबाब झेल्न प्रधानमन्त्री एवं माओवादी अध्यक्ष पुष्पकमल दाहाललाई कठिन हुने एक पदाधिकारीले बताए । प्रधानमन्त्रीले राष्ट्रिय सभामा जान चाहने वरिष्ठ नेताहरूलाई रोक्न सजिलो छैन । यसअघि नै उनले वरिष्ठ उपाध्यक्ष नारायणकाजी श्रेष्ठलाई पठाइसक्नुभएको छ, ती नेताले भने । श्रेष्ठ गोरखा२ बाट पराजित भएका थिए । राष्ट्रिय सभा सदस्यका लागि आकांक्षी उपाध्यक्ष भुसाल गत वर्ष भएको आम निर्वाचनमा ललितपुर३ बाट पराजित भएकी थिइन् । उनी तीन पटक मन्त्री र दुई पटक सांसद भइसकेकी छन् । उनी २०६४, २०६५, २०६८ मा मन्त्री भएकी थिइन् । २०७४ मा ललितपुर३ बाट प्रतिनिधिसभा सदस्य र २०६४ मा संविधानसभा सदस्यमा निर्वाचित भएकी थिइन् । राष्ट्रिय सभामा जान रुचि देखाएका महासचिव गुरुङ प्रतिनिधिसभा निर्वाचनमा लमजुङबाट पराजित भएका थिए । उनी २०६३ र २०६५ मा मन्त्री भइसकेका छन् । २०६३ देखि २०६४ सम्म अन्तरिम संसद् सदस्य र २०६४ देखि २०६८ सम्म पहिलो संविधानसभा सदस्य भएका थिए । अर्का आकांक्षी उपमहासचिव पोखरेल महोत्तरी१ बाट प्रतिनिधिसभाका लागि उम्मेदवार भई पराजित भएका थिए । उनी चार पटक मन्त्री भइसकेका छन् । राष्ट्रिय सभा सदस्यका अर्का आकांक्षी उपमहासचिव यादव पनि धनुषा१ बाट प्रतिनिधिसभा सदस्यका पराजित उम्मेदवार हुन् । उनी यसअघि दुई पटक मन्त्री र दुई पटक सांसद भइसकेका छन् । शान्ति प्रक्रियामा आएपछि उनी अन्तरिम व्यवस्थापिका संसद्को सदस्य, अन्तरिम सरकारमा वन तथा भूसंरक्षणमन्त्री, २०६४ मा संविधानसभामा समानुपातिकबाट सभासद, त्यसपछि भूमिसुधार तथा व्यवस्थामन्त्री भएका थिए । २०७४ को निर्वाचनमा प्रतिनिधिसभा सदस्यमा निर्वाचित भएका थिए । सचिव चक्रपाणि खनाल कपिलवस्तु१ बाट प्रतिनिधिसभा निर्वाचनमा पराजित भएका थिए । एक पटक मन्त्री भएका उनी यस पटक राष्ट्रिय सभामा जान चाहना राखेका छन् । २०७४ मा कपिलवस्तु१ बाट प्रतिनिधिसभा सदस्य, २०७५ मा कृषि तथा पशुपन्छी विकासमन्त्री र २०६५ मा प्रधानमन्त्रीको प्रमुख राजनीतिक सल्लाहकार भएका थिए । प्रधानमन्त्री दाहालको प्रमुख सल्लाहकारबाट मंसिर तेस्रो साता राजीनामा दिएका हरिबोल गजुरेल पनि राष्ट्रिय सभा सदस्यका अर्का आकांक्षी देखिएका छन् । त्यसैगरी, आकांक्षीको सूचीमा माओवादीका सचिवहरू लीलामणि पोखरेल, गणेश साह, हितमान शाक्य पनि देखिएको बालुवाटार स्रोतले जनाएको छ ।पछिल्लो निर्वाचनमा पराजित भएकै नेताहरूले राष्ट्रिय सभा ताक्न नहुने तर्क पार्टीभित्रै सुरु भएको छ । माओवादी सचिव देवेन्द्र पौडेलले चुनाव हारेपछि पाँच वर्ष धैर्य गर्न सक्नुपर्ने टिप्पणी गर्दै हारेको वर्ष दिन नबित्दै राष्ट्रिय सभा ताक्नुले राम्रो सन्देश नजाने बताए । चुनाव हार्नु भनेको पाँच वर्षका लागि जनताले अस्वीकार गरेको हो । अर्को चुनावसम्म धैर्य नगरी राष्ट्रिय सभामा जाँदा राम्रो सन्देश जाँदैन, उनले भने, प्रतिनिधिसभाको प्रत्यक्ष र समानुपातिकमा उम्मेदवार नभएका र लामो अनुभव भएका व्यक्तिलाई राष्ट्रिय सभामा लैजानु ठीक हुन्छ । राष्ट्रिय सभालाई अभिभावकीय भूमिकाको कल्पना गरेकाले पनि लामो राजनीतिक अनुभव भएका र समावेशी ढंगले उम्मेदवार बनाउनुपर्ने उनले बताए ।पराजित व्यक्तिलाई राष्ट्रिय सभामा लान खोज्नु विद्यमान राजनीतिक प्रणालीको खिल्ली उडाउनु भएको राजनीतिशास्त्रीको पनि तर्क छ । पृथ्वीनारायण क्याम्पस पोखराका राजनीतिक विभाग प्रमुख प्राध्यापक थानबहादुर क्षेत्रीले दलहरू निर्वाचनमा टिकट किनबेच गर्ने व्यापारी जस्ता भएको आरोप लगाए । दलहरूमा राजनीतिक मूल्यमान्यता, नैतिकता ह्रास हुँदै गएकाले लोकतन्त्रको अभिन्न अंग निर्वाचनलाई बेवास्ता गरेका छन्, उनले भने, प्रतिनिधिसभा निर्वाचनमा पराजित भएका व्यक्तिहरू एक वर्षमै राष्ट्रिय सभामा जानु निर्वाचन प्रणालीलाई अवमूल्यन गर्नु हो । उनले सिद्धान्तलाई बेवास्ता गरी जो आए पनि हुल्ने प्रवृत्तिका कारण दलहरू मर्दै गएको बताए । निर्वाचनमा पैसा दिने मान्छेलाई टिकट दिने, जो आए पनि पार्टीमा हुल्ने गरेका कारण दलहरू मर्दै छन्, उनले भने ।माओवादीका सुदूरपश्चिम प्रदेशबाट महेशकुमार महरा (अपांगता भएको व्यक्ति अल्पसंख्यक), कोशीबाट बिना पोख्रेल (महिला) र सुदूरपश्चिमबाट हरिराम चौधरी (अन्य समूह) राष्ट्रिय सभाबाट बाहिरिँदै छन् । आफूले जितेका प्रदेशसहित माओवादीले सात सिट दाबी गर्ने बताएको छ । माओवादी वरिष्ठ उपाध्यक्ष श्रेष्ठ ०७४ को निर्वाचनमा गोरखा२ बाट पराजित भएको दुई वर्षपछि ०७६ फागुनमा गण्डकी प्रदेश अन्य समूहबाट राष्ट्रिय सभा सदस्यमा निर्वाचित भए । त्यसबेला उनको चर्को अलोचना भएको थियो । राष्ट्रिय सभा सदस्य हैसियतले उनी हाल उपप्रधान तथा गृहमन्त्री छन् । माओवादीभित्र चुनावमा हारेर पनि राष्ट्रिय सभामा प्रवेश भएको गलत नजिरलाई फेरि लागू गर्न खोजेको चर्चा हुन थालेको छ ।"
भूकम्पमा अभिभावक गुमाएका बालबालिकाको बिचल्ली,"(सुर्खेतरुकुम पश्चिम)दुई दाजु, एक बहिनीसहितको पाँच जनाको परिवार । जेठो दाजु २८ वर्षीय गगन राना सुस्त मनस्थितिका, आमा बली रानाको तीन वर्षअघि निधन भएपछि यसै पनि परिवारमा बज्रपात परेको थियो नै । गत कात्तिक १७ को भूकम्पमा परी घरमूली बुबा ढोली रानाको पनि मृत्यु भएपछि यतिबेला जाजरकोटको भेरी नगरपालिका१ घुइल्नेटाका १३ वर्षीय डण्डराज र ८ वर्षीया निशाको बिचल्ली भएको छ । घरबाट ४५ मिनेटको पैदल दूरीमा भए पनि डण्डराज भूकम्पपछि बागेश्वरी आधारभूत विद्यालय जान सकेका छैनन् । सूर्योदय आधारभूत विद्यालयमा पढिरहेकी निशा आक्कलझुक्कल विद्यालय गए पनि पढाइमा मन लगाउन सकेकी छैनन् । एक त उनी विद्यालय नै आएकी छैनन्, आए पनि पढाइमा मन लगाउन सकेकी छैनन्, सूर्योदय आविका प्रधानाध्यापक प्रभाकर शर्माले भने, मानसिक रूपमा विक्षिप्तजस्तै छिन्, हामीलाई नै सम्हाल्न गाह्रो भइसक्यो । यतिबेला बहिनीदाजुहरू स्वयंसेवकले बनाइदिएको अस्थायी टहरोमा आश्रय लिइरहेका छन् । जाजरकोटकै नलगाड नगरपालिका१ चिउरीस्थित नेपाल राष्ट्रिय प्राथमिक विद्यालयकी कक्षा ३ की छात्रा मुना विकले पनि भूकम्पमा आमा गुमाउनुपर्यो । यतिबेला बुबा दलवीरसहित बाजेबज्यैसँग बसिरहेकी उनी पनि विद्यालय जान सकेकी छैनन् । आमा सम्झिएर दिनहुँ रोइरहन्छे, न स्कुल जान मन गर्छे, न राम्ररी सुत्न, खान नै सकेकी छे, दरवीरले भने, उसैलाई चिसोले २ हप्ता थला पार्यो, अहिले सम्हाल्नै गाह्रो भएको छ । भूकम्पका कारण अभिभावक गुमाएका यहाँका बालबालिकाको यतिबेला बिचल्ली भएको छ । जाजरकोटका प्रमुख जिल्ला अधिकारी सुरेश सुनार जिल्लाभरि झन्डै २ सय बालबालिकाले भूकम्पमा अभिभावक गुमाएको हुन सक्ने बताउँछन् । ठ्याक्कै तथ्यांक त कसैसँग छैन, तर अभिभावक गुमाएका त्यस्तै २ सय बालबालिकामा मानसिक समस्या देखापरेको छ, सुनारले थपे, उपयुक्त बासस्थान र पोसिलो खानेकुरा नहुँदा बालबालिकामा स्वास्थ्य समस्या पनि थपिएको छ । अभिभावक गुमाएर बिचल्लीमा परेका केही बालबालिकालाई भने आफन्तले सहारा दिइरहेका छन् । तर आमाबाबुसँग भएजस्तो त कहाँ हुन्छ र ?, बरु यस्ता बालबालिकालाई बालआश्रम वा दाताको संरक्षणमा राख्न सके तै बिसेक हुन्थ्यो कि ?, प्रजिअ सुनारले भने, हामी पनि उनीहरूलाई जिम्मा लिने दाताको खोजीमा छौं ।नलगाड नगरपालिका१ चिउरीकी ८ वर्षीया प्रेमकली विक कोपिला भ्याली विद्यालयमा कक्षा ३ मा पढिरहेकी छन् । बाबु हिरे र आमा चन्द्रकली विकको भूकम्पमा परी मृत्यु भएपछि झन्डै १ महिना उनी काकाको परिवारको सहारामा त्रिपालमा बसिन् । पछि उनकै विद्यालय राहत लिएर गाउँमा आउँदा प्रेमकलीको बिचल्ली देखेपछि सुर्खेत लिएर गएको वडाध्यक्ष धनबहादुर महरले बताए । भने, अभिभावक गुमेपछि बालबालिका बिचल्लीमा परे, आफन्तको पनि बिजोग छ । रुकुम पश्चिम आठबीसकोट नगरपालिका१४ बाँके पीपलगैराका १२ वर्षीय नवीन मल्ल टोलाएर बसिरहन्छन् । दाइ सर्जन र तिलकले जति सम्झाए पनि उनलाई विद्यालय जानै मन छैन । कर गरेर पठाए पनि कक्षामा एकोहोरिएरै बसिरहन्छन् । भूकम्पका कारण आमा र घर गुमाएपछि विक्षिप्तजस्तै बनेको नवीनको परिवारका अन्य पुरानै दैनिकीमा फर्किने प्रयास गरिरहे पनि सानै उमेरका नवीनले भने अझै पीडा बिर्सन सकेका छैनन् । आमा पनि छैनिन्, घर पनि छैन, नवीन दुखेसो पोख्छन्, यस्तोमा पढ्नै मन लाग्दैन । सानीभेरी गाउँपालिका४ गाउँबारीका ६ वर्षीय प्रवेश ओली र एक वर्षकी बहिनी मिरिकाको अवस्था पनि बिजोगकै छ । भूकम्पका कारण बुबाको मृत्यु भएपछि आमा माया घर्ती ओली अहिलेसम्म पनि सामान्य हुन सकिरहेकी छैनन् । घरका मूली नै मरिगए, बस्ने घर पनि ढलिगो । यी लालाबाला हेरेर चित्त बुझाउँदै छु, मायाले निराशा पोख्दै भनिन्, बाँचेका हामी पनि मरेका झैं भयौं । रुकुम पश्चिमको आठबीसकोट नगरपालिकामा ४२, सानीभेरी गाउँपालिकामा १० र चौरजहारी नगरपालिकामा १ गरी भूकम्पका कारण यहाँ ५३ जनाले ज्यान गुमाएका थिए । भूकम्पका कारण अभिभावक गुमाएका बालबालिकामा पीडासँगै मानसिक त्रास रहेको सानीभेरी गाउँपालिकाका बालअधिकार अधिकृत मानवीर ओलीले बताए । एकातिर त्यो भयानक दुर्घटनाको नकारात्मक छाप उनीहरूको मनमस्तिष्कमा गढेको छ भने अर्कोतिर अभाव, उनी भन्छन्, यसकारण पनि यहाँ समस्या छ । बालबालिकाको लालनपालनदेखि पढाइलेखाइ र रेखदेख गर्ने अभिभावकको निधनले आठबीसकोटका १७ जना बालबालिका यतिबेला सहाराविहीन भएको पालिकाका शिक्षा शाखा प्रमुख इन्द्रबहादुर विष्टले बताए । आठबीसकोट१० झिन्चौरका खड्गबहादुर कामीको भूकम्पमा परी ज्यान गएपछि उनका ६ देखि १८ वर्षसम्मका ४ सन्तान बिचल्लीमा परेको छ । घरसँगै श्रीमान् गुमाएकी शशि सुनार बसोबासको चाँजोपाँजो र सन्तानको रेखदेखमा समस्या परिरहेको बताउँछिन् । त्रिपालमुनिको बास छ । अस्थायी टहरो कहिले बन्ने हो, पत्तो छैन । भूकम्पबाट बाँचेका यी छोराछोरीलाई नै रेखदेख गर्न गाह्रो भइसक्यो, उनले भनिन्, सरकार र अरूले सकेको सहयोग गर्नुभएकै होला । तर, त्यो हामीलाई हात्तीको मुखमा जिराजस्तो मात्रै छ । बेसहारा बनेका भूकम्प प्रभावित बालबालिकालाई सहयोगको जरुरत भएको भन्दै आठबीसकोटका नगर प्रमुख रवि केसीले नगरपालिकाबाट थप सहयोगका लागि पहल भइरहेको बताए । उनले भने, यस्ता बालबालिकाका लागि अब दीर्घकालीन सहयोगबारे सोच्नुपरेको छ । सहाराविहीन बनेका बालबालिकाको रेखदेख र पठनपाठनका लागि स्थानीय सरकारले नै पहिलो अभिभावकीय जिम्मेवारी लिनुपर्ने सानीभेरी गाउँपालिकाका बालअधिकार अधिकृत ओलीको धारणा छ । विभिन्न संघसंस्थाको सहयोगमा यस्ता बालबालिकालाई मनोसामाजिक परामर्श दिने काम अघि बढाएका छौं, उनले भने, तर, यतिले मात्रै पुग्दैन, दीर्घकालीन समाधानका लागि सरोकारवाला सबैको चासो र चिन्ता हुनु जरुरी छ । सानीभेरी गाउँपालिका अध्यक्ष बिर्खबहादुर विष्टले भूकम्पका कारण बेसहारा बनेका बालबालिकाको पढाइ खर्चलगायतका आधारभूत आवश्यकता पूरा गरिदिने कुरामा स्थानीय सरकारबाट सहयोग उपलब्ध गराउने आश्वासन दिए । कोही दाताले राम्रो सहयोग गर्छु भनेको खण्डमा पनि हामी सहकार्य गर्न सक्छौं, उनले भने । भूकम्प प्रभावित क्षेत्रमा दुई सातासम्म उपचारमा खटिएका सुर्खेतस्थित कर्णाली केयर अस्पतालका बालरोग विशेषज्ञ डा नवराज केसीले भूकम्पमा अभिभावक गुमाएपछि जाजरकोट र रुकुम पश्चिमका बालबालिकामा स्याहारसुसार नहुँदा चिसोले झाडापखाला, निमोनिया, रुघाखोकी, ज्वरोलगायत स्वास्थ्य समस्या देखिएको बताए । एक त एकसरो लुगा र त्रिपालको भरमा रहेका उनीहरू स्वास्थ्य समस्यामा छन्, त्यसमा पनि बाबुआमा नहुँदा विभिन्न स्वास्थ्य समस्या देखिएको छ, उनले भने, यस्तो अवस्थामा उनीहरूको स्वास्थ्य अवस्था र पालनपोषणमा सरकारी सहयोगको खाँचो छ । बालबालिकाको क्षेत्रमा काम गरिरहेको गैरसरकारी संस्था बाल मजदुर सरोकार केन्द्र (सिविन) नेपालका क्षेत्रीय संयोजक सिद्धराज पनेरुले भूकम्पमा अलपत्र परेका बालबालिकाको अवस्थाबारे अध्ययन गरिरहेको बताए । कर्णाली प्रदेशका सामाजिक विकासमन्त्री खडकबहादुर पोखरेलले भूकम्पमा अभिभावक गुमाएका बालबालिकाको संरक्षणका लागि एकीकृत कार्यविधि बनाई कार्यान्वयनमा लगिने बताए । भूकम्पका कारण जाजरकोट र रुकुम पश्चिममा झन्डै ५५ हजार परिवार विस्थापित छन् । जसमा करिब २ लाख बालबालिका प्रभावित भएको कर्णाली प्रदेश प्रहरी कार्यालयले जनाएको छ । भूकम्पमा दुवै जिल्लामा ३२ जना बालबालिकाले ज्यान गुमाएका थिए भने भूकम्पपछिको चिसोबाट जाजरकोटमा २ बालबालिकाको ज्यान गएको छ ।"
खुला विश्वविद्यालयका विद्यार्थीले परीक्षा दिन पाउने,"(काठमाडौं)नेपाल खुला विश्वविद्यालयबाट एलएलबी उत्तीर्ण विद्यार्थीलाई कानुन व्यवसायी परिषद्ले परीक्षामा सहभागी हुनबाट लगाउँदै आएको प्रतिबन्ध फुकुवा गर्न सर्वोच्च अदालतले आदेश गरेको छ । आफ्नो नियमावलीअनुसार मेल नखाएको तर्क गर्दै परिषद्ले खुला विश्वविद्यालयका विद्यार्थीलाई अधिवक्ता प्रमाणपत्रको गत वर्षको परीक्षामा सहभागी गराउन अस्वीकार गरेको थियो । त्यसविरुद्ध पीडित विद्यार्थी तथा पाठ्यक्रम सञ्चालक खुला विश्वविद्यालयले दायर गरेको रिटमाथि सुनुवाइ गर्दै सर्वोच्च अदालतको शुक्रबार बसेको संवैधानिक इजलासले परिषद्को प्रतिबन्धविरुद्ध अन्तरिम आदेश जारी गरेको हो । परिषद्को २०७७ चैत १ मा जारी नियमावलीमा स्वीकृति नलिई कानुनी शिक्षा सञ्चालन गरेका शिक्षण संस्थाका विद्यार्थीलाई अधिवक्ताको प्रमाणपत्र लिने परीक्षामा सहभागी नगराइने र त्यसअघि नै पठनपाठन गर्दै आएका संस्थाको हकमा भने यो प्रावधान लागू नहुने उल्लेख छ । तर, खुला विश्वविद्यालयले आफ्नो स्थापनाको दुई वर्षपछि २०७५ देखि कानुनमा स्नातक तहको अध्यापन गराउन थालेको थियो । भूतप्रभावी कानुन (पहिले भइसकेका कामलाई प्रभाव पार्न बनाइने कानुन) निर्माण गर्न नपाइने विधिशास्त्रीय मान्यता छ भने त्यसअनुसार कसैले व्यवहार गर्न पनि नहुने सिद्धान्त छ । तर, त्यसको विपरीत हुने गरी ऐनअनुसारै पहिल्यैदेखि पढाइँदै आएको पाठ्यक्रमलाई नियमावली बनाएर हटाउने काम गैरसंवैधानिक तथा कानुनी सिद्धान्तको भएकाले प्रतिबन्ध हटाउनुपर्ने निवेदकहरूको मागसँग सहमत हुँदै सर्वोच्च अदालतले अन्तरिम आदेश दिएको हो । सर्वोच्चको आदेशसँगै खुला विश्वविद्यालयका १५९ विद्यार्थीले परीक्षा दिन पाउने भएका छन् । सर्वोच्चको आदेशले विधिको शासन पुनर्स्थापित भएको छ, खुला विश्वविद्यालयकी उपकुलपति शिलु बज्राचार्यले भनिन्, परीक्षामा सहभागी हुन पाउनु विद्यार्थीको नैसर्गिक अधिकार हो, त्यसमा उत्तीर्णअनुत्तीर्ण त उनीहरूको ज्ञानले तय गर्ने विषय हो । यसमा प्रतिबन्ध कुनै मुलुकमा पनि छैन । अदालतले त्यसमा बोल्नु स्वागतयोग्य छ । गत वर्ष परिषद्ले परीक्षामा सहभागी हुन रोक लगाउनेबित्तिकै पीडित विद्यार्थीहरूले उच्च अदालत पाटनमा त्यसविरुद्ध रिट दायर गरेका थिए । खुला विश्वविद्यालयका विद्यार्थीको प्रयोगात्मक परीक्षा नहुने भएकाले परीक्षामा त्यसको अंक भार नहुने भएपछि अधिवक्ताको परीक्षामा सहभागी गराउन समस्या परिरहेको र सहभागी हुन पाउनुपर्ने माग रिटमा गरिएको थियो । उक्त रिटमा उच्चले २०७९ फागुन १० गते कानुनबमोजिमको प्रक्रिया पूरा गरी नेपाल कानुन व्यवसायी परिषद्को परीक्षामा सामेल हुन चाहेमा रोकावट नगर्नू भन्ने आदेश थियो । तर, त्यसको पालना गर्नुको विपरीत परिषद्ले उच्चको आदेशविरुद्ध नै सर्वोच्चमा निवदेन दिएको थियो । त्यसमाथि सुनुवाइ गर्दै संवैधानिक इजलासले अन्तरिम आदेश जारी गरेको हो । परिषद्ले उच्च आदेश अटेर गरेपछि सुरु भएको अन्योलका कारण अधिवक्ताको ३१ औं परीक्षा अन्तिम समयमा स्थगित भएको थियो । परिषद्ले काठमाडौंसहित विराटनगर, जनकपुर, पोखरा, बुटवल, सुर्खेत र महेन्द्रनगरमा मंसिर २२ र २३ गते परीक्षा सञ्चालनका लागि सूचना प्रकाशित गरेको थियो । त्यहीअनुसार परीक्षार्थीले तयारी गरेर अनलाइनबाट प्रवेशपत्रसमेत बुझेका थिए । परिषद्ले अचानक परीक्षा स्थगित भएको सूचना २० गते जारी गरेको थियो ।"
दाइजोले गरिबलाई ऋणको भार,"(महोत्तरी)छोरीको विवाह गर्न सम्पत्ति धितो राखेर ऋण लिएकी महोत्तरी रामगोपालपुरकी हीरादेवी मण्डल अहिले ऋणको भारले थिचिएकी छन् । तीन वर्षअघि जनकपुरको राजश्री फाइनान्सबाट उनले १५ लाख ऋण लिएर दुई छोरीको विवाह गरेकी थिइन् । अहिले ऋण तिर्न नसक्दा धितो राखेको २ कट्ठा १६ धुर जग्गा लिलाम भएको पत्र फाइनान्सले पठाएको छ । त्यत्तिमै उनलाई ऋणले छाडेको छैन । मिटरब्याजमा ४ लाख रुपैयाँ लिएर जेठा छोरा वैदेशिक रोजगारीका लागि कुवेत गए । कान्छो छोरा पनि थप २ लाख रुपैयाँ ऋण लिएर ५ महिनाअघि मलेसिया पुगेका छन् । तर, आफूहरू समस्यामा परेको भन्दै उनीहरूले पैसा नपठाएपछि हीरादेवी अत्तालिएकी छन् । दुवै छोराले काम पाएका छैनन्, पैसा पठाएका छैनन्, उनले भनिन्, साहुले यता बस्न दिएको छैन । अहिले ऋण १७ लाख पुगेको उनले सुनाइन् । घरमा बस्नै हुँदैन साहु र संस्था आएर धम्काउँछन्, उनले भनिन् । महोत्तरीकै सम्सी५ का दिनेशप्रसाद यादवले पनि ऋण लिएर छोरीको विवाह गरे । तिलक नदिए छोरीको विवाह नै हुँदैन, उनले भने, ऋण नै लिएर दुई छोरीको विवाहमा २५ लाख खर्च गरेको छु । जेठी छोरीको विवाहमा १५ लाख खर्च भएकोमा ५ लाख नगद, मोटरसाइकल, दराज, फ्रिजलगायत घरमा चाहिने सबै सामग्री केटा पक्षलाई दिएको उनले बताए । कान्छी छोरीको विवाह खर्च १० लाख पुग्यो, यादवले भने, ऋण तिर्न साढे ४ कट्ठा जग्गा बेचिसकेको छु । अहिले पनि ३३ लाख ऋण तिर्न बाँकी छ । संस्थाहरूले आफूले लिएको भन्दा दोब्बर भएको भन्दै तिर्न दबाब दिइरहेको उनले बताए । बर्दिबास८ कर्मटोकी घर भएकी सरु चौधरी ६० वर्षकी भइन् । एक वर्षदेखि उनले ऋण लिएको कुनै पनि संस्थाको किस्ता तिर्न सकेकी छैनन् । उनको ऋण २५ लाख रुपैयाँभन्दा बढी छ । तर अहिले घरमा के खाउँ के लाउँको अवस्था भएको उनी बताउँछिन् । छोरीको विवाह गर्न ६ लाख र छोरालाई विदेश पठाउन ३ लाख विभिन्न संस्थाबाट ऋण लिएको उनले सुनाइन् । मलेसिया गएको ६ महिनामै श्रीमान् घर फर्किएपछि महोत्तरी कर्मटोकी इन्द्रकुमारी कलवारलाई पनि ऋणले सास्ती दिएको छ । ससुराको मृत्युपछि घर फर्किएका श्रीमान्को खुट्टा भाँचिएको र आफू बिरामी परेकाले ऋणमाथि ऋण बढ्दै गएको उनले बताइन् । अहिलेसम्म २० लाखभन्दा बढी ऋण पुगेको उनले सुनाइन् । के खाने कसरी बाँच्ने पनि थाहा छैन, उनले भनिन्, अब सरकारले हेर्ला कि भनेर आन्दोलनमा आएको हुँ । लघुवित्त संस्था विरोध संघर्ष समितिले मंगलबार महोत्तरीको बर्दिबासमा गरेको जिल्ला भेलामा उपस्थित अधिकांशले उनको जस्तै समस्या सुनाएका थिए । गरिबलाई उठाउनै नसक्ने गरी ऋणको बोझ बोकाएर लगातार दबाब र धम्की दिने साहु र संस्थाविरुद्ध आफूहरूको संघर्ष जारी रहेको संघर्ष समितिकी महोत्तरी अध्यक्ष सिलम यादव बताउँछिन् । अशिक्षा र गरिबीकै कारण पछि परेका समुदायलाई लघु वित्तीय संस्थाहरूले समेत मनोमानी नियम लगाएको उनको आरोप छ । आफ्नो हिसाबले नियम लगाएर गरिबको शोषण संस्था र महाजनहरूले गरिरहेकाले त्यसको विरुद्धमा जिल्ला भेला गरेको उनले बताइन् । उनका अनुसार भेलामा महोत्तरीबाट १ सय ३५ जना पीडित उपस्थित भएका थिए । लघुवित्त संस्थाको मनोमानी राज्यले नै संरक्षण गरेका कारण गरिबहरू दिनदिनै बोक्नै नसक्ने ऋणको भुमरीमा परिरहेको पीडित संघर्ष समितिका केन्द्रीय उपाध्यक्ष युवराज रसाइली बताउँछन् । ऋणीले आफूले लिएको कर्जाभन्दा धेरै रकम चुक्ता गरिसकेको अवस्थामा धितो लिलाम भएकाको सम्पत्ति फिर्ता हुनुपर्ने र ऋण मिनाहा हुनुपर्ने मुख्य माग आफूहरूको भएको उनले बताए ।"
हात्तीको आक्रमणमा मृत्यु,"झापा (कास) दक्षिण झापाको हल्दीबारी२ पाराखोपीका ६० वर्षीय पाठल राजवंशी सधैंझैं बुधबार पनि मर्निङ वाकमा निस्किएका थिए । घरबाट सखारै निस्किएर चाँडै फर्किने उनी त्यो बिहान भने घरै फर्किएनन् । स्थानीयले खोजी गर्ने क्रममा घरदेखि करिब २ सय मिटरपूर्व सदरमुकाम चन्द्रगढी जोड्ने सडकनजिकैको झाडीमा उनको शव स्याउलाले छोपिएको अवस्थामा फेला पारे । प्रहरीलाई खबर गरेपछि वडा प्रहरी कार्यालय भद्रपुरका निरीक्षक सन्जीव बोगटी घटनास्थल पुगेका थिए । हात्तीले आक्रमण गरी मारेको अवस्थामा राजवंशीको शव फेला परेको थियो, उनले भने, शव पातपतिंगरले छोपिएको थियो ।"
ज्यान जोखिममा राखेर प्रसूति सेवा,"(डोगडी, बाजुरा)डोगडी स्वास्थ्यचौकीकी अनमी दीपमाला सिलाललाई एक महिलालाई प्रसूति बेथा लागेर स्वास्थ्यचौकीमा ल्याएको खबर आयो । उनी सेवा दिन स्वास्थ्यचौकीको प्रसूति केन्द्रमा पुग्नै लाग्दा महिलालाई बोकेको टोली पनि त्यहीं नजिक पुग्दै थियो । एक्कासि माथिबाट पहिरो आयो । हामीहरू पहिरोको वारिपारि थियौं । पहिरो आएपछि उनीहरू उतैतिर भागे । मैले पनि भागेर ज्यान जोगाएँ, अनमी सिलालले भनिन्, दिउँसो पहिरो आएको भएर बाँच्न सकियो । राति भएको भए के हुन्थ्यो थाहा छैन ।आफू पनि त्यसबेला गर्भवती भएकाले सकीनसकी ज्यान जोगाएको र पहिरो बग्न रोकिएपछि त्यही भवनमा गएर डराइडराइ प्रसूति गराएको उनले बताइन् । यो गत साउनको घटना हो । तर, सिलालले प्रसूति सेवा दिँदा यस्तो जोखिम उठाएको यो पहिलो घटना होइन । दुई वर्षदेखि सिलाल लगायतका डोगडी स्वास्थ्यचौकीका स्वास्थ्यकर्मीले प्रत्येक पटक सुत्केरी सेवा दिँदा यस्तो जोखिम उठाउनु परिरहेको छ । कहिलेकाहीं सुत्केरी राति आउँछन् । बच्चा जन्मिएन भने रातदिन त्यहीं राखेर कुर्नुपर्छ, उनले भनिन्, पहिरो बगेको बग्यै हुन्छ । कुन बेला डाँडै भत्किएर पुरिन्छौं भनेर डरैडरले काम गर्नुपर्छ । स्वास्थ्यचौकी रहेको भवनको ठीक माथिबाट आएको सुक्खा पहिरोका कारण जोखिम बढेको उनले बताइन् । वर्षभरिमा सरदर एक सय जनालाई प्रसूति सेवा दिने गरेको यो स्वास्थ्यचौकीमा बाजुराको खप्तड छेडेदह गाउँपालिका३, ४ र ५ तथा बझाङको खप्तडछान्ना गाउँपालिका७ का बासिन्दा सेवा लिन आउने गरेका छन् । २०७९ साउनमा पहिरोले डोगडी गाउँको पारतोला भन्ने ठाउँमा रहेको स्वास्थ्यचौकी भवन आधा पुरिएको थियो । केही महिना सेवा नै अवरुद्ध भएपछि विणापाटामा रहेको आलु भण्डारण गर्ने शीत भण्डारको भवनमा स्वास्थ्यचौकी सारिएको थियो भने पहिरोले थुपारेको ढुंगामाटो हटाएर प्रसूति केन्द्र भने पुरानै भवनमा सञ्चालन गरिएको थियो । शीत भण्डारमा झ्यालहरू बन्द गर्ने व्यवस्था नभएका कारण औषधि चोरी हुन थालेपछि अहिले भूकम्पले चर्किएको वडा कार्यालयको पुरानो भवनबाट स्वास्थ्यचौकीको अन्य सेवा दिइँदै आएको छ । तर, प्रसूति केन्द्र भने पहिरोको जोखिम भएकै ठाउँमा छ ।भवन नभएका कारण साह्रै दुःख पायौं । बिरालोले चल्ला सारेजस्तो गरी स्वास्थ्यचौकी सार्दै आएका छौं । शीत भण्डारबाट यहाँ सार्यौं । यो भवन पनि भूकम्पले चर्काइसक्यो, डोगडी स्वास्थ्यचौकीका इन्चार्ज दलबहादुर रावतले भने, उता सोलार सिस्टम भएकाले काम गर्न सजिलो थियो । यता विद्युत् सेवा नियमित नहुँदा ल्याबको काम गर्न पनि समस्या छ । खानेपानीको पनि समस्या छ । साह्रै अप्ठेरोमा परेका छौं । उनका अनुसार दुई वर्षसम्म पनि स्वास्थ्यचौकीको भवन मर्मत नहुँदा नियमित सेवा प्रवाहमा समस्या छ । स्वास्थ्यचौकीको भवन भएको विणापाटाबाट प्रसूति केन्द्र रहेको पारतोला पुग्न १० मिनेट समय लाग्ने भएका कारण कर्मचारीलाई सेवा दिन जोखिम मात्रै नभएर यताउता दौडिनु पर्दा झन्झट र ढिलाइसमेत हुने गरेको उनले बताए । स्वास्थ्य चौकी र प्रसूति केन्द्रलाई सुरक्षित ठाउँमा सारिदिन पालिकालाई पटकपटक अनुरोध गरे पनि सुनुवाइ नभएको उनको भनाइ छ । अन्यत्र भवन निर्माण गर्न विकल्प पनि नभएको तर स्वास्थ्य सेवा दिन धेरै समस्या भएको बताउँदै पहिरोग्रस्त क्षेत्रमै रहेको भवनलाई पुनः मर्मत गर्ने तयारीमा गाउँपालिका रहेको प्रमुख प्रशासकीय अधिकृत कृष्णराज जोशीले बताए । गाउँका अरू घर भाडामा लिऊँ भने पनि स्वास्थ्य चौकी राख्ने खालका छैनन् । भवन अन्यत्र बनाउने विकल्प पनि छैन, उनले भने, अब त्यही पहिरो नियन्त्रणका लागि केही उपाय गरेर पुरानै भवन मर्मत गर्ने कि भन्ने सोचेका छौं । उनले भवन नहुँदा दुई वर्षदेखि स्वास्थ्य सेवा प्रभावित भइरहेको बताउँदै यस वर्षभित्र केही न केही उपाय निकालिने बताए ।"
किन टिक्दैनन् आयल निगममा कार्यकारी निर्देशक ?,"(काठमाडौं) गत वर्ष १६ खर्ब ११ अर्ब ७३ करोडको वस्तु आयात हुँदा झन्डै ३ खर्बको पेट्रोलियम पदार्थ आयात भयो । यो कुल आयातको करिब १८५४ प्रतिशत थियो । अत्यावश्यक वस्तुको सूचीमा रहेको इन्धनको आपूर्ति प्रणालीमा दुईचार दिन अवरोध हुँदा समग्र बजारमा असर पर्छ । इन्धन आयात गरी आपूर्ति व्यवस्थादेखि मूल्यवृद्धिलाई समेत सन्तुलन मिलाउने दायित्व नेपाल आयल निगमलाई छ । निगमले इन्डियन आयल कर्पोरेसन (आईओसी) बाट इन्धन आयात गरी आपूर्ति व्यवस्थापन गर्दै आएको छ । तर यही निगमको मुख्य जिम्मा पाउने धेरै कार्यकारी निर्देशक कार्यकाल पूरा नगरी परिवर्तन हुने गरेको छ । कतिपय कार्यकारी निर्देशक राजनीतिक परिवर्तनसँगै फेरिए पनि धेरैजसो विवादमा परेर बहिरिएका छन् ।निगमको इतिहासले पनि त्यही पुष्टि गर्छ । ०५५ वैशाखयता हेर्दा कार्यकारी निर्देशक र निवर्तमान कार्यकारी निर्देशक गरी २६ जनाले नेतृत्व सम्हालेका छन् । त्यसमा ११ जना कार्यकारी निर्देशक भए । तर, पूर्ण कार्यकाल भने ४ जना युवराज शर्मा, मदनराज शर्मा, दिगम्बर झा र सुरेन्द्रकुमार पौडेल मात्रा पूरा गर्न सके । युवराजले ०५५ वैशाख ३० देखि ०५७ वैशाख २८ सम्म, मदनराजले ०५७ असोज ५ देखि ०५९ असोज ४ सम्म, दिगम्बर झाले ०६४ भदौ १० देखि ०६८ साउन २६ सम्म र सुरेन्द्रकुमारले ०७५ पुस २५ देखि ०७८ पुस २४ सम्म पूर्णकालीन नेतृत्व सम्हाले । बाँकी कार्यकारी निर्देशक केही विवादमा परे, केही राजनीतिका कारण निकालिए । पछिल्लो पटक कार्यकारी भएका उमेश थानी भने १५ महिनाअघि नै राजीनामा दिएर हिँडेसँगै निमित्त कारीकारी निर्देशकले निगमको नेतृत्व गर्नुपरेको छ । थानीले राजीनामा दिएलगत्तै निगमकै नायब कार्यकारी निर्देशक नगेन्द्र साहलाई निमित्तको जिम्मेवारी दिइएको छ । कार्यकाल सहज हुँदाहुँदै थानीले राजीनामा दिनुको कारण रहस्यमयी नै छ भने उनले छिट्टै राजनीतिमा जाने प्रतिक्रिया दिएका छन् । घाटामा रहेको संस्थालाई नाफामा आइसकेपछि राजीनामा दिनुको कारण बुझ्न सकेका छैनौं, निगमकै एक उच्च कर्मचारी भन्छन्, हामी नै आश्चर्यमा परेका छौं ।नियुक्तिमा राजनीतीकरण, पूर्वाधार निर्माणमा कमिसनको चलखेललगायतले कतिपय कार्यकारी विवादमा पर्दै आएका छन् । नियुक्तिका बेला योग्यता र बीचमा निगमले अमलेखगन्जमा निर्माण गर्न लागेको इन्धन भण्डारण ट्यांकीको ठेक्कामा अनियमितता आशंका गर्दै अख्तियार दुरुपयोग अनुसन्धान आयोग र उद्योग, वाणिज्य तथा आपूर्ति मन्त्रालयले छानबिन गरेका थिए । तर, यस विषयमा अख्तियारले सफाइ दिइसकेको निगमका अधिकारी बताउँछन् । अब मेरो राजनीतिक यात्रा सुरु भएको ठान्नुस्, गत साता निगमका कर्मचारीहरूले गरेको बिदाइ कार्यक्रममा थानीले भनेका थिए, राजनीति गर्न नै आयल निगमबाट राजीनामा दिएको हुँ । करिब ५० अर्ब घाटामा रहेको निगम अहिले नाफामा छ । अब केही महत्त्वपूर्ण पूर्वाधार विस्तारको काम भइरहेको छ । नाफाघाटाभन्दा पनि बिचौलियासँगको पहुँच र अनियमिततासँग सम्बद्ध विषयमा धेरै कार्यकारी विवादमा परेका छन् । गलत स्वार्थपूर्तिका लागि राजनीतिक नियुक्ति दिएर कार्यकारी बनाइन्छ । तर स्वार्थ पूरा नभए अनि आफूले भनेअनुसार काम नगरे निकालिन्छ वा निस्कन बाध्य पारिन्छ, निगमकै पूर्वनायब कार्यकारी निर्देशक सुशील भट्टराईले भने, कार्यकारी निर्देशकको इतिहास हेर्दा सरकार परिवर्तनसँगै कार्यकारी निर्देशक पनि बाहिरिएका छन्, कतिपयलाई हटाइएको छ ।बीचमै राजीनामा दिनुपछाडिको रहस्य नखुले पनि नयाँ नियुक्तिको चलखेल भने सुरु भइसकेको छ । कार्यकारी नियुक्त गर्दा राजनीतिक स्वार्थ मात्र नहेरी भारतसँगको सम्बन्धमा पहुँच, इन्धन बजार व्यवस्थापनको नेतृत्वदायी भूमिका र मूल्य उतारचढावमा अर्थशास्त्रीय ज्ञान राख्न सक्ने व्यक्तिलाई प्रतिस्पर्धामा आउने वातावरण बनाउनुपर्ने जानकार बनाउँछन् । राजनीतिक दृष्टिले मात्रै नियुक्ति गरिँदा निगमबारे बुझ्नमै धेरै समय खर्चिनुपर्छ । कार्यकारी निर्देशकले पूर्ण कार्यकाल काम नगर्नुको प्रमुख कारण राजनीतिक अस्थिरता नै हो । विभिन्न स्वार्थसमूह तथा बिचौलियाले आफूअनुकूल प्रयोग गर्न खोज्छन् । त्यसैले कतिले दबाब थेग्न सक्छन् र पूरा कार्यकाल काम गर्छन्, कतिले सक्दैनन् अनि पूरै काम नगरी भाग्छन्, भट्टराईले भने । त्यसपछि निमित्तको भरमा पुग्छ, बजारमा झन् अस्थिरता र विकृति बढ्छ । निगमका अनुसार दिगम्बर झाको कार्यकाल ०६८ भदौ २६ मा सकिएपछि करिब तीन वर्ष ०७१ जेठ १३ सम्म निमित्तले नै निगम चलाए । त्यस अवधिमा ९ जना निमित्त कार्यकारी निर्देशक भए । तत्कालीन कार्यकारी निर्देशक दिगम्बर झाको बोर्डले प्रचलित कानुनअनुसार बोनस खुवाउन मिल्ने निर्णय गर्यो । त्यति बेला कार्यान्वयन भएन । त्यसको डेढ वर्षपछि त्यही निर्णयलाई तोकेर तत्कालीन निमित्त कार्यकारी निर्देशक सुरेशकुमार अग्रवालले बोनस बाँडे, निगमका एक अधिकारीले भने, अख्तियारले छानबिन थाल्यो, मुद्दा पर्यो, केही निलम्बनमा परे । त्यसपछि निमित्त कार्यकारीले निगम चलाउनुपर्यो ।निमित्तकै भरमा निगम चलाउन समस्या भएपछि सरकारले अर्को व्यवस्था नभएसम्म चण्डिकाप्रसाद भट्टलाई कार्यकारी निर्देशक नियुक्त गर्यो । ०७१ जेठ २२ मा नियुक्ति पाएका भट्टले ०७१ माघ १३ सम्म काम गरे । उनले स्वचालित मूल्य प्रणालीको सुरुवात गरेका थिए । अर्को व्यवस्था नभएसम्म भनेर कार्यकारीको जिम्मा दिइएको थियो, सरकारले दिएको जिम्मेवारी पूरा गरेजस्तो लाग्छ, हाल विशेष आर्थिक क्षेत्र प्राधिकरण नेपालका कार्यकारी निर्देशक रहेका भट्टले भने, राम्रो काम गर्दागर्दैर् छाडियो । फाट्टफुट्टबाहेक धेरै ठूलो विवादमा भट्ट परेनन् । भट्टपछि निगममा कार्यकारी निर्देशक भएर गोपाल खड्का आए । सबैभन्दा बढी विवादमा उनै परे । जग्गा खरिद घोटाला काण्डमा मुछिएपछि खड्का मन्त्रालयमा तानिए । र, उनलाई राजीनामा गर्न लगाइयो । खड्काको राजीनामापछि निगम पुनः निमित्त कार्यकारीले चलाए । खड्कापछि नायब कार्यकारी निर्देशक सुशील भट्टराई भए । भट्टराईले करिब १४ महिना निगम चलाए । त्यसपछि कार्यकारी निर्देशकका रूपमा उदयपुर सिमेन्ट उद्योगमा महाप्रबन्धक भइसकेका सुरेन्द्रकुमार पौडेल आए । उनले भने तीनवर्षे पूर्ण कार्यकाल काम गरे । सरकारले चाहेमा दोस्रो कार्यकाल नियुक्तिको सम्भावना रहे पनि विवादमा पर्न सक्ने जोखिम देखेपछि पौडेल दोहोरिएनन् । तुलनात्मक रूपमा कम विवादमा परेका उनी भन्छन्, कार्यकारी भएपछि प्रशंसासँगै गाली पनि खानुपर्छ । नियुक्त हुनुअघिको अपेक्षा र पछिको वास्तविकता फरक हुन्छ, त्यही भएर पनि निगममा कार्यकारी निर्देशक धेरै टिक्दैनन् ।निगममा कार्यकारी निर्देशक नटिक्नुका पछाडि मूल कारण राजनीतिक हस्तक्षेप, सरकारले विज्ञताबारे ध्यान नदिनु र बिचौलियाहरूको हाबी नै हो । निगमले चाल्ने कदमले सरकारलाई प्रत्यक्ष प्रभाव पार्छ । तसर्थ निगमको कार्यकारी निर्देशक पद सधैं चुनौतीपूर्ण रहेको पूर्वसचिव चन्द्र घिमिरे बताउँछन् । मूल्यबारे स्वचालित मूल्य प्रणाली अपनाइएको छ । राजनीतिक लगायत कारणले कार्यान्वयन हुन दिइँदैन । पूर्ण रूपमा स्वचालित प्रणाली लागू नहुँदा व्यवस्थापन गर्न असहज हुन्छ, उनले भने, सधैं दबाब र तनावमा काम गर्नुपर्ने भएकाले पनि समस्या हुने गरेको हो । अन्तर्राष्ट्रिय मूल्यका आधारमा मूल्य बढेर आउँदा बढाउने र घटेर आउँदा घटाउने भन्दै निगमले गत साउन १ देखि पूर्ण स्वचालित मूल्य प्रणाली लागू गरेको थियो ।"
१२ अर्बको परियोजना तीन वर्षदेखि अलपत्र,"स्थानीयको अवरोधबीच कार्यालयले पछिल्लो समय ड्रोनबाट जग्गाको विस्तृत सर्भे पनि गरेको छ । हामीले जग्गाको ड्रोनबाट भए पनि विस्तृत सर्भे गरेर बस्तीको विवरण, सरकारी र ऐलानी र खेती भइरहेको जग्गाको विवरणसहितको प्रतिवेदन प्रधानमन्त्रीको संयोजकत्वमा रहेको राष्ट्रिय विकास समस्या समाधान समितिमा पेस गरेका थियौं, घिमिरेले भने, त्यहाँबाट पनि सरकारी जग्गामा रहेको अव्यवस्थित बस्तीको व्यवस्थापन गरी सम्बन्धित जग्गा तोकिएकै कार्यमा उपयोग गर्ने व्यवस्था मिलाउन भूमि व्यवस्था, सहकारी तथा गरिबी निवारण मन्त्रीको संयोजकत्वमा गृह, उद्योग, कृषि तथा पशुपन्छी विकास मन्त्रालयका सचिव सदस्य रहेको समितिमा पुगेको छ । पछिल्लो समयमा ८ सय १३ बिघा क्षेत्रफललाई घटाएर २ सय ५० बिघा जग्गामा व्यवस्थापन गर्ने गरी निर्णयका लागि प्रक्रिया अघि बढेको पनि घिमिरेले बताए । त्यही क्षेत्रफलमा उद्योगहरूलाई आवश्यक न्यूनतम पूर्वाधार सडक, विद्युत्, पानी, ढललगायतको व्यवस्थापन गर्न पुनः डीपीआर गर्ने तयारी छ । जग्गाकै विषयमा विवाद बढी भएपछि सार्वजनिक सुनुवाइसमेत हुन सकेन, उनले भने, वातावरणीय प्रभाव मूल्यांकन भए पनि स्थानीयको सहभागितामा गर्नैपर्ने सार्वजनिक सुनुवाइ हुन नसकेपछि अन्य काम अघि बढेन । त्यसैले स्थानीयसँग पनि सहमति हुने गरी क्षेत्रफल घटाएर भए पनि बनाउन सकिने गरी डीपीआर रिभाइज गर्ने प्रयास भएको र त्यसले परियोजनाको लागत पनि घट्ने उनले जनाए । पूर्वअर्थमन्त्री पौडेलले राष्ट्रिय महत्त्वको र यस क्षेत्रकै मुहार बदल्ने योजना बन्न नदिने प्रयासले निरन्तर अवरोध भइरहेको बताए । मोतीपुर औद्योगिक क्षेत्र स्थानीयको पनि आर्थिक परिवर्तन गराउने परियोजना हो, उनले भने, त्यसमा केही अवाञ्छित तत्त्वहरूले अहिले पनि बिथोल्न र बन्न नदिन लागिरहेका छन् । त्यस्तालाई राज्यले पहिचान गरेर कारबाहीको दायरामा ल्याएर भए पनि परियोजना अघि बढाउनुपर्छ । लुम्बिनी प्रदेशको प्रमुख व्यापारिक तथा आर्थिक केन्द्र रूपन्देही आसपास निजी क्षेत्रले अर्बौं लगानी गरी उद्योग स्थापना गरेका छन् । मोतीपुर परियोजनाले त्यस्ता उद्योगीलाई प्रत्यक्ष लाभ दिने भए पनि सरकारले समयमै निर्माण गर्न नसक्दा उद्योगी निराश भइरहेको रूपन्देही उद्योग संघका पूर्वअध्यक्ष बाबुराम बोहोराले जनाए । रूपन्देही उद्योग र उत्पादनका लागि उर्भर क्षेत्र हो, त्यसैले राज्यले यहाँ त्यहीअनुसारको सुविधा र सहुलियत दिनु जरुरी छ, उनले भने, तर स्थापना गर्न लागिएको औद्योगिक क्षेत्रसमेत बन्न नसक्नु दुःखद छ ।"
भुक्तानी नपाएपछि काम छाडी हिँडे ठेकेदार,"(बागलुङ)गत वर्ष भएको कामको समेत भुक्तानी नहुँदा बागलुङमा ठूला सडक आयोजना निर्माण ठप्प भएको छ । बक्यौता भुक्तानी नपाएको र चालु वर्ष बजेटसमेत नहुँदा ती आयोजना कहिले सकिन्छ भन्ने अन्योल भएको छ । अधुरै रहेका योजनामा बनेका संरचना पनि जीर्ण हुँदै गएका छन् । अदालत चौपारीदेखि सिगाना, चापाखर्क, गाजादह, बरेङ हुँदै शान्तिपुर जाने सडकसहित ४ वटा ठूला पूर्वाधारका योजनामा गत वर्षको भुक्तानी समेत नभएको हो । ती सडकका लागि चालु वर्षको बजेटसमेत न्यून छ । अदालत चौपारीदेखि सिगाना १० किमि खण्ड निर्माण गरिरहेको ठेकेदार कम्पनीले भुक्तानी नपाएपछि मजदुरलाई ज्याला दिन नसकेर काम छाडेको हो । गत असार मसान्तअघिको झन्डै साढे ३ करोड रुपैयाँ भुक्तानी लिन नपाएपछि ठेकेदारले काम छाडेको हो । कामको भुक्तानी चालु वर्षमा पनि नपाउने भएपछि कामै छाडेर हिँड्नुपरेको ठेकेदार कम्पनी कर्ण बिल्डर्सका साइट इन्चार्ज सुदीप श्रेष्ठले जनाए । ठेक्का सम्झौता भएको ९ महिनासम्म डेढ सयसम्म कामदार, दर्जन उपकरण प्रयोग गरेर काम गरेकामा अहिले यहाँ सुनसान छ । वर्षात्मा खसेको पहिरोले सडक आउजाउमा अवरोध पुगेको छ । ठेकेदार कम्पनीले गत आर्थिक वर्षको मात्रै साढे ३ करोड भुक्तानी नपाएको हो । काम पनि राम्रो गरेको थियो, समयअघि नै सकिने सम्भावना थियो, सडक डिभिजन कार्यालय बागलुङका लेखा अधिकृत रामनाथ शर्माले भने, चालु वर्ष पनि भुक्तानी दिन बजेट छैन । २९ करोड ३५ लाखमा ठेक्का सम्झौता भएको यो सडक निर्माणका लागि ठेकेदारले १२ करोड ५० लाख मात्रै लगेको उनको भनाइ छ । चालु वर्षको बजेटमा पनि दायित्व तिर्न नसकिने भएपछि ठेकेदार कम्पनीलाई ताकेता गर्न नसकिएको इन्जिनियर किरण पोखरेलले जनाए । चालु वर्षमा यो सडकका लागि १ करोड रुपैयाँ मात्र विनियोजन भएको छ । उक्त रकम पूरै भुक्तानी गर्दा पनि ठेकेदारलाई साढे २ करोड तिर्न बाँकी हुन्छ । श्रेष्ठका अनुसार कुल १० किमि सडकको स्ट्रक्चरको ८० प्रतिशत काम सकिएको छ । घुम्ती ढलान भएका छन् । बाँकी सडकको अधिकांश खण्ड ग्राभेलसमेत भइसकेको छ । काम थालेको ९ महिनामा झन्डै २० करोडको काम सकिएको श्रेष्ठले बताए । त्यसमध्ये मूल्यांकन भएको १६ करोडमा १२ करोड ५० लाख मात्रै भुक्तानी भएको हो ।"
"'अर्थतन्त्र संकटमा होइन, दबाबमा","(विराटनगर)प्रधानमन्त्री पुष्पकमल दाहालले मुलुकको अर्थतन्त्र अहिले संकटमा नभई दबाबमा मात्र रहेको बताएका छन् । मोरङ व्यापार संघले विराटनगरमा आयोजना गरेको दसदिने ट्रेड एक्स्पो२०२३ उद्घाटन गर्दै दाहालले शुक्रबार अर्थतन्त्रका महत्त्वपूर्ण सूचकांकमा क्रमिक सुधार आएको दाबी गरेका हुन् । नकारात्मक भाष्यका कारण अहिले अर्थतन्त्र संकटमा रहेको कुप्रचार गरेर उद्योगी व्यवसायी र सर्वसाधारणलाई निराश पार्ने प्रयत्न भइरहेको र त्यसलाई चिर्न जरुरी रहेको दाहालको टिप्पणी छ । झन्डै एक वर्ष पहिला म प्रधानमन्त्री बन्दा मुलुकको अर्थतन्त्र साँच्चिकै संकटमा थियो । तर अहिले त्यस्तो अवस्था छैन, दाहालले भने, एक वर्षमा अर्थतन्त्रका सूचकांकमा सुधार आएको छ । मूल्यवृद्धि नियन्त्रणको तहमा रहेको, राजस्व वृद्धि भएको, विदेशी मुद्राको सञ्चिति बढेको र भुक्तानीको सन्तुलन बढेकाले अर्थतन्त्र संकटमा नभई दबाबमा रहेको दाहालको भनाइ छ । हाल मुलुकको विदेशी मुद्रा सञ्चिति चार महिनामा १६ खर्ब ९८ अर्ब पुगेको तथ्यांक प्रस्तुत गर्दै उनले अहिले बैंक ब्याजदर घटेको र लगानी बढेको समेत औंल्याए । विराटनगर विकासका नाममा पछि पर्दै गएको औंल्याउँदै दाहालले गिरिजाप्रसादको गृहनगरको विकासमा आफू दत्तचित्त भएको आश्वासनसमेत दिए । विराटनगर पछि पर्यो भने मुलुक नै पछि पर्छ भन्ने आफ्नो मान्यता रहेको उनको भनाइ छ । विराटनगरमा गिरिजाप्रसाद कोइराला अन्तर्राष्ट्रिय क्रिकेट रंगशाला, औद्योगिक प्रदर्शनीस्थल, अढाई दशकअघि निर्माणाधीन चक्रपथ र विशेष आर्थिक क्षेत्र निर्माणलाई सरकारले प्राथमिकता दिएको उनले जनाए । प्रजातान्त्रिक आन्दोलनमा अग्रणी भूमिका खेलेको विराटनगरले अहिलेसम्म कसैसँग केही नमागी अगाडि बढ्दा राज्यले ध्यान नदिएको कांग्रेस नेता शेखर कोइरालाले गुनासो गरे । पञ्चायतकालमा राज्यले विराटनगरलाई हेला गरे पनि यहाँको निजी क्षेत्रले यसको संरक्षण गरेको उनको भनाइ छ । विराटनगरको चक्रपथलाई बहुवर्षीय योजनामा राखेर निर्माण गर्न र विमानस्थललाई क्षेत्रीय स्तरको बनाउन उनले प्रधानमन्त्रीसमक्ष आग्रह गरे । विराटनगरमा स्थायी प्रदर्शनीस्थल निर्माण गर्न, कार्गो रेलमार्गको सन्धि परिमार्जन गर्न, उद्योगमा भइरहेको विद्युत् कटौती रोक्न र निर्माणाधीन चक्रपथ सक्दो छिटो बनाउन प्रधानमन्त्रीसमक्ष व्यापार संघका अध्यक्ष नवीन रिजालले अनुरोध गरे ।"
अर्थ संक्षेप,"रुप्से होलिडेजको काठमाडौंफुकोट उडान काठमाडौं (कास) रुप्से होलिडेजले काठमाडौं र थाइल्यान्डको फुकेटलाई उडानमार्फत जोड्ने भएको छ । रुप्से होलिडेजले विश्वका विभिन्न पर्यटकीय केन्द्रलाई नेपालसँग सोझो चार्टर्ड उडानमार्फत जोड्ने नीति लिएको बताइएको छ । यस उडानले पर्यटकलाई सोझो र सुविधाजनक उडानका साथमा सस्तो भाडादर प्रदान गर्ने रुप्सेले जनाएको छ । हिमालय एयरलाइन्सको एअरबस ए३२० प्रयोग गरिने यो उडानको एकतर्फी भाडादर ३५ हजार रुपैयाँ छ । पर्यटकीय गन्तव्य फुकेटकाठमाडौंको पहिलो उडान जनवरी २१, २०२४ मा गरिनेछ । रुप्सेले काठमाडौं र थाइल्यान्डको दूरी अब ३ घण्टा १० मिनेटमा सीमित हुने भएको छ । इतिहासमै पहिलो पल्ट काठमाडौंबाट ननस्टप उडान भरेर फुकेट अवतरण गर्ने रुप्से होलिडेजका प्रबन्ध निर्देशक रमेह पराजुलीले बताए । यहाँबाट नेपाली पर्यटकलाई फुकेट पुर्याउँछौं अनि फुकेटबाट विभिन्न देशका पर्यटकलाई काठमाडौं ल्याउँछौं, उनले भने । ग्लोबल आईएमई बैंकको विशेष घरकर्जा योजना काठमाडौं (कास) ग्लोबल आईएमई बैंकले एकल अंकमा आधारित न्यूनतम ब्याजदरमा १२ करोडसम्म कर्जा सीमा भएको विशेष घर कर्जा योजना ल्याएको छ । बैंकले सस्तो तथा सरल किस्ताबन्दीमा घर निर्माण तथा खरिदलाई लक्ष्य गरी विशेष योजना सार्वजनिक गरेको हो । विशेष घर कर्जा योजनाअन्तर्गत अन्य बैंक वित्तीय संस्थाबाट कर्जा उपभोग गरिरहेकाले सहज रूपमा कर्जा सार्न सकिनेसमेत जनाएको छ । यो योजनाअन्तर्गत सेवाग्राहीले ५ वर्षसम्मका लागि ९९९ देखि १०९९, ५ देखि १० वर्षसम्मका लागि १०९९ देखि ११४९ र १० वर्षभन्दा बढी अवधिका लागि ११४९ देखि ११९९ प्रतिशत स्थिर ब्याजदरमा १२ करोड रुपैयाँसम्म कर्जा लिन सकिनेछ । बैंकले ग्राहकलाई छिटो, छरितो एवं सहज रूपमा कर्जा प्रवाह गर्ने उद्देश्यमा निहित रही आवश्यक कागजात पेस गरेको तीन कार्यदिनभित्र कर्जा प्रवाह गर्ने दाबी गरेको छ । करेन्ट ओरिएन्टल फ्लेभर नुडल्स बजारमाकाठमाडौं (कास) करेन्ट चाउचाउको उत्पादक यशोदा फुड्सले ओरिएन्टल स्वादको चाउचाउ बजारमा ल्याएको छ । यो चाउचाउ भेज र ननभेज दुवै विकल्पमा उपलब्ध रहेको कम्पनीले जारी गरेको विज्ञप्तिमा उल्लेख छ । यसको बजार मूल्य प्रतिप्याकको ६० र फेमिली प्याकको ३ सय रुपैयाँ रहेको कम्पनीले जनाएको छ । उपत्यकाभित्र तथा बाहिरका भाटभटेनीमा करेन्ट ओरिएन्टल फ्लेभर नुडल्सको फ्री टेस्टिङ भइरहेको पनि विज्ञप्तिमा उल्लेख छ ।ग्लोबल आईएमई बैंकलाई भिसा पेमेन्ट एक्सिलेन्स अवार्ड काठमाडौं (कास) ग्लोबल आईएमई बैंकले भिसा पेमेन्ट एक्सिलेन्स अवार्ड २०२३ पाएको छ । भिसा इन्टरनेसनलद्वारा काठमाडौंमा आयोजित लिडरसिप कन्क्लेभमा बैंकलाई सन् २०२३ मा भिसा सदस्यमध्ये एसोसिएट सदस्यतर्फ डेबिट कार्ड प्रवर्द्धनमा उत्कृष्ट बनेकामा उक्त अवार्ड दिइएको हो । बैंकले हालै भिसासँगको सहकार्यमा भिजा स्क्यान टु पे भुक्तानी प्रणाली सुरुवात गरेको छ । क्यूआरमार्फत भर्चुअल भिजा कार्डबाट पेमेन्ट गर्न सकिने उक्त प्रविधि नेपालमै पहिलो रहेको बैंकले दाबी गरेको हो । हिमालयन बैंकलाई दुई अवार्डकाठमाडौं (कास) हिमालयन बैंकले एक्सिलेन्स इन पीओएस एक्युरिङ बिजनेस र एक्सिलेन्स इन कन्ज्युमर कार्ड्सप्रिपेड२०२३ अवार्ड पाएको छ । भिसाद्वारा आयोजित एक कार्यक्रममा निमित्त गर्भनर बमबहादुर मिश्र र नेपालका लागि भिसाका प्रतिनिधि वासु सौम्यले बैंकलाई दुवै अवार्ड प्रदान गरे । बैंकले विगतका वर्षदेखि नै यस विधामा अवार्ड पाउँदै आएको छ । हाल बैंकको २७० एटीएम, ६५ सयभन्दा बढी पीओएस तथा करिब आठ सय ईकमर्स मर्चेन्टमार्फत कार्डका ग्राहकलाई सेवा दिँदै आएको बताएको छ । नोकियाको ॅएक्सेलेरेटिङ इन्डस्ट्री ४० विथ नोकियाकाठमाडौं (कास) नोकियाले काठमाडौंको होटल ह्यात प्यालेसमा एक्सेलेरेटिङ इन्डस्ट्री कार्यक्रम आयोजना गरेको छ । नोकियाले नेपालमा विभिन्न इन्टरनेट सेवाप्रदायकमार्फत उल्लेखनीय ब्रोडब्यान्ड सेवा प्रदान गर्न र नेपाली जनताका लागि डिजिटल पूर्वाधार निर्माणमा महत्त्वपूर्ण भूमिका खेलेको कम्पनीले जारी गरेको विज्ञप्तिमा उल्लेख छ । कार्यक्रममा नेपालमा डिजिटल रूपान्तरणको प्रभाव, नियामक आवश्यकता र ब्रोडब्यान्ड पूर्वाधारको निर्णयक भूमिकाबारे गहिराइमा छलफल गरिएको पनि बताइएको छ ।नबिल बैंक लिमिटेड र उपाय बिजनेस सोलुसन्सबीच व्यावसायिक सम्झौताकाठमाडौं (कास) नबिल बैंक र उपाय बिजनेस सोलुसन्सबीच बैंकका ग्राहकको आवश्यकताअनुसार उपाय प्लेटफर्ममा उपलब्ध विभिन्न सेवा प्रदान गरेर बैंकका ग्राहकलाई सहयोग गर्ने सम्झौता भएको छ । साझेदारीअन्तर्गत बैंकका ग्राहकले कर्जाका लागि आवश्यक प्रारम्भिक कागजात तयार गर्न तथा व्यवसायका लागि वित्तीय व्यवस्थापन, कानुनी र कर व्यवस्थापन गर्न उपाय बिजनेस सोलुसन्सको सेवा लिनेछन् । उपायले व्यावसायिक सेवाबारे सजिलो र पारदर्शी समाधान प्रदान गर्नुका साथै बैंकका ग्राहकलाई आवश्यकताअनुसार क्षेत्रगत विशेषज्ञको सेवा उपलब्ध गराउने बैंकले जारी गरेको विज्ञप्तिमा जनाइएको छ ।"
विद्यालयमा अतिरिक्त पोसाकमा रोक,"(काठमाडौं)काठमाडौं महानगरपालिका र बूढानीलकण्ठ नगरपालिकाले शुक्रबार छुट्टाछुट्टै सूचनामार्फत विद्यार्थीलाई चाडपर्वको बहानामा अतिरिक्त पोसाक किन्न बाध्य नपार्न विद्यालयलाई निर्देशन दिएका छन् । विद्यालय पोसाकबाहेक अन्य पोसाक किन्न बाध्य पार्ने विद्यालयलाई शिक्षा ऐन २०७५ र प्रचलित ऐन नियमअनुसार दण्ड सजाय हुने जनाइएको छ । महानगरका शिक्षा विभाग प्रमुख सीताराम कोइरालाले सबै विद्यालयलाई परिपत्र जारी गर्दै अतिरिक्त पोसाक किन्न विद्यार्थीलाई बाध्य नगर्न आग्रह गरेका हुन् । केही विद्यालयले विभिन्न चाडपर्वका नाममा विद्यार्थीलाई नियमित पोसाकभन्दा अतिरिक्त पोसाक किन्न बाध्य पारिएको गुनासो प्राप्त भएको उनले जनाएका छन् । बूढानीलकण्ठका प्रमुख मिठाराम अधिकारीले विद्यार्थीलाई नियमित पोसाकबाहेक किन्न लगाएको गुनासो प्राप्त भएकाले परिपत्र गरिएको उल्लेख गरे । परिपत्र विपरीत अतिरिक्त पोसाक किन्न लगाउने विद्यालयलाई कारबाही गरिने उनले बताए । विशेषगरी निजी विद्यालयले कृष्ण अष्टमी, क्रिसमस डे, भानु जयन्ती, असार १५ मा धान रोप्न, फागू पूर्णिमा, तिज, दसैं, तिहार, माघे संक्रान्तिलगायतका चाडपर्व झल्कने गरी पोसाक लगाएर विद्यालय आउन विद्यार्थीलाई निर्देशन दिने गरेका छन् । विभिन्न खेलका टिमको जर्सी लगाउनसमेत विद्यार्थीलाई निर्देशन दिने गरिएको अभिभावकको गुनासो छ । चाडपर्व पिच्छे विभिन्न थरी कपडा खरिद गर्दा हजारौं रुपैंया खर्च हुने गरेको अभिभावकहरूको गुनासो छ । विक्रेताको मिलेमतोमा केही विद्यालयले पुस्तक, कापी, स्टेसनरीलगायत शैक्षिक सामग्री र पोसाक नै बिक्रीवितरण गर्ने गरेका छन् । बजारको भन्दा दोब्बरतेब्बर मूल्यसम्ममा यस्ता सामग्री बेच्ने गरिएको अभिभावक बताउँछन् ।त्यस्तै, काठमाडौं महानगरपालिकाले विद्यालयमा डीआई (डिसिप्लिन इन्चार्ज) राख्न पनि रोक लगाएको छ । शुक्रबार शिक्षा विभागका प्रमुख कोइरालाले सबै विद्यालयलाई परिपत्र गर्दै डीआई नराख्न निर्देशन दिएका हुन् । विद्यालयहरूले अनुशासन कायम गर्ने नाममा डीआई राख्ने गरेका छन् । डीआईले विद्यार्थीमा भय सिर्जना गराउने, मनोवैज्ञानिक रूपमा नकारात्मक प्रभाव पार्ने र शारीरिक सजाय दिनेसमेत गरेको गुनासो प्राप्त भएको कोइरालाले बताए । विद्यार्थीमैत्री सिकाइ वातारण सिर्जना गर्न डीआई राख्ने व्यवस्था नगर्ननगराउन परिपत्रमा सूचित गरिएको छ । विगतमा कतिपय विद्यालयमा विद्यार्थीहरू डीआईको शारीरिक यातानाको सिकार हुने गरेको घटना सार्वजनिक हुँदै आएको छ ।"
दोषीलाई कारबाही गर्न माग,सरकारी कर्मचारीमाथि जातीय भेदभाव र दुर्व्यवहार भएको घटना सार्वजनिक भएपछि चारैतिरबाट पीडितलाई न्याय र पीडकलाई कारबाहीको माग भएको छ । मुगुका दलित अधिकारकर्मी र मानवअधिकारवादीले घटनाका विषयमा गहिरो अनुसन्धान र कारबाहीका लागि स्थानीय प्रशासनसँग आग्रह गरेका छन् भने राष्ट्रिय दलित आयोगले समेत घटनाका विषयमा सरकारको ध्यानाकर्षण गराएको छ । आयोगका प्रवक्ता सुन्दर पुर्कुटीले स्वास्थ्यकर्मीमाथि समेत जातीय भेदभाव भएको भन्दै दुःख व्यक्त गरेका छन् । उनले पीडितलाई न्याय र पीडकलाई कारबाहीको दायरामा ल्याउन सरकारसँग माग गरेका छन् । दलित महिला संघ नेपालले पनि घटनाको विरोध गर्दै पीडकलाई कानुनी कारबाही गर्न माग गरेको छ ।
विशालको विश्राम,"(काठमाडौं)साँच्चै बेंग्लोरमा पछिल्लो साफ च्याम्पियनसिपकै बेला सुनिएको थियो, सायद विशाल श्रेष्ठले नेपालका लागि अन्तिम पटक खेल्दै छ र संन्यास लिनेछन् । कुवेत र भारतविरुद्धको खेल गुमाइसकेपछि पाकिस्तानविरुद्ध उनलाई बिदाइ दिने अवसर थियो नै । फेरि पूरा खेल खेलाउन पनि आवश्यक थिएन, अन्तिम केही मिनेट पनि पर्याप्त थियो । तर किन हो यस्तो हुँदै भएन । पछि भित्री कारण त यो हो भनेर केहीले सुनाए । तर, यो लेखिरहनु ठीक थिएन । उनै विशालले शुक्रबार नेपाल सुपर लिगमा एफसी चितवनबाट अन्तिम खेल खेलेपछि मिडियासामु अन्तर्राष्ट्रिय फुटबलबाट संन्यासको घोषणा गरे । झापा एफसीविरुद्ध प्लेयर अफ द म्याच चुनिएपछि उनी पोस्टम्याच कन्फ्रेन्समा आए । सायद उनको पूर्वयोजना नै थियो अनि एकाएक आफूले नेपाली राष्ट्रिय टोलीबाट अबदेखि नखेल्ने निर्णय सुनाए । उनले केही नभए पनि दुई दशक जतिको समय घरेलु फुटबलमा बिताए । राष्ट्रिय टिमसँगै जोडिएको पनि एक दशकभन्दा बढी भइसकेको थियो । तर जिते जम्माजम्मी एक क्याप । कसैलाई लाग्दो हो, नेपाली टोलीका लागि एकै खेल खेलेका खेलाडीको संन्यासबारे पनि चर्चा आवश्यक छ र ? जसले यस्तो भन्नेछन्, ठहरिने छ तिनले नेपाली फुटबल, विशाल र उनको योगदानबारे बुझेकै छैनन् । पक्कै पनि अरू केही खेलाडीले उनीभन्दा धेरै खेले, विशेषतः उनका समकालीन खेलाडीले । तर तिनीहरूको योगदान नेपाली फुटबलमा जति रह्यो, त्योभन्दा दुई गुणा योगदान विशालको छ । फेरि त्यही बेंग्लोरमा भएको साफ च्याम्पियनसिपमा फर्कने हो भने उनलाई पाकिस्तानविरुद्ध खेलाएर बिदाइ दिनु जत्तिको राम्रो अवसर केही थिएन । तर, यत्तिको साहस न मुख्य प्रशिक्षक भिन्सेन्जो अल्बर्टो एनिसले गर्न सके न त कप्तान किरण लिम्बूले । अझ किरण आफैं गोलरक्षक हुन् । जे जतिले विशाललाई यो हकलाग्दो बिदाइ दिन रोके, तिनलाई पक्कै कुनै दिन पछुताउ हुनेछ । किनभने यी सबै घटनाका मोडभन्दा विशाल साँच्चैभन्दा विशाल छन् । उनको समस्या भन्नु नै अलि धेरै भलाद्मी हुनु हो । संन्यास घोषणा पनि उनको भलाद्मीपाराको हदै भयो । उनी भलाद्मी नहुँदो हो त उनले आफ्नो खेलजीवनको उत्कृष्ट क्षणमा छँदा खासखास खेलमा खेल्ने जिदी गर्थे होला, तर गरेनन् । उनले आफ्नो खेल जीवनभन्दा नेपाली टिमलाई बढी महत्त्व दिए । उनी एक विशेष पाराले मुसुक्क हाँस्ने गर्छन् । उनीसँग हेलमेल हुनेलाई त्यो पारा पक्कै याद रहेको हुनुपर्छ । त्यस्तै हाँसोमा उनले भने, सायद राम्रो खेलेर नै अरूले मैलेभन्दा बढी अवसर पाए ।उनी सबैभन्दा पहिले नेपाली राष्ट्रिय टोलीमा परेको वर्ष थियो सन् २०११ । प्रशिक्षक थिए, ग्राहम रोबर्ट्स अनि अवसर थियो, इस्ट टिमोरविरुद्धको विश्वकप छनोट खेल । त्यसयता उनी टोलीमा परिरहे, तर खेल्ने कहिल्यै पाएनन् । उनले डेब्यु अवसर भने सन् २०२१ भारतविरुद्धको मैत्रीपूर्ण अन्तर्राष्ट्रिय खेलमा पाए । प्रशिक्षक थिए, अब्दुल्लाह अल्मुताइरी । खेलको ८६ औं मिनेटमा उनी सब्स्टिच्युट खेलाडीका रूपमा मैदान छिरेका थिए । बस, यही एक खेल । धेरैलाई अझै पनि अल्मुताइरी मन नपर्न सक्छ । तर उनका खास केही गुण छन्, जसलाई मान्नैपर्छ । यसमा एउटा गुण हो, विशाललाई खेलाउने निर्णय । केही नभए पनि १० वर्षको समय बेन्चमा रहेर पनि उत्तिकै प्रेरित रहनु आफैंमा ठूलो हो । यस्तो गुण सायद विशालमै मात्र पाइन्छ, अरूमा होइन । त्यसैले त आफ्नो खेलजीवनबारे उनी प्रायः कहिल्यै गुनासो गर्दैनन् । न कसैको आलोचना गर्छन् । मात्र खेलिरहे, केही हुन्छ भनेर आस गरिरहे । पछिल्लो एक दशकभन्दा केही लामो समय आधार मान्ने हो भने विशाल जत्तिको सफल र राम्रो प्रदर्शन गरेका गोलरक्षक अरू कोही रहेनन् । त्यसैले उनी घरेलु फुटबलका नम्बर एक गोलरक्षक रहे त्यो समयका लागि । विशाल जहाँजहाँ जान्छन्, त्यहींत्यहीं अधिकांश समय छायाँजस्तै देखिने एकपात्र हुन्, उनकी श्रीमती इलिशा । उनले पनि संन्यासलाई लिएर त्यही भनिन्, जुन अरूको मनमा छ । उनी भन्थिन्, विशालको संन्यास घोषणाले कसको मात्र मन दुख्दैन र ? किनभने उनी त्यस्तै खेलाडी हुन् ।"
अन्तिम निर्णय अन्तिम खेलमै,"(काठमाडौं)नेपाल सुपर लिगको शीर्ष चारमा रहने टिम ठ्याक्कै कुन कुन हुन् त ? यसका लागि लिग चरणको अन्तिम खेलसम्म कुर्नुपर्नेछ । शनिबार लिग चरणको दुई खेल हुनेछ । पहिलोमा बुटवललुम्बिनी एफसी र वीरगन्ज युनाइटेड र त्यसपछि ललितपुर सिटी एफसी र काठमाडौं रेजर्स भिड्नेछन् । त्यसअघि शुक्रबारका दुई खेलमध्ये पहिलोमा धनगढी एफसी र पोखरा थन्डर्सले ११ को बराबरी खेलेका थिए । दोस्रो खेलमा एफसी चितवनले झापा एफसीलाई २० ले हरायो । यो नतिजापछि पोखरा र धनगढी नै शीर्ष दुईमा छन् । यसमध्ये पोखरा १५ अंकमा शीर्ष दुईमध्ये एकमा रहने छ । टोलीले नै पहिलो क्वालिफायर खेल्ने निश्चित भएको छ । त्यसको अर्थ पोखराले फाइनलसम्म यात्रा तय गर्न एक होइन, दुई अवसर पाउने छ । धनगढी १३ अंकसहित दोस्रोमा छ । टोलीको प्लेअफ स्थान त सुरक्षित छ । तर, दोस्रो हुने कि तेस्रो वा चौथो, त्यो भने टुंगो छैन । शुक्रबारकै खेलमा झापासामु प्लेअफ खेल्ने सम्भावना निश्चित गर्ने अवसर थियो, तर पराजित रह्यो । झापासँग १० अंक छ र चौथोमा छ । टोलीको ठीकअगाडि ललितपुर १० अंकमै छ । त्यस स्थितिमा गणितीय रूपमा बुटवललुम्बिनी, वीरगन्ज, ललितपुर र काठमाडौं चारै टिमको प्लेअफ सम्भावना कायम छ । त्यसमध्ये काठमाडौं ९ अंकसहित छैटौंमा छ भने बुटवललुम्बिनी ७ अंकसहित नवौं स्थानमा । सजिलोमा भन्दा शनिबारका दुई खेलमा जो विजेता रहन्छ, त्यही टिम अर्को चरण पुग्नेछ । बुटवल लुम्बिनीको समीकरण भने अलि फरक हुनेछ । टोलीको जितमा १० अंकमा कम्तीमा दुई टिम हुनेछ, बुटवललुम्बिनीसँगै झापा । यी दुई टिमबीचको खेलमा झापा विजयी थियो । त्यसैले जतिबेलासम्म अन्तिम खेलको अन्तिम ह्विसल बज्ने छैन, यस्तै हुनेछ भनेर भन्न सकिने स्थिति पनि छैन । दशरथ रंगशालामा शुक्रबारको पहिलो खेलमा धनगढीले ४२ औं मिनेटमा मिलन राईको गोलमा अग्रता लिएको थियो । खेलको ९० औं मिनेटमा पोखराका लागि मोसेस ग्याबाहले बराबरी गोल फर्काए । चितवनको सान्त्वना जितमा भने रफिक अमिनुले दुवै गोल गरेका थिए । उनले सातौं मिनेटमा पहिलो गोल र ७७ औं मिनेटमा दोस्रो गोल थपे । आजका खेलबुटवललुम्बिनीविरुद्ध वीरगन्ज ललितपुर सिटीविरुद्ध काठमाडौं रेजर्स"
एपीएफ र कोशीको लगातार जित,"(काठमाडौं)उपाधि दाबेदार मानिएका नेपाल एपीएफ क्लब र कोशी प्रदेशले प्रधानमन्त्री कप महिला राष्ट्रिय क्रिकेट प्रतियोगितामा लगातार दोस्रो जित हात पारेका छन् । शुक्रबार एपीएफले मधेश प्रदेशलाई १० विकेट र कोशी प्रदेशले वाग्मती प्रदेशलाई ८ विकेटले हराए । टस जितेर ब्याटिङ रोजेको मधेश कीर्तिपुरस्थित त्रिवि मैदानमा १९२ ओभरमा ४० रनमै अलआउट भयो । प्रितम साहले १५ रन बनाउनुबाहेक मधेशबाट अन्यले दोहोरो स्कोर बनाउन सकेनन् । एपीएफकी कप्तान सीता रानामगरले ३, रेखा रावल र सुमन विष्टले २२ तथा इन्दु बर्माले १ विकेट लिए । जवाफमा एपीएफले ६ ओभरभित्रै ४१ रन जोडेको थियो । प्लेयर अफ द म्याच सीताले ९ बल खेल्दै ४ चौका प्रहार गर्दै १९ र ज्योति पाण्डेले २६ बल खेल्दै ३ चौका प्रहार गरी १६ रन बनाए । कोशीको लगातार दोस्रो जितमा अप्सरी बेगम प्लेयर अफ द म्याच बनिन् । यशोदा विष्टले ५४ बलमा ४ चौकासहित ४१ र कप्तान अस्मिना कर्माचार्यले २४ बलमा ३ चौकासहित २४ रन बनाए पनि वाग्मतीले ८ विकेट गुमाई ८७ रनमात्र बनाउन सक्यो । कोशीकी सवनम राई र अप्सरीले २२ तथा संगीता राईले १ विकेट लिए । काजल श्रेष्ठ र अप्सरीले समान ४१ रन बनाएपछि कोशीले ११ बलअघि लक्ष्य पूरा गर्यो । काजल ५१ बलमा ३ चौका र १ छक्का प्रहार गर्दै अविजित रहिन् । अप्सरीले ५४ बल खेलेर ४ चौका र १ छक्का प्रहार गरिन् । वाग्मतीबाट संस्कृति फुयाल र सोनी पाख्रिनले ११ विकेट लिए । साबिक विजेता सुदूरपश्चिमले पहिलो विजय नतिजा निकालेको छ । सुदूरपश्चिमले लुम्बिनी प्रदेशलाई ९ विकेटले हरायो । टस जितेको लुम्बिनीले ७ विकेट गुमाई ७१ रनमात्र बनाउन सक्यो । सरस्वती पुनले १९, अस्मा पुलामीमगरले १६ र सुस्मिता बजगाईंले १४ रन बनाए । सुदूरपश्चिमकी लक्ष्मी साउदले २ तथा ईश्वरी विष्ट, अनु कडायत र कप्तान रितु कनोजियाले ११ विकेट लिए ।रेवती धामीले १७ र कविता जोशीले २४ रनको अविजित इनिङ्स खेलेपछि सुदूरपश्चिमले १० ओभरभित्रै ७२ रन जोडेको थियो । रेवतीले २५ बलमा २ चौका र कविताले १२ बलमा ३ चौका र १ छक्का प्रहार गरे । रुबि पोदार १४ रन बनाई मधु डिसीको बलमा आउट भइन् । गण्डकीले पनि प्रतियोगितामा पहिलो विजय हात पारेको छ । गण्डकीले कर्णालीलाई ४४ रनले हरायो । अञ्जली विश्वकर्माले ५१ र ज्योत्सनिका मरासिनीले ५० रन बनाएपछि गण्डकीले १४१६ को स्कोर बनायो । अञ्जलीले ४८ बल खेली ८ चौका र ज्योत्सनिकाले ४० बल खेली ५ चौका र १ छक्का प्रहार गरे । कर्णालीकी यमुना थारु र अञ्जु गुरुङले २२ तथा रश्मी खड्काले १ विकेट लिए । कर्णालीले ६ विकेट गुमाई ९७ रनमात्र बनाउन सक्यो । गौरी बोहराले २६, यमुनाले २१ र तृष्णा विश्वकर्माले १९ रन बनाए । गण्डकीकी रचना चौधरीले २ तथा ज्योत्सनिका र सुमन खतिवडाले ११ विकेट लिए । कर्णाली र मधेश पहिलो दुवै खेलमा पराजित भएको छ ।"
सैनिक स्कुललाई आईजीपी सिल्ड,"(काभ्रे)सैनिक आवासीय महाविद्यालय भक्तपुरले २९ औं अन्तर विद्यालय आईजीपी फुटबल रनिङ ट्रफीको उपाधि जितेको छ । उपाधिका लागि साँगामा शुक्रबार भएको फाइनलमा सैनिक आवासीयले ल्याबरोटरी स्कुल कीर्तिपुर टाइब्रेकरमा ३० ले पराजित गरेको थियो । निर्धारित समयको खेल २२ को बराबरीमा टुंगिएको थियो । विजेताले ५० हजार, उपविजेताले ४० हजार र तेस्रो भएको आयोजक नेपाल पुलिस स्कुल साँगा ए टिमले ३० हजार रुपैयाँ पुरस्कार पाउने छन् ।प्रहरी महानिरीक्षक वसन्तबहादुर कुँवरले विजेतालाई रनिङ ट्रफी प्रदान गरेका थिए । महानिरीक्षक कुँवरले खेलकुदले विद्यार्थीको प्रतिभा उजागर गर्नुका साथै रचनात्मक तथा सिर्जनात्मक क्षमता अभिवृद्धि गर्न प्रभावकारी भूमिका निर्वाह गर्ने बताए । बनेपा नगरपालिकाका प्रमुख शान्तिरत्न शाक्यले र काभ्रेकी प्रमुख जिल्ला अधिकारी रूद्रादेवी शर्माले पनि खेलाडीलाई पुरस्कृत गरेका थिए । मंसिर २० देखि सुरु प्रतियोगितामा पुलिस स्कुल साँगाका ए र बी टिम, पुलिस स्कुल धरान र सामाखुसी, सैनिक आवासीय महाविद्यालय, एपीएफ स्कुललगायत काठमाडौं, भक्तपुर, ललितपुर र काभ्रेका १६ विद्यालयका १७ टिमले प्रतिस्पर्धा गरेका थिए ।"
मास्टर मित्रसेनले भोगेको युद्ध,"लाहुरे दाइको रेलिमाई फेसनै राम्रोरातो रुमाल रेलिमाई खुकुरी भिरेकोमाथिको गीतका रचनाकार प्रथम विश्वयुद्धका एक योद्धा थिए स्व मास्टर मित्रसेन थापामगर । यिनै गीतका लाइन गाउँदै इजिप्ट, फ्रान्स, बेल्जियम, मेसोपोटामिया (सिरिया र इराक) युद्ध लडेका थिए उनले । मित्रसेनका डायरीलाई आधार बनाएर ६ वर्षको अथक प्रयासपछि लेखक विजय हितानले उपन्यास लेखेका छन् लाहुरे दाइको रेलिमाई । उपन्यास भनिए पनि ढाँचा डायरीजस्तै छ । पात्रहरूको थोरै संवाद र मुख्य पात्रको मनोवादले खाँदाखाँद छन् हरफहरू । उपन्यासले यात्रामा स्मृतिलाई साथै हिँडाएझैं लाग्छ । कथा भन्दै काटेको बाटोजस्तो आनन्दमय यात्रा । उपन्यासभित्रको युद्धकथा यस्तो छ श्वेज नहर बेलायतका लागि शरीरको नसाजस्तै रहेछ । अति महत्त्वपूर्ण जलमार्ग । यसै बाटो भएर बेलायतले सुदूरपूर्वका देश भारत र मध्यपूर्वमा सैनिक, रासन, गोलाबारुद, तेल इत्यादि ओसारपसार गर्दो रहेछ । त्यो बेला इजिप्टमा साम्राज्यवाद रहेछ । टर्कीद्वारा विस्तारित ओटोमनलाई जर्मनको समर्थन रहेछ । केही मध्यपूर्वी राष्ट्रहरू ओटोमन साम्राज्यवाददेखि चिढिएका रहेछन् । श्वेज नहरको सहज प्रयोगका लागि बेलायतले इजिप्टलाई हातमा लिनैपर्ने रहेछ । अनि यसै नहरको सुरक्षाका लागि प्रथमपल्ट सन् १९१४ मा भारतबाट सैनिक लगिएको रहेछ । अनि साम्राज्यवादी विस्तारमा लागेका अटोमनविरुद्ध सेना खन्याउन ब्रिटिसले उपनिवेश बनाएका देशहरूबाट सेना जम्मा गरेको रहेछ । जसमा एक योद्धा थिए, २० वर्षे लक्का जवान मित्रसेन थापामगर । सन् १८०६ मा ग्रेटर नेपाल विस्तारका क्रममा अमरसिंह थापाको सहसेनानी भई बसेका थापाहरूका सन्तति परेछन् मित्रसेन थापा । पुर्खाको पदचाप पछ्याएर १८ वर्षमै सेनामा गएका थिए मित्रसेन । उनले युद्धमा छँदा बालाई लेखेको चिठीमा लेखेका छन् अर्काका लागि बिनाबित्थामा रगत बगाउनु बेकार रहेछ । उनले गाउँका युवालाई लाहुर नपठाउन आग्रह पनि गरेका छन् चिठीमा । भलै त्यो चिठी कमान्डरको सेन्सरमा परेर केटी शब्द काट्नुपरेको थियो । तर, मित्रसेन युद्धको फ्रन्ट लाइनमा डटेर दुस्मनको प्रतिकारमा लागिरहे । एकचोटि नायकसम्मको पदवी पाए तापनि पछि अर्काका लागि युद्ध लड्दिनँ भनेर पल्टन फिर्ता नगएपछि त्यो पदवी खोसिएछ । त्यसपछि भने मित्रसेनले आफूमा भएको साहित्य र संगीतको मूललाई विस्तार गरेर गोर्खालीको संस्कार र सभ्यता जीवित राख्न बाँकी जीवन अर्पेका रहेछन् ।एकातिर युवाहरूलाई ब्रिटिसले सेना बनाई कज्याउने, अर्कातिर तिनै सेनाले गोर्खाली चेलीहरूको बिचल्ली बनाउने अनि सेनाका परिवार बेरोजगार भएर जाँडरक्सी, जुवातासमा जीवन बर्बाद पारेको देखेर छुट्टीमा घर आएका मित्रसेन फेरि पल्टन फिरेनन् । ब्रिटिसका लागि ज्यान बाजीमा राखिदिनुपर्ने बाध्यता त छँदैथ्यो, त्यो पल्टनमा जतिसुकै कडा मिहिनेत गरे पनि पद बढुवा हुन माथिल्लो तहका मालिकलाई रिझाउनुपर्ने घिनलाग्दो खेलदेखि दिक्क भएका थिए मित्रसेन । उनले पहिले सोचेका थिए समाजमा प्रतिष्ठा कमाउन सेनामा मानपदवी लिन्छु अनि मेरा गोर्खाली समाजले मेरो कुरा सुन्नेछन्, कुलतमा फसेका समाजलाई सुधार्न सक्ने हैसियत कमाउँछु । तर, सोचेजस्तो भएन । लडाइँमा दुईचोटि घाइते भए, निको हुन महिनौं लाग्यो । पछि ७ वर्ष सेनामा रहेर स्वैच्छिक अवकाश लिन चाहे । दुस्मन अगाडि पर्दा भिड्न तयार भएर हतियार उठाउने मित्रले नै युद्धको कुनै औचित्य नरहेको बताइरहे । कुनै शासकको सनकमा संसारभरिका निर्दोष युवालाई बलिको बोको बनाइएको छ भनेर युद्धलाई खुबै धिक्कारिरहे । तर, अचम्मको कुरा आफू युद्धमा पर्दा जसरी बलिको बोको भएँ भनेर दुःख व्यक्त गर्छन्, फेरि उनै आफ्नो रक्षाका लागि भाग्सुनाथसँग बोको चढाउन भाकल गरिरहन्छन् । पल्टन घरमा पूजा गर्दा पशु बलि दिइएकामा उनको कुनै प्रतिकार देखिँदैन ।विभिन्न प्रकारका हतियार बोकाएर अनेक भौगोलिक बनावटको यात्रा वर्णन गर्दै पाठकलाई डुबाउनु उपन्यासको प्रमुख कला हो । लेखनशैली र युद्धकथाले पाठकलाई यस्तो तुल्याउँछ कि लाग्छ म नै जर्मनविरुद्धको योद्धा हुँ, मेरो अगाडि दुस्मनले आक्रमण गर्दै छ । त्यसपछि पाठकको रगत तात्छ, हातगोडा चलमलाउँछन्, श्वास रोकिएजस्तो हुन्छ, पसिना छुट्छ । फ्रेन्ड्ली पल्टन हो कि दुस्मनको पल्टन हो ? त्यो चिन्न बोलिने कोड शब्द खैनीखैनी भन्दा उनीहरूले सुर्तीसुर्ती भनेनन् भने तुरुन्तै आक्रमणको पोजिसन लिइहाल्नुपर्छ भन्ने लागिहाल्छ तर हातमा हुन्छ उपन्यास । यसरी पाठकलाई सेना बनाएर अक्षरसँगै दौडाउन सफल छ उपन्यास । अनि मित्रसेन थापा यो उपन्यासको नायक लाग्छ, लेखकचाहिँ कमान्डर । हुन त लेखक पनि ब्रिटिस सेना हुन् अनि थापामगर पनि । उपन्यासको एक अनुच्छेद सिपाहीले एकछिन बिसाउन पायो भने के गर्छ ? घरका आफन्तलाई सम्झिन्छ । अनि लेख्छ प्रेमपत्र प्रियसीलाई सम्झनाको आकाशभरि बालुवाको धूलोसरी तिम्रै अनुहारको गीत उड्छ । तिम्रै पाइलापाइला टेकेर मेरो मुटु यहाँ नाच्छ । लाग्छ, मलाई सम्झँदै तिमी धौलाधर हिमाल हेरिबस्छ्यौ । अनि टिग्रिस नदीले यहाँसम्म बगाएर ल्याउँछ तिम्रो मायाको भेल । भो, पग्लिने गरी नहेर धौलाधर । यता टिग्रिसमा बाढी आयो भने म डुब्छु । बरु कुनै क्याक्टसको पातमाथि मुस्किलसँग अडिएको थोपा बनेर म तिम्रै लागि जिउने प्रयास गरिरहनेछु । बन्दुकको बटैबटले हिर्काएर यो लाहुरेको दुःख नमर्ने रहेछ । पातैपातमा सिन्का जोडेर जीवन नगाँसिने रहेछ । तिमीले मलाई हेर्ने बिहानी शीतको थोपामा होला । मैले त तिमीलाई हेर्ने बालुवाको ऐनामा हो । उपन्यासमा काँगडा जिल्लाको भाग्सु धर्मशाला छाउनीबाट सैनिकलाई कुनै जानकारी नदिईकनै एक्कासि युद्धका लागि हिँडाइएको दर्दनाक कथा छ । मित्रसेन पटकपटक कमान्डरमाथि प्रश्न उठाउँछन् । भर्खरै छुट्टी गएर विवाह गरेको सैनिकलाई पल्टन फिर्ता बोलाइ युद्धमा धकेल्दा कतिले समुद्रमा हामफालेर आत्मदाह पनि गरेका छन् । सन् १९१४ देखि युद्धको थालनी भयो । ब्रिटिसले विभिन्न देश कब्जा गरे, मेगिड्डो र सेरोनको युद्ध लड्दै जोर्डन नदीको पश्चिममा अवस्थित अमान क्याप्चर गरे । त्यसपछि जोर्डन तरेर बेरुत, बाल्बेक हुँदै बेक्का उपत्यका जिते । बेक्का ओटोमन साम्राज्यवादीको पुछारको क्याम्प रहेछ । अझै अघि सरेर दमास्कस क्याम्पचरपछि ओटोमन साम्राज्यवादीले गोर्खाली ब्रिटिस सेनासँग घुँडा टेकेर सन् १९१८ अक्टोबर १ दिन आर्मीस्टिक अफ मुद्रोस सन्धि गरे । त्यसपछि सम्पूर्ण युद्ध स्थगित गरिएछ ।युद्ध आफैंमा दुःख हो । त्यो दुःख पाठकले किन पढ्नुपर्ने ? तर, युद्धमा सिर्फ मृत्यु मात्रै छैन । मृत्युसम्मुख पनि कसरी रमाउने ? बाँच्ने कला कसरी सिक्ने ? दर्दलाई कसरी भुल्ने ? युद्धकथाले अनेक जीवनका कला सिकाउँछ । हामीलाई दैनन्दिनका तनावले पेदु बनाएको अवस्थामा यो युद्धको कथा पढेपछि ती व्यथा बाघको आक्रमणबाट बचेर आएको मान्छेलाई जुकाले टोक्न लागेझैं सामान्य लाग्छ । र, प्रथम विश्वयुद्धको इतिवृतान्त बुझ्न पाइन्छ ।यसभित्र घाइते सैनिकहरूलाई श्वेत नर्सहरूले स्याहारेकामा विरोध आई अश्वेत नर्स राखिएको प्रसंग छ । राजपुत सैनिकहरूले डुंगा तार्ने कामलाई माझीले गर्ने काम भनी तुच्छ मानेर बरु सात फिट गहिरो ट्रेन्च खन्न तयार भएको कहानी छ । युद्धकै क्रममा बाटाभरि स्थानीयले खानेकुरा राखिदिएर नीला आँखावाल गोरेनीले मायाको अँगालो हालेको कुरा पनि छ । भिक्टोरिया क्रस (भीसी) पाएका कुलबहादुर थापामगर, भीसी पाउन लागेका कर्णबहादुर राणामगरका युद्ध कथा गज्जबको छ । कथाभरि मित्रसेनले पनि बहादुरी तक्मा पाएको पढ्न पाए हुन्थ्यो भन्ने एक प्रकारको लालसा पलाइरहन्छ । तर, दुर्भाग्य ! उनी त नायक पद पनि खोसिएर सिपाहीमा अवकाश हुनुपरेको दुखान्त कथा छ । जीवन यस्तै हो, जीतहरूको मात्रै इतिहास बन्छ भन्ने बानी लागेका हामीलाई हारको कथाले नमीठो स्वाद पस्किन्छ । तर, उनका संघर्ष र सपना कदर गर्दै लेखकले यो स्तरको किताब लेख्नु नै मित्रसेनका लागि सम्मान हो । सन् ११ अगस्ट, १९१४ का दिन भाग्सु धर्मशाला छाउनी छाडेको दिनलाई प्रस्थान शीर्षक दिई यस्तै विभिन्न अरू १४ शीर्षकमा विभाजित युद्धका कथा छन् किताबमा । त्यसपछि १० शीर्षकमा मित्रसेनले गोर्खाली समाज सुधारका लागि नयाँ पिँढीमा नेपालीपन कायम राखिरहन गीतसंगीत, नाटक इत्यादि गरेर सार्थक तुल्याएको कथा छ । साहित्य संगीतकै लागि भनेर हिमालयन थिएट्रिकल कम्पनी खोलेका रहेछन् उनले ।भारतका विभिन्न स्थानमा बसोबास गर्ने नेपालीमूलका समाजलाई नेपाली चिनारी नबिर्सन गीत, नाटकद्वारा सचेत गराउँदै हिँड्ने क्रममा पञ्जाबको लाहोर पनि भ्रमण गरेछन् उनले । त्यहाँका नेपालीभाषी मुस्लिम, इसाई र अन्य धर्मावलम्बीलाई हिन्दु धर्म मान्ने बनाएछन् । उनका पछिल्ला नाटकहरू दर्दै जिगर, वाद शाह टावर, सत्त दुखवाइ, परिवर्तन, यहुदीकी बेटी आदि रहेछन् भने सुरुका नाटकहरू कृष्ण जन्म, विल्ला मङ्गल, नुरकी पुतली आदि रहेछन् । मित्रसेनले जसरी युद्धका क्रममा हतियार बोकेर बाहिरी राष्ट्र घुमे, त्यसरी नै गीतसंगीत, नाटक लिएर नेपालीभाषी सारा भारत र पुर्खाको जन्मथलो नेपालको बाग्लुङ पनि घुमेका रहेछन् । यो घुमाइमा गोर्खाली समाज र महिलाहरू कहीं मजबुत भएको देखाइएको छैन । बरु पञ्जाबसम्म पुगेर महिलाहरू तन्नम दुःखमा डुबेको, देह व्यापारमा लागेको देखाइएको छ । तिनका लागि कुनै उद्धार वा सहयोग भएको छैन । गोर्खाली समाज कतै न कतै त असल पनि थियो होला तर कमसल मात्रै देखाउनु हुन्थेन । मित्रसेन महिलालाई सम्मान गर्ने खालका व्यक्ति थिए भनेर जान्न उनले स्वर्गीय पत्नीका नाममा कपाल खौरेर दुःख बारेको कथाले पुष्टि गर्छ । तर, त्यतिका विधि दुःख पाएका महिलाबारे भने कुनै कदम चालेको देखिँदैन । अर्को, गोर्खाली समाज सुधारका लागि दुःख बेहोरेको देखाइए पनि सुधार भएभएन, कुनै रिपोर्ट देख्न पाइन्न । जे होस्, विश्वमा बहादुरीको सम्मान पाएका मगरहरूको त्यो जमानामा पनि उच्चस्तरको चेतनालाई सम्मान गर्नैपर्छ ।"
'आत्मालोचना गर्नेलाई आलोचनाको डर हुँदैन,"जिन्दगीका सत्कर्महरु नै मेरा कविता हुन् भन्ने अभय श्रेष्ठको नयाँ कविताकिताब लहना र तीर हालै प्रकाशित छ । बजार अर्थतन्त्र र जात व्यवस्थाले मानव सभ्यतामाथि तीर बर्साइरहेको सूक्ष्म संकेत यी कविताले गर्छन् । उनका कायाकल्प कवितासंग्रह (०६२) र तेस्रो किनारा कथासंग्रह (०६८) पाठकले रुचाएका किताब हुन् । अहिले लेखिइरहेका कविताको मूल स्वरमाथि केन्द्रित भई श्रेष्ठसँगको वार्ता ः ॅलहना र तीर आलोचकहरूलाई समर्पण गर्नुभएको छ । के तपाईं आलोचकबाट बच्न खोज्नुभएको ?मेरो दृष्टिमा आलोचकहरू लेखकका सच्चा मित्र हुन् । तिनले झूटो प्रशंसा गर्दैनन् र छाला काट्दैनन् । तिनले हाम्रा बन्द आँखा खोलिदिन्छन् (निन्दक र भाट दुवै आलोचक होइनन् ।) आलोचकबाट भागेर प्रशंसककहाँ धाउनु कविको दिनगन्ती थालिएको संकेत हो । मेरा कविताहरू सर्वप्रथम आत्मालोचना हुन्, आत्मालोचना गर्नेलाई आलोचनासँग डर पनि हुँदैन । मेरो समर्पण सच्चा आलोचकलाई हो । म उहाँहरूलाई खुलेर मेरो किताबमाथि विमर्श र आलोचना गर्न आग्रह गर्छु ।नयाँ किताब छापिँदा हरेकजसो लेखक अचेल लेखकभन्दा बढी मार्केटिङ अफिसरजस्ता लाग्छन् । तपाईं अहिले लेखक हो कि मार्केटिङ अफिसर ?म लेखक हुँ, मैले त्यो लिक कहिल्यै छाडेको छैन । बजारमा मेरो एउटै हतियार फेसबुक हो । मैले वालमा मेरो पुस्तकबारे दिएको सूचनालाई व्यापक गराउने काम मेरा शुभचिन्तकले गर्नुभएको हो । एउटा सत्य के हो भने लेखन व्यवसाय हुन नसकेको नेपालजस्तो देशमा प्रचारप्रसारमा लेखक नै सक्रिय भएन भने राम्रो किताबको पनि चर्चा हुँदैन र कसैले पढ्दैन । लेखक सक्रिय र पहुँचवाला भए पाठक कसैले नपढे पनि बजारमा त्यसका संस्करणहरू सकिइसकेको हुन्छ । मलाई त्यस दिनको प्रतीक्षा छ, जब प्रकाशकलाई फाइनल ड्राफ्ट बुझाएपछि लेखकको काम सकिन्छ । तपाईं किन लेख्नुहुन्छ ? आफूलाई अभिव्यक्त गर्न कोही गाउँछन््, कोही अभिनय गर्छन्, कोही निर्देशन गर्छन्, त्यसैगरी सत्य प्रकट गर्न म लेख्छु । तर, यो त्यतिमै सीमित छैन । जीवन र जगत्प्रति मलाई औधी प्रेम छ । भौतिक रूपले कोही पनि सधैं जीवित रहँदैन । विचारमार्फत जीवित रहिरहन म लेख्छु ।तपाईंका कविताको कुरा गर्दा सबैले सम्झने कविता ॅसन्देह हो । ॅसन्देह मा त्यस्तो के छ, जसको बारम्बार उद्धरण र चर्चा भइरहन्छ ? तपाईंका अन्य कविता किन त्यति चर्चित भएनन् ?यो कविता खासमा बुद्ध दर्शनबाट प्रभावित छ । २५ सय वर्षअघि बुद्धले हरेक कुरामा सन्देह गर्न र उनकै उपदेश पनि आँखा चिम्लेर स्वीकार नगर्न आग्रह गरेका थिए । माटोले बीउको परीक्षण गरेजस्तै यस कविताले आफ्नै ब्रह्मको पनि परीक्षण गर्न आह्वान गर्छ । पछि कार्ल मार्क्सले पनि यही भने । चैतन्य मिश्रको पुस्तक लोकतन्त्र र आजको मार्क्सवाद लगायत थुप्रै किताबको प्रस्तावनाका रूपमा यस कविताको प्रयोग भएको छ । सामाजिक सञ्जालमा अनेक व्यक्तिले अनेक सन्दर्भमा बारम्बार यसको उद्धरण र सेयर गरेका छन् । हतियार, क्रान्तिको पाठशाला, सत्यलाई साक्षी जस्ता मेरा अन्य कविताको पनि राम्रै चर्चा भएको हो । तर, कुनै पनि लेखक आफ्नो एउटा रचना विशेषले चिनिनु सामान्य विषय हो । वैरागी काइँला भन्नासाथ पाठकहरू मातेको मान्छेको भाषण सम्झन्छन् । मीनबहादुर विष्ट भन्नासाथ साला पहाड मे क्या है सम्झनामा आइहाल्छ । श्रवण मुकारुङ भन्नासाथ बीसे नगर्चीको बयान, आहुति भन्नासाथ गहुँगोरो अफ्रिका, तीर्थ श्रेष्ठ भन्नासाथ हिउँमा लेखिएको नाम आइहाल्छ । नयाँ पुस्ताका कविमा पनि यस्ता अनेक उदाहरण छन् ।हो, तपाईंको ॅसत्यलाई साक्षी कविता साँच्चिकै स्मरणीय छ । सत्यलाई नै सावित हुन साक्षी चाहिने अभिव्यक्ति भयानक हो । त्यसको पृष्ठभूमि केही छ ?नेपालमा राम्रो कविता लेखेर मात्रै तपाईंलाई कसैले कवि मान्दैन । राम्रो गाएर मात्रै कोही गायक हुँदैन । तपाईंलाई ठूला मान्छेको आशीर्वाद, ठूला मिडियाको टेको चाहिन्छ । यो त सत्यलाई नै साक्षी चाहिने, मान्छेलाई मान्छे हुन साक्षी चाहिने स्थिति हो । त्यसपछि नै मैले यो कविता लेखेको हुँ ।तपाईंको किताबमा एउटा खण्ड ॅपण्डित र नगरबधू का सबै कविता महिला संवेदनामा केन्द्रित छन् । अन्य खण्डका कवितामा पनि महिलाकै अस्मिताका विषय छन् । तर, केही कवितामा वेश्यावृत्तिका प्रसंग र बिम्ब अत्यधिक आएको र त्यो दृष्टि पुरुषवादी नै भएको कतिपय महिलाको आरोप सुनिन्छ । तपाईंको टिप्पणी के छ ?केही महिला मित्रले कवितासंग्रह पढेर मलाई यही प्रतिक्रिया दिनुभएको छ । त्यसले मलाई झसंग पारेको छ । तर, गणिकाको चर्चामा त्यस्तो आपत्तिजनक केही छ जस्तो लाग्दैन । पुरुष सत्ताले बाध्यतामा परेका महिलालाई नगरबधू बनाएको तथ्य अस्वीकार्न मिल्ला र ? फेरि मेरो कविताले व्यवस्थामाथि प्रश्न उठाएको र बाध्यतामा परेका महिलाको विद्रोहको कुरा गरेको हो, तिनलाई आत्महीन गराएको होइन । बरु तिनमा तिनको संघर्षशीलताकै कुरा छ । वादी युवतीको घोषणा ०६४ सालमा उमा वादीहरूले सिंहदरबारअगाडि गरेको विद्रोहको अभिव्यक्ति हो । त्यसमा अत्याचारी पुरुषले शरीरका विभिन्न अंगमा दिएको चोट र खतहरूको वर्णन छ । कविताको अन्त्य यस्तो छ, अब म असुल्छु पहिरो लागेको लेकझैंबर्बाद जिन्दगीको मूल्यर, नांगिन्छु यो सार्वजनिक सभामाजहाँ घामका करोडौं धर्का किरणजस्तै देखिने छन् मेरा दुःखहरूर, जहाँ मेरो शरीरसँगैनांगिनेछ यो व्यवस्था । यसमा महिला अस्मिताको अवमूल्यन कहाँ छ ?त्यसोभए आफ्नै दृष्टिमा तपाईंका कविताका कमजोरी के हो जस्तो लाग्छ ?मेरा धेरै कविता महिला संवेदनामा केन्द्रित छन् । तीमध्ये कतिमा गणिकाको संघर्षमाथि कविता लेख्दा न्यायप्रेमी पुरुषको प्रायश्चितका अभिव्यक्ति किन आएन भन्ने उहाँहरूको सवाल ठीक हो । मचाहिँ महिलाकै मनोविज्ञान पक्रेर लेख्नुलाई न्यायप्रेमी पुरुषको प्रायश्चित ठान्थें ।फेसबुक वालमा हेर्दा तपाईंलाई कहिले आन्दोलनमा नारा लगाइरहेको, कहिले मच्चिँदै बारी खनिरहेको, कहिले अरूको ब्लडप्रेसर नापिरहेको, कहिले योग सिकाइरहेको, कहिले हाइकिङ गरिरहेको देखिन्छ । खासमा जीवन र कविताको दूरी चाहिँ कति हुँदोरहेछ ?म, मेरा कविता, विचार र मेरो जीवनशैली भिन्न कुरा होइनन् । कविताले सधैं मानव सभ्यतालाई उन्नत, न्यायपूर्ण र सत्यको नजिक पुर्याउने ध्येय राख्छ । मेरो जीवनको ध्येय पनि त्यही हो । मान्छेको चेतना भर्न म कविता लेख्छु । आन्दोलनमा मैले लगाउने नारा त्यही ध्येयको भौतिक लडाइँ हो । मेरो शारीरिक श्रम आत्मनिर्भर अर्थतन्त्र निर्माण गर्ने प्रयत्न हो । म योग शिक्षक हुँ । निःशुल्क योग, आफूले जानेको थोरैतिनो प्राकृतिक उपचार र खानालाई नै ओखती बनाउने तरिका अरूलाई सिकाउँछु । मेरो किशोरवयमै उच्च रक्तचापका कारण मस्तिष्कघातबाट मेरा बाको निधन भएको थियो । झन्डै एक महिना उहाँले पक्षघातको पीडा खप्नुपर्यो । त्यसपछि मैले रक्तचाप नाप्न सिकें र त्यो नाप्ने यन्त्र राखेर छिमेकीहरूलाई सहयोग गर्न थालें । मेरा पिताजीले भोग्नुपरेको पीडा कसैले भोग्नु नपरोस् भन्ने मेरो कामना हो । आज म घरमा टेन्सारिन नामको रक्तचाप घटाउने आयुर्वेदिक औषधि राख्छु र अति उच्च रक्तचाप हुनेलाई दुई चक्की खुवाएर तुरुन्त डाक्टरकहाँ पठाउँछु । मेरा लागि यी कर्म कविताकै भिन्न रूप हुन् । लिखित कविताबाहेक पनि जिन्दगीका सत्कर्महरू मेरा लागि कविता नै हुन् ।मान्छेको जीवनमा अनेक विरोधाभास देखिन्छन् । तपाईको जीवनमा कुनै विरोधाभास छैन ?म त्यस्तो पूरै दाबी चाहिँ गर्दिनँ । विचारले म मार्क्सवादी हुँ, जीवनशैलीले गान्धीवादी हुँदोरहेछु । सायद यो मेरो जीवनको विरोधाभास हो । म कमजोरीहरूसहितको मान्छे हुँ । आलोचना सहन्छु भने पनि यदाकदा अनावश्यक प्रतिक्रियात्मक हुँदोरहेछु । यस्तो विरोधाभासबाट मुक्त हुन प्रयास भने गरिरहन्छु ।विरोधाभाषहरूको पासमार्क नभेट्न भने म प्रतिबद्ध छु ।"
साइकलमा त्यो 'लङ टुर,"हामी दुवै जना बेस्मारी थाकिसकेका थियौं । शरीरमा बल नै बाँकी थिएन । सम्भवतः अक्सिजनको पनि कमी भएको हुनुपर्छ । स्याँस्याँ गरेर लामोलामो सास फेर्दै हामीले एकअर्कालाई हेर्यौं । दुवैको आँखामा मौन प्रश्न पौडी खेलिरहेको थियो, के गर्ने ? परित्याग गरेर फर्कने वा निरन्तरता दिने प्रयत्न ? खुइय्य गर्दै सञ्जयले बिस्तारै भन्यो, अब त सकिन्न होला । फर्किनु नै पर्ला कि ? उसले मेरो मनकै कुरा बोलेको थियो । म पनि त्यही भन्न चाहन्थें, तर आफ्नो मुखबाट पहिले किन त्यो निकाल्नु भनेर नबोली बसेको थिएँ । मैले हतारहतार उसको सुरमा सुर मिलाएँ, लौ त नि । तँलाई साह्रै गाह्रो भएको भए फर्कौं ।यति पढ्दा तपाईंहरूलाई लागेको होला, सगरमाथै नभए पनि मेरापिकजस्ता कुनै सानोतिनो पहाड आरोहणको कुरा भइरहेको होला । होइन नि । आउनुस् अलि अगाडिबाट यसको भूमिका बाँधेर कुरा गरौं ।७ कक्षा पढ्ने वर्षको अन्त्यतिर करिब दुई महिनाका लागि म आफ्नो कक्षाको हिरो थिएँ । त्यो बन्न कति मिहिनेत गर्नुपर्यो भन्ने मलाई मात्र थाहा छ । कक्षाको सबैभन्दा ख्याउटे, लुरे र पुड्के केटोलाई हिरो बन्न के के मात्र गर्नुपरेन होला ? खासमा भन्ने हो भने मलाई एकबाट दुई कक्षामा अनि तीनबाट चार कक्षामा जाने बेला फड्का मारिदिने स्कुल र हुन्छ भन्ने मेरा बाआमाका कारण मैले ठूलो दुःख पाएँ । किनभने मभन्दा नियमले कम्तीमा दुई वर्ष ठूलाहरूसँग मैले भिडन्त गर्नुपर्थ्यो । जीवनमा पछि गएर यो दुई वर्षको खासै अन्तर नभए पनि स्कुल पढ्ने बेला त्यसको ठूलो महत्त्व हुन्छ । आफूलाई अरू साथीबराबर प्रमाणित गर्न, त्यो झुन्डमा घुलमिल गर्न र उनीहरूको स्वीकारोक्ति पनि पाउन मैले कति उटुंग्याइँ र उपद्रोहरू गरें भन्ने कुराको कुनै लेखाजोखा नै छैन । सात कक्षामा मलाई हिरो बनाउने वस्तु पनि थियो हिरो । हिरो साइकल । त्यतिबेला हामी कसैसँग पनि आफ्नै साइकल हुनु भनेको अहिले राजनीतिज्ञहरूसँग नैतिकता हुनु भनेको जस्तै दुर्लभ विषय थियो । हाम्रो घरनजिकै त्रिपुरेश्वरको मूल सडकमा बालीदाइको साइकल मर्मत पसल थियो । त्यहाँ तीनचारवटा साइकलहरू भाडामा पनि पाइन्थेे । हिरो र एटलस कम्पनीका ती साइकलको भाडा घण्टाको दुई रुपैयाँ थियो । हामी भुराभुरीहरूले त्यहींको साइकल भाडामा लिईलिई चलाउन सिकेका थियौं । बेलाबेला तीनचार जना साथीहरू मिलेर पेट काटेर जम्मा गरेको दुई रुपैयाँले हामी एक घण्टाका लागि साइकल भाडामा लिन्थ्यौं । घर नजिकको चौरमा यति राउन्ड, उति राउन्ड भन्दै भाग लगाएर चलाउँथ्यौं । त्यतिबेला भर्खरभर्खर भनेजस्तो उपत्यकामा नयाँ रिङरोड बनेको थियो र त्यो चर्चाको विषय थियो । मानिसहरूसँग अहिलेको जस्तो लामखुट्टे र झिँगासरह भटभटे हुँदैनथ्यो । भएका केही मानिसहरू त्यसमा रिङरोड परिक्रमा गरेर साथीभाइहरूसँग ठूलै पराक्रम गरेजसरी कुरा गर्ने गर्थे । हाम्रै पिताश्रीले पनि गुठी संस्थानको लीलामीमा किनेको एउटा थोत्रो भटभटेमा त्यो यात्रा गरेका थिए । त्यो भटभटे घरमा भन्दा बढी बागबजारतिरका बद्रीदाइ नाम गरेका मिस्त्रीको वर्कसपमा बस्थ्यो । पिताश्रीले बडो गर्वका साथ घरमा आएका साथीहरूसँग त्यसका बारेमा कुरा गरेका थिए, मलाई त यसले बाटोमा धोका देला भन्ने पीर लागेको थियो । तर, धन्य कहीं पनि दुःख दिएन । पिताश्रीको गौरवगाथा सुन्दासुन्दा मलाई पनि एक पटक रिङरोड घुम्न मन लाग्यो । तर, कसरी ? त्यो बाटोमा अहिलेजस्तो चक्रपथ परिक्रमा भन्ने सार्वजनिक यातायात थिएनन् । निजी सवारी भनेको त कसैकसैसँग मात्र हुन्थ्यो । मेरो दिमागमा बालीदाइका भाडाका साइकलहरू नाचे । साइकलमा चक्रपथ घुम्ने कल्पना नै रोमाञ्चक थियो । अनि पूर्वतयारीका रूपमा मैले निकै दिन लगाएर दुःखसुख गरेर पन्ध्र रुपैयाँ जोगाएँ । तीन घण्टामा त नाथे रिङरोड कसो नघुमिएला र ? बाटोमा थकान मार्न काम लाग्छ भनेर भान्साबाट उठाएको एउटा सिंगो कागती खल्तीमा हालें । अनि बालीदाइको पसलबाट हिरो साइकल लिएर सुरु भयो मेरो साहसिक यात्रा । तर, त्यो भाडामा लगाएर खटारा भइसकेको साइकलमा त्रिपुरेश्वरबाट कालीमाटी, सोल्टीमोड हुँदै रविभवनको उकालो पुग्दा नै मेरा नौनाडी गलिसकेका थिए । साइकलको चेन बेलाबेला फुस्कने । त्यो मिलाउँदामिलाउँदा हातै कालो भइसकेको थियो । त्यसको घण्टीबाहेक अरू सबै कुरा बज्थ्यो । ब्रेक रेलको जस्तो थियो । तीन सय मिटर पहिले नै अन्दाज गरेर थिच्न सक्यो भने मात्रै भनेको ठाउँमा रोकिने । अहिले जस्तो ट्राफिक नहुने भएकाले मात्र हो । नत्र त्यहाँसम्म पुग्दा च्यापुले माटो खाइसकेको हुन्थ्यो होला । तैपनि म जोस कायमै राखेर पाउदान चालिरहेको थिएँ । सगरमाथा चढ्दा तेन्जिङ शेर्पा कम थाकेका थिए होलान् र ? हिलारीले कम चुनौतीहरूका सामना गर्नुपर्यो होला ? त्यसो भनेर उनीहरूले बीचमा छोडेको भए आज उनीहरूको त्यत्रो नाम हुन्थ्यो ? त्यसैगरी आफूलाई अभिप्रेरित गर्दै म कलंकी चोक पुगें । अब दायाँ लाग्ने कि बायाँ, एकछिन दोमन भयो । अँकुरो एउटै त हो नि भन्दै म देब्रेतिर हान्निएँ । सुनसान बाटो, चारैतिर खेतैखेत अनि नयाँ बनेको रिङरोड । दुवै छेउमा रूखहरू । शीतल हावा चलिरहेको थियो । एकैछिन त सुसेलीमा गीतहरू पनि बजे । तर, बल्खुचोक पुग्ने बेलासम्म मलाई थाहा भइसकेको थियो, त्यो थोत्रो साइकलमा चक्रपथ परिक्रमा भनेको सोचेजस्तो सजिलो होइन । असम्भव कार्य हो । मैले आफ्नो आँखाले भ्याउन्जेल अजिंगरजसरी मडारिएर अगाडि लमतन्न परेर गएको चक्रपथलाई हेरेर खुइय्य लामो सास फेरें । अनि निराश भएर बल्खुबाट कालीमाटी हुँदै त्रिपुरेश्वरतिर बाँकटे हानें । मैले समयमै उचित निर्णय लिएको रहेछु किनभने नेसनल ट्रेडिङनिर आएपछि त साइकलको चेन पूरै छिनेर तुर्लुङ्ग झुन्डियो । म त्यसलाई सम्हालेर मरिमरि साइकल घिच्याउँदै त्रिपुरेश्वर पुगें । चक्रपथ घुम्न नसकेको एउटै राम्रो पक्ष भनेको चाहिँ डेढ घण्टा साइकल भाडाको पैसो बच्यो । तर मैले भनिहालें, आफूलाई हिरो बनाउनुपर्ने बाध्यता भएकाले पाएको मौकामा चौका हान्दै भोलिपल्ट स्कुलमा मैले दौंतरीहरूलाई आफूले पूरै रिङरोड साइकलमा घुमेको गफ लगाइदिएँ । कति टाइम लाग्दो रहेछ ? कुनै एक साथीले आँखा चम्काउँदै सोध्यो । अब मलाई के थाहा र कति टाइम लाग्दो हो । लाग्यो नि झन्डै दिनभरि जस्तो, मैले अर्को गफ थपिदिएँ । पिताश्रीले भटभटेमा घुम्दा सुनाएका कुराहरू र ठाउँका वर्णनहरू अझै ताजै थियो । त्यसैलाई मैले अझै सिंगारपटार गरेर फुलबुट्टा भरेर सुनाइदिएँ । त्यति हुनु के थियो, म साथीहरूको आँखामा हिरो भइहालें । त्यति लामो नयाँ चक्रपथ साइकलमा घुम्ने मान्छे भनेर मेरो सानै बेग्लै भयो । तर, त्यो हिरोगिरी लामो समय चल्न पाएन । आठौं कक्षामा जाँदा मलाई अरू कसैले साइड हिरो बनाइदियो । त्यतिबेला हरेक शैक्षिक सत्रपछि मीनपचासको लामो बिदा हुने गर्थ्यो । अरू बेला हामीलाई त्यो बिदा नसकिए हुन्थ्यो जस्तो लागे पनि त्यो सालको बिदा चाहिँ कहिले सकिएला भनेजस्तो भइरहेको थियो । किनभने, अब हामी निम्न माध्यमिक तह सकिएर माध्यमिक तहको विद्यार्थी हुने भएका थियौं । अर्थात् सिनियर लट । व्यग्र प्रतीक्षापछि स्कुल खुल्ने दिन आयो । तर, पहिलो दिन नै हाम्रो कक्षाको एक जना साथी सञ्जयले एउटा यस्तो चिज लिएर स्कुल आयो, हामी त सबै ट्वाँ । सुकेको जंगलमा लागेको डढेलोजसरी स्कुलभरि हल्ला फैलियो । त्यो आगमन हेर्न नपाएका हाम्रा अरू साथीहरू कतिबेला दुई पिरियड सकिएपछि हुने पन्ध्र मिनेटको ब्रेकको पालो आउला र उसले ल्याएको वस्तु हेर्न जाउँला भनेर छटपटिएका थिए । नभन्दै ब्रेकको घण्टी बज्नासाथ सबै जना दस कक्षा जाने भर्याङको मुन्तिर गुटुटु कुदिहाले, जहाँ सञ्जयले त्यो मायावी जिनिसलाई सिक्रीले बाँधेर ठूलो ताल्चा मारेर राखेको थियो । ठेलम्ठेल गर्दै सबैले हेरिरहेको त्यो वस्तु थियो, एउटा साइकल । निम्न माध्यमिकबाट माध्यमिक कक्षामा पुगेको खुसियालीमा उसका पिताले उसलाई त्यो किनिदिएका रहेछन् ।त्यतिबेला व्यक्तिगत साइकलको ठूलै रवाफ हुन्थ्यो । अलि हुनेखानेसँग राइले भन्ने कम्पनीको साइकल हुन्थ्यो भने उच्च मध्यम वर्गीयसँग एटलस, हर्क्युलस र हिरो भनिने साधारण साइकल हुन्थे । कसैकसैसँग फोनिक्स भन्ने चाइनिज साइकल पनि हुन्थ्यो । हुन त १० कक्षामा पढ्ने केही दाइहरू पनि साइकल चढेर स्कुल नआउने त होइनन्, तर सञ्जयको साइकलअघि ती सबै निस्तेज थिए । चिटिक्क परेको त्यो रातो रङको साइकल चमचम चम्किरहेको थियो । त्यसको ह्यान्डल अर्ना भैंसीको सिङजस्तो बटारिएको र तलतिर घुम्रिएको थियो । छरितो र पातलो जिउ भएको त्यो साइकल कुनै सौन्दर्य प्रतियोगितामा भाग लिन महिनौंदेखि खानपिनमा नियन्त्रण गरेकी सुन्दर मोडलसरह सर्लक्क परेको थियो । त्यस्तो अद्भुत आफ्नै साइकल आफैं चलाएर स्कुल आउने सञ्जय हाम्रा लागि रकफेलर वा टाटा बिरलाभन्दा के कम भयो र ! ऊ तुरुन्तै सबैको आँखामा हिरो भइहाल्यो । हामी सबै उसको साइकल हेरेर घुटुघुटु थुक निलिरहेका थियौं । बैंककबाट आएको यो बुझिस्, बैंकक, हामी लाइनमा उभिएकाहरूका अगाडि कालिया र शाम्भाहरूको अघि गब्बरसिंह हिँडेजसरी हिँड्दै सञ्जय सबैको आलो घाउमा नुनचुक दल्दै थियो, यसलाई भन्छन् रेसिङ बाइक ! अर्को कक्षाको घण्टी लाग्ने १० मिनेटसम्म सञ्जय आफ्नो साइकलको बखान गरिरह्यो, हामी आरिसले मरिरह्यौं । सञ्जय र उसको साइकलको चर्चा दिन प्रतिदिन झनै चुलिन थाल्यो । किनभने ऊ साइकलमा अनेक करतबहरू पनि देखाउन सक्ने हुँदै गयो । वेगमा कुदाउँदै ल्याएर, अचानक झ्याप्प ब्रेक हानेर, मरक्क ह्यान्डल घुमाउँदै, पछारियोपछारियो भनेजसरी साइकल ढल्काएर, पछाडिको पाङ्ग्रा मात्रै अर्धचन्द्राकार घुमाएर, जताबाट आएको त्यतै साइकललाई फर्काएर स्वाट्ट रोक्ने कलामा ऊ पारङ्गत भएको थियो । हामी चढेको स्कुलको बस सँगसँगै साइकल कुदाउँदै ऊ फर्किन्थ्यो । कुपन्डोलको ओरालोमा कहिलेकाहीं ऊ हाम्रो बसलाई उछिनेर अघि जान्थ्यो र नागबेली चालमा साइकल चलाउँथ्यो । बेलाबेला दुवै हात उठाएर हावामा नचाउँथ्यो । कहिले पाउदानबाट खुट्टा अगाडि तन्क्याएर पछाडितिर लमतन्न ढल्केर देखाउँथ्यो । एक पटक उसले बस सँगसँगै साइकल चलाउँदा कसरी हो अगाडिको पाङ्ग्रा हावामा उठाएर झन्डै पचास फिटसम्म त्यत्तिकै साइकल चलाइदियो । बसभरिका केटी साथीहरूलेे थपडी बजाएर वाह सञ्जय वाह भनेका बेला सबै केटाहरूको छातीमा कतिवटा एनाकोन्डा सलबलाए भन्ने कुरा के गर्नू र ! तर, बजिया उनीहरूको आँखामा हिरो भइसकेको थियो । ऊ र उसको साइकलको कुरामा अलि सहज हुन लाग्यो कि ऊ केही न केही नयाँ कुरा गरिहाल्थ्यो । ८ कक्षा सकिने बेलासम्म पनि त्यो क्रम चली नै रह्यो । एक दिन सञ्जयका तर्फबाट अप्रत्याशित रूपमा मलाई एउटा प्रस्ताव आयो, ए बर्जिशेभोलि हाफ टाइममा स्कुलबाट टाप ठोक्छस् ? तँ र म मेरो साइकलमा गोदावरी घुम्न जाऊँ । केहीबेर त मेरो वाक्यै फुटेन । त्यो प्रस्ताव मलाई नै किन भन्ने थाहा भएन । किनभने म त कक्षाको सोझासाझा गौप्राणीमा गनिन्थें । किन र के कारण त्यत्रा साथीबीचबाट आफ्नो सारथि बन्न उसले मलाई छानेको थियो होला ? मेरो मनको भाव बुझेझैं उसैले थप्यो, जे भए पनि हेर्, तँ साइकलमा लङ टुर गरिसक्या मान्छे, अनुभवी छस् । दुई भाइ पालैपालो चलाउँला । के भन्छस् ?म अब उसलाई आफूले चक्रपथ परिक्रमा गरेको होइन भनेर भन्न पनि त सक्दैनथें । फेरि उसले कसैलाई छुन पनि नदिएको त्यो सानदार साइकल चलाउन पाउने अवसर मलाई खेर जान दिने मन थिएन । हुन त त्यति बेलासम्म मेरो एक पटक पनि स्कुलबाट भागेको रेकर्ड थिएन । तर, कुनै पनि कुरा कुनै न कुनै बेला पहिलो पटक नै हुन्छ भन्ने सोच्दै मैले सहमति जनाएँ । नभन्दै भोलिपल्ट हाफ टाइममा हामी दुई भाइ लुसुक्क स्कुलबाट भाग्यौं । हाम्रो स्कुलबाट भाग्न त्यति सिजलो थिएन र त्यसका लागि हामीले कति तिगडम लगायौं भन्ने कुरा कुनै दिन अर्कै संस्मरण बन्न सक्छ । हामी मानभवनको पछाडिका गल्लीहरूबाट लगनखेल हुँदै सातदोबाटोतिर हान्नियौं । सञ्जय साइकल चलाइरहेको थियो, म अगाडि पातलो डन्डीमा पुठ्ठो अड्याएर बसेको थिएँ । ह्यान्डल घुम्रिएको साइकल घोप्टो परेर चलाउनुपर्ने हुनाले म पनि घोप्टो नै पर्नुपर्थ्यो । एकैछिन रमाइलो भए पनि अलिबेरमा त जिउ नै कक्रक्क पर्न थालिहाल्यो । त्यसमाथि खाल्टाखुल्टीमा साइकल पर्दा त पिताश्रीको शुभविवाह नै देखिन्थ्यो । सातदोबाटोबाट गोदावरीतिर जाने बाटो लागेपछि सञ्जयले साइकल रोक्दै भन्यो, ल अब तँ चला । त्यो सुन्नासाथ मेरा सारा दुखाइ हराए । उसलाई अगाडि राखेर म त्यो साइकल चलाउन थालें । कहाँ बालीदाइको भाडाको साइकल, कहाँ सञ्जयको साइकल ! त्यसको कुनै तुलना नै हुन सक्दैनथ्यो । मख्खनजसरी सललल् बग्थ्यो त्यो साइकल । जहाँ ब्रेक लगायो, त्यहीं रोकिन्थ्यो । त्यसको घण्टी पनि तारादेवीको स्वरजस्तो मिठो थियो । हामी पालैपालो साइकल चलाउँदै गयौं । उकालो आयो भने घिच्याउने काम चाहिँ मेरो थियो । मलाई त्यसमा पनि कुनै गुनासो थिएन । बाटोमा आक्कलझुक्कल भेटिने मानिसहरू हामीलाई फर्कीफर्की हेर्थे । तर समस्या चाहिँ के भने, जति गए पनि गोदावरी आउँदै आएन । मध्याह्नको चर्को घाममा हामी असिनपसिन भइसकेका थियौं । बाटो भने उकालोपछि फेरि उकालो मात्रै । भोक र प्यासले आँत पनि सुकिसकेको थियो । बाटोमा कसैलाई कति बाँकी छ भनेर सोध्यो भने दुइटा उत्तर आउँथ्यो, अब आउनै लाग्यो । अथवा, बाँकी छ धेरै । कसको कुरा पत्याउने भन्ने पनि थाहा भएन । एउटा अर्को ठाडो उकालोको मुखसम्म जसरी भए पनि पुगेपछि हामी दुवै रोकियौं । हामी दुवैजना बेस्मारी थाकिसकेका थियौं । शरीरमा बल नै बाँकी थिएन । सम्भवतः अक्सिजनको पनि कमी भएको हुनुपर्छ । स्याँस्याँ गरेर लामोलामो सास फेर्दै हामीले एकअर्कालाई हेर्यौं । दुवैको आँखामा मौन प्रश्न, के गर्ने ? परित्याग गरेर फर्कने वा निरन्तरता दिने प्रयत्न ? खुइय्य गर्दै सञ्जयले बिस्तारै भन्यो, अब सकिन्न होला । फर्किनु नै पर्ला कि ? उसले मेरो मनकै कुरा बोलेको थियो । म पनि त्यही भन्न चाहन्थें, तर आफ्नो मुखबाट पहिले किन त्यो निकाल्नु भनेर नबोली बसेको थिएँ । मैले हतारहतार उसको सुरमा सुर मिलाएँ, लौ त नि । तँलाई साह्रै गाह्रो भएको भए फर्कौं ।हाम्रो आँखा पारिपट्टि बाटोछेउमा एउटा पुरानो घरमा पर्यो । साधारण चियाबिस्कुट पाइने हुटेल थियो त्यो । बाहिर बेन्चीमा बसेर केही मानिस चिया सुर्क्याइरहेका थिए । केही नखाई फर्कन पनि गाह्रो हुन्छ भन्ने हामीलाई थाहा थियो । सञ्जयले मलाई सोध्यो, तँसँग कति पैसा छ ? मैले खल्ती टकटक्याएर पाँच रुपैयाँ निकालें । उसले बीस रुपैयाँ निकाल्यो । हामीले त्यति पैसामा तीन पाउन्ड पाउरोटी र अठार कप चिया बुत्यायौं । त्यति मिठो चियापाउरोटी मैले आजसम्म कतै खाएको छैन भने हुन्छ । भन्छन् नि, भोक मिठो कि भोजन ?पेट अघाएर ओरालै ओरालो सररररररर फर्किंदा सञ्जयले मलिन स्वरमा भन्यो, भोलि साथीहरूलाई चाहिँ गोदावरी पुग्न सकिएन भन्ने होइन नि, बेइज्जत हुन्छ । म मनमनै हाँसे, यो कुराको त म पुरानो चोर थिएँ । प्रकटमा गमक्क पर्दै भनें, तँलाई नै गाह्रो भयो । नत्र म त चक्रपथ हानिसक्या मान्छे हो ।सञ्जय मौन भयो । भनिरहनु नपर्ला, भोलिपल्ट स्कुलमा साथीहरूको बीचमा फेरि सञ्जय र म हिरो भयौं । निकै समय बित्यो । कलेज पढ्न थालेपछि आफैं भटभटे चलाउन जान्ने भइयो । एकदिन केही साथीहरूसँग भटभटेमा गोदावरी घुम्न जाने योजना बन्यो । तीनवटा भटभटेमा पाँचजना साथीहरू गोदावरी जाने बेला म स्कुलको त्यो पुरानो यात्रा सम्झिरहेको थिएँ । बाटो धेरै फरक भइसकेका, नयाँ घरहरू बनिसकेका ! तैपनि पुराना केही घरहरू यथावत् रहेछन् । हामीले यात्रा परित्याग गरेको उकालोछेउ पुरानो हुटेल अझै रहेछ । अनि त्यो हुटेल को ठ्याक्कै एक मोड अगाडि गोदावरी रहेछ ।"
भातदेखि भगवान्सम्म,"रातो मच्छेन्द्रनाथको आख्यानसँग परिचितलाई थाहा छ खेतीपातीमा समस्या भएपछि राजा नरेन्द्रदेव सहितको टोली आसाम कामारूप कामाक्षसम्म पुगेर उनलाई नेपालमण्डल ल्याइपुर्याइएको थियो । त्यसै अर्थमा मच्छेन्द्रनाथलाई कृषिसँग जोडेर सहकालका देवता भनिन्छ । आख्यानअनुसार, उपत्यकामा रोपिएको धानका बालामा चामलको गेडा फलेन, फोक्टा रह्यो । समाधानका लागि धानबालीका ज्ञाताका रूपमा मच्छेन्द्रनाथलाई निम्त्याउन नेपालमण्डलका राजाप्रजाबाट सो प्रयत्न गरिएको थियो । त्यो ईस्वी ६४३६७९ को प्रसंग थियो । यो आख्यानबाट थाहा हुन्छ त्यतिखेरै नेपालमण्डलमा धानखेतीको प्रचलन थियो । हाडीगाउँको एक जलद्रोणीमा संवत् १७४ (ईसं ७४९) को प्रियवर्माको संक्षिप्त अभिलेखमा ॐ अन्दिग्रामे (चामल पाइने ग्रामवर्तमान हाडीगाउँ) वाक्य छ । त्यस वाक्यांशले आठौं शताब्दीतिरै खाद्यान्नका रूपमा चामल लोकप्रिय भइसकेको पुष्टि गर्छ ।फेरि पनि धानबाली र खाद्यान्नका रूपमा चामलको सुरुवात नेपालमा कहिलेदेखि भयो ? हामिसँग कुनै प्रामाणिक इतिहास छैन । अध्येयता भन्छन् धानखेतीको ज्ञान मूलतः चीनबाट विस्तारित भएको हो । लगभग ७ हजार ईसापूर्व मध्य तथा पूर्वी चीनको भूमिमा धानखेती सुरु भइसकेको थियो, त्यहीँबाट याङ्गत्से नदीको तटीय क्षेत्र भियतनाम, थाइल्यान्ड, म्यानमार हुँदै नागाल्यान्ड, मिजोरिम, आसाम हुँदै नेपाल आइपुग्यो । पृथक् सामाजिक स्वरूप, भौगोलिक अवस्था, रुचिअनुसार चामल अर्थात् भातलाई फरकफरक शैलीमा उपभोग गरिन्छ । तर, सबैका लागि चामलभातको प्रयोजन मूलतः पोषणकै लागि हो । तसर्थ भातचामलको सर्वजनिन पहिचान एक खाद्य सामग्री नै हो ।तर, नेपालमण्डलका रैथानेका लागि चामल केवल खाद्य पदार्थ होइन । धान वा चामल वा भात खाद्य प्रयोजनभन्दा पर संस्कार, संस्कृति, परम्परा र आस्था अभिव्यक्त गर्ने एक महत्त्वपूर्ण माध्यम बनेको छ यहाँ । त्यसैले यहाँका रैथानेहरू प्रत्येक वर्ष मंसिर शुक्ल पूर्णिमाका दिनलाई धान्यपूर्णिमा मान्छन् र त्यस दिन उनीहरूका लागि एउटा सुखद् उत्सवपर्व बन्छ । अनि धानलाई खाद्यान्न पदार्थभन्दा विशिष्ट र अनुष्ठानयोग्य प्राकृतिक उपहार ठानी त्यसको श्रद्धापूर्वक पूजा गरिन्छ । पोषण र परिकारका रूपमा विकसित हुँदै गएको ज्ञानको व्यावहारिक प्रस्तुतिस्वरूप रैथानेहरू धान कुटेर चामल मात्रै तयार गर्दैनन्, त्यसको पीठोबाट स्वादिलो परिकार योमरी नै पस्किन्छन् । अनि चाकु र तीलसहित एकखाले रसिलोपोसिलो रोटीयोमरी आहारको रूपमा ग्रहण गर्छन् । चामलको पीठोबाट बनाइएको योमरी नै रैथानेका लागि आस्था र आराधनाको प्रतीक बन्छ, अनि धान्यलक्ष्मी मानेर धनसारभित्र विधिपूर्वक प्रतिस्थापना गरी तिनको पूजा गरिन्छ ।सम्प्रदाय र अनुशीलनका आधारमा कसैका लागि योमरीको आकृति बौद्ध चैत्यको प्रतिमूर्ति हो, कसैका लागि सौभाग्य र सम्पन्नताका प्रतीक पूर्णकलश ! अनि बालबालिकाको जन्मदिनको पूजामा योमरी दीर्घायुको संवाहक बन्छ, तसर्थ सम्बन्धित व्यक्तिको वर्ष गन्तीअनुसार योमरी उनेर माला पहिर्याइन्छ । अर्कोतिर ज्येष्ठ उमेरमा गरिने बूढो पासनी अभिषेकका लागि त फूल, फल, अक्षता, लाभाभन्दा बढी योमरी शुभ लाक्षणिक सामग्री ठहरिन्छ । चामलकै पीठोबाट बनाइने अर्को परिकार हो चतांमरी ! तावामा सुख्खा सेकिने चतांमरीमा स्वाद विशेषका लागि मासु, अण्डा वा मास आदि थपेर तयार गरिन्छ । त्यो बनाउने थरीथरी विधि छन् । तर, मानवीय उपभोग भन्दा पर जब चतांमरी संस्कार, परम्परा तथा रीतिमा विस्तारित हुन्छ त्यो खाद्य वस्तुभन्दा आस्थाको प्रतीकमा रूपान्तरण हुन्छ । बिहाबारी वा अन्य महत्त्वपूर्ण संस्कारगत क्रममा सम्पन्न गरिने थाय्भु (विशेष आकारको काँसको थाली, जसमा चौरासी ब्यञ्जन भोजन गराइन्छ) खुवाउने अवसरमा चौरासी ब्यञ्जन परिकारको शीर्षभागमा सजाइने आसनको रूपमा राखिन्छ चतांमरी, जसमाथि समयबजी पनि राखिन्छ, त्यो वास्तवमा पृथ्वीको प्रतीक हो । अनि समयबजीलाई छोपिने अर्को चतांमरी भने आकाशतत्त्व हो । तन्त्र विधानमा त चतांमरीलाई नवदुर्गाहरूमध्ये एक कुब्जिकेश्वरीका रूपमा पनि लिइएको छ । गुठीलगायत सबैजसो शुभकार्यका लागि आवश्यक छ, चतांमरी । तर, मच्छिन्द्रनाथको रथ यात्रा, विस्केट जात्रा वा अन्य महत्त्वपूर्ण पर्व, महोत्सवमा भने देवदेवीका सम्मानमा गरिने अभिषेकहरूमा चतांमरी सहितको आकाश वर्षा अनिवार्य हुन्छ । त्यसले सहकाल, शुभसंकेतको बोध गराउने विश्वास छ । धानबाटै बन्ने च्युरा नेपालमण्डलभित्र मात्रै होइन भारतीय समाजकै पनि खाद्यान्न हो । यद्यपि नेपालमण्डलभित्र विशेषत थिमि, टिकनी गाउँ र चित्रपुरमा राजथलाहरूले च्युरा उत्पादन गर्ने विधि तथा गुण र स्वाद फरक छन् । भोजभतेरको बाहुल्यता हुने रैथाने नेवार समुदायमा पनि च्युरा प्रमुख खाद्य वस्तुका रूपमा अत्याधिक उपभोग हुन्छ, यो विदितै कुरा हो । तर, धेरैलाई जानकारी नहोला, नेवार समाजका अनेकन संस्कारगत विधि र रीति सम्पन्न गर्न च्युराको प्रयोजन अति महत्त्वपूर्ण छ । दाह संस्कार सम्पन्न गरेर मसानघाटबाट परिवारजन तथा मलामी सिधै घरआँगन प्रवेश गर्दैनन् । चौबाटो वा बस्ती छिर्ने मूल नाकामा रोकिएर अरू विधिका अतिरिक्त च्वकाबजी अर्थात् मसिना च्युरा जीउ वरपर छर्किने गरिन्छ । बलिंपिगु भनिने यो एक प्रकारको शुद्धीकरणको प्रक्रिया हो । मसानका दुष्ट आत्माले पछ्याउने काम नहोस् भन्ने सतर्कतामा यसो गरिनुपर्छ भनिन्छ । च्वकाबजी (मसिना च्युरा) मा दुरात्माबाट प्रतिरक्षा गर्ने क्षमता हुन्छ भन्ने सामाजिक आस्था हो । नेवार भोजमा पाहुनाहरू ठूलै संख्यामा हुन्छन् । घर बाहिरको खुला चोक वा बहालहरूमा लामो सुकुल बिछ्याएर बस्ने व्यवस्था गरिन्छ । एक चरणको भोज सकिएपछि सोही ठाउँमा अन्य पाहुना बसाउन सरसफाइ आवश्यक हुन्छ, पानीको प्रयोगले त्यो भिजेर हिलो हुन्छ, त्यो व्यावहारिक हुन्न । तर, बिटुलो स्थान वरपर च्युरा छर्किएपछि सो ठाउँ शुद्धीकरण गरिएको ठहरिन्छ र निःसंकोच त्यहाँ अर्को चरणको भोजका लागि पाहुना बस्छन् । कतिको वैज्ञानिकता छ यसमा ? यो प्रचलनको पछाडिको युक्ति के होलान् ? त्यो खोजीको विषय हो । नेवार पूजा विधानमा प्रायः प्रयोग हुने अर्को एक महत्त्वपूर्ण सामग्री हो ग्वःजा (तोरमा) । बज्रयानी संस्कारमा ग्वःजा अनिवार्य छ, तर यो पनि च्युरा मुछेर बनाइन्छ । हरेक पक्षलाई धर्म, संस्कृति र जीवन दर्शनसँग गाँसेर अनुशीलन गर्ने नेवार समुदायको प्रवृत्ति हो । शाक्त, कौलिक वा बज्रयानी तान्त्रिकहरू आफ्नो सामीप्यतामा रहेका जल, जमिन, जंगल, जीवजन्तु मात्रै होइन प्राकृतिक रूपमा उपलब्ध खाद्य वस्तुमा पनि देवत्व रहेको विश्वास गर्छन् । अनि पूजापाठ, विधिसंस्कार, रीतिपरम्पराका क्रममा प्रयोग गरिने सामग्रीबाट समेत दैविक गुणहरू प्रतीकका रूपमा प्रतिनिधित्व होस् भन्ने अपेक्षा राख्छन् । तसर्थ नेवार समुदायका लागि दर्शन र आस्थाका कोणबाट कालो भटमास महाकाल, अदुवा महाकाली, माछा कालभैरव, लप्सीको अमिलो रुरु भैरव, सानो केराउको अचा रुद्रायणी, मुलाको चाना गणेश, अमलाबयर कुमार, हरियो साग वैष्णवी आदि हुन् । खाद्य सामग्री केवल शारीरिक ऊर्जा र पौष्टिकताको स्रोत होइन । धानको चामल अनि चामल पकाएर बनाइने मुख्य खाद्य परिकार भात नै हो नेपालमण्डलका रैथानेहरूको भने शारीरिक तुष्टिका लागि भन्दा पर भातमा देवत्व नै खोज्छन् उनीहरू । बनेपा सहरभित्रको एक ऐतिहासिक स्थल स्वधाःहिति (तीनधारा) जहाँ दक्षिणकालीको मन्दिर पनि छ, त्यसै परिसरमा प्रत्येक वर्ष भदौ पूर्णिमा (याद्यापुन्हि) का दिन एउटा मूर्ति प्रदर्शनमा राखिन्छ हातमा खड्ग लिएको योद्धाको आकृतिमा । बलशाली त्यो योद्धा वा रक्षककै अर्थमा बनाइएको मूर्ति हो । उनबाट नगरवासीलाई असुरगणको आक्रमणबाट सुरक्षा प्रदान हुनेछ भन्ने जनविश्वास छ । दिनभरि पूजाआजाका लागि प्रदर्शन गरिएपछि त्यस मूर्तिलाई खोलामा लगेर विसर्जन गरिन्छ । नगरवासीहरू सँगसँगै मलामी जान्छन् । वास्तवमा उक्त मूर्ति जीवन्त आकारमा ल्याउन प्रयोग हुने सामग्री हो पाकेको भात, तसर्थ उक्त मूर्तिलाई स्थानीय जालुद्यः अर्थात् भातबाट बनाइएको भगवान् भन्छन् । यस्तै प्रचलन केही वर्ष अगाडिसम्म पनौती बजारमा पनि थियो । रैथाने नेवार समुदायले पनौती सहरका कोलाछें, वलाछें र पमादि टोलहरूमा भाद्र पूर्णिमाका दिन यस्तै खाले जालुद्यः सजाउँथे । भातदेखि भगवान्सम्मको यस यात्राका सम्बन्धमा स्थानीयहरू माझ आआफ्ना लोककथन छन् । भात र भगवान्को सम्बन्ध र रैथानेहरूमा अद्यावधि रहेको प्रचलनमध्येको अर्को सांस्कृतिक अनुष्ठान हो ललितपुर सहरभित्रको पूर्णचन्दी मन्दिरमा गरिने पुन्चली भुज्याः । भाद्र पूर्णिमाकै दिन राजोपाध्याय पुजारीहरूबाट तान्त्रिक विधिमा भातको प्रतिमूर्ति बनाइन्छ । बाह्रवटा हुन्छन् यस्ता मूर्ति, जो एकएक मुरी चामलको भातबाट बनाइन्छ, मानिसकै उचाइमा । गुह्य साधनापछि सर्वसाधारणका लागि पूजाअराधना गर्न खुला गरिन्छ । विसर्जनपछि त्यसै मूर्तिको भात शुभप्रसादका रूपमा स्थानीयले घरघर लिएर जान्छन् । पितृमोक्षको कामनामा विधि अपनाएर गरिने संस्कार पिण्ड तर्पण हो । सामान्यतया पिण्डका लागि गहुँको पीठो, तील आदि प्रयोगमा ल्याइने सामग्री हुन् । नेपाल र भारतमा यस्तै प्रचलन छ । नेपालमण्डलभित्र भने विशेषतः बौद्ध धर्म अनुयायीहरू एकातिर पुरोहितका रूपमा बज्राचार्यबाट अनुष्ठान गराउँछन् अर्को पितृ तर्पणका लागि पिण्डका रूपमा भातको प्रयोग गरिन्छ । अन्त्यमा बौद्ध विहार अगाडि बनाइएका पिण्ड पात्रहरूमा लगेर त्यसको विर्सजन गरिन्छ । त्यसो त सबैखाले धार्मिक आस्था राख्ने नेवारमा एउटा मिल्दोजुल्दो अर्को मृत्यु संस्कार पनि छ, त्यो हो न्हयन्हुमा (सात दिने कर्म यद्यपि कुनै कुनै जात विशेषमा पाँच दिनमा पनि यो कर्म गरिन्छ) । यस कर्मकाण्डको भिन्न प्रक्रिया भन्नु नै अनुष्ठानका लागि प्रमुख सामग्री भातकै प्रयोग हो । नाथकौलतन्त्रका कनफट्टा वा नेवार समुदायका कुस्ले (दर्शनधारी) यसका लागि पुरोहितको भूमिकामा हुन्छन् । नाथ परम्पराअनुसार, मृतकको घरको मूलढोका बाहिर परालको आसन बनाएर त्यसमाथि तीनवटा माटोको घ्याम्पामा जाँड, रक्सी आदि राखिन्छ । त्यसपछि सबैखाले आमेष परिकारसहित भातले मन्साएर पितृ चोख्याउने विधि गरिन्छ । त्यसै दिन साँझ खर्पनभरि विविध परिकार सजाइएको भातको आहार र त्यसमाथि बत्ती बालेर मृतकको आत्मा आह्वान गर्दै तर्पणका रूपमा घरको बलोसी बाहिर झुन्ड्याइन्छ, पाखाजा भनिने पितृशुद्धिको यस क्रममा पनि प्रमुख सामग्री भातै हुन्छ । रैथानेहरूको शुद्धीकरणको विधि तन्त्रयान अनुसार, प्रतीकात्मक अर्थमा भातलाई नै मुख्य तत्त्व मानेर गरिने अर्को संस्कार बलिपूजा पनि एक हो । घर शुद्धीका लागि होस, रोगब्याधि, महामारी प्रकोपबाट बच्न वा अन्य शुभकार्य आरम्भ गर्नुपूर्व अनपेक्षित बाधा अवरोध हटाउन बलिपूजा वा बौवायेगुको प्रचलन छ । गुह्य साधनाअन्तर्गत कुण्डलिनी जागरणको चरण पूरा गर्न पशु बलि दिइन्छ । त्यसैको भित्री अंश आन्द्रा आदिलाई मूलधार चक्रको स्वरूपमा सजाएर करवीर फूल, जाँडाको छोक्रा, पशुको रगतसहित उसिनेको भातले भरिएको तामाको खरखन्डो नोलमा दुईतिर बोक्दै बाजागाजा सहित नगर परिक्रमा गराइन्छ । त्यसैक्रममा बाटोभरिका मन्दिर, देवस्थल, चौबाटो आदिमा शुद्धीकरण र शक्तिआर्जनको मनोकांक्षा स्वरूप सोही भात छर्दै पूजा गरिन्छ । शुद्धीकरणका लागि भात छर्ने संस्कारको अर्को चाखलाग्दो दृष्टान्त हो रातो मच्छिन्द्रनाथको भोटो जात्राको सन्दर्भ । रथ तान्दै जाउलाखेल पुर्याइसकेपछि भोटोजात्राको तयारी स्वरूप मच्छिन्द्रनाथका पुजारी पाञ्जुहरूबाट विशेष साधनापछि रथवरपर भात छरिन्छ, शुद्धीकरणका लागि । त्यसरी रथलाई बीचमा राखेर वरपर भात अर्थात् जा छरी ह्वलेगु अनुष्ठान गरिने विशेष चउर भएकैले त्यस स्थान जाह्वलाख्यः जाउलाखेल (भात छरिने खेल) को रूपमा चिनियो । त्यस्तै नेपालमण्डलको आफ्नै पृथक् पहिचान हो कुमारकुमारी पूजा । प्रत्येक वर्ष बनेपामा हजारौंका संख्यामा बालबालिका यसरी नै पुजिन्छन् । घोडेजात्राका दिनमा उपत्यकाका विभिन्न पीठहरूमा पनि यसखाले पूजा सम्पन्न गरिन्छ, जसलाई मह्रःजा खुवाउने अर्थमा लिइन्छ । उल्लेख्य कुरा त्यस अवसरमा पनि कुमारकुमारी पुजिने मुख्य सामग्री भातकै हुन्छ । यसरी भातलाई खाद्य सामग्रीभन्दा पनि विधिविधानका लागि एक पवित्र पदार्थको हैसियतमा गरिँदै आएको प्रयोग सारमा जीवन र जगत्सम्बन्धी रैथानेमा रहेको गाम्भीर्य चिन्तनको सूचक हो । धानबाली तथा धान्य प्रधान विविध सामग्रीको प्रयोगमा अन्यत्रको चलनचल्तीका थुप्रै दृष्टान्त होलान्, तर खाद्यान्नको परिधिमा मात्रै परिसिमन नरही यसलाई संस्कार, संस्कृति, रीति, परम्परा र आस्थाको स्तरसम्म प्रयोजन विस्तारित गर्नु नेपालमण्डलमा विकसित सभ्यताकै द्योतक मान्न सकिन्छ ।"
पाँच सय विकेट क्लबमा लियोन,"सबैभन्दा पहिले खेलाडीको एउटा सूची मुथैया मुरलिधरन, सेन वार्न, जेम्स एन्डरसन, अनिल कुम्बले, स्टुआर्ट ब्रोड, ग्लेन म्याकग्रा र कर्टन वाल्स । यिनीहरूको नाम सुन्नेबित्तिकै क्रिकेट पारखीको मुखबाट ठ्याक्कै निस्कनेछ, ओहो, यी महान् खेलाडीहरू ! क्रिकेटका यी सात महान् खेलाडी खासमा त्यस्ता बलर हुन्, जसले टेस्ट क्रिकेटमा पाँच सयभन्दा बढी विकेट लिए । टेस्ट क्रिकेटमा यो जत्तिको ठूलो उपलब्धि विरलै होला, यही क्लबमा एक अर्को बलर पनि थपिएका छन् । उनी हुन् नेयथन लियोन । भनेपछि उनी पनि भए, विश्व क्रिकेटले पाएका एक अर्को महान् खेलाडी । अरू धेरैले लेखेजस्तै, लियोनबारे यो लेख एक वर्ष अगाडि नै आउनुपर्ने थियो । यी अस्ट्रेलियाली अफ स्पिनर बलर पाँच सय विकेटको संघारमै थिए । यो थियो, इंग्ल्यान्डविरुद्धको एसेज सिरिजका बेला । लर्डसमा भएको सिरिजको दोस्रो टेस्टका क्रममा उनी घाइते भए । उनले सिरिजका बाँकी खेल खेल्न पाएनन् । त्यो सिरिज २२ को बराबरीमा टुंगेको थियो । यदि लियोनले त्यो सिरिज पूराको पूरा खेलको भए, त्यसको नतिजा बेग्लै हुने थियो भन्नेहरू अझै छन् । तर, यो भयो एक प्रकारको कल्पनाको कुरा । लियोनले एक वर्ष त कुरे, तर पाँच सय विकेट पनि हात पारिछाडे । अहिले पाकिस्तान अस्ट्रेलिया भ्रमणमा छ र पर्थमा भएको पहिलो टेस्टका क्रममा लियोन पाँच सय विकेटको क्लबमा छिर्न सफल रहे । फाहिम असरफको विकेटसँगै लियोनको पाँच सय विकेट पूरा भएको थियो । यसरी उनी यो कोसेढुंगा उपलब्धि छुने मात्र आठौं बलर बने । उनको यो यात्रा आफैंमा गज्जबको छ र त्यसमा त्यस्ता धेरै कथा मिसिएका छन्, जसलाई सुन्दा पनि स्वयं टेस्ट क्रिकेटजस्तै मन्दमन्द मीठो लाग्छ । अहिले अस्ट्रेलियाली टिममा जति पनि सिनियर खेलाडी छन्, अथवा जतिले पछिल्लो समय अस्ट्रेलियाका लागि खेल्न पाए, उनीहरू सबैले लियोनलाई सुरुमा चिनेको खेलाडीका रूपमा होइन । सुरुमा यी लियोन थिए, पिच क्युरेटर । त्यो भनेको क्रिकेट खेल्नका लागि चाहिने पिच बनाउने र स्याहार गर्ने विशेषज्ञ । एडिलेड ओभलको केही ग्राउन्ड स्टाफमध्ये उनी पनि एक थिए । सन् २०१०११ को एसेज सिरिज खेल्न इंग्ल्यान्ड अस्ट्रेलिया आएको थियो र त्यसका कप्तान थिए, एन्ड्र्य स्ट्रस । त्यति भ्रमणकारी टिमका प्रमुख बलर थिए, ग्रेम स्वान । अस्ट्रेलियालाई नेटमा अभ्यास गर्दा स्वानजस्तै एक स्पिनर चाहिएको थियो । त्यसका लागि एक दुब्लो पातलो बलरलाई चुनिएको थियो, जो अरू कोही होइन, लियोन नै थिए । त्यही बेला पनि उनी पिच क्युरेटरकै काममा थिए । अनि खेलाडी हुने सपना पनि बोकिरहेका थिए । एक प्रकारले उनी दोधारमा थिए, खेलाडी बनौं कि क्युरेटर ! यो दोधार किन पनि थियो भने खेलाडीका रूपमा उनको प्रदर्शन ठीकठाक चलिरहेको थिएन । तर, नेटमै पनि कहलिएका खेलाडीलाई बलिङ गर्दा उनको हाउभाउ टेस्ट खेलिरहकै जत्तिको थियो, अहिले पनि यस्तै सम्झन्छन्, यो जमानाका खेलाडी । त्यसमध्ये एक थिए, माइक हस्सी । त्यही बेला लियोनमा केही खास भने थियो, उनी भन्छन् । लियोन त्यही बेला २३ वर्षका भइसकेका थिए, तर साउथ अस्ट्रेलियाको बी टिममा पनि परिरहेका थिएनन् । ए को कुरै अर्को । सम्भवतः त्यसैले हुन सक्छ, उनी सुरुमै पहिलो श्रेणीको क्रिकेटबाट चम्केका होइनन्, बरु ट्वान्टीट्वान्टी क्रिकेटबाट हुन् । सन् २०११ बिग ब्यासमा उनको प्रदर्शन उम्दा रह्यो । यसबीच उनले चार प्रथम श्रेणीको क्रिकेट भने खेलिसकेका थिए । एक दिन उनले खबर पाए, श्रीलंकाविरुद्धको टेस्ट सिरिजका लागि उनलाई चयन गरिएको छ । त्यसपछि त धेरैले भन्ने गरेजस्तै त्यही भयो, जसलाई हामी इतिहास भन्छौं । त्यो सिरिज श्रीलंकामा भएको थियो । त्यहाँ गालेमा भएको टेस्टमा उनले डेब्युको अवसर पाए । त्यो अस्ट्रेलियाली टिमका ब्याटिङ प्रशिक्षक थिए, जस्टिन ल्यान्गर । अस्ट्रेलियाली टिममा एउटा अद्वितीय परम्परा छ, एक पुस्ताले अर्को पुस्तालाई टिममा स्वागत गर्दा चिठी लेख्ने । ल्यान्गर पनि आफैंमा पुराना खेलाडी थिए । उनले पनि लियोनको नाममा चिठी लेखे । त्यसको सार थियो, तपाईंलाई टिममा स्वागत छ, हामी सबै तपाईंको साथमा छौं । यो चिठी पाएर लियोन असाध्यै धेरै खुसी भए । खुसी पनि कति धेरै भने उनी एउटा सानो सानो बच्चा जस्तै आत्तिन थाले । भनिन्छ, लियोन अझै पनि यसरी नै समय समयमा आत्तिने गर्छन् । नर्भस हुन्छन् भनौं अझ । कसैले उनलाई खाना खायौ त भनेर सोध्यो भने आत्तिएर भन्न सक्छन्, हो, मैले खाइसकें, दुई घण्टा अगाडि नै । तर खाएको पनि केही हुँदैन थियो । डेब्युकै बेला पनि उनी हदै पातलो थिए, उनलाई भनेर ल्याइएको सर्ट पनि दुई साइज ठूलो भयो । त्यही सर्ट लगाएर उनले खेले र पाँच विकेट नै लिए । त्यसमध्ये पनि एक विकेट थिए, श्रीलंकाली लेजेन्ड खेलाडी कुमार संगकराको । लियोनले एकपल्ट के अस्ट्रेलियाका लागि खेल्न पाए, त्यसपछि त खेलेको खेल्यै भए । त्यसैले त उनी अस्ट्रेलियाका सबैभन्दा सफल फिन्गर स्पिनर हुन् । उनका अगाडि एकै जना मात्र छन्, ती हुन्, लेग स्पिनर वार्न । वार्नको नाम लिनेबित्तिकै लियोन आत्तिने खालकै थिए । अहिले उनकै बराबरमा आफ्नो नाम आएपछि लियोन नर्भस महसुस गरिरहेका छन् । साँच्चै पाँच सय विकेट लिएपछि उनको सुरुआती प्रतिक्रिया थियो, मलाई त विश्वास नै भइरहेको छैन । फेरि त्यही सुरुआती सूचीमा जाने हो भने पाँच सय विकेट लिन सफल हुनेमा दुई अस्ट्रेलियाली मात्र छन्, वार्न र म्याकग्रा । लियोन त्यसमा थपिने तेस्रो अस्ट्रेलियाली भए । यही एक तथ्यले उनी के कस्ता हुन्, त्यो बखान गर्न पर्याप्त छ । वार्नले ७ सय ८ विकेट लिएका थिए । अब त उनी बितिसके पनि । सबैभन्दा अगाडि रहेका मुरलिधरनको नाममा आठ सय विकेट छ । म्याकग्राले ५ सय ६३ विकेट लिए । लियोन अहिले ३७ वर्षका भए । सायद उनको खेल जीवन अझै दुई तीन वर्ष मज्जाले चल्नेछ । टिममा परिरह्यो भने उनी यो सूचीमा अगाडि बढ्दै जानेछन् । अहिले नै उनलाई साथी खेलाडीले उक्साइरहेका छन्, म्याकग्रालाई छुनु पर्छ भनेर । अहिले तत्कालका लागि उनलाई टिममा धक्का दिन सक्ने पनि कोही देखिन्न । अस्ट्रेलियाली मिडियाले उनलाई कल्ट हिरो को रूपमा प्रस्तुत गर्ने गर्छ । यसको कारण के भने उनको बानी बेहोरो, खानपिन, स्वभाव सबै पक्कापक्की अस्ट्रेलियाकै जस्तो छ । खेल्दा खेल्दै उनका कपाल हराउँदै गए । हल्का दाह्री भने पाल्छन् । अनि खेल्दा अनुहारमा सेतो क्रिम पनि पोत्ने गर्छन् । अनि पछाडितिर रुमाल झुन्ड्याउने बानी पनि छ, उनको । अब त उनी आफैं पनि अस्ट्रेलियाली टिममा कोही नयाँ खेलाडी आउँदा तिनलाई चिठी लेख्ने भइसके, तिनलाई स्वागत छ भनेर । जति बेला उनले संन्यास लिनेछन्, उनलाई लिएर भन्ने त्यही हो, ओहो, यी महान् खेलाडी ।"
