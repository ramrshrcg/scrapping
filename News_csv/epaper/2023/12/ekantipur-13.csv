शीर्षक,विवरण
"भन्सारको स्क्यानर मेसिन २० वर्षदेखि अलपत्र, सुन तस्कर निर्धक्क","तस्करले भरियालाई मलद्वारभित्र सुन राखेर भन्सारबाट पार गराउने गरेको अवस्थामा सरकारले जाँज उपकरण नराख्नु दुःखदायी भएको उनको प्रतिक्रिया छ । यी सबै गतिविधि नियाल्दा तस्करका भन्सारबाट हुने आउजाउ निकै सहज देखिन्छ, उनले भने, यी कमजोरीलाई आगामी दिनमा हुन नदिन आयोगले प्रतिवेदनमा उपयुक्त सुझावनिर्देशन दिनेछ । अर्थ मन्त्रालयले उपकरण जडान नहुनुमा सञ्चालन खर्च उच्च हुने, दक्ष जनशक्ति अभाव, त्यतिबेला डेडिकेडेट विद्युतीय लाइन नभएको लगायत तर्क अघि सारेको छ । तर अवैध कारोबारमा अवरोध पुग्ने भएपछि गिरोहले शक्तिकेन्द्रको आडमा चलखेल गरेर जडान गर्न नदिएको लामो समय गृह मन्त्रालयमा बसेका एक पूर्वप्रशासकको भनाइ छ । उपकरण भित्र्याउँदा प्रधानमन्त्री शेरबहादुर देउवा थिए । त्यस बेला कांग्रेस प्रजातान्त्रिकका सभापतिसमेत रहेका देउवा र एमालेसहितको संयुक्त सरकार थियो । भन्सार विभागको महानिर्देशक कृष्णहरि बाँस्कोटा थिए । बाँस्कोटापछि अर्थ मन्त्रालयको पनि सचिव बने । बाँस्कोटाले उपकरण जडान नहुनुको कारण स्पष्ट बताउन चाहेनन् । उनले अनुदानमा भित्रिएका उपकरण सञ्चालन गर्न अर्थ मन्त्रालयका उपसचिवसहितका कर्मचारी निःशुल्क तालिमका लागि चीन गएको भने खुलाए । कर्मचारी तालिम सकेर फर्किए । तर, उपकरण भने जडान भएन ।तालिम सकेर कर्मचारी आएपछि अन्तर्राष्ट्रिय विमानस्थल भन्सार गोदाम र वीरगन्ज भन्सार (सिर्सिया) मा उपकरण जडान गर्ने निर्णय भएको थियो । विमानस्थलबाट आएका कार्गोको स्क्यान तथा भारत हुँदै आएका मालवस्तुको जाँचपासअघि यी उपकरणमार्फत स्क्यान गरेर प्रवेश गराउने गरी काम अघि बढाइएको थियो । यो विषय धेरैअघिको भएकाले त्यसबेला सरकारले ठ्याक्कै के निर्णय गरेको थियो भन्न सकिएन, मेरो स्मरणमा रहेसम्म एक सेट विमानस्थल भन्सार र अर्को सेट वीरगन्ज भन्सारमा जडान गर्ने भनिएको थियो, पूर्वअर्थ सचिव बाँस्कोटाले भने, उपकरण जडान गर्नुपर्ने कारण भन्सार छलीचोरीनिकासी र तस्करी रोक्नलाई नै हो । वीरगन्जमा केही समय जडान गरेर फेरि हटाइएको भन्नेसम्म सुनेको हुँ । अहिले के कस्तो अवस्थामा छन् मलाई जानकारी भएन ।केही वर्षअघि विमानस्थलको यात्रु आगमन कक्षस्थित भन्सार यार्डमा हाई रिजोलुसनको एक्सरे मेसिन राख्ने कुरा चलेपछि त्यहाँका कर्मचारीले विरोध गर्दै अर्थ मन्त्रालयमा डेलिगेसनमा गएको सार्वजनिक भएको थियो । त्यही क्रममा एक्सरे मेसिन राख्न विमानस्थल भन्सारले आनाकानी गरेपछि मन्त्रालयबाटै हस्तक्षेप गरेर जडान गर्नुपरेको प्रसंग एक अधिकारीले सुनाए । सुन तस्करीमा संलग्नमाथि कारबाही, तस्करीका घटना रोकथाम र नीतिगत सुधारका लागि सुझाव दिन सरकारले गठन गरेको आयोगले पनि २० वर्षअघि नै भित्र्याइएका भेहिकल एक्सरे मेसिनसहितका उपकरण जडान नहुनुको कारणबारे अर्थ मन्त्रालयका अधिकारीसँग सोधपुछ गरेको छ । उपकरण भएर पनि जडान नगर्नु, कतिपय नाकामा उपकरण नराख्नु र बिग्रिएका उपकरण मर्मत नगरी थन्क्याउनुका कारणसहित जवाफ पेस गर्न आयोगले सोमबार भन्सार विभागलाई पत्र पठाएको अध्यक्ष आचार्यले बताए ।अनुदानमा दिइएका उपकरण प्रयोगमा नल्याएपछि चीनले नेपाली पक्षसँगको अनौपचारिक कुराकानीमा असन्तुष्टि जनाएको उच्च स्रोत बताउँछ । अवकाश प्राप्त एक सचिवले उपकरण प्रयोग नगर्न त्यसबेलै बिचौलिया र राजनीतिक शक्तिकेन्द्रबाट अवरोध आएको बताए । नेपालको भन्सार प्रशासन र अन्तर्राष्ट्रिय सीमा सुरक्षालाई मजबुद बनाउन त्यसबेला गहन रूपमा छलफल र परामर्श भएको थियो । अर्थ मन्त्रालय, गृह मन्त्रालय, रक्षा मन्त्रालय र परराष्ट्र मन्त्रालयका अधिकारी सम्मिलित संयुक्त बैठक नै बसेर सुन तस्करीसहित अवैध चोरीनिकासीजन्य गतिविधि नियन्त्रण गर्नुपर्ने निष्कर्ष निकालेको थियो, ती सचिव भन्छन्, त्यही बैठकपछि चीन सरकारसँग अनुरोध गरेरै अनुदानमा उपकरण आएका हुन् । तर विभिन्न बहाना बनाएर उपकरण जडान गर्नै दिइएन । पछिल्लो पटक चार खेपमा तस्करीबाट भित्रिएको साढे २९ किलो सुन विमानस्थल क्षेत्रबाट बरामद भएको छ । केही सुन भन्सारको एक्सरे मेसिनबाट जाँचपास भएर बाहिरिएपछि र केही भन्सारकै वाक थ्रु गेटबाट बरामद भएको हो ।त्यसअघि चिनियाँ तस्कर, विमानस्थल भन्सारका कर्मचारी, भन्सार एजेन्ट र राजनीतिक सेटिङमा सवारीसाधनका ब्रेक सु, अन्य विद्युतीय उपकरणलगायत वस्तुमा लुकाएर ल्याइएको तस्करीको सुन भन्सारको कार्गोबाटै जाँचपास गराएर फुत्काइएका थिए । त्यसअघि पनि तस्करीबाट आएको सुन भन्सारबाटै बाहिरिए पनि नियन्त्रणमा नआएको प्रहरी अनुसन्धानबाट खुलेको थियो । ब्रेक सुमा लुकाएर ११ महिनामा मात्रै ३ सय ६३ केजी सुन भन्सार जाँच गराएरै फुत्काइएको प्रहरीको केन्द्रीय अनुसन्धान ब्युरोको अनुसन्धानबाट खुलेको थियो । विद्युतीय चुरोट (भेप) मा लुकाएर ल्याएको सुन पनि भन्सार पार गर्नुअगावै चोरी भएपछि घटनाको पोल खुलेको थियो । उक्त उपकरण के कारणले जडान नभएको भन्नेबारे बुझ्ने काम भइरहेको भन्सार विभागका महानिर्देशक शोभाकान्त पौडेलले बताए ।"
संसद् महासचिवको राजीनामा र सिफारिसमा राष्ट्रपतिको असन्तुष्टि,"प्रतिनिधिसभा नियमावली, २०७९ अनुसार सभामुखले प्रतिनिधिसभा र राष्ट्रिय सभा वा सचिवालय सचिवमध्येबाट एक जनालाई महासचिवको काम गर्नका लागि राष्ट्रिय सभा अध्यक्षसँगको परामर्शमा तोक्न सक्ने व्यवस्था छ । नियमावलीको दफा २ (ढ) मा भनिएको छ, महासचिव भन्नाले नेपालको संविधानको धारा १०६ को उपधारा (१) बमोजिम नियुक्त संघीय संसद्को महासचिव सम्झनुपर्छ र सो शब्दले महासचिव अनुपस्थित रहेको अवस्थामा महासचिवको काम गर्न सभामुखले राष्ट्रिय सभाका अध्यक्षको परामर्शमा तोकेको सचिव वा सचिवालय सचिवलाई समेत जनाउँछ । वरीयतामा सबैभन्दा माथि हुने भएकाले प्रतिनिधिसभा सचिवलाई नै कार्यवाहक महासचिवको जिम्मेवारी दिने अभ्यास संसद्मा छ ।महासचिवमा पाण्डेयको सिफारिस प्रक्रिया र उनको संसद्सम्बन्धी अनुभवलाई लिएरसमेत प्रश्न उठेको छ । संसद्का उच्च पदस्थ कर्मचारीहरूले त महासचिव सिफारिस हुँदा आफ्नो दाबी प्रस्तुत गर्न नपाएको, जानकारीसम्म नदिइएको भन्दै असन्तुष्टि जाहेर गरेका छन् । पाण्डेय नायब महान्यायाधिवक्ता पदमा कार्यरत रहेको अवस्थामा प्रतिनिधिसभा सचिवमा नियुक्त भएका थिए । यसअघि संसद्मा लामो समय काम गरेका अधिकारीहरूलाई नै महासचिव नियुक्त गरिएको थियो । महासचिवबाट राजीनामा दिएका गौतम २०५२ सालमा संसद् सेवामा प्रवेश गरेका हुन् । उनी तल्लो तहबाट संसद् सेवा प्रवेश गरेर महासचिवको जिम्मेवारीमा पुगेका थिए । त्यसअघिका महासचिव मनोहरप्रसाद भट्टराई पनि शाखा अधिकृतबाट संसद् सेवा प्रवेश गरेर उक्त पदमा पुगेका हुन् । संविधानविद् विपिन अधिकारीले संसद् सञ्चालनका लागि अनुभवी व्यक्ति चाहिने बताए । महासचिवमा सिफारिस भएका पाण्डेयसँग कानुन र व्यवस्थाबारे दह्रो ज्ञान भए पनि संसदीय अभ्यासको जानकारी छोटो रहेको उनको भनाइ छ । हामीकहाँ बेग्लै संसद् सेवा छ । आन्तरिक रूपमा बिस्तारै प्रमोसन हुँदै क्षमताका आधारमा माथिसम्म पुगेका मान्छे पनि छन्, उनले भने, महासचिवले राजीनामा दिनुभयो, त्यो अप्रत्याशित छ । उहाँलाई व्यावसायिक रूपमा काम गर्न नदिइएको र विभिन्न पक्षहरूबाट अराजनीतिक हिसाबले दबाब दिएर यस्तो र उस्तो गरिदेऊ भनेको सुनिन्छ । महासचिवजस्तो व्यक्ति राजनीतिक रूपमा कतै ढल्किए भने संसदीय अभ्यासबारे ख्याल गर्नॅपर्ने हुन्छ । महासचिवको राजीनामा र नयाँ नियुक्तिमा राष्ट्रपति कार्यालयले राखेको चासो सही रहेको संविधानविद् अधिकारीको भनाइ छ । महासचिव नियुक्तिका विषयमा राष्ट्रपति कार्यालयको जिज्ञासा सही छ । राजीनामा स्वीकृत नभई नयाँ नियुक्तिको सिफारिस आएको छ, यो किन भयो भन्ने प्रक्रियाको प्रश्न उठ्छ, उनले भने ।संसद्को कर्मचारीतन्त्रमा सभामुख र अध्यक्षले राजनीतिक हस्तक्षेप गरेको भन्दै असन्तुष्टि बढेको छ । संसद् सचिवालयका एक उच्च पदस्थ अधिकारीले भने, कुनै पनि सार्वजनिक पद धारण गर्ने व्यक्ति चयन गर्दा त्यो पदका लागि योग्य कुनै पनि नेपाली नागरिकले प्रतिस्पर्धा गर्न पाउनुपर्छ । संवैधानिक परिषद्ले त रोस्टर निकाल्न लागेको छ भने संसद्को महासचिव हुनका लागि ५ वर्षको भिजन प्रस्तुत गर्नॅपर्दैन । महासचिव सिफारिस गर्दा सभामुख र अध्यक्षले स्वकीय सचिव नियुक्तिमा जस्तो व्यवहार गरेको ती अधिकारीको भनाइ छ । दशकभन्दा बढी संसद्मा काम गरेका योग्य अधिकारीलाई जानकारीसम्म छैन तर ७ महिनाअगाडि अन्य सेवाबाट आएकालाई गुपचुप महासचिव सिफारिस गरेको सुनियो, उनले भने । २०८१ भदौ ३ मा कार्यकाल सकिन लागेका महासचिव गौतमलाई राजीनामा गराएर पाण्डेयको सिफारिस गरिएको हो । संवैधानिक व्यवस्थाअनुसार सभामुख र राष्ट्रिय सभाको संयुक्त सिफारिसमा राष्ट्रपतिले संघीय संसद्को महासचिव नियुक्त गर्नॅपर्छ । महान्यायाधिवक्ताको कार्यालयमा सचिवसरहको पद नायब महान्यायाधिवक्तामा कार्यरत पाण्डेयलाई प्रतिनिधिसभा सचिवमा नियुक्ति दिइएको हो । कांग्रेस प्रमुख सचेतक रमेश लेखकले महासचिवबाट गौतमको राजीनामा र तत्कालै सभामुख र अध्यक्षबाट भएको नयाँ महासचिव सिफारिसलाई गम्भीर रूपमा लिएको बताए । महासचिवको राजीनामा र नयाँ सिफारिसका गतिविधि प्रथम दृष्टिमा हेर्दा अप्रत्याशित, अस्वाभाविक र असामयिक देखिएका छन् । यसको पूरै अन्तर्यमा गएर गम्भीरतापूर्वक हेरेपछि धारणा बनाउँछौं, उनले भने । सरकारको नेतृत्व गरिरहेको माओवादीका मुख्य सचेतक हितराज पाण्डेले संसद्को महासचिवको राजीनामा र नयाँ नियुक्ति सिफारिसको जानकारी सञ्चारमाध्यमबाट थाहा पाएको बताए । सभामुख र अध्यक्षले मंगलबारसम्म पनि उक्त विषयमा राजनीतिक दलहरूलाई जानकारी नदिएको उनको भनाइ छ । आकस्मिक रूपमा राजीनामा र नयाँ नियुक्ति सिफारिसको विषय भयो । संसद् भनेको नियमित प्रक्रिया हो, सबै छलफल गरेर लैजानुपर्ने विषय हुन् तर अहिलेको विषय त्यति सहज लागेको छैन । हामी संसद्मा नै छौं र कुरा गरिराखेका छौं । तर हामीलाई थाहै नदिईकन यी काम भएका छन् । सभामुखले अहिलेसम्म यसका विषयमा हामीलाई केही पनि भन्नुभएकै छैन । प्रमुख प्रतिपक्षी एमालेका सचेतक महेश बर्तौलाले सभामुख र राष्ट्रिय सभा अध्यक्षले आफ्नो संवैधानिक अधिकार प्रयोग गरेर महासचिव नियुक्तिका लागि सिफारिस गरेको प्रतिक्रिया दिए । संविधान र प्रचलित कानुनले दिएको क्षेत्राधिकारभित्र बसेर सभामुख र राष्ट्रिय सभाका अध्यक्षले संसद् सचिवालयभित्रका कर्मचारीको बढुवा नियुक्ति गर्नॅहुन्छ होला । बहालवाला महासचिवले राजीनामा दिएको अवस्थामा नयाँ महासचिव नियुक्तिका लागि सिफारिस गर्नॅ र संसद्ले महासचिव पाउने काम त उपयुक्त नै हो, उनले भने, महासचिवको राजीनामा र नयाँ नियुक्तिको विषयलाई राजनीतिक रङ दिएर जान खोज्नु राम्रो होइन । सत्ता गठबन्धनले यस्ता कुराहरूमा हरेक ठाउँमा जोडिन खोज्नु दुर्भाग्यपूर्ण कुरा हो । राष्ट्रिय सभाको निर्वाचन आगामी माघ ११ का लागि तय गरिएको छ । राष्ट्रिय सभाका अध्यक्ष तिमिल्सिनाको कार्यकाल फागुन २० देखि सकिँदै छ । निर्वाचनपछि एमालेले राष्ट्रिय सभा अध्यक्ष गुमाउने पक्का भएकाले आफूनिकट व्यक्तिलाई संसद् महासचिवमा हतारहतार नियुक्तिका लागि सिफारिस गरिएको हो । महासचिवमा सिफारिस पाण्डेय र राजीनामा दिएका गौतम एमालेनिकट व्यक्ति हुन् ।"
जातीय विभेद मुद्दा दर्ता गर्नै सकस,"(झापा)करिब दुई महिनाअघि छिमेकीबाटै जातीय विभेदको सिकार भइन् झापा, मेचीनगर१० सयपत्री टोलकी सञ्जु विश्वकर्मा । उनलाई गत असोज २२ गते छिमेकी सीता दाहाल र मैया दाहालले जातीय विभेद गरेर अपमान गरेका हुन् । जातीय विभेदमा परे पनि उनले तत्कालै जाहेरी दिन भने सकिनन् । स्थानीय अगुवाहरूले उनलाई जाहेरी दिन सघाउनुको साटो जातीय विभेदको घटना ढाकछोप गर्नतिर लागे । जनप्रतिनिधिदेखि राजनीतिक दलका अगुवाहरू पनि सामाजिक सद्भाव बिथोल्न नहुने भन्दै उनीविरुद्ध खनिए । दुई दिन लामो माथापच्चीपछि बल्ल उनी विभेदविरुद्ध जाहेरी दिने निर्णर्यमा पुगिन् । जातीय विभेदसँगै मैले समाजबाट थप अपमान व्यहोर्नुपर्यो, रञ्जुले कान्तिपुरसँग दुखेसो पोखिन्, मलाई सहयोग गर्नुको बदला थप हतोत्साहित गर्ने काम भयो । उनले असोज २४ गते इलाका प्रहरी कार्यालय धुलाबारीमा जाहेरी दिइन् । प्रहरीले जाहेरी त सहजै स्विकार्यो तर घटनाका दोषीलाई तत्काल पक्राउ गर्ने जाँगर देखाएन । राजनीतिक दलका अगुवा र जनप्रतिनिधिहरूको दबाबका कारण प्रहरीले दोषीलाई तत्काल पक्राउ गर्न नसकेको तथ्य बाहिरिएपछि जाहेरी दर्ता गरेको करिब दुई महिनापछि अर्थात् मंसिर २० गते मात्रै दोषीहरू पक्राउ परे । रञ्जुले कसैको दबाब र प्रभावमा नपरी कानुनी रूपमै उपचार खोज्ने निर्क्यौल गरेपछि दोषीहरूलाई ५ दिनको म्याद थप गरी हिरासतमा राखेर अनुसन्धान भइरहेको छ । रञ्जुले अनुभव साटिन्, अहिले डिप्रेसनको औषधि खाइरहेका मेरा दाइलाई नै मविरुद्ध प्रयोग गरेर दोषीलाई उन्मुक्ति दिन सिंगो समाज लागेको छ । रञ्जुले दिएको जाहेरीअनुसार छिमेकी सीता दाहालको घरबाट दुध किनेर खान थालेको दुई दिनपछि गत असोज २२ गते अचानक उनलाई दुध दिन छाडिएको थियो । रञ्जुले मलाई दुध दिन किन छाड्नुभो भनी सोध्दा दाहालले तँ दलितलाई दुध दिन थालेपछि मेरो गाई बिरामी भई दुध दिन छाडेको र परिवारका सदस्यमा पनि रगत छाद्ने रोग देखा परेको भन्दै आइन्दा दुध लिन नआउनु भनेकी थिइन् । मैया दाहालले समेत दलितलाई दुध दिँदैनौ, कहाँ गएर के गर्नुपर्छ गरेर देखा भनेकी थिइन् । सीता दाहालले भने आफूले अञ्जानवश गल्ती गरेको भन्दै पीडितसँग माफी मागेकी थिइन् । दाहालका एक आफन्तले भने, सीता दाहालले दुध नदिएको सही हो तर रञ्जुविरुद्ध जातीय रूपमै गालीगलौजचाहिँ गरेको हैन । इलाका प्रहरी कार्यालय धुलाबारीका इन्स्पेक्टर रोहित शर्माले दोषीहरूलाई जातीय भेदभाव तथा छुवाछूत ऐनअन्तर्गत मुद्दा दर्ता गरी अदालतबाट म्याद थप गरी हिरासतमा राखेर अनुसन्धान भइरहेको जनाए ।छुवाछूतका अधिकांश घटना गाउँमै मिलाउने प्रयत्न गरिन्छ । रञ्जुले व्यहोरेको घटनालाई पनि स्थानीयवासी र जनप्रतिनिधिहरूले सामसुम पार्ने प्रयत्न नगरेका हैनन् । तर, उनले कुनै हालतमा नमिल्ने अडान लिएपछि मात्रै मुद्दा प्रहरीसम्म पुगेको थियो । गत वर्ष पनि रञ्जुले यस्तै विभेदको सामना गरेकी थिइन् । उनलाई सासुको मृत्युपछि किरिया बार्न सिंगो समाज लागेर रोकेको थियो । सूर्य कडरियासँग अन्तरजातीय विवाह गरेकी उनले परिवारबाटै विभेद भोग्नुपरेको थियो । अघिल्लो पटक विभेदविरुद्ध उजुरी गर्न जाँदा प्रहरीले उजुरी नै लिन नमानेको उनले बताइन् । सिंगो समाजबाट एक्लिएपछि बाध्य भएर उनले उजुरी दर्तार् प्रक्रिया अघि नबढाएको जनाइन् । उनले सुनाइन्, प्रहरीले उजुरी लिन मानेन, गाउँ समाजले मिल्नुपर्छ भन्दै मानसिक दबाब दिइरह्यो ।मेचीनगर१० का वडाध्यक्ष नारायण खनालले जातीय विभेद गैरकानुनी र जघन्य अपराध भएको भन्दै दोषीलाई कडा कारबाहीका लागि वडा कार्यालयले समेत सकारात्मक भूमिक निर्वाह गरेको जनाए । उनले भने, जातका आधारमा कसैलाई विभेद गर्न पाइँदैन, यदि कसैले विभेद गर्छ भने त्यसलाई कानुनी दायरामा ल्याइनुपर्छ । दलित समुदायमाथिको विभेदका प्रायः मुद्दा गाउँटोलतिरै मिलाइन्छ । अनौपचारिक क्षेत्र सेवा केन्द्र (इन्सेक) झापाका प्रतिनिधि दलित अधिकारकर्मी नरेश खातीले भने, रञ्जुजीको घटनामा पनि त्यो प्रयत्न भएको थियो तर उनीहरू फेल खाए । उनका अनुसार यो वर्ष झापामा प्रहरीसम्म पुगेको छुवाछूतको मुद्दा पहिलो हो । विगतमा पनि फाट्टफुट्ट रूपमा मात्रै छुवाछूतका मुद्दा दर्ता भएको देखिन्छ । प्रहरीमा मुद्दा नपर्नुको अर्थ झापामा जातीय विभेद छैन भन्नु हैन, खातीले थपे, बरु प्रहरीसम्म मुद्दालाई पुग्नै दिइँदैन भनेर बुझ्नु उपयुक्त हुन्छ । कोभिड महामारीका बेला २०७७ भदौमा एथलेटिक्सकी कीर्तिमानी खेलाडी तथा नेपाल प्रहरीकी जवान चन्द्रकला लामगादेमाथि झापाको चारआलीमा जातीय विभेद भएको थियो । स्थानीय दुर्गा श्रेष्ठ दम्पतीले उनीमाथि जातीय गालीगलौजसहित विभेद गरेको थियो । कोरोना महामारी चरम अवस्थामा थियो । स्थानीय अगुवा र प्रहरीले उनलाई मिल्न भनेका थिए । तर, उनले मानिनन् । अन्ततः ९ भदौमा इलाका प्रहरी कार्यालय धुलाबारीमा उनका पति सुमन खातीले जोहरी दिए ।जाहेरी दिँदादेखि नै प्रहरीको भूमिका शंकास्पद देखिन्थ्यो । कार्यालयका प्रहरी निरीक्षक कैलाश चौधरीले जातीय छुवाछूतको घटनालाई अभद्र व्यवहार का रूपमा दर्ता प्रयत्न गरेका थिए । जातीय भेदभाव तथा छुवाछूत (कसुर र सजाय) ऐन २०७५ अनुसार छुवाछूतसम्बन्धी मुद्दा सरकारवादी हुन्छ । त्यस्तो मुद्दा सरकारी मुद्दासम्बन्धी ऐन २०४९ को अनुसूची १ मा समावेश भएको मानिन्छ । तर, सरकारवादी मुद्दा भए पनि अधिकांश छुवाछूतका घटनामा भने प्रहरीले असहयोग गर्ने गरेको पाइएको छ । चन्द्रकला लामगादेमाथिको जातीय विभेद मुद्दालाई प्रहरीले अभद्र व्यवहारका रूपमा दर्ता गर्दै दुई पक्षलाई मिलापत्र गरेर पठाउने प्रयत्न गरेको भए पनि अधिकारकर्मीहरूको चर्को दबाबका कारण जातीय विभेदअन्तर्गत नै दर्ता गर्न प्रहरी बाध्य भएको एक अधिकारकर्मीले जनाए । भदौ २७ मा जिल्ला अदालत झापाले ३३ लाख रुपैयाँ धरौटी लिएर दोषी दुर्गा श्रेष्ठ र विष्णु श्रेष्ठलाई छाडेको थियो । केही वर्षअघि मेचीनगर७ बस्ने कमला लोहार (विक) लाई छिमेकी अभिमाया बस्नेत (४७) ले कमिनी भन्दै पटकपटक जातीय दुर्व्यवहार गरेपछि कमलाले बाध्य भएर नगरको न्यायिक समितिमा उजुरी दिइन् । समितिले दुवै पक्षलाई बोलाएर सामान्य छलफलपछि आइन्दा जातीय दुर्व्यवहार नगर्ने सर्तमा अभिमायालार्ई उन्मुक्ति दियो । कमलाको घटना पनि गाउँमै मिलाउने प्रयत्न भएको थियो । तर, उनले न्यायिक समितिसम्म चाहिँ पुग्छु भनेर उजुरी दिएकी थिइन् । रुकुम घटनापछि गृह मन्त्रालयले २०७७ जेठ २२ मा ७ वटै प्रदेशमा दलित डेस्क राख्न प्रदेश प्रहरी कार्यालयहरूमा पत्राचार गरेको थियो । मन्त्रालयको पत्राचार कसैले कार्यान्वयन गरेनन् । २०७८ जेठ १८ मा प्रहरी प्रधान कार्यालयले पुनः प्रदेश प्रहरी कार्यालयहरूलाई पत्राचार गरेर तत्काल दलित डेस्क खडा गर्न निर्देशन गर्यो । फेरि कार्यान्वयन भएन । सोही वर्ष कात्तिक ९ मा तत्कालीन गृहमन्त्री बालकृष्ण खाणले दलित अधिकार सुनिश्चितताका लागि अलग्गै दलित डेस्क राख्न ठाडो निर्देशन दिएपछि मात्रै प्रहरी र प्रशासन कार्यालयहरू तात्तिए । महिला बालबालिका तथा ज्येष्ठ नागरिक सेवा केन्द्र लेखिएको साइन बोर्डसँगै महिला बालबालिका तथा ज्येष्ठ नागरिक सेवा केन्द्रदलित सेल (डेस्क) लेखेर नाम मात्रैको डेस्क खडा गरिएको छ । डेस्कमा अहिलेसम्म एउटा पनि छुवाछूतका मुद्दा दर्ता भएको देखिन्न । दलितका लागि अलग्गै डेस्क राख्ने अवस्था पनि छैन, जनशक्ति पनि छैन, एक प्रहरी अधिकृतले भने, छुवाछूत भयो भनेर अहिलेसम्म कोही मुद्दा दर्ता गराउन पनि आएकै छैन । गृह मन्त्रालयले जातीय भेदभाव तथा छुवाछूत (कसुर र सजाय) ऐन, २०६८ (संशोधित) बमोजिम दण्डनीय हुने भएकाले जातीय छुवाछूतजन्य कार्य गर्ने गराउनेलाई कानुनबमोजिम कारबाही गर्न पनि निर्देशन दिएको थियो । कानुन व्यवसायी देवेन्द्र विश्वकर्माका अनुसार मुलुकी ऐनको अदलको महलमा कसैले कसैलाई जातिपाति, धर्म, वर्ण, वर्ग वा कामको आधारमा छुवाछूतको भेदभावपूर्ण व्यवहार, बहिष्कार वा निषेध गरेमा तीन महिनादेखि तीन वर्षसम्म कैद वा एक हजारदेखि २५ हजारसम्म जरिवाना वा दुवै सजाय हुन सक्ने उल्लेख छ । ऐनमै दण्ड र जरिवाना न्यून तोकिँदा छुवाछूतको घटना कम हुन नसकेको कानुन व्यवसायी विश्वकर्माको दाबी छ । उनले भने, दण्ड, सजाय बढाएर चुस्त ढंगले यसलाई कार्यान्वयन गर्ने हो भने छुवाछूत कम हुन्छ ।"
सजाय तोकिए पनि वडाध्यक्ष नियमित काममै,"(पोखरा)जातीय विभेद तथा छुवाछूतको कसुरमा पोखरा महानगरपालिका२४ का वडाध्यक्ष भरतबहादुर अधिकारीलाई कास्की जिल्ला अदालतले मंसिर ७ मा साढे ४ महिना कैद, ७५ हजार रुपैयाँ जरिवाना र १० हजार रुपैयाँ क्षतिपूर्तिको फैसला गर्यो । आफ्नै वडा सदस्य मैया नेपालीमाथि जातीय विभेद गरेर दोषी ठहरिएका अधिकारी अहिले पनि वडा कार्यालय पुगेर नियमित कामकाज गरिरहेका छन् । जिल्ला अदालतले सजाय तोकिसकेपछि वडाध्यक्षको मातहतमा बैठक नबस्ने भन्दै चार वडा सदस्यले भने वडाको बैठक बहिष्कार गरेका छन् । उहाँको रोहबरमा बैठक बस्ने गरी वडा सचिवले बोलाउनुभएको थियो, वडा सदस्य नेपालीले भनिन्, हामीले अदालतले सजाय तोकिसकेको व्यक्तिको अध्यक्षतामा बैठक बस्दैनौं भन्यौं । महानगर प्रमुख र उपप्रमुखलाई पनि जानकारी गरायौं । वडाध्यक्ष अधिकारीले भने काम गर्नेनगर्ने विषयमा फैसलामा केही उल्लेख नभएकाले नियमित काम गरिरहेको बताए । फैसलाको पूर्ण पाठ आएपछि मात्रै टुंगो लाग्ला, उनले भने, त्यसपछि पनि उच्च अदालतमा पुनरावेदनमा जाने बाटो खुला छ । मलाई कतैबाट काम नगर्नु भन्ने आदेश आएको छैन । महानगरका प्रवक्ता मोतीलाल तिमिल्सिनाले महानगर कार्यालय पूर्ण पाठकै प्रतीक्षामा रहेको बताए । कानुनी पाटो एउटा भए पनि जनप्रतिनिधिले नैतिकताको पाटोलाई बिर्सन नहुने वरिष्ठ अधिवक्ता सुरेन्द्र थापा मगरको भनाइ छ । दुई तहबाट फैसला सदर भयो भने त्यो पाको हुन्छ, उनले भने, उहाँसँग पुनरावेदन गर्न पाउने हक सुरक्षित नै रहे पनि नैतिकताको हिसाबले वडाबाट अलग बस्नु राम्रो हुन्छ । वडा सदस्य नेपालीका अनुसार वडाले लक्षित समूहका लागि छुट्याएको ५ लाख रुपैयाँमध्ये महिलालाई ४ लाख र दलितलाई १ लाख रुपैयाँ विनियोजन गरिएको थियो । महिलालाई छुट्याइएको बजेट खर्च गर्न महिला भेला गरेर योजना निर्धारण गर्ने तय भयो । २०७९ पुस १८ मा छलफलका लागि भेला बोलाइएकामा वडाध्यक्षले एकलौटी रूपमा एक हस्तकला प्रशिक्षकलाई ल्याएर तालिम उद्घाटनको नाम दिए । महिला सदस्यले विरोध जनाए । दलित महिला वडा सदस्य नेपालीले पनि विरोध जनाउने क्रममा वडाध्यक्ष अधिकारीले जातपात जोडेर तथानाम गाली गरे । वडाध्यक्ष अधिकारीले सार्वजनिक कार्यक्रममै आफूमाथि जातीय विभेदजन्य गालीगलौज गरेको भन्दै उनले जिल्ला प्रहरी कार्यालय कास्कीमा २०७९ पुस २४ मा जाहेरी दर्ता गराइन् । अधिकारी पुस २६ मा पक्राउ परे । थुनछेकको बहसपछि माघ ९ मा १ लाख ५० हजार रुपैयाँ धरौटीमा छुटेका थिए । मंसिर ७ मा न्यायाधीश अवनी मैनाली भट्टराईको एकल इजलासले सजायको फैसला गरेको हो । जातीय तथा अन्य सामाजिक छुवाछूत र भेदभावसम्बन्धी (कसुर र सजाय) ऐन, २०६८ बमोजिम जातीय विभेद गरेको ठहरिएमा पीडकलाई तीन महिनादेखि तीन वर्षसम्म कैद र ५० हजारदेखि दुई लाख रुपैयाँसम्म जरिवानाको व्यवस्था छ । सार्वजनिक पद धारण गरेको व्यक्तिलाई ५० प्रतिशत थप सजाय हुने व्यवस्था छ । अदालतले ३ महिना कैद र ५० हजार जरिवाना तोके पनि अधिकारी सार्वजनिक पद धारण गरेको व्यक्ति भएकाले थप ५० प्रतिशत सजाय भएको हो ।"
निजी विद्यालयलाई शैक्षिक गुठीमा लैजान संशोधन प्रस्ताव,"(काठमाडौं)निजी विद्यालयलाई ५ देखि २० वर्षभित्र निश्चित अवधि तोकेर शैक्षिक गुठीमा रूपान्तरण गर्न सांसदहरूले मत राखेका छन् । संसद्मा दर्ता भएको विद्यालय शिक्षा विधेयकमा संशोधन प्रस्ताव राख्ने सत्तारूढ कांग्रेसमाओवादीसहित प्रतिपक्षी एमाले र राष्ट्रिय स्वतन्त्र पार्टीका सांसदले यस्तो धारणा राखेका हुन् । अधिकांश सांसदले कम्पनी ऐनअनुसार खुलेका निजी विद्यालयलाई १० वर्षभित्र गैरनाफामूलक सार्वजनिक गुठीमा बदल्ने व्यवस्था गर्नुपर्ने औंल्याएका हुन् । शैक्षिक गुठीअन्तर्गत सञ्चालित विद्यालयको चलअचल सम्पत्ति विद्यालयको नाममा रहने र मुनाफा वितरण गर्नसमेत नपाइने गरी कानुन बनाउनुपर्ने उनीहरूको भनाइ छ । सरकारले गत भदौ २७ गते प्रतिनिधिसभामा दर्ता गरेको विधेयकको दफा ४ मा निजी विद्यालय स्वैच्छिक रूपमा गुठीमा जान सक्ने व्यवस्था छ । त्यस्ता विद्यालयलाई प्रोत्साहन गर्न राज्यले आवश्यक छुट र सुविधा दिन सक्ने उल्लेख छ । विधेयकले कम्पनी ऐनअनुसार नयाँ निजी विद्यालय स्थापनामा रोक लगाउँदै शैक्षिक गुठीमा मात्रै स्थापना गर्न सकिने व्यवस्थासमेत गरेको छ । प्रचलित कम्पनी कानुनबमोजिम स्थापना भई सञ्चालनमा रहेको संस्थागत विद्यालय (निजी) यो ऐन प्रारम्भ भएपछि शैक्षिक गुठीका रूपमा रूपान्तरण गरी सञ्चालन गर्न सकिनेछ, विधेयकमा भनिएको छ । सांसदहरूले भने सरकारको प्रस्तावविपरीत निजी विद्यालयलाई अनिवार्य रूपमा शैक्षिक गुठीअन्तर्गत लैजानुपर्ने निष्कर्ष निकालेका हुन् । केही सांसदले ५ वर्ष, सत्तारूढ कांग्रेसमाओवादीका प्रायः सांसदले १०, प्रतिपक्षी एमाले सांसदले ७ र रास्वपाका सबै सांसदले २० वर्षभित्र निजी विद्यालयलाई शैक्षिक गुठीमा रूपान्तरण गरेर सेवामूलक रूपमा सञ्चालन गर्नुपर्ने संशोधन दर्ता गराएका छन् । सरकार निजी विद्यालयलाई बाध्यकारी रूपमा गुठीमा लैजाने व्यवस्थाबाट यसअघि नै पछि हटिसकेको छ । साउन दोस्रो साता पहिलो पटक मन्त्रिपरिषद्बाट संसद्मा दर्ता गराउन स्वीकृत पाएको विधेयकमा निजी विद्यालयलाई ५ वर्षभित्र गुठीमा लैजाने उल्लेख थियो । उक्त व्यवस्थाप्रति निजी विद्यालय सञ्चालकले असन्तुष्टि जनाउँदै आन्दोलनको घोषणा गरेका थिए । निजीको विरोधका कारण सरकारले विधेयक फिर्ता लिएर संशोधन गरेको थियो । मन्त्रिपरिषद्बाट संशोधित विधेयकबाट निजी विद्यालयलाई गुठीमा लैजाने बाध्यकारी प्रावधान हटाएर संसद्मा दर्ता गरिएको थियो । सांसदहरूले भने सरकारले हटाएको प्रावधान अब बन्ने विद्यालय शिक्षा कानुनमा राख्नुपर्नेमा जोड दिएका हुन् । कांग्रेस सांसद रमा कोइराला पौड्याल र लीलादेवी बोखिमले ५ वर्षभित्रै निजी विद्यालयलाई सहकारी वा शैक्षिक गुठीमा लगेर सञ्चालन गर्नुपर्ने संशोधन प्रस्ताव गरेका छन् । कांग्रेस सहमहामन्त्री तथा सांसद जीवन परियारले दर्ता गरेको संशोधनमा निजी विद्यालयलाई १० वर्षभित्र शैक्षिक गुठीमा लैजानुपर्ने उल्लेख छ । सांसद सीता मिजारले गुठीमा रूपान्तरित विद्यालयको सम्पत्ति विद्यालयकै नाममा हुनुपर्ने र मुनाफा बाँड्न पनि नपाउने कानुनी व्यवस्था गर्नुपर्ने प्रस्ताव गरेकी छन् । कांग्रेस सांसद प्रतिमा गौतम, शान्ति विक, ऐनबहादुर शाही ठकुरी, कुसुमदेवी थापा, मैना कार्की, अजयकुमार चौरसियाले पनि निजी विद्यालयलाई १० वर्षभित्रै सार्वजनिक शैक्षिक गुठीमा लैजानुपर्ने जनाएका छन् ।पूर्वशिक्षामन्त्री देवेन्द्र पौडेलसहितका सत्तारूढ माओवादीका सांसदले पनि कांग्रेस सांसदले जस्तै १० वर्षभित्र निजी विद्यालयलाई गुठीमा बदल्नुपर्ने मत राखेका हुन् । माओवादी सांसद ज्ञानु बस्नेत सुवेदी, गंगा कार्की, मीना यादव, उमारावती यादवले विधेयकको उक्त दफामा सामूहिक संशोधन दर्ता गराएका छन् । शिक्षा ऐन जारी भएपछि निजी विद्यालय स्थापना गर्न नहुने र भएकालाई पनि एक दशकभित्र गुठीमा लैजानुपर्ने उनीहरूको निचोड छ । माओवादी सांसद माधव सापकोटाले १० वर्षमा निजी विद्यालयलाई शैक्षिक गुठीमा लैजानुपर्ने, सम्पत्ति विद्यालयको नाममा राख्नुपर्ने र नाफा वितरण गर्न नपाइने व्यवस्था गर्नुपर्ने माग गरेका छन् ।प्रतिपक्षी एमाले सांसद तथा पूर्वमन्त्री गोकुलप्रसाद बाँस्कोटाले दर्ता गरेको संशोधनमा निजी विद्यालयलाई ७ वर्षभित्र गुठीमा लैजानुपर्ने उल्लेख छ । निजी विद्यालयलाई गुठीमा लैजानुपर्ने मत राख्ने एमाले सांसदको संख्या भने अत्यन्तै कम छ । रास्वपाका अधिकांश सांसदहरूले २० वर्षभित्र निजी र निजी गुठीमा सञ्चालित विद्यालयसमेत शैक्षिक गुठीमा रूपान्तरित गरी सञ्चालन गर्नुपर्ने औंल्याएका छन् । रास्वपा सभापति रवि लामिछाने, उपसभापति स्वर्णिम वाग्ले, डोलप्रसाद अर्याल, पूर्वशिक्षामन्त्रीसमेत रहेका शिशिर खनाल, सुमना श्रेष्ठ, सोबिता गौतम, गणेश पराजुली, तोसिमा कार्की, चन्द्रा कार्की, मनीष झा, निशा डाँगीलगायत सांसदले उक्त दफामा सामूहिक रूपमा संशोधन दर्ता गराएका छन् । प्रचलित कानुनअनुसार स्थापना भएका संस्थागत विद्यालय (निजी) र निजी गुठीमा सञ्चालित विद्यालयसमेत शैक्षिक गुठीमा बदल्नुपर्ने रास्वपा सांसदहरूको भनाइ छ । सांसदहरूले कम्पनी कानुनअनुसार स्थापना र सञ्चालित विद्यालयलाई अर्को कानुनबाट गुठीमा लैजाने भने पनि त्यसको विधि र प्रक्रिया कस्तो हुने स्पष्ट खुलाएका छैनन् । निजी विद्यालय सञ्चालकहरू भने सांसदले दर्ता गराएको उक्त संशोधनमा खुसी छैनन् । देशभर करिब ८ हजार निजी विद्यालय सञ्चालनमा छन् । ती विद्यालयले २० प्रतिशतभन्दा बढी हिस्सा ओगटेको तथ्यांक छ । निजी विद्यालय सञ्चालक हिसान अध्यक्ष रमेश सिलवालले संविधानको व्यवस्थाविपरीत सांसदहरूले दर्ता गराएको संशोधन प्रस्ताव संसद्बाट पारित हुन नसक्ने दाबी गरे । व्यवसाय गर्न पाउने, चलअचल सम्पत्ति राख्न पाउने अधिकार संविधानले दिएको छ, उनले भने, संविधानभन्दा माथि संसद् हुन सक्दैन । संशोधन हाल्ने अधिकार छ तर संसद्मा छलफल भएपछि उक्त व्यवस्था राख्न सम्भव छैन । निजी विद्यालय शैक्षिक गुठीमा जाने व्यवस्था पास हुन सक्दैन । सिलवालले सरकारी विद्यालय सुधार गरेर देखाए निजी विद्यालय स्वतः बन्द हुँदै जाने भन्दै सार्वजनिक शिक्षा सुधार गरेर देखाउन उनले चुनौती पनि दिए । संविधानले कक्षा ८ सम्म अनिवार्य र कक्षा १२ सम्मको शिक्षा निःशुल्क भनेको छ । शिक्षा मौलिक हक हो । त्यसैले निजी विद्यालय राख्नु हुँदैन भन्ने धारणा बन्दै गएको छ, उनले थपे, सरकारको मौलिक हक निजी क्षेत्रले कही पनि कार्यान्वयन गर्दैनन् । त्यो राज्यले कार्यान्वयन गर्ने हो । त्यो राज्यको जिम्मेवारी र कर्तव्य पनि हो । निजीलाई गुठीमा लगेर मौलिक हक कार्यान्वयन हुन नसक्ने सिलवालले तर्क गरे । राज्यले क्षतिपूर्ति दिए छोडिदिन्छौं भनेकै छौं । प्रतिविद्यार्थी रकम दिए पढाउँछौं पनि भनेकै छौं । जबर्जस्ती गुठीमा लैजाने भन्ने कुरा त संविधानको बर्खिलापमा हुन्छ, उनले भने । पूर्वशिक्षामन्त्री तथा रास्वपा सांसद शिशिर खनालले संविधानको परिकल्पना र सर्वोच्च अदालतको व्याख्याअनुसार नै अवधि तोकेर निजीलाई शैक्षिक गुठीमा लैजाने प्रस्ताव गरिएको प्रस्ट्याए । संविधानले शिक्षामा पेसा व्यवसाय गर्न नपाउने भनेको छैन । सम्पत्तिको अधिकार पनि छ । त्यति हुँदाहुँदै सर्वोच्चले शिक्षा नाफा कमाउने क्षेत्र होइन भनेर व्याख्या गरिसकेको छ, उनले भने । राज्यको क्षमता विस्तार गर्दै लगेर एउटा बिन्दुमा पुगेपछि मुआब्जा दिएर निजी विद्यालयलाई गुठीकरण गर्नुपर्छ भनेर रास्वपा सांसदले २० वर्षे अवधि तोकेको उनले बताए । निःशुल्क शिक्षाको ग्यारेन्टी गर्ने गम्भीर संवेदनशील विषय हो । संविधानले निःशुल्क शिक्षाको परिकल्पना गरेको छ । निःशुल्क शिक्षा सबैका किसिमका विद्यालयमा निःशुल्क हुनुपर्ने सर्वोच्च व्याख्याको एउटा धार छ । यही स्प्रिटमा टेकेर अघि बढ्नुपर्छ, सांसद खनालले भने । विज्ञ सम्मिलित उच्चस्तरीय शिक्षा आयोगको प्रतिवेदन २०७५ मा पनि निजी विद्यालयलाई ५ वर्षभित्र गैरनाफामूलक गुठीमा लैजानुपर्ने उल्लेख छ । सरकारले उक्त प्रतिवेदन सार्वजनिक गरेको छैन । चिकित्सा शिक्षा ऐन २०७५ मा निजी मेडिकल कलेजलाई १० वर्षभित्र गैरनाफामूलक बनाउन व्यवस्था समावेश छ । विद्यालय शिक्षा विधेयकको पहिलो मस्यौदामा निजीलाई शैक्षिक गुठीमा लैजान ५ वर्षे अवधि तोकेको सरकारले निजी विद्यालय सञ्चालकहरूको दबाबपछि उक्त दफा नै हटाएको थियो ।"
कानुन निर्माणमा संघलाई सातै प्रदेशले दबाब दिने,"(काठमाडौं)संघीयता कार्यान्वयनमा संघीय संसद् र सरकारले उदासीनता देखाएको भन्दै सातै प्रदेश सरकारले दबाब दिने भएका छन् । प्रदेश सरकारहरूले निजामती सेवा, प्रहरी समायोजनसम्बन्धी कानुन निर्माण नगरे सिंहदरबारमा धर्ना दिने चेतावनीसमेत दिएका छन् ।संविधानले व्यवस्था गरेअनुसार संघले कानुन नबनाए संघर्ष गर्ने मधेश सरकारले चेतावनी दिएको छ । मुख्यमन्त्री सरोजकुमार यादवसहित मन्त्रीहरूले प्रधानमन्त्री पुष्पकमल दाहाललाई सोमबार भेटेर आवश्यक कानुन निर्माण प्रक्रिया अघि नबढाए सिंहदरबारमा धर्ना दिने चेतावनी दिएका हुन् । मुख्यमन्त्रीहरूले संघीयता कार्यान्वयनका लागि पुस दोस्रो साता हेटौंडामा बैठक गरी संघीय सरकारलाई दबाब दिने तयारी गरेका छन् ।संघले प्रदेशलाई आवश्यक पर्ने निजामती कर्मचारी समायोजन, प्रहरी समायोजनलगायत करिब ४० कानुन नबन्दा प्रदेश सरकारले प्रभावकारी काम गर्न नसकेको सातै प्रदेश सरकारको भनाइ छ । प्रमुख राजनीतिक दल संसद् र सरकारमा भए पनि संघीयता कार्यान्वयनमा उदासीन देखिएको भन्दै मुख्यमन्त्रीहरू संघर्षमा उत्रने मनस्थितिमा पुगेका हुन् । प्रहरी कर्मचारी समायोजन ऐन २०७६ माघमा जारी भए पनि नियमावली नबन्दा कार्यान्वयन हुन सकेको छैन । नेपाल प्रहरीको संघीय संरचनाअनुसार ऐन नबन्दा समायोजन प्रक्रिया अवरुद्ध भएको छ । संघीय कर्मचारी सेवा विधेयक मन्त्रिपरिषद्ले पारित गरिसकेको र आगामी संसद् अधिवेशनमा पेस गर्ने तयारीमा छ । संघीय प्रहरी ऐनसम्बन्धी मस्यौदा अर्थ मन्त्रालयमा छलफलकै क्रममा छ । उपप्रधान तथा गृहमन्त्री नारायणकाजी श्रेष्ठले प्रहरी समायोजनका लागि संघीय प्रहरी ऐनलाई अझै स्पष्ट गरी अघि बढाउन गृहकार्य भइरहेको जानकारी दिए । संघीय प्रहरी ऐन निर्माणका लागि अर्थ मन्त्रालयसँग छलफल हुँदै छ । टुंगिएपछि कानुन मन्त्रालयको सहमति लिएर अघि बढाउँछौं, भने, प्रहरी समायोजन ढिला गर्नु हुँदैन भन्नेमा गम्भीर छौं । प्रमुख राजनीतिक दल, प्रदेश सरकारसँग सहमति लिएर अघि बढाउँछौं । उनले संघीयता कार्यान्वयनका लागि प्रदेश सरकारहरूले उठाएका विषयमा संघीय सरकार प्रतिबद्ध रहेको बताए ।सरकारका प्रवक्ता एवं सञ्चार तथा प्रविधिमन्त्री रेखा शर्माले निजामती सेवा ऐन मन्त्रिपरिषद्ले पारित गरिसकेकाले आगामी संसद् अधिवेशनमा पेस हुने बताइन् । तीनै तहका सरकारका काम प्रभावकारी भए संघीयता कार्यान्वयन छिटो हुन्छ । सरकारले आवश्यक कानुन निर्माणलाई तीव्रता दिइनेछ, उनले भनिन्, आगामी संसद् अधिवेशनमा संघीयतासम्बन्धी आवश्यक कानुन निर्माण हुनेमा सरकार प्रतिबद्ध छ । उनले प्रधानमन्त्री दाहालले अन्य दलसँग छलफल गरेर सहमति गरिने बताइन् ।कोशी प्रदेशका मुख्यमन्त्री केदार कार्कीले प्रमुख राजनीतिक दल संघीयता कार्यान्वयनमा उदासीन देखिएको आरोप लगाउँदै उनीहरू अझै पनि केन्द्रीकृत मानसिकतामा रहेको बताए । उनले कानुन निर्माणका लागि बाटो खोलिदिन सातै प्रदेश सरकारले संघीय संसद् र सरकारलाई दबाब दिने तयारी गरेको बताए । संविधानले व्यवस्था गरेको प्रदेश सरकार किन प्रभावकारी रूपमा कार्यान्वयन भएन ? यसको जवाफ संघीय संसद् र सरकारले दिनुपर्छ, उनले भने, प्रमुख राजनीतिक दलले संघमा आवश्यक कानुन निर्माण नगरी अधिकार आफैंले राख्न चाहेको देखिन्छ । उनले कोशी प्रदेश संसद्बाट संघसँग समन्वय र संघर्ष गर्ने प्रस्ताव पारित गरेको प्रसंग पनि उल्लेख गरे । कोशीले निजामती सेवा ऐन सोमबार नै पारित गरेकाले आवश्यक कर्मचारी नियुक्ति प्रक्रिया अघि बढाउने मुख्यमन्त्री कार्कीले बताए ।वाग्मतीका मुख्यमन्त्री शालिकराम जम्कट्टेलले संघले कानुन निर्माणमा ढिलासुस्ती गरेकाले त्यसलाई अघि बढाउन दबाब दिने गरी सातै प्रदेश सरकार सहमत भएको बताए । पुसको दोस्रो साता मुख्यमन्त्रीको बैठक गरी साझा कार्यक्रम बनाउने तयारीमा छौं । अहिले प्रदेशको हात बाँधेजस्तो भएको छ, उनले भने, प्रदेशसँग आफ्नो प्रहरी र कर्मचारी भए मात्र सोचेअनुसार काम गर्न सकिन्छ । प्रदेशको आफ्ना आवश्यक प्रहरी र कर्मचारी नहुँदा जाजरकोट भूकम्पका पीडितलाई राहत, उद्धारको काममा समस्या आएको कर्णालीका मुख्यमन्त्री राजकुमार शर्माले बताए । भूकम्पपछि प्रदेश सरकारले उद्धार र राहतमा समस्या भोग्नुपर्यो । आफ्नो प्रहरी, प्रशासन र कर्मचारी भएको भए योभन्दा छिटो काम गर्न सकिन्थ्यो, उनले भने, त्यसकारण प्रदेशलाई बलियो बनाउने हो भने विशेषगरी प्रहरी र कर्मचारी ऐन छिटो बनाउनुपर्छ । उनले प्रदेशलाई अधिकार दिएर बलियो बनाए मात्र संघीयता बलियो हुने बताए । सुदूरपश्चिमका मुख्यमन्त्री कमलबहादुर शाहले प्रधानमन्त्री, दलका नेतालाई तीन तहका सरकारको अधिकार बाँडफाँटका लागि आवश्यक कानुन बनाउन पटकपटक ध्यानाकर्षण गराएको सुनाए । आवश्वासन आउँछ तर त्यससम्बन्धी कानुन बन्न सकेको छैन, उनले भने । सोमबार मधेश मुख्यमन्त्री यादवसहित प्रधानमन्त्रीलाई भेटेका यातायातमन्त्री चन्दन सिंहले संघीयता कार्यान्वयनका सम्बन्धमा छ बुँदे माग राखेको बताए । भने, माग सुनवाइ भएन भने संघर्ष गर्ने तयारी गरेका छौं । उनले मधेश प्रदेश संसद्मा रहेका सबै दलले संघीयता कार्यान्वयनसम्बन्धी संकल्प प्रस्ताव पारित गरेको बताए । सातै प्रदेशका गृहमन्त्रीले प्रधानमन्त्री र उपप्रधान तथा गृहमन्त्री श्रेष्ठलाई दुई साता काठमाडौंमा भेटेर आवश्यक कानुन बनाउन ध्यानाकर्षण पत्र बुझाएका थिए ।प्रदेशप्रति जवाफदेही हुने प्रहरी, कर्मचारी पूर्ति नभएसम्म देखिने गरी काम गर्न कठिन छ, वाग्मती आन्तरिक मामिला तथा कानुनमन्त्री गंगानारायण श्रेष्ठले भने । प्रधानमन्त्री दाहालले मधेश सरकारका मुख्यमन्त्री र मन्त्रीहरूसँग आफू नै सबभन्दा बढी संघीयता पक्षधर भएको दाबी गरे । भने, अहिले पनि संघीय कानुनहरू समयमै निर्माण गर्न निरन्तर पहल गरिरहेको छु । तपाईंहरूले पहल बढाउनुस् । मधेश प्रदेश सरकारलाई प्रधानमन्त्रीले संघर्षका कार्यक्रम थाती राखेर कानुन पारित गर्नका लागि सघाउन आग्रह गरे । राष्ट्रिय सभाका सांसद एवं संघीयता विज्ञ खिमलाल देवकोटाले संघीय सरकारले प्रदेश र स्थानीय सरकारको अभिभावकको भूमिका खेल्नुपर्नेमा संविधानले दिएको अधिकारसमेत केन्द्रीकृत गरेको बताए । संघीयता मेरुदण्ड हो, जुन बलियो भयो भने मात्र यो व्यवस्था मजबुत हुन्छ, उनले भने, प्रमुख नेताहरू मुखले संघीयता भन्ने तर व्यवहारमा अधिकार नियन्त्रण गर्ने पक्षमा देखिए । आफू काम नगर्ने अनि एकअर्कालाई आरोप लगाएर संघीयता बलियो हुन्छ ?एमाले अध्यक्ष केपी ओलीको २०७४ पछिको सरकारले संघीयता कार्यान्वयनसम्बन्धी विधेयक अघि नबढाएको आरोप कांग्रेस, माओवादीले लगाएका थिए । हाल प्रतिपक्ष एमालेले गठबन्धनले यसमा चासो नदेखाएको आरोप लगाउँदै आएको छ । गत भदौमा संघीयता कार्यान्वयनसम्बन्धी अध्ययन प्रतिवेदनले संविधान कार्यान्वयनसँग जोडिएका चार दर्जन बढी कानुन बन्नुपर्ने औंल्याएको थियो । प्रतिवेदनमा कम्तीमा १ सय ८१ वटा कानुनहरू तर्जुमा गर्नुपर्नेमा संघले १ सय ५१, प्रदेशले २४ र स्थानीय तहले ६ वटा कानुन बनाउनुपर्ने थियो । संघको क्षेत्राधिकारका १ सय ५१ मध्ये ४० वटा कानुनहरू जारी हुन बाँकी रहेको देखिएको उल्लेख छ ।"
युक्रेनी सेनाको कब्जामा रहेका छोरा फर्काइदिन आग्रह,"(दाङ)विद्यार्थी भिसामा रुस पुगेका छोरा युक्रेनी सेनाको कब्जामा परेको खबर सुनेपछि उनले आइतबारदेखि आफूलाई सम्हाल्न सकेकी छैनन् । तुलसीपुर उपमहानगरपालिका१९ बिजौरीकी तिलकुमारी पुनका एक्ला छोरा कमल भनिने प्रतीक गत असार ७ मा १० लाख रुपैयाँ खर्चेर रुस पुगेका थिए । पछि उनी रुसी सेनामा भर्ती भएर युक्रेन विरुद्धको लडाइँमा होमिएका थिए । परिवारका अनुसार घर बनाउँदा, बुबाको उपचार गर्दा र विदेश यात्राको ३० लाखभन्दा बढी ऋणको भारी थियो । दुई महिनासम्म पढ्दै काम गर्दै गरेका उनले मासिक ५० हजार कमाइबाट ऋण तिर्न सम्भव देखेनन् । असोजतिर पढाइ छाडेर रुसी सेनामा भर्ती भए । सेनामा भर्ती भए एक वर्षको २० लाख रुपैयाँ पाइने रैछ, त्यति भए ऋण घटाउन सजिलो होला भन्थ्यो, जेठी दिदी समीक्षाले भनिन्, अरू नेपालीहरू पनि भर्ती भइरहेका छन्, म पनि हुनु पर्यो भनेर फोन गरेको थियो । त्यसपछि कुरा भएन । एकैचोटि असोज १६ गते फोन गरेर म त भर्ती भइसकें भन्यो । पछिल्लो पटक मंसिर १६ मा बिहान १० बजेतिर प्रतीककी कान्छी बहिनी विपनासँग फोनमा कुरा भएको थियो । घरमा के कस्तो छ, सबैलाई सञ्चै छ भनेर सोध्नुभएको थियो, विपनाले भनिन्, हामी विभिन्न ठाउँमा जानुपर्छ । अब फेरि अर्को नयाँ ठाउँमा जाँदै छौं, अनलाइन अलि कम नै हुन्छ होला भन्नुभएको थियो । उक्त दिन राति १२ बजेतिर अब लामो समय अनलाइन आउन पाउँदिनँ भनेर मेसेज आयो । त्यसपछि सम्पर्क हुन नपाएको विपनाले बताइन् । आइतबार मात्रै मलेसियामा रहेका रोल्पाका एक आफन्तले विपनालाई तिम्रो दाइजस्तो देखिने व्यक्ति युक्रेनी सेनाको कब्जामा रहेको भिडियो आएको छ भनेर पठाए । युक्रेनी सेनाको कब्जामा परेका आफ्नै दाइ भएको थाहा भएपछि विपनाले आमा तिलकुमारीलाई सबै कुरा बताइन् । उक्त खबर पाएदेखि तिलकुमारीको होस उडेको छ । तारन्तार आफन्तहरूको फोन आइरहन्छ । खबर के हो भनेर सोध्छन् । खै भाग्यले कता कता डोर्याउँछ । छोरो फर्कन्छ कि फर्कन्न थाहा छैन, उनी भक्कानिन थालिन्, छोराले धेरै दुःख पायो, ऋण जेसुकै होला, अब फर्किए हुन्थ्यो । तिलकुमारीका श्रीमान् ताराको तीन वर्षसम्म मिर्गौलाको रोगबाट थलिएर गत वर्ष साउन १ मा मृत्यु भएको थियो । रोल्पाको रुन्टीगढी गाउँपालिका८ मगरगोरीबाट २०७२ मा दाङ झरेपछि उनले एकपछि अर्को दुःख खेप्न थालेकी थिइन् । श्रीमान्को उपचार, दाङमा जग्गा किनेर घर बनाउँदाको खर्च र छोराछोरीको पढाइ खर्चले उनको ऋण थपिँदै गएको थियो । यो सब दुःख देखेर प्रतीक १२ कक्षा पास गर्नेबित्तिकै विदेश जाने सुरसारमा लागेका थिए । सुरुमा पोर्चुगल जान्छु भनेर लाग्यो । सिधै पोर्चुगल जान नपाएपछि रुस हुँदै पोर्चुगल जान सजिलो हुन्छ भनेर गएको हो, उनले भनिन्, त्यसपछि तीन जना साथीहरूसँगै रुस गएका हुन् । अरु साथीहरू अझै पनि अन्य काम गरिरहेका छन् । मेरो छोरा ऋण तिर्न भन्दै सेना भएछ । सार्वजनिक भिडियोमा प्रतीकले आफू विद्यार्थी भिसामा रुस आएकामा एक एजेन्टमार्फत रुसी सेनामा भर्ती भएको र भर्ती हुँदाका सम्झौताबारे आफूलाई केही पनि थाहा नभएको बताएका छन् । उनले धेरैलाई युद्ध सकिन्छ र कमाइ हुन्छ भन्ने लागेको तर रुस र युक्रेनमा त्यस्तो अवस्था नभएकाले यता नआउन आह्वान पनि गरेका छन् । सरकारले पहल गरेर छोरालाई घर फर्काउने वातावरण बनाइदिनुपर्ने आमा तिलकुमारीले बताइन् । छोरा रहरले सेना भएको होइन । ऋणको चिन्ताले नेपाल बस्न सकेन । विदेश गएर पनि कसरी ऋण तिर्न सकिन्छ भन्ने भयो, उनले भनिन्, ऋणैऋण सम्झेपछि पैसा कमाउने ठाउँ खोज्दै खतरा काममा लाग्यो । अहिले उसकै ज्यान खतरामा पर्यो । सरकारले मेरो छोरालाई छिट्टै घर फर्काइदिनुपर्यो ।"
मेलम्चीको पानीको पर्खाइ कहिलेसम्म ?,"काठमाडौं उपत्यकामा मेलम्चीको पानी ल्याउने चर्चा सुरु भएको तीन दशकभन्दा बढी भयो, मेलम्ची खानेपानी आयोजनाको निर्माण सुरु भएकै पनि १६ वर्ष नाघ्यो । काठमाडौंमा धाराबाट पानी झारेर उद्घाटन गरेको तीन वर्ष बित्न लाग्यो । तर अहिले काठमाडौंमा न मेलम्चीको पानी आइरहेको छ न अब कहिले आउँछ र नियमित कहिलेबाट हुन्छ भन्ने निश्चित छ । अहिलेसम्म ६१ अर्ब रुपैयाँ खर्च भइसकेको आयोजनामा अझै कति खर्च हुन्छ भन्ने पनि टुंगो छैन । सर्वाधिक चासो एवं चर्चामा रहेको र सरकारले पनि राष्ट्रिय गौरवका रूपमा अघि बढाएको मेलम्ची खानेपानी आयोजना अझै अधुरो र अन्योलमै रहनु विडम्बनापूर्ण छ । राजधानीवासीको तिर्खा मेटाउने पानी स्रोत अध्ययन गर्ने क्रममा मेलम्चीलाई सबैभन्दा उपयुक्त ठहर्याइएको चालीसको दशक सुरुतिरै हो । तत्कालीन प्रधानमन्त्री कृष्णप्रसाद भट्टराईले २०४७ सालमा चुनावी भाषणमा आफूलाई जिताए मेलम्चीको पानी ल्याइदिने प्रतिबद्धता गरेपछि यसले सार्वजनिक चर्चा पायो । तत्कालीन आवास तथा भौतिक योजना मन्त्रालय मातहत रहने गरी २०५५ सालमा मेलम्ची खानेपानी विकास समिति गठन गरिएपछि मात्र यसले मूर्त रूप पायो । एसियाली विकास बैंक (एडीबी) सँग ऋण सम्झौता भएसँगै यसले गति लियो र २०६४ सालमा निर्माण सुरु भयो । पहिलो चरणको निर्माण सकिएपछि २०७७ सालमा मेलम्चीको पानी काठमाडौं झारिएको थियो । त्यसयता मुस्किलले १२ महिना मात्रै मेलम्चीबाट पानी आपूर्ति भएको छ । पछिल्लो पटक असारयता पानी बन्द छ । आयोजनाको हेडवर्क्स (पानी सोझ्याउने संरचना) स्थित मुहानमा हरेक वर्ष बाढीले क्षति गर्ने र त्यसपछि पानी आपूर्ति अवरुद्ध हुने समस्या छ । दुई वर्षअघि बाढीले मुहानमा क्षति गर्दा ७ करोड रुपैयाँ खर्च गरेर मर्मत गरिएको थियो । गत असारमा फेरि त्यही ठाउँमा बाढीले क्षति गरेको छ । यो क्रम यतिमै टुंगिने देखिँदैन । यसले मुहान स्थल छनोट गर्ने बेला भूगोलको अध्ययनमै त्रुटि त भएको होइन भन्ने शंका पनि उब्जाइदिएको छ । हरेक वर्ष बाढीले मुहान भत्काउने, मर्मत तथा सफाइमा करोडौं खर्च गर्नुपर्ने र पानी आपूर्ति पनि नियमित नहुने समस्याको दीर्घकालीन समाधान खोज्नैपर्ने भएको छ । एडीबीले अध्ययन गरेर मुहान सार्न सुझाव दिइसकेको छ । मुहान सार्दा थप चार वर्ष लाग्ने र लागत पनि करिब चार अर्ब रुपैयाँ पर्ने अनुमान छ । त्यसका लागि आर्थिक स्रोत व्यवस्थापन गर्नुपर्छ । अर्कातिर याङ्ग्री र लार्के खोलाबाट पानी ल्याएर मिसाउने पहिलेकै योजनामा काम सुरु भएको छैन । पहिलेकै पारामा काम हुने हो भने उपत्यकावासीले मेलम्चीको पानी नियमित रूपमा पिउन पाउने दिन आउन अझै वर्षौं लाग्नेछ । आयोजनामा जति ढिला काम हुन्छ, उति लागत बढ्दै जान्छ, त्यो भनेको राज्यलाई ऋणको भार थपिनु हो ।मेलम्ची खानेपानी आयोजना पूरा गराउन सरकार खासै गम्भीर देखिँदैन । ठेक्का लगायतका निर्णय प्रक्रिया प्रायः निर्विवाद छैनन् । राजनीतिक र प्रशासनिक क्षेत्रका कतिपय उच्च पदाधिकारीले आयोजनालाई दुहुनु गाई बनाएको कतै छिपेको छैन । आयोजना मेलम्ची खानेपानी विकास समितिअन्तर्गत हो तर सबै निर्णय प्रक्रियामा समितिभन्दा पनि मन्त्री र मन्त्रिपरिषद् हाबी हुने गरेका छन् । सरकारले दुई वर्षअघि अचानक समिति खारेजको घोषणा गर्यो, पछि निरन्तरता दिइयो । बाढीले मुहान क्षति गरेर पानी आपूर्ति बन्द भएका बेला गत साउनदेखि करिब डेढ महिनासम्म सरकारले समितिलाई कार्यकारी निर्देशकविहीन बनाइदियो । अहिले मुहान मर्मतसम्भार गरेर अस्थायी रूपमै भए पनि पानी आपूर्ति गर्न तत्परता देखाइएको छैन । बर्खायाम सकिएको निकै महिना भइसक्दा मुहान मर्मत र सुरुङ सफाइको काम कसले कसरी गर्ने भन्ने निर्क्योल हुन सकेको छैन । आयोजनाको हेडवर्क्स निर्माणको ठेक्का चिनियाँ कम्पनी सिनो हाइड्रोलाई २०२० जनवरीभित्र सक्ने गरी २०१९ अक्टोबरमा दिइएको थियो । पछिल्लो समय थपिएको म्याद यही पुस १५ सम्म मात्र छ । सिनोलाई अब पनि म्याद थपेर काम अघि बढाउने कि ठेक्का तोड्ने भन्ने विषयमा सरकारले निर्णय गर्न सकेको छैन । काठमाडौं उपत्यका खानेपानी लिमिटेडका अनुसार उपत्यकाका तीन जिल्लामा दिनमा ४७ करोड लिटर पानीको माग छ । अहिले भूमिगत र उपत्यकाभित्रकै अन्य मुहानबाट खानेपानी आपूर्ति भइरहेको छ, जुन अपर्याप्त छ । पहिलो चरणमा मेलम्चीबाट १७ करोड, दोस्रो चरणमा याङ्ग्री र लार्केबाट १७१७ करोड गरी ५१ करोड लिटर खानेपानी उपत्यकामा आपूर्ति गर्ने लक्ष्य हो । उपत्यकामा जनघनत्व बढिरहेको र पानीका स्रोतहरू सुक्दै गएको हुनाले लक्ष्यअनुरूप जतिसक्दो छिटो आयोजना पूरा गर्न सरकार गम्भीरतापूर्वक लाग्नुपर्छ । तत्काललाई मुहान मर्मत र सुरुङ सफाइ गरेर भए पनि हिउँदसुक्खायाममा पानी आपूर्ति गरेर उपत्यकावासीलाई राहत दिनुपर्छ । सुरक्षित स्थानमा मुहान सार्ने प्रक्रिया पनि चाँडै अघि बढाउनुपर्छ । अझ बढी खर्च लाग्ने भयो भनेर आयोजनालाई थाती राख्ने अवस्था छैन । मेलम्ची उपत्यकावासीका लागि मृगतृष्णामा सीमित हुनु हुँदैन ।"
सुन तस्करीको डरलाग्दो शृंखला,"शासक, तस्कर मोटाउने र मुलुकको गरिमामाथि घात थप्ने कामले पछिल्लो समय तीव्रता पाइरहेको छ । जाँचबुझ आयोग सुस्त, सुन तस्करी तीव्र शीर्षकको खबरमा कुशासनको कुरूप तस्बिर प्रतिबिम्बित भएको छ । यसले राष्ट्रिय, अन्तर्राष्ट्रिय क्षेत्रमा मुलुकको बदनामी हुने संकेत दिएको छ । हुन पनि पछिल्ला ५ दिनमै ४ पटक गरी साढे २९ किलो सुन बरामद भएको यथार्थबीच अरू बाहिरिएको सुनको परिमाण योभन्दा दसौं गुणा बढी नहोला भन्न सकिँदैन । विमानस्थलको एक्सरे मेसिनबाट तस्करी हुने सुनको पहिचान नहुनु, गिरोहहरूले शृंखलाबद्ध रूपमा तस्करी गर्ने आँट गर्नु सर्वत्र चिन्ताको विषय बनेको छ । ५ महिनाअघि भएको ६१ किलो सुन तस्करीको छानबिनका लागि संसद्का ७ दलबीच सहमति भई असोज १४ मा गठित उच्चस्तरीय छानबिन समितिको काम सकिनै लाग्दा विमानस्थलकै चोर बाटोबाट धमाधम सुन भित्रिएको पाइएको छ । यसलाई कुशासनको निकृष्ट रूप नभनिरहन सकिँदैन । चीनदेखि इजिप्टसम्मका अन्तर्राष्ट्रिय तस्करहरू सलबलाउनुले नेपालको साख विश्वभर गिर्दो अवस्थामा पुगेको छ । ठूला राजनीतिक दल अपराधमा संलग्नआफ्ना मान्छे बचाउन लागिपर्नु, नागरिक समाजको आवाज उच्च नबन्नु, माथिदेखि तलसम्मका नेता, कार्यकर्ता अपराधको विषयमा चुइँक्क नबोल्नु, सानाठूला दल राजनीतिक अभियानमा मात्र केन्द्रित देखिनु, क्षमता हुँदाहुँदै सञ्चार क्षेत्र अन्तै व्यस्त रहनुलगायत विषय अवाञ्छित सन्दर्भ बनेका छन् । दशकौं अघि कुख्यात अपराधी चार्ल्स शोभराजले त्रिभुवन अन्तर्राष्ट्रिय विमानस्थलबाट हात्ती पनि छिराउन सकिन्छ भनी दिएको अभिव्यक्ति यथार्थपरक सावित भइरहेको छ । भुवनेश्वर शर्मा, चन्द्रागिरि२, काठमाडौं"
धुर्वे हात्ती र दाह्रा,"धुर्वे हात्ती समातेर दाह्रा काटिएछदुःख धेरै दियो भनी कारबाही गरिएछहुन पनि आतंक नै मच्चाएको थियोवरिपरि हैरानी र अत्यास मात्र थियोबल्ल अब अलिकति ठाउँमा आउला किगाउँलेहरू ढुक्कसँग सुत्न पाउलान् किहाम्रो देशको राजनीतिमा धुर्वे हात्ती छन्देशवासी त जहिले पनि त्राहिमाम् छन्देश मिच्ने यी धुर्वेको दाह्रा भाँच्ने कहिलेमतदाताले चुनावमा भोट हाल्छन् जहिले कृष्ण कुम्पुरे, आदमटार, धादिङ"
खाण छुट्लान् कि थुनामै रहलान् ?,"यतिखेर सारा नेपालीको आँखा मंसिर २८ को अदालती सुनुवाइतर्फ मोडिएको छ । उक्त दिन पूर्वगृहमन्त्री बालकृष्ण खाणको मुद्दा उच्च अदालत पाटनको तेस्रो न्यायाधीशसमक्ष पेस गरिँदै छ । तेस्रो न्यायाधीशले पहिला आदेश गरेका २ न्यायाधीशमध्ये जसको आदेशलाई समर्थन गर्छन्, उसैको आदेश बहुमतको मानिन्छ । दुई आदेशकर्तामध्ये एकले खाणलाई थुनामै राखेर र अर्काले ३० लाख धरौटी मागेर तारिखमा बसी मुद्दा पुर्पक्ष गर्न दिने आदेश गरेका थिए । न्यायाधीशहरूबीच राय बाझिएको हुँदा नै तेस्रो न्यायाधीशको निर्णय कुर्नुपरेको हो । मंसिर २८ गते बिहान १० बजे गोला प्रथाबाट तेस्रो न्यायाधीश छानिने र उनले नै थप सुनुवाइ गरी बहुमतको आदेश जारी गर्ने व्यवस्था मिलाइएको छ । यस्तो मुद्दामा तेस्रो न्यायाधीश बन्न प्रायः कोही पनि उत्सुक हुँदैनन् । किनकि एकातिर जनभावना र देशको प्रतिष्ठा अनि अर्कोतिर राजनीतिक दबाब र आफ्नो भविष्य, नखाऊँ भने दिनभरको सिकार खाऊँ भने कान्छो बाबुको अनुहार भनेजस्तै हुन्छ । तथापि आदेश देश र जनताको हितमा आउने अपेक्षा गर्नु अन्यथा नहोला । जिल्ला अदालतले अभियुक्त बनाइएका सबैलाई पुर्पक्षका लागि थुनामै पठाउने आदेश गरेको थियो, जसलाई उच्च अदालत पाटनले केही परिवर्तन गरेको छ । तथापि खाणबाहेक मुख्य अभियुक्तहरू प्रायः धेरैलाई थुनामा राखेरै पुर्पक्ष गरिने भएको छ । अब खाणका हकमा तेस्रो न्यायाधीशले आफ्नो विवेक कसरी प्रयोग गर्छन् भन्ने विषय आमचासो छ । गोपाल देवकोटा, गोकर्णेश्वर, काठमाडौं"
भारतको बदलिँदो विश्वदृष्टि,"संकथन नियन्त्रणजनसंख्याबाहेक कठोर, सौम्य वा तीक्ष्णमध्ये अन्तर्राष्ट्रिय शक्तिका सबै मापकमा भारत अमेरिका त के, चीनभन्दा पनि धेरै पछाडि छ । संसारको सबभन्दा बढी जनसंख्या भएको देशको विश्वको पाँचौं अर्थतन्त्र बनिसकेको दाबी कताकता तीन प्रतिस्पर्धीको दौडमा तेस्रो स्थान पाएको जस्तै सुनिने रहेछ दौड पूरा गर्नु आफैंमा उपलब्धि त हो तर त्यो फूर्ति लाउँदै हिँड्ने कुरा होइन । मानव विकास, प्रेस स्वतन्त्रता, लगानीमैत्री वातावरण, सामाजिक सौहार्द एवं प्रजातन्त्रको अवस्थाजस्ता सबैजसो आधुनिकताका सूचकांकहरूमा भारत विश्वका देशहरूको पुछारमा पर्न जान्छ । भारतीय जनता पार्टीको विश्वगुरु दाबीको प्रामाणिकता योगाभ्यासलाई संयुक्त राष्ट्रसंघमार्फत अन्तर्राष्ट्रिय मान्यता दिलाउन सफल भएकामा सीमित छ । सन् १९४७ देखि लामो कालखण्डसम्म दक्षिण अफ्रिकामा रंगभेदको विरोध, पश्चिम एसियामा प्यालेस्टिनीहरूको अधिकारको समर्थन, अन्तर्राष्ट्रिय मञ्चहरूमा कमजोर देशहरूको पक्षपोषण, विपन्न देशमा प्रजातान्त्रिक अभ्यासको उदाहरण एवं सांस्कृतिक संघवादको अभ्यासकर्ता भएकाले भारत राष्ट्रहरूको समुदायमा आफ्नो छुट्टै पहिचान कायम राख्न सफल भएको थियो । धेरैजसो भारतीय मध्यमवर्ग एवं प्रायः उच्च जातिका मुखर सहस्राब्दी पुस्तालाई त्यस्तो उदार तर कमजोर छविसँग कुनै लगाव छैन । शक्ति नभए पनि देश र विदेशमा संकथन उत्पादनमार्फत पनि प्रभाव विस्तार गर्न सकिन्छ भन्ने प्रस्तावनाको व्याख्यामा आधारित रहेर भारतीय बाह्य गुप्तचर निकाय आरएन्डडब्लू का अवकाशप्राप्त निर्देशक विक्रम सूदले द अल्टिमेट गोल शीर्षक पुस्तक नै लेखेका छन् । संकथन नियन्त्रणको कूटनीतिमा अग्रणी रहेको इजरायल हिन्दुत्ववादी विचारक, संगठक एवं प्रचारकहरूको आदर्श त्यत्तिकै बन्न पुगेको होइन । युरोपमा यहुदी घृणा (एन्टिसेमिटिज्म) एवं जर्मनीमा नाजीहरूद्वारा नश्ल संहारको प्रहार भोगेका इजरायलीहरूले आफ्ना पीडकहरूको छायाछवि जस्तो नृजातीय राष्ट्रवादको शुद्धतालाई नीतिका रूपमा अंगीकार गरेका छन् । उनीहरू अन्तर्राष्ट्रिय समर्थक सञ्जाल परिचालन गरेर आफ्ना गतिविधिहरूको बचाउ र प्रचार गर्छन् ।भारतीय मतदाताले नोटबन्दीको त्रासदी, कोभिडको संसारमा सबभन्दा निम्छरो व्यवस्थापन, चिनियाँ सिमानामा स्पष्ट अतिक्रमण एवं बेरोजगारीको व्यापक विस्तारका बावजुद पछिल्ला दुई आम चुनावदेखि निर्वाचित निरंकुशता भनिने शासन व्यवस्थालाई निरन्तरता दिइरहेका छन् । उल्लेख्य मतदाता सन्तुष्ट छन्, त्यो किनभने भारतीय प्रशासित काश्मीरबाट धारा ३७० हटाइयो, मुसलमानहरूको तीन तलाक अब चल्दैन, अयोध्यामा राम मन्दिर बन्दै छ र त्यसपछि काशी र मथुराको पालो हो एवं समान नागरिक कानुनले हिन्दु वर्चस्व सुनिश्चित गर्नेछ भन्ने कथ्यहरूको सँगालोलाई बेजोडसँग बेचिएको छ । इजरायलले आफ्ना दुस्मनलाई पानीभित्र पनि नछाड्ने संकथनजस्तै भारत पनि अमेरिका, क्यानडा र पाकिस्तानभित्र पसेर शिख पृथकतावादीलाई समाप्त गरिरहेको छ भन्ने प्रचारबाजीलाई व्यापक बनाउँदै लगिएको छ । इजरायलका समर्थक यहुदीहरू दुनियाँभरि फैलिएर रहेजस्तै हिन्दुत्ववादीहरूको अन्तर्राष्ट्रिय सञ्जाल पनि विश्वव्यापी रहेको सन्देश निरन्तर प्रवाह भइरहेको छ । आफ्नो जी२० समूहको अध्यक्षताकालमा नयाँदिल्लीका रणनीतिकारहरूले सहभागी देशका प्रतिनिधिहरूलाई पोर्ट ब्लेयरको जेलभित्र हिन्दुत्व विचारधाराका प्रणेता विनायक दामोदर सावरकर (सन् १८८३१९६६) बन्दी रहेको कालकोठरी देखाउन लगेका थिए, ढोकाबाहिर शंख फुक्न लगाएका थिए । अमेरिकाले आफ्नो प्राथमिक उपस्थिति कायम राख्न एवं भारतले प्रभावविस्तारका लागि खेलिरहेको मैत्रीपूर्ण सतरन्जको बिसातमा हिन्दुत्व, चिनियाँ ऋण, एमसीसी एवं भ्रष्टाचारविरोधी अभियानहरू फगत मोहरा हुन् । नितान्त आन्तरिक कारणले हुनुपर्दछ, चिनियाँहरू हाललाई आफ्नो नामुद ब्वाँसो योद्धा कूटनीति बाट स्यालको कुर्ने रणनीति तिर मोडिएका छन् । खेलमा बेइजिङको पुनः प्रवेशले नेपाली राजनीतिका अनिश्चितताहरू अझै बढेर जान सक्दछन् ।"
एकपाखे सोचले रोकेको उत्थान,"नेपाल भन्नासाथ विश्वले सम्झनेमध्ये प्रमुख पक्ष हो हिमाली शृंखलाको काखमा रहेको र दुई उदीयमान शक्तिराष्ट्र भारत तथा चीनबीच रहेको भूपरिवेष्टित राष्ट्र । विश्वको सर्वोच्च शिखर सगरमाथासहित अन्य ८ उच्च हिमशिखरहरू भएको, प्राकृतिक सुन्दरता तथा सांस्कृतिक सम्पदाले भरिपूर्ण देश । साम्राज्यवादी शक्तिसँग भिडेर स्वतन्त्र अस्तित्व कायम गर्न सकेको ऐतिहासिक वास्तविकता । निडर तथा साहसी अनि सदा हँसिलो मुहार भएको, परिश्रमी, इमानदार, स्वामीप्रति बफादार एवं आज्ञापालक नागरिक भएको देश । विश्वको अति विपन्न राष्ट्र जुन प्राकृतिक प्रकोप, मौसम र जलवायु परिवर्तनको उच्च जोखिममा पर्छ । केही दशकपूर्वसम्म स्थापित शान्तिपूर्ण राष्ट्रको छविमा एक दशक लामो माओवादी हिंसा, आतंक तथा राजा वीरेन्द्रको बीभत्स रूपमा वंश नाशपछि धमिरा लागेको छ । अहिले नयाँ नेपालको पहिचान बन्न पुगेको छ युवा जनशक्ति निर्यात गर्ने राष्ट्र । माथि उल्लेख गरिएको स्थापित दृष्टिकोणकै आधारमा विश्वले हामीलाई हेर्ने गर्छ । शीतयुद्ध कालखण्डमा अमेरिकी तथा रुसीले प्रतिस्पर्धा गर्थे नेपाललाई आफ्नो हितैषी राष्ट्र बनाउन । सन् १९९२ (शीतयुद्ध समापन) पश्चात् अमेरिका एकल विश्व महाशक्तिराष्ट्रका रूपमा उदाएपछि नेपालले पाउँदै आएको अन्तर्राष्ट्रिय सामूहिक महत्त्वमा केही गिरावट आयो । एक्काइसौं शताब्दीको दोस्रो दशकदेखि विश्व शक्ति सन्तुलनले नयाँ मोड लिँदै छ । अमेरिकालाई चीनले प्रतिस्पर्धात्मक चुनौती दिन थालेको छ । बदलिँदो विश्व शक्ति सन्तुलनमा भूराजनीतिक र रणनीतिक महत्त्वका कारण नेपालको सान्दर्भिकता फेरि बढ्न थालेको छ । दुई छिमेकी उदीयमान शक्ति राष्ट्रहरूको नेपालप्रतिको हेराइमा पनि परिवर्तन आउन थालेको छ । परम्परादेखि नेपाललाई भारतले आफ्नो राष्ट्रिय सुरक्षाको अवधारणाअनुरूप हेर्दै आएको थियो । वर्तमान कालखण्डमा भारतले यस दृष्टिकोणलाई अझ बढी हस्तक्षेपकारी तुल्याएको छ । यही कारण उसको वर्तमान भूमिका असल छिमेकीको भन्दा सँधियारका रूपमा प्रकट हुँदै छ । अर्कोतर्फ, विगतमा तिब्बतबाहेक अन्य मामिलामा चीनले खासै चासो राख्दैनथ्यो । नेपालउपर हुने भारतीय थिचोमिचोतर्फ समेत उसले मौनधारण गर्ने नीति अख्तियार गर्थ्यो । वर्तमान कालखण्डमा भने चिनियाँ सक्रियता तथा चहलपहल बढ्न थालेको छ । उसको प्रमुख चासो चीनलाई घेराबन्दी गर्ने अमेरिकी रणनीतिमा नेपाल फस्न जाला भन्नेमा छ । नयाँ विश्व शक्ति समीकरणसँगै अमेरिकाको नेपाल हेर्ने दृष्टिमा पनि परिवर्तन आएको छ । भारतीय चस्मा पहिरेर नेपालको मामिला हेर्ने अभ्यासलाई उसले त्यागेको छ । त्यस्तै, आर्थिक सहयोग गरेर लोकतान्त्रिक प्रणाली प्रवर्द्धन, मानवअधिकार संरक्षण, खाद्य पदार्थको उत्पादन वृद्धि तथा नेपालीको जीवन उकास्नमा सहयोग गर्न अग्रसर उसको चासो अहिले विपन्नताको भुमरीमा परेको राष्ट्रमा आतंककारी गतिविधि नियन्त्रणतर्फ केन्द्रित छ । वसुधैव कुटुम्बकम् (समस्त विश्व हाम्रो परिवार) हाम्रो पुरातन संस्कार हो । वर्तमान कालखण्डमा विश्वलाई हेर्ने नेपाली नजर विरोधाभासपूर्ण छ । राज्य सञ्चालकहरूमा मित्रराष्ट्रको सहयोगबिना सत्तासीन हुने वा टिकिरहने सम्भावना शून्यसरह भएको पाइन्छ । स्वदेशीलाई कज्याउने तथा विदेशीलाई रिझाउने प्रचलन शीर्षस्थ नेताहरूमा हाबी भएको छ । सत्तासीन हुनुपूर्व तथा सत्ताच्युत भएपछि उनीहरू नै फेरि राष्ट्रवादी कहलिन विदेशीले देशलाई बिगार्यो, विदेशमा शिक्षा प्राप्त गर्नेले देशलाई तहसनहस तुल्याए, देश विदेशीको चलखेल गर्ने क्रीडास्थलमा परिणत भयो भनेर कुप्रचार गर्ने गर्छन् । राजनीतिक वृत्तमा उग्र राष्ट्रवादी कहलिन एक किसिमको प्रतिस्पर्धा नै छ । कम्युनिस्ट कहलिन भारत, युरोपियन युनियन (ईयू) तथा अमेरिकाको भर्त्सना गर्नु अनिवार्य हुन्छ । त्यस्तै, पुरातन राजावादीलाई नेपालको संविधान२०७२ विदेशीले निर्माण गरेको भन्ने छ । उनीहरूले पहिलो र दोस्रो जनआन्दोलनको सफलता, शान्ति प्रक्रिया, गणतन्त्र, संघीयता तथा धर्मनिरपेक्षता सबै विदेशीको हस्तक्षेपमा भएको भन्ने भाष्य निर्माण गरेका छन् । २००७ सालदेखि थाती राखिँदै आए पनि अन्ततः सम्भव भएको नेपाली नागरिकका निर्वाचित प्रतिनिधिले निर्माण गरेको संविधान, एक दशक लामो माओवादी द्वन्द्व, तराईमधेशमा भएको केन्द्रीय शासन प्रणालीविरुद्धको विद्रोह उनीहरूका निम्ति आयातित हुन् । नेपाली उग्र दक्षिणपन्थी तथा वामपन्थीको सम्मिश्रणबाट उग्र राष्ट्रवादी जन्मिएका छन्, जो विदेशी शक्ति (भारत तथा पश्चिमा राष्ट्र) नेपाललाई भताभुंग तुल्याउन लागिपरेको भाष्य निर्माण गर्न प्रयत्नशील छन् । कागले कान लग्यो भन्नासाथै कान नछामी आकाशमा उडेको कागको पछि दौडनु त नेपाली चरित्र नै हो । यस्तो नकारात्मक सोचाइले सर्वसाधारणमा ठूलै प्रभाव परेको छ । उग्र राष्ट्रवादीहरू यही राष्ट्रिय चरित्रलाई भजाउन व्यस्त रहँदै आएका छन् । विडम्बना, आर्थिक सम्पन्नता हासिल गर्न विदेश नगई धरै छैन भन्ने जनविश्वास देशव्यापी छ । देशको एकीकरणपूर्वदेखि नै सुखसुविधा प्राप्तिका निम्ति थातथलो छोड्नुपर्छ भन्ने मान्यता बस्दै आएको हो । वर्तमान कालखण्डमा उक्त भनाइ देश नै छोड्नुपर्छ भनेर बदलिएको छ । तिनै उग्र राष्ट्रवादीहरूले आफ्ना सन्ततिलाई विदेश जान, चाहे अध्ययनार्थ होस् अथवा रोजगारीका निम्ति, उक्साउने गर्छन् । विदेशोन्मुख सन्ततिलाई आशीर्वाद दिँदै सके उतै बस्नू, बरु मिले हामीलाई पनि बोलाउनू भन्नेहरूमा उग्र राष्ट्रवादीहरू नै बढी हुने गर्छन् । आफ्नालाई विदेशमुखी तथा अन्यलाई स्वदेशमुखी तुल्याउन उनीहरू माहिर छन् । सर्वसाधारणमा पनि विगतमा रोजगारी अथवा अध्ययनका निम्ति जुनसुकै मुलुकमा पुगे पनि स्वदेश फर्कने प्रवृत्तिलाई सकेसम्म विदेशमै बस्ने प्रवृत्तिले विस्थापित गर्दै छ । सुखसुविधा स्वदेशमा बसेर पाइँदैन भन्ने विश्वस पहिलो जनआन्दोलनको सफलतापछि बढेको हो । द लाइट द्याट फेल्ड ः अ रेकनिङ पुस्तकमा लेखकद्वय इभान क्रस्तेभ तथा स्टेफेन होल्मस्ले यस्तो धारणा विकास हुनुका कारकहरू खोतलेका छन् । लेखकद्वयको भनाइमा स्थापित शासनको अन्त्य हुनासाथै उच्च आर्थिक जीवनशैली स्वतःस्फूर्त आउँछ भन्ने विश्वास हुन्छ । नेपालमा पनि पञ्चायतको पतनपश्चात् राम राज्य स्थापना हुने जनविश्वास थियो । राम राज्यको कल्पनालाई कुशासन तथा भ्रष्टाचारले विस्थापित गर्यो । अकासिएको जनआकांक्षाअनुरूप देशले काँचुली फेर्न सकेन । देशमा व्याप्त निराशाबाट उन्मुक्ति पाउन विदेश पलायन हुनु प्रमुख विकल्प सावित हुँदै गयो । विश्वलाई हेर्ने दृष्टिकोणमा भ्रमपूर्ण प्रचारकहरूको ठूलो भूमिका छ । अर्को नेपाली चरित्र हो आफूले विश्वास वा आदर गरेको पात्रसँग प्रश्न नगर्नु । अन्यथा विदेशीहरू नेपाललाई तहसनहस तुल्याउन चाहन्छन् ? नेपाल बिग्रँदा कुन राष्ट्रलाई फाइदा हुन्छ ? लगायतका प्रश्न गरिने थिए । वास्तविकता के हो भने, नेपाल असफल हुँदा कुनै पनि राष्ट्रलाई लाभ होइन, हानि नै हुन्छ । छिमेकी राष्ट्रहरूका निम्ति उन्नत नेपाल जति लाभदायक हुन्छ, त्यसको ठीक विपरीत विफल नेपाल हुन्छ । उनीहरूका निम्ति नेपालमा अस्थिरता बढ्नु अथवा द्वन्द्व हुनु भनेको नेपाली शरणार्थीको ओइरो थेग्नु हो, यहाँ भएको बजार गुमाउनु हो । जहाँसम्म शक्ति राष्ट्रहरूको सवाल छ, उनीहरूका निम्ति विफल राज्य घाँडो हुन्छ । तिनका नागरिकले तिरेको ट्याक्स असफल राष्ट्रलाई सहयोग गर्न तथा त्यहाँबाट ओइरिने शरणार्थीहरूको भरथेग गर्न खर्चिनुपर्ने हुन्छ । प्राविधिक कारणले एक राष्ट्रले अर्को राष्ट्रका गतिविधिको निगरानीका निम्ति भूउपयोग गर्नु अनावश्यक भइसकेको छ । चीनलाई घेराबन्दी गर्ने प्रयासमा नेपाललाई अमेरिकाले प्रयोग गर्दै छ भन्ने भाष्य पूर्वाग्रही छ । भारतको सहयोगबिना अमेरिकालाई नेपाल प्रवेश गर्न सम्भव छैन । भारतअमेरिका सम्बन्ध जतिसुकै सुध्रिए पनि प्रगाढ र मैत्रीपूर्ण भने छैन । भारत आफ्नै हैसियत निर्माणतर्फ उन्मुख छ । उसले किन अमेरिकाको सहयोगमा खर्बौंको व्यापारलाई तिलाञ्जली दिँदै चीनसँग निहुँ खोज्ने ? भारतले अमेरिकालाई नेपाल प्रवेश गर्न दिँदा उसको कुन राष्ट्रिय स्वार्थ पूर्ति हुन्छ ? अर्को आधारहीन धारणा ईयूले नेपालमा क्रिस्चियानिटी फैलाउँदै छ भन्ने हो । हेक्का होस्, संयुक्त राष्ट्रसंघ जस्तै ईयू पनि एक, क्षेत्रीय राष्ट्रहरूको संगठन हो, यो कुनै राष्ट्र होइन । दोस्रो, ईयू सदस्य राष्ट्रहरूका नागरिकमा धर्मप्रति विश्वास कमजोर हुँदै गइरहेको छ । यहाँ इभान क्रस्तेभ र स्टेफेन होल्मस्लाई स्मरण गर्नु आवश्यक हुन्छ । उनीहरूको भनाइमा, पोल्यान्ड तथा हंगेरीजस्ता क्याथोलिक जनसंख्याको वर्चस्व भएका राष्ट्रहरू ईयूका प्रशासकहरू नास्तिक भएकामा रुष्ट छन् । धर्म प्रचारकको धर्म नै धर्म प्रचार गर्नु हो भन्ने वास्तविकतालाई आत्मसात् गर्नैपर्छ । नेपालमा धर्म परिवर्तनको प्रमुख कारण छुवाछूत र विपन्नता हो । अरूलाई सत्तोसराप गर्नुको सट्टा हाम्रो ऊर्जा गरिबी निवारण तथा समावेशितातर्फ केन्द्रित हुनु बढी सार्थक हुन्छ । दुर्गालाल श्रेष्ठ रचित र आनी छोइङ डोल्माले गाएको गीत फूलको आँखामा फूलै संसार, काँडाको आँखामा काँडै संसार को मर्म बुझ्ने हो भने हामी राष्ट्र उत्थानका निम्ति विश्व समुदायको सहयात्री हुन सक्छौं । तर, यदि चौतर्फी शत्रुको घेराबन्दीमा परेको अनुभूति सँगालेर नै बसिरहने हो भने कहीँको पनि हुने छैनौं । उत्तर कोरिया तथा दक्षिण कोरियाले विश्वलाई त्यही पाठ सिकाएका छन् । चौतर्फी शत्रुको घेराबन्दीबाट त्रस्त उत्तर कोरिया आणविक बम तथा क्षेप्यास्त्र निर्माण गरेर सुरक्षित हुने प्रयासमा लागेको लाग्यै छ । उसका नागरिकहरू वर्षैपिच्छे भोकमरीको चपेटमा पर्ने गर्छन् । उदार दक्षिण कोरिया विकसित राष्ट्रको कोटीमा पर्छ जहाँ हजारौंहजार नेपाली युवा रोजगारी पाउन लालायित हुने गर्छन् । कुन मार्ग छनोट गर्ने, त्यो राष्ट्रले राख्ने विश्व दृष्टिमै निर्भर हुन्छ ।"
शिशुआमाबीचको मनोस्वास्थ्य सम्बन्ध,"शिशुको स्वास्थ्यको आधार नै आमाको स्वास्थ्य हो । आमासँगको सम्बन्ध र सामीप्यबाट बच्चाको अस्तित्व र विकासको आधार तयार हुने गर्छ । आमाबाटै सहारा र भरोसा मिल्छ । बच्चाको प्रवृत्ति, स्वभाव र व्यक्तित्व धेरै हदसम्म आमाबाटै सरेको हुन्छ । कुनै पनि विषय वा तनावलाई हेर्ने, बुझ्ने र त्यसप्रति प्रतिक्रिया जनाउने तरिका बच्चाले आमा र बुबाबाटै सिक्छ । बच्चाको शरीरका कोषहरू र वंशाणु आमाबुबाबाटै जाने हुन् । राम्रा गुणहरूसहित रोगको सम्भावना पनि सर्ने गर्छ । आमाको पोषण र स्वास्थ्य स्थितिले प्रत्यक्ष रूपमै शिशुको समग्र स्वास्थ्यमा प्रभाव पार्छ । बच्चा गर्भमा हुँदा त आमाको अवस्थाको अझ सिधा असर पर्ने हुन्छ । शरीरको मात्र नभई मनमस्तिष्कको प्रारूप, आधार र खाका दूरगामी हिसाबले यही बेला तय र तयार हुन्छ । अतः आमाबाट बच्चामा वाञ्छित प्रभाव परोस् भन्न गर्भावस्थामा ध्यान दिनुपर्ने प्रमुख पक्षहरू हुन् सन्तुलित र स्वस्थ आहार, पेयजल, पोषण, संक्रमणबाट बचावट, तनाव व्यवस्थापन, व्यायाम । गर्भवती महिला र गर्भमा रहेको बच्चालाई एउटा एकाइका रूपमा हेर्न सकिन्छ । यी दुई परस्परमा सम्बन्धित र धेरै पक्षमा पूरक पनि हुन्छन् । हरेक महिला वास्तवमा सन्तानमा पुगेर आमामा रूपान्तरित हुन्छिन् । अर्कातिर, आमा नै शिशुको अस्तित्व, स्वास्थ्य र नियतिको आधार,निर्णायक र निर्धारकसम्म हुने गर्छिन् । आमाबाट कुनै पनि रोगबाट बच्ने बचावटका तत्त्वआधार र रोगतिर धकेल्ने जोखिमखतराका तत्त्वहरूसमेत बच्चामा जान्छन् । आमाको तनावले आमा स्वयंलाई असर परे जस्तै गर्भको शिशुलाई पनि विभिन्न हिसाबले, कतिपय त अझ गम्भीर रूपमा असर पैदा हुन सक्छ भनिएको छ विभिन्न प्रतिवेदनमा । हल्का तनाव (जस्तै शारीरिक व्यायाम, मानसिक सक्रियता आदि) ले धेरै हदसम्म अनुकूल प्रभाव ल्याउँछ । यसले शिशुको कोष विकासमा बढावा दिन्छ । मध्यमदेखि कडा खालको तनाव (जस्तै घरेलु हिंसा, यातना, दुर्व्यवहार, विपत्ति आदि) ले भने प्रतिकूल असरहरू निम्त्याउने गर्छ । तनावबाट आमामा डिप्रेसन, एन्जाइटीजस्ता मानसिक अस्वस्थता देखिँदा हर्मोन, स्टेरोइड, स्नायु रसायन, रिसेप्टर, वंशाणुकै तहमा असरहरू सालनाल वा दूधका माध्यमबाट बच्चामा प्रसारित, वितरित हुन्छ । सुषुम्नाको झिल्लीमा असर पार्ने र सुन्निएर त्यसका माध्यमबाट पनि यी कुरा शिशुमा प्रसार भई मनमस्तिष्कको बनोट, विकास, परिपक्वतामा प्रभाव पर्ने हुन्छ । यस्तो असर तत्कालीन, अल्पकालीन र दीर्घकालीन, दूरगामीसमेत हुन सक्छ । यस्तो असर बच्चाको मस्तिष्कका विभिन्न भागको बनावट, स्नायु रसायन, स्नायु रिसेप्टरहरूको संवेदनशीलता वा विद्युतीयरासायनिक तहमा गडबडी पैदा भई व्यक्तिको प्रवृत्ति, स्वभाव र लक्षणको तहसम्म पुग्न सक्छ । यस्तो असरले बच्चामा चिडचिडापन, छटपटी, कमजोरी, अनिद्रा, चकचकेपना, अरुचि, एकाग्रतास्मरण शक्तिमा समस्या हुन सक्छ । अनि बच्चाको वृद्धि, विकास, परिपक्वता, समायोजन आदिमा गतिरोध भई डिप्रेसन, एन्जाइटी, एडीएचडी, अटिजम, साइकोसिस, सुस्त मनस्थितिलगायतका रोग उत्पन्न हुन सक्छन् । आमाले गर्भावस्थामा गरेको सुर्तीगाँजाको सेवन, धूमपान, मद्यपानलगायतले बच्चाको मनमस्तिष्क र विभिन्न भागमा असर पर्न जान्छ । आम रूपमा गर्भावस्थामा कुनै पनि रोगको उपचार गर्न हिचकिचाहट हुन्छ । हुन पनि जथाभावी औषधि सेवन गर्नु बच्चाका लागि खतरनाक सावित हुन सक्छ, सावधानी जरुरी छ नै । मानसिक रोगको सवालमा उपचारमा जान सामान्य अवस्थामा आनाकानी हुन्छ भने गर्भवती महिलाको सवालमा त झनै हुने नै भयो । तर जतिजति यस विषयमा अध्ययनअनुसन्धानबाट तथ्यहरू अगाडि आए, त्यतित्यति के प्रस्ट हुँदै गएको छ भने, जति चाँडो आमाको मनोभावनात्मक रोग र तनावको पहिचान गरी उपचार गर्न सक्यो, त्यसबाट बच्चामा देखा पर्न सक्ने मानसिक प्रतिकूलता उति छिटो कम गर्न सकिन्छ । आमालाई मानसिक रोग लागेको अवस्थामा खुवाइएको औषधिबाट बच्चालाई हुने फाइदा सम्भावित प्रतिकूलताका तुलनामा धेरै गुणा ज्यादा हुन्छ । त्यस्ता सम्भावित असरहरू पनि सतर्कता अपनाउन सके घटाउन सकिन्छ, उपचारले आमालाई हुने फाइदा त आफ्नो ठाउँमा छँदै छ । अतः गर्भवती महिलाको कडा खालको तनाव र मानसिक रोगहरूको उपचार बच्चा र आमा दुवैको हितका लागि समयमै दक्ष चिकित्सकबाट गराउनु अति जरुरी हुन्छ । शाक्य बीपी प्रतिष्ठान, धरानका मनोरोग विभाग प्रमुख हुन् ।"
हिंसा : अभिव्यक्ति नियन्त्रणको औजार,"सीमान्तकृत समूहसँग काम गर्दा र आफू पनि त्यही समूहको प्रतिनिधि भएकाले इन्टरनेट धेरैका लागि सुरक्षित, स्वतन्त्र र सहज स्थान भएको अनुभव गरेकी छु, जहाँ उनीहरूले आफ्ना लागि सुरक्षित स्थान र समुदाय पाएका छन् । आफ्नो पहिचान र प्रस्तुतिको स्वीकार्यता पाएका छन् । निर्धक्क आफू भएर बाँच्न पाएका छन् । हुन पनि सांगठनिक स्वतन्त्रता, अभियान विकास र विस्तार फेमिनिस्ट इन्टरनेट सिद्धान्तको महत्त्वपूर्ण पाटो हो । मूलतः क्वेयर, दलित, आदिवासी जनजाति, यौनकर्मी, अपांगता भएका समूह तथा हिंसापीडित लगायतका समुदाय जसका आवाज र मुद्दाले मूलधारमा खासै स्थान पाउँदैनन् का लागि इन्टरनेट प्रभावकारी स्थल हो । विश्वव्यापी रूपमा चलिरहेको स्वतन्त्र प्यालेस्टाइन र युद्धविरामको अभियान, जातीय नरसंहारविरुद्धको दलित लाइफ म्याटर्स अभियान, लैंगिक तथा यौनिक विविधता र तिनको सवाल स्थापनार्थ भएका क्वेयर अभियान यसका केही उदाहरण हुन् । साथै विश्वव्यापी मी टु अभियान, नश्लवादविरुद्धका ब्ल्याक लाइफ म्याटर्सजस्ता कैयौं अभियानको उद्गम तथा विस्तारले इन्टरनेटमा पाइने अवसरलाई प्रमाणित गर्छ । तर, इन्टरनेट थलोहरूलाई विकल्प मानिरहँदा वास्तविक जीवनजस्तै यो पनि निश्चित समूह तथा विचारको जकडमा छ । व्यक्तिले बिनासर्त आफ्नो विचार र मत राख्ने अनि आफूअनुकूल समूह सञ्जाल विस्तार गर्ने वा आबद्धता बढाउने अवसरका रूपमा अनलाइन स्थानलाई परिकल्पना गरिरहँदा समाजमा व्याप्त समस्याजनक र पितृसत्ता निर्देशित मान्यताले यस्ता अभिव्यक्तिहरू संकुचित बन्दै गएको सत्यलाई अनदेखा गर्न सकिँदैन । अझ यसले वैकल्पिक अभिव्यक्तिहरूमा पार्ने असरबारे त गफै भएको छैन । अभिव्यक्ति स्वतन्त्रतासम्बन्धी मूलधारे कुराकानी मूलतः पत्रकारिता, राजनीतिक अभिव्यक्तिमा केन्द्रित देखिन्छ । यस्ता छलफलमा लैंगिक तथा यौनिक छनोट, यौनिक अभिव्यक्ति र आनन्दका कुरा सधैं छुट्छन् । महिलाको शरीर, क्वेयर तथा अपांगता भएका महिलाको प्रस्तुतिलाई सेक्सुअलाइज गर्ने परम्परा रहेको बडी एन्ड डाटाको पहुँचभन्दा पर ः अपांगता भएका महिला र क्वेयर व्यक्तिहरूको अनलाइन स्वअभिव्यक्ति र यौनिकताको अन्वेषण शीर्षक अध्ययन प्रतिवेदनले उल्लेख गरेको छ । श्लीलअश्लील, सामाजिक अनुशासन, नैतिकता, शुद्धताको सूत्र लगाएर यौनिकता अभ्यास, यौनिक प्रस्तुति, यौनानन्दका अभिव्यिक्तलाई बन्देज लगाउने चलन छ । अपराधीकरण अभिव्यक्ति तथा सांगठनिक स्वतन्त्रतामा अंकुश लगाउने दरिलो हतियार हो । यौनिक छनोट र प्रस्तुतिमा अंकुश लगाउन अपराधीकरणको अभ्यास अधिक प्रचलनमा आएको देखिन्छ । विविध अध्ययनमा गोपनीयतासम्बन्धी ऐन तथा सूचना प्रविधि विधेयकजस्ता कानुनी दस्ताबेजहरूले हरेक यौनिक कार्यलाई अश्लील व्याख्या गरेको उल्लेख छ । इन्टरनेट प्रविधिमा हुने सबै यौनिक कार्यहरूलाई गैरकानुनी व्याख्या गरी अपराधको दायरामा ल्याइरहँदा संलग्न पक्षहरूको सहमति र आनन्दको पाटोलाई कानुनले परिकल्पना नगरेको देखिन्छ । व्यक्तिका अभिव्यक्ति, सांगठनिक विस्तार वा आनन्दलाई अनलाइन वा अफलाइन स्थानहरूमा विविध बहानामा अंकुश लगाइँदै आएको छ । कहिले सुरक्षाका नाममा, कहिले सामाजिक अनुशासन त कहिले राष्ट्रिय अखण्डताका नाममा संकुचित कानुन र विचारधारा अघि सारेर महिला, सीमान्तकृत तथा संघर्षरत समूहको इन्टरनेट तथा प्रविधिको स्थान साँघुरो वा नामेट तुल्याउने प्रचलन यथावत् छ । साथै सूचना प्रविधि विधेयक, गोपनीयतासम्बन्धी ऐनले अनलाइन स्थानमा हुने हरेक हिंसापूर्ण कार्यलाई अफलाइनमा भएका घटनाभन्दा बढी दण्डको व्यवस्था गरेको छ । यसरी अनलाइनमा हुने अभिव्यक्तिलाई अधिक अपराधीकरणको सूत्रले नियमन गरिन्छ । फलस्वरूप मूलधारबाहिर रहेका निश्चित जात, समुदाय, पेसामा आबद्ध सीमान्तकृत समुदाय, अभियन्ता र अधिकारकर्मीहरूको प्रस्तुतिमा प्रतिकूल प्रभाव पर्न जान्छ । अनलाइन तथा प्रविधिका स्थानहरूमा व्यक्तिको अधिकार, स्वतन्त्रता, उपस्थिति साँघुरिन्छ । मूलतः यौनिक, कलात्मक तथा वैकल्पिक अभिव्यक्तिलाई अंकुश लगाउने दरिलो हतियार हिंसा हो । हिंसा सधैं लक्षित र रणनीतिक हुन्छ । यसको उद्देश्य हानि पुर्याउने, वैकल्पिक विचारलाई निरुत्साहित गर्ने, फरक मतलाई खारेज गर्ने हो ताकि निश्चित शक्ति संरचना यथावत् रहोस् । उदाहरणका लागि, सन् २०२२ मा बलात्कारपीडितलाई न्याय माग गर्दै केही युवा महिला अभियन्ताले बलात्कारी होस् तँ भन्ने प्रदर्शनीको भिडियो सार्वजनिक गर्दा प्रतिरोधमा बलात्कारी हुँ म भन्ने फेसबुक पेज बन्यो, जसले त्यो अभियानको मुद्दालाई बंग्याउने प्रयास गर्यो । प्राविधिक स्थानमा हुने हिंसा वास्तविक जीवनमा हुने हिंसाभन्दा फरक छैन । तिनै संकुचित सोच र व्यवहारहरू दुवै स्थानमा देखा पर्छन् । अझ प्राविधिक सीमितताका कारण यसको रूप झनै डरलाग्दो हुने सम्भावना हुन्छ । अनलाइनमा अभिव्यक्ति नियन्त्रण तथा हिंसाका घटनाहरू विभिन्न चरणमा बहुपक्षबाट हुने गर्छन् । इनबक्समा अनावश्यक रूपमा आउने सन्देश, सामाजिक सञ्जालका पोस्टमा गरिने धम्कीपूर्ण टिप्पणी पनि हिंसा हो । टेक कम्पनीहरूले हाम्रा व्यक्तिगत च्याटमा भएका कुराकानीलाई सुनेर पठाइने व्यापारिक पोस्ट, साम्प्रदायिक द्वन्द्व फैलाउने सामग्री सम्प्रेषण पनि हिंसाकै एउटा रूप हो । बंगलादेश, श्रीलंका, फिलिपिन्सलगायतमा आन्दोलन वा संकटकालीन समयमा इन्टरनेट सुस्त हुने, फोन नेटवर्कले काम नगर्नेजस्ता अनुभव रहेको त्यहाँका अभियन्ताहरूले अनलाइन अभियान तालिमका क्रममा बताएका थिए । यसरी राज्यबाट गरिने इन्टरनेट सट डाउन नियन्त्रणमुखी कानुन लादेर गरिने सेन्सरसिप हो, जुन स्वअभिव्यक्तिविरुद्ध राज्य निर्देशित हिंसा हो । नेपालमा टिकटक बन्द हुनु, सामाजिक सञ्जालका मध्यममा रोक लगाउने तयारी हुनु यसैका ताजा उदाहरण हुन् ।हिंसा विषयपरक अनुभव हो । वास्तविक जीवनमा जस्तै अनलाइनमा समेत महिला तथा बालिकामाथि हिंसा तुलनात्मक रूपमा बढी छ । अझै महिलाभित्रका विविधताको अन्तरसम्बन्धलाई नियाल्ने हो भने हिंसाका गहन रूपहरू देख्न सकिन्छ । दलित, मधेशी, निम्न वर्गीय, आदिवासी जनजाति, क्वेयर व्यक्ति, पुरुष, यौनकर्मी इत्यादि सबैले भोग्ने हिंसा र यसको असर पृथक् हुन्छ । कोभिड कहरमा नेपाल गौरव यात्रा२०२१ को अनलाइन कार्यक्रमका दौरान भएको जुम बम्बिङ समयौनिकताद्वेषी आचरणको एउटा रूप थियो । त्यस्तै, सन् २०२१ को महिला मोर्चामा मधेशकी कवि सपना सञ्जीवनीले हम आब सीता नै बनबौ शीर्षक कविता वाचन गर्दा हिन्दु कट्टरपन्थी समूहद्वारा अनलाइन माध्यममा गालीगलौज, बलात्कार, ज्यान मार्ने धम्की, पहिचानकेन्द्रित आक्रमण भोग्नुपरेको थियो । यो एक पुरुष र पहाडे हिन्दु तथाकथित उच्च जात भनिएकी महिलाले भोग्ने हिंसाभन्दा पृथक् र गहन थियो । आदिवासी जनजाति महिलाको कुरा गर्ने हो भने, अझै पनि आदिवासी जनजाति पहिचान भएकै कारण उनीहरूमाथि हुने हिंसालाई सामान्यीकरण गर्ने गरिन्छ । उनीहरूको फरासिलो स्वभावलाई सेक्सुअलाइज गर्ने र यौनका लागि उपलब्धताका रूपमा व्याख्या गर्ने तुच्छ मनोवृत्ति इन्टरनेट स्थानमा पनि उच्च छ । आदिवासी जनजाति महिलाका हरेक सफलतामाथि परोपकारी यौनवाद थोपरिएका उदाहरण अनलाइनमा यत्रतत्र देख्न पाइन्छ ।हिंसा व्यक्तिको शारीरिक अखण्डतामाथिको संरचनात्मक आक्रमण हो, जसले व्यक्तिको शरीरमाथिको अधिकार, नियन्त्रण र स्वनिर्धारण अधिकारलाई खोस्छ । हिंसाले अभिव्यक्ति सेन्सरसिप तथा अपराधीकरणलाई प्रश्रय दिन्छ । दोषीलाई सुरक्षा र पीडितलाई दोषी ठहर गर्ने हाम्रो जस्तो न्याय प्रणालीमा पीडित अझ पीडित हुन्छन् । हिंसासँगै सीमान्तकृत तथा वैकल्पिक आवाज, मुद्दा तथा अभियानहरू झन्झन् ओझेलमा पर्दै जान्छन् । यस्तोमा समस्याजनक मानसिकताले प्रश्रय पाउने निश्चित हुन्छ । यसरी विविध तवरको हिंसालाई प्रोत्साहन गर्ने अस्त्र लगाएर कसैको प्रस्तुति र छनोटलाई अस्वीकार गर्नु, पहिचानलाई स्थापित हुन नदिनु व्यक्तिको अधिकारमाथिको कुठाराघात हो । सामाजिक अनुशासन, राष्ट्रिय सुरक्षा, सामाजिक सौहार्दजस्ता विचारलाई ढाल बनाई अपराधीकरण संस्थागत गर्नु त्रुटिपूर्ण हुन्छ । नीति र कानुनलाई निरंकुशताका साथ कार्यान्वयनमा ल्याउनुले समाजमा अत्यावश्यक वैकल्पिक प्रयासहरूलाई निरुत्साहित मात्रै गर्दैन, प्रगतिशील सोच र अभ्यासलाई पनि अवरुद्ध गर्छ । व्यक्तिको अभिव्यक्ति, सांगठनिक स्वतन्त्रतालाई कुण्ठित गर्छ । स्वायत्तता र बिनासर्त पाउनुपर्ने अधिकारहरूलाई सीमित गर्छ । सामाजिक संरचनामा व्याप्त समस्याजनक प्रवृत्ति, व्यक्तिको अधिकारप्रतिको गैरजिम्मेवारीले श्रेय पाउँछ । हिंसा अन्ततः परम्परा बन्न जान्छ । तसर्थ, सबैका लागि सुरक्षित र निर्बाध उपयोगको विषय बनाउन सके मात्र इन्टरनेट फरक र प्रतिरोधको विकल्प बन्न सक्छ । तर, समाजमा जरो गाडेर बसेको महिलाद्वेषी, समयौनिकताद्वेषी, विचारधारालाई जरैबाट उखेली सहज इन्टरनेटभित्र र बाहिरको दुनियाँ निर्माण गर्नु आजको चुनौती हो । इन्टरनेट प्रयोगकर्ताहरूबाट निरन्तर लाभान्वित सामाजिक सञ्जाल र अन्य प्लाटफर्म ती स्थानमा हुने आघातपूर्ण अनुभवलाई सम्बोधन गर्न चुकेका छन् । सबैका लागि सुरक्षित इन्टरनेट स्थान निर्माण गर्न पहल नगर्नु प्रयोगकर्ता र समाजप्रतिको गैरजिम्मेवारी हो । राज्य, समाज र निजी कम्पनीहरूले यसलाई सम्बोधन गर्नु अपरिहार्य छ । यद्यपि अनेक चुनौतीका बाबजुद यी स्थानहरूमा सीमान्तकृत समूहहरूको प्रतिरोधपूर्ण निरन्तर उपस्थिति आफैंमा राजनीतिक कार्य हो ।"
प्रहरीको घेरामा ईःको प्रदर्शन,"ललितपुर (कास) अभियन्ता ईःले केही स्थानीयको अवरोधका बीच प्रहरी घेरामा पुल्चोकस्थित ललितपुर महानगरपालिका अगाडि उभिएर सोमबार प्रदर्शन गरेका छन् । ईःले फुटपाथ व्यवसायीलाई हटाउने महानगरको निर्णयविरुद्ध शान्तिपूर्ण धर्ना गरेका हुन् । उनले व्यवस्थापनका वैकल्पिक उपायहरू हुँदाहुँदै ललितपुर महानगरले फुटपाथ व्यवसाय निषेध गर्ने गलत कदम चालेको टिप्पणी गरेका छन् । ललितपुर महानगरले पैदल यात्रु, सवारी आवागमन तथा ऐतिहासिक महत्त्वका स्थानहरूमा अवरोध पुगेको भन्दै मंसिर २४ देखि लगनखेलमंगलबजार रुटमा साँझ र बिहान राखिने फुटपाथ पसललाई रोक लगाएको छ । प्रदर्शन गर्ने क्रममा ईः समर्थक र स्थानीयबीच केहीबेर घम्साघम्सी भएको थियो । त्यसपछि ईः र उनका समर्थकलाई प्रहरीले सुरक्षा दिएको थियो । ईः समर्थकहरूले स्थानीयले पम्पलेट, ब्यानर च्यातेको आरोप लगाएका छन् । ईः समर्थक अभियन्ताहरूले संविधानले नै रोजगारी र श्रमको हक सुनिश्चित गरेको भन्दै ललितपुर महानगरले त्यसका लागि उपयुक्त कदम चाल्नुको साटो फुटपाथ व्यापारलाई निषेध गरेर संविधानको धज्जी उडाएको आरोप लगाए । साथै शान्तिपूर्ण प्रदर्शनमा अवरोध गरेकोमा समेत उनीहरूको गुनासो छ । ललितपुर नगरप्रमुख चिरीबाबु महर्जनले ईः समर्थक र स्थानीयबीचको घम्साघम्सीबारेमा आफूलाई कुनै जानकारी नभएको बताए । सुरक्षाका लागि पुलिस आएपछि मात्र थाहा भयो, उनले भने, ईःले महानगरलाई जानकारी नै नदिई प्रदर्शन गर्न पनि नहुने थियो । उनले फुटपाथ व्यवसायलाई व्यवस्थापन गर्न महानगरले प्रक्रिया सुरु गरिसकेको बताए । उनका अनुसार लगनखेलमंगलबार रुटमा बिहान ८ बजेसम्म तरकारी बेच्न दिने र साँझ लत्ताकपडा बिक्रेतालाई लगनखेल थटी टोल (रातो मत्स्येन्द्रनाथको नरिवल जात्रा हुने ठाउँ) मा व्यवस्थापन गर्ने योजनामा रहेको बताए । लगनखेलमंगलबजार रुटमा फुटपाथ पसल राख्न महानगरले भन्दा पनि १२ र १९ वडाले रोक लगाएको हो, नगरप्रमुख महर्जनले भने, रात्रिकालीन स्ट्रि मार्केट गर्ने पनि योजना छ । तर, स्थान भने तोकेको छैन । उनले अत्यावश्यक एम्बुलेन्स, दमकल आवतजावतमै समस्या भएकाले पनि फुटपाथलाई व्यवस्थापन गर्नुपर्ने भएको उनले बताए ।"
गौतम बुद्ध विमानस्थलमा अन्तर्राष्ट्रिय उडान गराउन दबाब,"(भैरहवा)गौतम बुद्ध अन्तर्राष्ट्रिय विमानस्थलमा नियमित अन्तर्राष्ट्रिय उडान सञ्चालनका लागि रूपन्देहीस्थित निजी क्षेत्रका संघसंस्थाले एक महिनायता निरन्तर दबाब दिइरहेका छन् । विमानस्थल चौबिसै घण्टा खुलारहे पनि नियमित अन्तर्राष्ट्रिय उडान सञ्चालन नहुँदा यहाँका पर्यटन व्यवसायी र लगानीकर्ता निराश छन् । उद्योगीहरूका अनुसार विमानस्थललाई लक्ष्य गरेर सञ्चालनमा आएका स्तरीय र तारे होटलमा अहिलेसम्म ४० अर्ब रुपैयाँभन्दा बढी लगानी भइसकेको छ ।तत्कालीन प्रधानमन्त्री शेरबहादुर देउवाले विमानस्थल उद्घाटन गरेपछि उत्साहित यहाँका उद्योगी, व्यवसायी अहिले नियमित उडान माग गर्दै जिल्लादेखि केन्द्रसम्म धाइरहेका छन् । केही संस्थाले प्रदर्शन र धर्ना कार्यक्रम पनि सञ्चालन गरिरहेका छन् । जिल्लामा केन्द्रीय नेता, मन्त्री, प्रधानमन्त्री आउनासाथ विमानस्थलमा नियमित उडान सञ्चालनको माग गरेर ज्ञापनपत्र बुझाउने गरिएको छ । यस्ता माग र दबाबका कार्यक्रम गरेपछि राजनीतिक दलका नेता र सरकारका मन्त्रीले विमानस्थल छिट्टै पूर्ण क्षमतामा सञ्चालन हुने आश्वासन दिने गरेका छन् । तर यस्ता प्रतिबद्धता र आश्वासनबाट उत्साहित व्यवसायी वचन पालना नभएपछि निरुत्साहित छन् । जिल्लामा आउने मन्त्रीदेखि प्रधानमन्त्रीसम्मलाई ज्ञापन र ध्यानाकर्षणपत्र बुझाइएको सिद्धार्थ उद्योग वाणिज्य संघका अध्यक्ष ठाकुरकुमार श्रेष्ठले पनि पुष्टि गरे । भने, प्रदेशका मुख्यमन्त्रीदेखि प्रधानमन्त्रीको ध्यानाकर्षण गराइसकेका छौं । अब राजनीतिक दलका जिल्ला, प्रदेश र संघका नेतालाई दबाब दिने तयारी छ । निजी क्षेत्रका संघसंस्थाले भैरहवामै भिसा सेन्टर स्थापना, श्रम अनुमति सेवा नियमित, स्वास्थ्य परीक्षण व्यवस्था गर्न माग गरेका छन् । यस्ता सेवा यहाँ नहुँदा काठमाडौं जानुपर्ने बाध्यता छ । यी सेवा लिन काठमाडौं पुगेका व्यक्ति उतैबाट विमान चढेर बाहिरिने गरेका छन् । जिल्लामा बारम्बार आइरहेका पर्यटनमन्त्री सुदन किराँतीलाई भेटेर नियमित उडानका लागि दबाब दिइरहेको संघले जनाएको छ । तीन महिनाअघि रूपन्देहीबाट प्रदेश र संघमा प्रतिनिधित्व गर्ने प्रदेश र प्रतिनिधिसभा सदस्यलाई आमन्त्रण गरेर अन्तर्राष्ट्रिय उडान नियमित गराउन भूमिका खेल्न ध्यानाकर्षण गराइएको अध्यक्ष श्रेष्ठले बताए । चर्को आन्दोलनका कार्यक्रमले विमानस्थलप्रति अन्तर्राष्ट्रिय समुदायको नकारात्मक धारणा बन्ने भएकाले ज्ञापन, ध्यानाकर्षण र छलफलमा जोड दिइएको उनको भनाइ छ । विमानस्थल भैरहवाको मात्रै मुद्दा रहेन, उनले भने, यहाँ नियमित उडान सञ्चालन भएमा लुम्बिनीका साथै गण्डकी, कर्णाली र सुदूरपश्चिम प्रदेशले समेत लाभ लिनेछन् । नेपाल एसोसिएसन अफ ट्राभल्स एन्ड टुर्स (नाटा) लुम्बिनी प्रदेशका निवर्तमान अध्यक्ष सागर अधिकारीको नेतृत्वमा एक टोलीले गत साता संघीय राजधानी काठमाडौं पुगेर विमानस्थलमा नियमित उडानका लागि सरोकारवाला पक्षसित भेटघाट गरेर दबाब दिएको थियो । जिल्लामा हल्ला मात्र धेरै भएकाले सरोकारवाला पक्षलाई दबाब दिने र भैरहवाको वस्तुस्थिति बुझाउने उद्देश्यले काठमाडौं पुगेको अधिकारीले बताए । त्यस क्रममा नेपाल एयरलाइन्सका साथै विभिन्न विदेशी विमान सञ्चालक कम्पनीमा पुगेर भैरहवामा नियमित उडान सञ्चालन गर्न अनुरोध गरिएको र विदेशी विमान कम्पनीको गुनासा सुनेको उनको भनाइ छ । भेटका क्रममा विमान कम्पनीले सरकारले नियमित उडानका लागि सहुलियत नदिएको, इन्धनमा छुट नपाएको, उडानका लागि आवश्यक कार्यालय र उपकरण जडानका लागि ल्याउनुपर्ने सामानमा भन्सार छुट नपाएको लगायत गुनासो गरेको अधिकारीले सुनाए । हामीले विदेशी विमान कम्पनीले पोखेका गुनासा पर्यटनमन्त्रीलाई सुनायौं, उनले भने, पर्यटनमन्त्रीले सरकारसरकार वार्ता गरेर भए पनि उडान नियमित गराउने आश्वासन दिनुभएको छ । भैरहवाबाट उडान भर्दा विमान कम्पनीले प्रतियात्रु नागरिक उड्डयन प्राधिकरणलाई बुझाउनुपर्ने २२ डलर छुट दिन मन्त्रालय तयार भएको उनको भनाइ छ । भैरहवामा नियमित उडान सञ्चालनका लागि विदेशी विमान कम्पनी र काठमाडौंका निजी संघसंस्थालाई सहजीकरण गर्न पाँचतारे होटल सञ्चालक सहभागी रहेको एउटा समिति बनाउन लागिएको अधिकारीले बताए । यहाँ विमान ल्याउने चालक दल र कर्मचारीलाई छुटमा खाना र आवासको व्यवस्थाका लागि पाँचतारे होटलसित सहकार्य गर्न लागिएको उनको भनाइ छ । विमानस्थलमा नियमित उडान नभए लगानी डुब्ने भन्दै एसियाली विकास बैंक (एडीबी) को कार्यालयमा पुगेर भूमिका खेल्न ध्यानाकर्षण गराइएको उनले बताए । अधिकारीका अनुसार नागरिक उड्डयन प्राधिकरणका कार्यकारी निर्देशक र एडीबीका प्रतिनिधिले विमानस्थलमा नियमित उडानका लागि प्राविधिक समस्या नरहेकाले नियमित उडानका लागि पहल गर्ने बताएका थिए । व्यवसायीको समूह बनाएर दबाब दिइरहेका छौं, उनले भने, काठमाडौं गएपछि आशावादी भएर फर्किएका छौं, दबाबलाई निरन्तर जारी राख्नेछौं र सहजीकरणमा भूमिका खेल्नेछौं ।आइतबारदेखि तीन दर्जनभन्दा बढी व्यावसायिक संघसंस्था र जनप्रतिनिधिको सहभागितामा गौतम बुद्ध विमानस्थल अगाडि दैनिक दुई घण्टा धर्नाको कार्यक्रम भइरहेको सिद्धार्थ होटल एसोसिएसनका अध्यक्ष चन्द्रप्रकाश श्रेष्ठले बताए । नियमित उडान सञ्चालन नभएसम्म आन्दोलनका कार्यक्रम जारी रहन्छन्, श्रेष्ठले भने, चाहे सरकारले थुनोस्, कारबाही गरोस्, हामी माग पूरा नगरी धर्नाबाट उठ्दैनौं । यसबीचमा मन्त्री र प्रधानमन्त्रीलाई समस्या जानकारी गराएर नियमित उडानका लागि ध्यानाकर्षण गराए पनि सुनुवाइ नभएकाले आन्दोलित बन्नुपरेको उनले बताए । गौतम बुद्ध विमानस्थल अहिले पनि अन्तर्राष्ट्रिय उडानका लागि चौबिसै घण्टा खुला रहेको गौतम बुद्ध अन्तर्राष्ट्रिय विमानस्थलका महाप्रबन्धक हंसराज पाण्डेले जनाए । विमानस्थल सञ्चालन भएको डेढ वर्ष अवधिमा ४ सय २२ पटक अन्तर्राष्ट्रिय उडान भइसकेको उनको भनाइ छ । नियमित अन्तर्राष्ट्रिय उडान सञ्चालनका लागि नीतिगत निर्णय गरेर हुन्छ भने सहजीकरणका लागि तयार छौं, पाण्डेले भने । नेपालबाट अहिले दैनिक औसत ५० विमानले उडान, अवतरण गरिरहेको अवस्थामा भैरहवालाई चलायमान बनाउन उडान थप गरिनुपर्ने उनले बताए । अब अनुमति दिइने थप उडान भैरहवाबाट गराउनुपर्यो, उनले भने, नेपालबाट अन्तर्राष्ट्रिय क्षेत्रमा उडान अनुमति लिने नयाँ विमान कम्पनीको बेस भैरहवा बनाउन सकिन्छ । त्यसले नियमित उडान रोकिँदैन ।"
आईपीओको सीमा र १० कित्ता नीति पुनरावलोकन गरिँदै,"काठमाडौं (कास) संगठित कम्पनीहरूले प्राथमिक सेयर निष्कासन (आईपीओ) जारी गर्ने सीमा र अनिवार्य रूपमा १० कित्ता सेयर वितरण गर्नुपर्ने विद्यमान व्यवस्था परिमार्जन हुने भएको छ । कम्पनीहरूले आईपीओ जारी गर्न पाउने सीमा र अनिवार्य १० कित्ता सेयरसम्बन्धी विद्यमान व्यवस्था सबैका लागि उपयुक्त नभएको, विकृति भित्रिएको लगायत निष्कर्षका आधारमा नेपाल धितोपत्र बोर्डले पुनरावलोकन गर्न लागेको हो । यसका लागि बोर्डले सञ्चालक समिति सदस्य प्रवीणकुमार झाको संयोजकत्वमा अध्ययन समिति गठन गरेको छ । समितिका सदस्यमा बोर्डकै अर्का विज्ञ सञ्चालक भोलानाथ ढुंगाना, कार्यकारी निर्देशक मुक्तिनाथ श्रेष्ठ र उपकार्यकारी निर्देशक अम्बिकाप्रसाद गिरी छन् । प्रतिवेदन बुझाउन समितिलाई निश्चित समय नतोकिए पनि यथाशीघ्र पेस गर्न भनिएको छ । हालको व्यवस्थाअनुसार बैंक तथा वित्तीय संस्था र बिमा कम्पनीको हकमा चुक्ता पुँजीको कम्तीमा ३० प्रतिशत आईपीओ जारी गर्न पाउने व्यवस्था छ । जलविद्युत् क्षेत्रका कम्पनीहरूले चुक्ता पुँजीको कम्तीमा १० प्रतिशत आयोजना प्रभावित स्थानीय र सर्वसाधारणका लागि कम्तीमा १० प्रतिशत आईपीओ जारी गर्नुपर्ने व्यवस्था छ । यीबाहेक सबै क्षेत्रका कम्पनीले कम्तीमा १० प्रतिशत आईपीओ जारी गर्नुपर्छ । चुक्ता पुँजीको कम्तीमा १० प्रतिशत सेयर जारी गर्नुपर्ने व्यवस्था धेरै पुँजी भएका कम्पनीका लागि सही भए पनि थोरै पुँजी भएका कम्पनीका लागि उपयुक्त देखिएन, बोर्ड स्रोतले भन्यो, यसकारण थोरै पुँजी भएका कम्पनीका लागि नयाँ सीमा तोक्नेबारे छलफल गर्न लागिएको हो । यद्यपि केकति सीमा बनाउने भन्नेबारे अध्ययन समितिको सुझाव प्राप्त भएपछि ठोस निर्णय हुनेछ । खासगरी सानो पुँजी भएका कम्पनीले १० प्रतिशत मात्र सेयर जारी गर्दा थोरै मात्र सेयर सर्वसाधारणमा जाने भएकाले ती कम्पनीको हकमा सीमा बढाउने सम्भावना रहेको स्रोतले बताएको छ । यसअघि बोर्डका पूर्वअध्यक्ष रेवतबहादुर कार्कीले सेयर बजार विस्तारका लागि कम्तीमा १० कित्ता सेयर वितरण गर्नुपर्ने अनिवार्य व्यवस्था गरेका थिए ।"
रोक्का अवधि सकिनुअघि भन्नुस्,"अब सूचीकृत कम्पनीहरूले सेयरको रोक्का अवधि (लकइन परियड) सकिनुभन्दा कम्तीमा ३० दिनअघि सार्वजनिक सूचनामार्फत सर्वसाधारणलाई जानकारी दिनुपर्नेछ । संगठित संस्थाको संस्थापक तथा अन्य समूहको सेयरको लकइन अवधिसम्बन्धी व्यवस्थालाई थप पारदर्शी र प्रभावकारी रूपमा कार्यान्वयन गर्न भन्दै नेपाल धितोपत्र बोर्डले उक्त निर्देशन दिएको हो । लकइन अवधि सम्बन्धमा जानकारी नहुँदा सर्वसाधारणलाई सेयर बिक्रीको सम्बन्धमा अन्योल बढ्दै गएका बेला बोर्डले उक्त निर्देशन दिएको हो । सम्पूर्ण सूचीकृत सांगठनिक संस्थाले संस्थापक तथा अन्य समूहको सेयरको बिक्री गर्न नपाइने गरी तोकिएको लकइन परियड समाप्त हुनुभन्दा कम्तीमा ३० दिनअघि लगानीकर्ता एवं सम्बन्धित सबै सरोकारवालालाई जानकारी गराउन सेयर लकइनमा रहेको वर्ग (जस्तै ः संस्थापक, स्थानीय प्रभावित आदि), लकइनमा रहेको कुल सेयर संख्या, लकइन अवधि समाप्त हुने मितिसमेत स्पष्ट रूपमा खुलाई सार्वजनिक जानकारीका लागि सूचना जारी गर्नुपर्नेछ, बोर्डको निर्देशनमा भनिएको छ, उक्त जानकारी धितोपत्र बोर्ड, नेपाल स्टक एक्सचेञ्ज, सीडीएस एन्ड क्लियरिङलाई पनि उपलब्ध गराउनुपर्नेछ ।"
झापालाई 'डेब्यु जितको खुसी,"(काठमाडौं)त्यसै भनिएको होइन, फुटबल मैदानमा मात्र खेलिन्न । झापा एफसीले नेपाल सुपर लिगमा मंगलबारको खेलअघि भाग्य बलियो होस् भनेर पूजापाठ गरेको थियो । त्यही पूजा गरेको फूल समर्थकहरूले खेलभर आआफ्नो टाउकोमा सिउरिरहे । सायद त्यसैले पनि झापाको कामना पूरा भएको छ । टोलीले एनएसएलमा डेब्यु जित निकालेको छ, त्यो पनि पाँचौं खेलमा आएर । यो खेलअघि सबैको मुखबाट निस्किरहेको थियो, झापा त ठूलै समस्यामा छ, त्यहाँ त भद्रगोल चलिरहेको छ ।तर, खेलपछि झापाले उल्टै प्रश्न तेर्स्यायो, समस्या कस्तो समस्या ? दशरथ रंगशालामा मंगलबार प्राप्त यो जित पूजापाठकै कारणले मात्र सम्भव भएको थिएन । मैदानमै राम्रो खेलेर प्राप्त भएको थियो । के फरक भने यसअघि झापालाई भाग्यले साथ दिइरहेको थिएन । पराजित बुटवललुम्बिनीका लागि भने यो स्तब्ध पार्ने खालकै हार रह्यो । हारले टोलीको क्वालिफायरइलिमिनेटर सम्भावना एकाएक कमजोर बनेको छ । बुटवललुम्बिनी ६ खेल खेल्ने पहिलो टिम रह्यो ।यी ६ खेलमा ७ अंकमात्र छ र शीर्ष चारको स्थानबाट बाहिर छ । अब टोलीले बाँकी दुई खेल जितेर मात्र पुग्ने छैन । अरूको खेलमा लुम्बिनीको भाग्य निर्भर हुनेछ । झापाको सामना गर्नु अगाडि बुटवललुम्बिनीसामु खेल जितेर शीर्षस्थानमै उक्लिन अवसर थियो । तर, हारले उनको स्थिति नाजुक भएको छ । एकै खेलको नतिजाले उसलाई कमजोर बनाएको छ । यो त सर्प र भर्याङ को खेलमा जस्तै टिम एकाएक माथिबाट तल झरेको स्थिति रह्यो । झापाको भने ५ खेलबाट ६ अंक भएको छ र छैटौं स्थानमा उक्लन सफल भएको छ । यो शीर्ष चारबाट दुई अंकको दूरीमात्रै हो । झापाको जितमा निर्णायक गोल गरेका थिए स्पेनी फरवार्ड जोर्गे सान्चेजले । उनले ३९ औं मिनेटमा गोल गरे । अञ्जन विष्टले निकालेको थ्रुपासमा सान्चेजले प्रतिद्वन्द्वी गोलरक्षक मोहमडोउलाई बिट गर्दै गोल गरेका हुन् । चोटका कारण यसअघिका दुई खेल गुमाएका अञ्जन यसै खेलबाट मैदान ओर्ले र आफ्नो प्रभाव देखाउन सफल रहे ।अञ्जन जत्तिको खेलाडी मैदानमा हुनु पनि ठूलो हो, झापाका स्पेनी प्रशिक्षक ओरियल मोहडानोले भने, यो जितमा म निकै भावनात्मक भएको छु, किनभने यो हाम्रो पहिलो जित हो । अब हामीले बाँकी ३ खेलमा राम्रो गर्नुपर्ने हुन्छ । लिग आफैं निकै प्रतिस्पर्धात्मक छ र यस्तै नतिजा आउँछ भनेर दाबी गर्न सकिन्न । त्यसैले अबका खेल पनि हाम्रो लागि सजिलो हुने छैन । झापाले आफ्ना बाँकी तीन खेलमा ललितपुर सिटी, धनगढी एफसी र एफसी चितवन छन् ।ललितपुर र धनगढीविरुद्धको खेलमा झापाको वास्तविक परीक्षा हुनेछ । यी दुई टिमका लागि झापाले तेर्स्याउने चुनौती पनि कम्तीको हुने छैन । किनभने यो टिम गोल गर्न कन्जुस मात्र छैन, प्रतिद्वन्द्वी टिमलाई गोल गर्नबाट रोक्नमा पनि बलियो छ । त्यसैले टोलीले ५ खेलमा २ गोलमात्र गरेको छैन, दुई गोल खाएको पनि छ । झापाको बलियो पक्ष डिफेन्स देखिएको छ । त्यसैले टोलीले पछिल्ला ३ सय ५१ मिनेट कुनै गोल खाएको छैन ।यो यसपालिको प्रतियोगिताको उच्च प्रदर्शन हो । यसका लागि झापा आफ्ना सर्बियाली गोलरक्षक स्टेफन कुपिचप्रति अनुग्रही हुनुपर्नेछ । बुटवललुम्बिनीले भने अब आफ्ना बाँकी दुई खेलमा पोखरा थन्डर्स र वीरगन्ज युनाइटेडको सामना गर्नेछ । बुटवलका प्रशिक्षक विजय महर्जन हारमा निराश रहे । उनले भने, हामीसामु हार स्वीकार्नुबाहेक अर्को विकल्प छैन । यो हारले हाम्रो स्थिति कमजोर भएको छ । उनले रेफ्रीको निर्णयमा गुनासो पनि पोखे ।आजको खेलइलामविरुद्ध वीरगन्ज"
भारतसँग लज्जास्पद हार,"(काठमाडौं)नेपाली टोली एसीसी यू१९ एसिया कप क्रिकेटमा भारतसँग १० विकेटको लज्जास्पद हार बेहोर्दे समूह चरणबाटै बाहिरिएको छ । टस हारेपछि ब्याटिङ निम्तो पाएको नेपाल मंगलबार २२१ ओभरमा ५२ रनमै अलआउट भयो । सानो स्कोरको लक्ष्यलाई भारतले ७१ ओभरमै पूरा गरेको थियो । यू१९ मा नेपालले बनाएको यो सबैभन्दा न्युन स्कोर हो । भारतलाई विजयनिम्ति २ रन आवश्यक भएको समयमा अर्सिन कुलकर्णीले आकाश चन्दको बलमा छक्का प्रहार गरेका थिए । उनले ३० बल खेल्दै १ चौका र ५ छक्कासहित ४३ र आदर्श सिंहले १३ बलमा २ चौकासहित १३ रन बनाए । यूएईमा भइरहेको प्रतियोगितामा पहिलो दुई खेलमा पराजित भएपछि नै नेपाल बाहिरिने निश्चित जस्तै भइसकेको थियो । नेपाल शुक्रबार पाकिस्तानसँग ७ विकेट र आइतबार दोस्रो खेलमा अफगानिस्तानसँग ७३ रनले पराजित भएको थियो । दुई वर्षअघि यू१९ एसिया कपमा पनि नेपाली टोली बंगलादेश, श्रीलंका र कुवेतसँग गरी समूहको तीनै खेलमा पराजित भएको थियो । दुबईस्थित आईसीसी एकेडेमी मैदान २ मा नेपालका कुनै ब्याटरले जिम्मेवारीपूर्वक खेलेनन् । बिहानी सत्रमा ब्याटिङका लागि कठिन मानिएको विकेटमा नेपाली ब्याटरहरू रक्षात्मकभन्दा पनि शटहरू खेल्न खोज्दा आउट भएका थिए । नेपालबाट कुनै ब्याटरले दोहोरो स्कोरमा रन बनाउन सकेनन् । इनिङ्समा ४ चौकामात्र समावेश थियो । भारतीय बलरलाई सुरुआतमै लय मिलाउन गाह्रो परेको थियो । उनीहरूले वाइड बल फालिरहे पनि नेपालले फाइदा उठाउन सकेनन् । भारतले अतिरिक्तमा १३ रन दिएको थियो, त्यसमा १२ वाइड थियो । नेपालले पहिलो ६ ओभरमा १ विकेट गुमाई १४ रन बनाउँदा भारतीय बलरले ६ वाइड खर्चिसकेका थिए । दसौं नम्बरमा ब्याटिङ गरेका हेमन्त धामीको ८ रन नै नेपालको स्कोरबोर्डमा ठूलो रन थियो । अर्जुन कुमाल र दीपक बोहरा बी ले समान ७ रन बनाए । दीपक र दीपेश कँडेलले सातौं विकेटमा जोडेको १२ रन नेपाली इनिङ्सको ठूलो साझेदारीमा दर्ज भयो । दीपेशले ४ रन बनाए । दीपक बोहरा ए १, कप्तान देव खनाल २, सुवास भण्डारी २ रनमा आउट भए । आकाश चन्द ४ रनमा अविजित रहे । उत्तम थापामगर र दीपक डुम्रे शून्यमै पवेलियन फर्किए ।दायाँहाते तीव्र गतिका बलर राज लिम्बानीले ७ विकेट लिँदै नेपाली ब्याटिङक्रम तहसनहस बनाए । उनले ९१ ओभरमा ३ मेडन राख्दै १३ रन खर्चे । आराध्य शुक्लाले २ विकेट लिए ।"
चितवन र मकवानपुर फाइनल भिड्दै,"(चितवन)भरतपुरमा जारी चार जिल्लासम्मिलित ट्वान्टी२० क्रिकेट प्रतियोगिताको उपाधिका लागि बुधबार आयोजक चितवन र मकवानपुरबीच प्रतिस्पर्धा हुनेछ । मंगलबार लिग चरणको अन्तिम खेलमा चितवनले अविजित यात्रा जारी राख्यो । चितवन शीर्षस्थान र मकवानपुर नेट रनरेटका आधारमा दोस्रो स्थानमा रहेर फाइनल पुगे ।फाइनल पुगेका मकवानपुरले पर्सालाई ७ विकेट र चितवनले नवलपुरलाई ३५ रनले हराए । गौतम बुद्ध क्रिकेट रंगशालाको नमुना मैदानमा मंगलबार टस जितेर पर्साले २० ओभरमा ९ विकेट गुमाएर १ सय ४० रन बनायो । नसरुद्दिन अन्सारीले १६ बलमा एक छक्का र तीन चौकासहित सर्वाधिक २६ रन बनाए । सुरज कुर्मर् ीर चन्दन रामले २४ रन जोडे । मकवानपुरका रिजन ढकालले ६ रन खर्चिएर ४ विकेट लिए । असिम श्रेष्ठ, साकार गजुरेल, रोहित ठाकुर र इरफान अलीले ११ विकेट हात पारे ।१४१ रनको लक्ष्य मकवानपुरले १४५ ओभरमा ३ विकेट गुमाएर पूरा गर्यो । ओपनरद्वय गौरव खड्का र शुभ कंसाकारले १ सय ७ रनको शतकीय साझेदारी गरे । ३६ बल खेलेका शुभले ७ छक्का र ३ चौकामा ६७ रन बनाए । गौरवले ३६ बलमा ५ चौकासहित ४१ रन बनाएर नटआउट रहे । पर्साका सैफुल्लाह अन्सारी र सम्साद अन्सारीले समान एक विकेट लिए । अर्धशतक बनाएका शुभ प्लेयर अफ द म्याच भए ।दोस्रो खेलमा १ सय ५४ रनको लक्ष्य पाएको नवलपुर ११ बल बाँकी छँदा १ सय १८ रनमा अलआउट भयो । २५ बल खेल्दै कमल परियारले ५ छक्कासहित ४० रन बनाए । १८ बल खेलेका अभिनाश सापकोटाले तीन छक्का र एक चौका प्रहार गर्दै ३० रन जोडे । चितवनका संघर्ष पौडेलले ३, नरेश प्रधान र दिवस आचार्यले समान दुई तथा दीपेश श्रेष्ठ र देव शाहले समान एक विकेट लिए ।टस जितेको चितवनले २० ओभरमा ६ विकेट गुमाई १ सय ५३ रन बनायो । ओपनर साकार ढकालले १० बलमा ४ चौका प्रहार गरी २२ रन जोडे । अर्का ओपनर विकल गुप्ता २४ रन बनाएर अपरिचित पौडेलको बलमा बोल्ड भए । प्रतीक श्रेष्ठ र दीपेश श्रेष्ठले ५३ रनको साझेदारी गर्दै चितवनलाई सम्हाले । प्रतीकले ५ छक्का र ३ चौका मदतमा ६४ रन जोडे । दुई छक्का र एक चौका प्रहार गरेका दीपेश २४ रन बनाउँदा कमल परियारको बलमा एलबीडब्लू धरापमा परे । ववलपुरका कमल परियार, अविनाश सापकोटा, शिशिर भुसाल र अपरिचित पौडेलले ११ विकेट लिए । प्रतीक प्लेयर अफ द म्याच बने ।"
हक्कीले ल्यायो वार्षिक कार्यक्रम,"काठमाडौं (कास) नेपाल हक्की संघले पुसमा अन्तर नगरपालिका हक्की प्रतियोगिता हेटौंडामा आयोजना गर्ने भएको छ । संघले मंगलबार वार्षिक कार्यक्रम सार्वजनिक गर्दै वर्षभर विभिन्न प्रतियोगिता गर्ने जनाएको छ । जनकपुरमा माघ अन्तिम साता मदन भण्डारी कप महिला राष्ट्रिय हक्की प्रतियोगिता, धुलिखेलमा फागुन अन्तिम साता सहाना प्रधान राष्ट्रिय महिला हक्की प्रतियोगिता र विराटनगरमा चैत अन्तिम साता गिरिजाप्रसाद कोइराला राष्ट्रिय पुरुष हक्की प्रतियोगिता गर्ने भएको छ । मदन भण्डारी कप पहिलो पल्ट हुन लागेको हो । सहाना प्रधान र गिरिजा कोइरालाको स्मृतिमा हुन लागेको प्रतियोगिता विगतकै निरन्तरता हो ।सातदोबाटोस्थित नेपाल ओलम्पिक कमिटीमा भएको कार्यक्रममा संघले कार्यक्रम सार्वजनिक गर्दै वैशाख अन्तिम साता प्रदेशस्तरीय पुरुष तथा महिला हक्की प्रतियोगिता गर्ने हक्की संघकी महासचिव सुवर्ण श्रेष्ठले बताइन् । प्रतियोगिता हेटौंडा वा चितवनमा गर्ने संघको योजना छ । जेठ अन्तिम साता पोखरामा पुरुष तथा महिला इन्डोर हक्की प्रतियोगिता गर्ने छ भने काठमाडौं वा ललितपुरमा भेट्रान कप गरिने छ । पहिलो वार्षिक कार्यक्रमका रूपमा रहेको डीएनएसएस लेभल२ प्रशिक्षक तालिम मंगलबार सकिएको छ । समापनमा नेपालका पहिलो हक्की प्रशिक्षक अशोकराज पाण्डेलाई दोसल्ला ओढाएर सम्मानित गरियो ।"
