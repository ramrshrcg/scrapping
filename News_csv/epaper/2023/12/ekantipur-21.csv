शीर्षक,विवरण
नेपाली छुटाउन युक्रेनसँग संवाद सुरु,"अब रुस यात्रा गर्नुपरेमा नेपालीहरूले नो अब्जेक्सन लेटर (एनओसी) अनिवार्य रूपमा लिनुपर्ने भएको छ । रुसी सेनामा नेपालीहरू भर्ती हुन गएपछि सरकारले उक्त प्रावधान ल्याएको हो । सरकारी कामकाज, रुसी सरकारको छात्रवृत्ति तथा पेसा व्यवसायमा संलग्न भएकालाई बाहेक अन्य सर्वसाधारण नागरिकहरूलाई रुस यात्रा गर्नुपरेमा एनओसी लिएर मात्र यात्रा गर्न सकिने व्यवस्था गरिएको छ, मन्त्रालयले बुधबार जारी गरेको विज्ञप्तिमा भनिएको छ । नेपालीले रुस यात्रा गर्दा नेपालबाट मात्र नभई अन्य गन्तव्यबाट जाँदा पनि एनओसी लिनुपर्ने भएको छ । नेपालीहरू भारत, बंगलादेश, श्रीलंका, यूएई, साउदी अरबिया, कुवेत, कतार र बहराइनबाट रुस यात्रा गर्नुपरेमा पनि त्यहाँ रहेका नेपाली दूतावास र महावाणिज्य दूतावासबाट एनओसी अनिवार्य रूपमा लिनुपर्ने उल्लेख गरे । थप एक नेपालीको मृत्यु रुसी सेनामा भर्ना भएका थप एक नेपालीको मृत्यु भएको छ । परराष्ट्र मन्त्रालयले बुधबार विज्ञप्ति जारी गर्दै कुन्दनसिंह नागलको मृत्यु भएको उल्लेख गरेको हो । योसँगै रुसी सेनामा भर्ती भएर युद्धमा मृत्यु हुने नेपालीको संख्या ७ पुगेको छ । मन्त्रालयका अनुसार नागलको राहदानी नम्बर ०९४७३६३२ छ । यसअघि स्याङ्जा पुतलीबजार५ का प्रितम कार्की, इलाम५ का गंगाराज मोक्तान, मेलुङ गाउँपालिका६, दोलखाका राजकुमार कार्की, वाणगंगा१, कपिलवस्तुका रूपक कार्की, कास्कीका देवान राई, गोरखाका सन्दीप थपलिया मृत्यु भएको मन्त्रालयले पुष्टि गरेको थियो ।"
द्रुतमार्ग १० वर्षमा पनि नसकिने निश्चितप्रायः,"चारवटा रूख काट्न ९ महिना लाग्नु विडम्बनाप्रधानसेनापति प्रभुराम शर्माले आयोजनाको सुरुङ निर्माणस्थलमा पर्ने चारवटा रूख काट्न ९ महिना लाग्नुले समयमै आयोजनाको काम सक्न समस्या भएको बताए । यही अवस्था रहिरहे फास्ट ट्र्याक ०८३ साल चैत मसान्तमा पनि बन्दैन, चारवटा रूख काट्न ९ महिना लाग्छ भने कानुन नसच्याई हुँदैन, उनले भने, काम गर्न सक्दनौं भनेको छैन, गर्न सकिन्छ, हामीले पनि गर्न नसके कल्ले गर्ने ? ।यसमा वन मन्त्रालयलाई मात्र दोस दिन नमिल्ने उनले बताए । यसमा कसको गल्ती छ ?, उनले भने, तपाईंहरूले नै बनाइदिएको नियमले गर्दा समस्या भएको छ । प्रधानमन्त्री पुष्पकमल दाहाल र उपप्रधान तथा रक्षामन्त्री पूर्णबहादुर खड्कालाई वैशाखमा रूखको समस्या देखाए पनि अहिलेसम्म काट्न नसकिको उनले बताए । आयोजनामा अहिले रुखकै कारण काम बढाउन समस्या भइरहेको उनको भनाइ थियो ।समयमै काम सक्न सेनालाई समितिको निर्देशनराज्य व्यवस्था तथा सुशासन समितिले समयसीमाभित्रै फास्ट ट्र्याकको निर्माण सक्न नेपाली सेनालाई निर्देशन दिएको छ । समयसीमाभित्रै फास्ट ट्र्याकको सबै काम (शून्य बिन्दुदेखि निजगढसम्म) सम्पन्न गर्न सेनालाई निर्देशन दिने निर्णय गरेको समिति सभापति रामहरि खतिवडाले बताए । उनका अनुसार फास्ट ट्र्याकका विषयमा प्रधानमन्त्री, उपप्रधानमन्त्री तथा रक्षामन्त्री, वन तथा वातावरणमन्त्री, भौतिक पूर्वाधार तथा यातायातमन्त्रीलगायत सरोकारवाला मन्त्रालयका मन्त्री, सचिवलाई बोलाएर छलफल गरिने निर्णय भएको छ । फास्ट ट्र्याक निर्माणका सन्दर्भमा सेनाबाट अनुरोध भएबमोजिम भौतिक पूर्वाधार तथा यातायात मन्त्रालयबाट उपलब्ध गराउनपर्ने आवश्यक प्राविधिक तथा अन्य सहयोगहरू समयमै उपलब्ध गराउन उक्त मन्त्रालयलाई निर्देशन दिने, निर्माणका सम्बन्धमा विभिन्न चरणमा आवश्यक पर्ने अन्तरनिकाय समन्वयको सहजीकरणका लागि प्रधानमन्त्री तथा मन्त्रिपरिषद्को कार्यालयले आवश्यक सहयोग उपलब्ध गराउन प्रधानमन्त्री तथा मन्त्रिपरिषद्को कार्यालयलाई निर्देशन दिने निर्णय भएको सभापति खतिवडाले जनाए ।यस्तै, राष्ट्रिय गौरवका आयोजनाहरूको हकमा पूरक वातावरणीय प्रभाव मूल्यांकन समयसीमा तोकी उक्त अवधिभित्र स्वीकृत गरी रूख कटान तथा जग्गा प्राप्तिलगायतका कार्यलाई समयमै सम्पन्न गर्न आवश्यक सहजीकरण गरिदिन वन तथा वातावरण मन्त्रालय र अर्थ मन्त्रालयलगायत सम्बन्धित मन्त्रालयलाई निर्देशन दिने निर्णय भएको उनले बताए ।"
७२ वर्षमा एमए पास,"बमकुमारीका साथी पूर्वसांसद लेखनाथ आचार्यले उनी तत्कालीन राप्ती क्षेत्रकै प्रभावशाली महिला भएको स्मरण गराए । उनको सक्रियताले अन्य धेरै महिलालाई प्रेरित गरेको आचार्यले बताए । रोल्पा जिविसका पूर्वउपसभापति पूर्णबहादुर वलीले बमकुमारी एक हिम्मतिली महिला भएको बताए । मगर खाम मात्रै बोल्ने कालाशेष क्षेत्र कोर्चाबाङमा जन्मेकी बमकुमारी स्कुलसम्म पुग्ने उनको समुदायका निकै थोरै महिलामध्येकी एक थिइन् । महिलाले पढ्न चलन नभएको त्यतिबेला झनै पिछडिएको मगर समुदायबाट महिला विद्यालय जानु भनेको कल्पनाबाहिरको सोच थियो । तर गाउँको दुःख झेल्दै बमकुमारीले पढाइलाई निरन्तरता दिइन् । जिल्लामा कक्षा १० सम्म पढाइ हुने विद्यालय नभएको त्यतिबेला उनले दाङको तत्कालीन पद्मोदय पब्लिक बहुद्देश्यीय माविबाट २०३० सालमा एसएलसी उत्तीर्ण गरेकी थिइन् ।एसएलसी उत्तीर्णपछि उनले रोल्पाका तालाबाङ र बुढागाउँलगायतका विद्यालयमा २ वर्ष पढाइन् । त्यसपछि उनी सदरमुकाम लिबाङमा रहेको बाल कल्याण विद्यालयमा शिक्षिका भएर आइन् । त्यतिबेला उक्त स्कुलमा कृष्णबहादुर महरा (पूर्वउपप्रधानमन्त्री र पूर्वसभामुख) पहिलेदेखि नै शिक्षक थिए । पञ्चायत व्यवस्थाको समर्थक रहेकी बमकुमारी कम्युनिस्ट समर्थक महरालगायत अन्य शिक्षकसँग राजनीतिक बहस र छलफलमा भाग लिन्थिन् । त्यही परिवेशले उनमा राजनीतिप्रति झुकाव बढ्दै गयो । पछि आईएड पढ्न नेपालगन्ज पुगिन् । २०३९ मा राष्ट्रिय पञ्चायत सदस्य भए पनि २०४३ मा भएको राष्ट्रिय पञ्चायतको चुनावमा पराजित भइन् । त्यतिबेला धाँधली भएकाले आफूले हारेको उनको दाबी छ । सामाजिक परिवर्तन, समाज अध्ययन र अनुसन्धानमा केन्द्रित बमकुमारीले विवाह भने गरिनन् । मगर मातृभाषाको औपचारिक पठनपाठनका लागि १ देखि ५ कक्षासम्मको र अनौपचारिक १ कक्षाका लागि पाठ्यपुस्तकसमेत तयार पारेकी उनी मगर समुदायका लागि काम गर्ने संस्था अथार मगरातकी अध्यक्षसमेत हुन् ।"
जेन दीपिका ग्यारेट जसले १० वर्ष आफैंसाग संघर्ष गरिन्,"अब के गर्नुहुन्छ ? तयारी के छ ? अहिले म हर्मोनल समस्या (पीसीओएस) ले गर्दा वजन बढ्ने समस्याबारे जनचेतना फैलाउन धेरै डाक्टर र नर्ससँग मिलेर काम गर्दै छु । १८ वर्षदेखि नै यही समस्याले गर्दा मेरो वजन बढ्दै गयो । त्यसले मानसिक स्वास्थ्यमा पनि असर गर्यो । कोभिडबीच नै मैले यसबारे थाहा पाएँ । अब म हर्मोनल स्वास्थ्य, अन्तर्राष्ट्रिय मोडलिङको करिअर अगाडि बढाउँछु । अभिनय पनि गर्ने सोच्दै छु । प्लस साइज महिलालक्षित गरेर लुगाको व्यापार सुरु गर्छु । सामाजिक सञ्जालबाट बडी पोजिटिभिटी लाई पनि फैलाउने सोच्दै छु ।"
एनसेल प्रकरणमा संसदीय समितिबीच क्षेत्राधिकार विवाद चर्कियो,"(काठमाडौं)एनसेलको सेयर स्वामित्व खरिदबिक्रीसम्बन्धी मुद्दामा क्षेत्राधिकारको विषय उठाउँदै संसदीय समितिहरूबीच फेरि विवाद देखिएको छ । राज्य व्यवस्था तथा सुशासन समितिले मंगलबार एनसेल सरकारको मातहत ल्याउने सुनिश्चितताका लागि कानुन नै संशोधन गर्न सरकारलाई निर्देशन दिएको भोलिपल्टै सार्वजनिक लेखा समितिका सभापतिऋषिकेश पोखरेलले क्षेत्राधिकारको विषय उठाएर आपत्ति जनाएका छन् । राज्य व्यवस्था समितिले प्रधानमन्त्री पुष्पकमल दाहाल र सञ्चारमन्त्री रेखा शर्मालाई बोलाएरै एनसेलका विषयमा छलफल र निर्णय गर्नु क्षेत्राधिकारविपरीत भन्दै पोखरेलले बुधबार सामाजिक सञ्जालमै आक्रोशपूर्ण अभिव्यक्ति दिएका छन् । सरकारी शक्ति, सत्ता, पहुँच र साधनको प्रयोग गरी सार्वजनिक लेखा समितिले गरेको एनसेल भ्रष्टाचार काण्डसम्बन्धी निर्णयलाई र सरकारलाई दिएको दबाबलाई कमजोर बनाउन, भ्रष्टाचारलाई छोप्न, आफ्नो कार्यक्षेत्रभन्दा बाहिर विभिन्न संसदीय समितिहरूमार्फत विषय बंग्याउने र जनतालाई भ्रम छर्ने कामको खेद व्यक्त गर्दछु, पोखरेलको प्रतिक्रिया छ, जनतालाई सचेत हुन अपिल गर्दछु । पोखरेलको अभिव्यक्तिलाई राज्य व्यवस्था समितिका सदस्यले संसदीय अभ्यासविपरीत भएको टिप्पणीगरेका छन् । सार्वभौमसत्ता सम्पन्न एउटा समितिले गरेको छलफल र निर्णयलाई लिएर संसद्कै अर्को समितिका सभापतिले तल्लोस्तरमा झरेर टीकाटिप्पणी गर्नु संसदीय अभ्यासविपरीत भएको भन्दै बुधबार बसेको राज्य व्यवस्था समितिको बैठकमै कांग्रेसका महामन्त्रीसमेत रहेका सांसद गगनकुमार थापाले यस घटनालाई गम्भीर रूपमा लिनुपर्ने बताएका छन् । थापाले सार्वजनिक अभिव्यक्तिद्वारा प्रतिवाद गर्नुभन्दा सभामुखसँग उक्त अभिव्यक्तिको विषय उठाउन समितिका सभापति रामहरि खतिवडालाई सुझाव दिएका छन् । बैठकलगत्तै समितिका सभापति खतिवडाले सभामुख देवराज घिमिरेसँग टेलिफोन सम्पर्क गरेर यस विषयमा छलफलका लागि समय माग गरेका थिए । खतिवडाले बिहीबार सभामुखसँग छलफल हुने जानकारी दिए । सांसद थापाले राज्य व्यवस्था तथा सुशासन समितिका सबै सांसद बसेर प्रधानमन्त्री दाहालसँग एनसेलको सेयर बिक्रीबारे छलफल गरेको र त्यसमा प्रमुख प्रतिपक्षी दलका सांसद पनि सहभागी भएको स्मरण गराएका छन् । समितिले डाकेको छलफलमा एमालेबाट प्रतिनिधित्व गर्ने समितिका सदस्य कृष्णगोपाल श्रेष्ठ, रघुजी पन्त, लीला श्रेष्ठ, राजेन्द्रकुमार राईलगायतको सहभागिता थियो । समितिमा प्रतिनिधित्व गर्ने एमालेकै सांसदहरूले क्षेत्राधिकारका विषयमा प्रश्न गरेका थिएनन् । राज्य व्यवस्था समितिका सभापति खतिवडाले राम्रो कामका लागि जुनसुकै समितिले गरेको काममा आफ्नो समर्थन हुने भन्दै लेखा समितिका सभापतिले संसदीय मर्यादाविपरीतको भाषा प्रयोग गरिएको प्रति समितिको सरोकार रहेको बताए । लेखा समितिले नै गरेका राम्रो कामको मेरो समर्थन हुन्छ । एनसेलमा गलत काम नहोस्, राज्यले ठग्ने काम नहोस् भन्ने असल मनसायबाट गरिएको निर्णय हो । मलाई संसदीय समितिबीच जुहारी खेल्न रुचि छैन । जसको जति क्षमता छ, त्यति नै गर्ने हो । खालि लेखा समितिका सभापतिको टिप्पणी असंसदीय भाषामा भयो भन्ने मात्रै हो, खतिवडाले भने, एनसेलकै विषयमा एमालेले अहिलेसम्म औपचारिक धारणा बनाएको छैन । उहाँहरूभित्र के छ, थाहा छैन । तर, राज्य व्यवस्था समितिको निर्णय लेखा समितिका सभापतिभन्दा सिनियर एमालेका नेताहरू बसेर भएको हो । प्रधानमन्त्री र मन्त्रिपरिषद्को बैठकले एनसेल प्रकरणको छानबिन गर्न विशेष समिति बनाइसकेपछि राज्य व्यवस्था समितिको क्षेत्राधिकार आकर्षित हुने कुरामा विवाद गरिरहनुपर्ने विषय होइन । यसअघि पनि एनसेलकै विषयमा संसदीय समितिहरूबीच क्षेत्राधिकारको विषयलाई लिएर विवाद भएको थियो । एनसेलको फोरजी सेवा र लाभकरसम्बन्धी विषयलाई लिएर लेखा समिति, विकास समिति र अर्थ समिति आपसमा आरोपप्रत्यारोपमा उत्रिनुका साथै एकले दिएको निर्देशनको ठीक विपरीत हुने गरी निर्देशनसमेत भएको थियो । २०७४ जेठमा लेखा समितिले १२ औं खरिदबिक्रीमा पुँजीगत लाभकर नतिरी एनसेललाई फोरजी सेवालगायत थप सेवाका लागि फ्रिक्वेन्सी वितरण नगर्नु भन्ने निर्देशन दिएको थियो । तर विकास समितिले भने कर र फोरजी सेवाको विषय फरकफरक रहेको भन्दै फोरजी सेवा उपलब्ध गराउन निर्देशन दिएको थियो । यसका आधारमा एनसेलले फोरजी सेवा पायो तर कर असुलीका लागि भने लामो समय लाग्यो । यस पटक पनि क्षेत्राधिकार र निर्देशनको सन्दर्भमा यस्तै विवाद दोहोरिने सम्भावना बढेको छ । यस पटक सेयर खरिदबिक्री प्रकरणमा संसद्का तीन समिति सक्रिय रूपमा देखा परेका छन् । एनसेलको सेयर खरिदबिक्रीकै विषयलाई लिएर मंसिर २० गते एकै दिन लेखा र अर्थ समितिको बैठक बसेका थिए । लेखाले नेपालमा प्रत्यक्ष वैदेशिक लगानी जोखिमयुक्त रहेको भन्ने आजियटाको भनाइका बारेमा ४८ घण्टाभित्र सरकारको आधिकारिक धारणा माग गर्दै विस्तृत अनुसन्धान गरी निष्कर्षमा नपुगुन्जेल सेयर खरिदबिक्री कारोबारसम्बन्धी कार्यलाई यथास्थितिमा राख्न निर्देशन दिएको थियो । जबकि एनसेलको सेयर खरिदबिक्री नेपालमा भएको हैन, तत्काल सेयर स्वामित्व परिवर्तनको तयारी पनि देखिँदैन । आफसोर कारोबार गरी एनसेलको ८० प्रतिशत सेयर स्वामित्व परिवर्तन भएको छ । यसबारेमा गहिरो अध्ययन नगरी लेखाले खरिदबिक्रीलाई यथास्थितिमा राख्न निर्देशन दियो । अर्कोतर्फ अर्थ समितिले एनसेलको सेयर स्वामित्व खरिदबिक्री भएको विषयमा यथार्थ जानकारीसहितको विवरण १५ दिनभित्र उपलब्ध गराउन दूरसञ्चार प्राधिकरणलाई निर्देशन दिएको थियो । प्राधिकरणले अनुमतिपत्र खारेज गर्नेसम्मको चेतावनी दिएपछि एनसेल आजियटाले अन्ततः सेयर खरिदबिक्रीसम्बन्धीका दस्ताबेजहरू बुधबार पेस गरेको छ । राज्य व्यवस्था समितिले एनसेललाई २५ वर्षपछि स्वतः सरकारी स्वामित्वमा आउन नदिने गरी प्रयास भएको निष्कर्ष निकाल्दै त्यसका लागि कानुन संशोधन गर्न सरकारलाई निर्देशन दिएको छ । साथै समितिले एनसेलको ८० प्रतिशत सेयर खरिदकर्ता कम्पनीको क्षमता तथा अनुभव जाँच गर्न पनि निर्देशन दिएको छ । सरकारले गठन गरेको उच्चस्तरीय छानबिन समितिको प्रतिवेदन नआउन्जेलसम्म एनसेलको सेयर कारोबारमा स्वीकृति तथा सहमति नदिनु भन्ने अर्को निर्देशन छ । यी निर्देशनले एनसेलका लगानीकर्तालाई अप्ठ्यारो पारिदिएको छ ।निर्देशनको भोलिपल्ट लेखा समितिका सभापति पोखरेलले आपत्ति जनाएका हुन् । पोखरेलले अर्को बैठकमा प्रधानमन्त्रीलाई बोलाएर छलफल गर्ने जानकारी गराउँदै त्यसपछि दुई साता लामो एमालेको मध्यपहाडी यात्रामा हिँडेका थिए । लेखाले बोलाउनुअघि नै राज्य व्यवस्था समितिले प्रधानमन्त्री र सञ्चारमन्त्रीलाई बोलाएर छलफल गरेपछि सभापति पोखरेल आक्रोशित बनेका हुन् । नेपालमा संसदीय अभ्यासको विगतलाई केलाउँदा समितिहरूबीचको विवादको यो नौलो परिघटना भने होइन । यस्ता विवाद २०४८ सालदेखि नै हुँदै आएका छन् । यसअघि माथिल्लो तामाकोशी, अख्तियारका तत्कालीन प्रमुख लोकमानसिंह कार्कीलाई संसदीय समितिमा बोलाउने विषयमा समेत समितिहरूबीच क्षेत्राधिकारका विषयमा विवाद भएको थियो । कानुनका विज्ञ तथा कांग्रेसका पूर्वसांसद राधेश्याम अधिकारी क्षेत्राधिकार प्रस्ट नभएको विषयलाई सभामुखले टुंग्याउने कानुनी व्यवस्था हुँदाहुँदै पनि नबुझेर विवाद झिक्ने काम भएको बताउँछन् । क्षेत्राधिकारका सम्बन्धमा प्रश्न उठ्दा कुनकुन मन्त्रालय र निकाय आफ्नो समितिमा पर्छ भन्ने कुरा प्रतिनिधिसभा नियमावलीमा नै प्रस्ट छ । जहाँसम्म एनसेलको विषय छ, यो सञ्चार मन्त्रालयको विषय हो, उनले भने, सञ्चार मन्त्रालयको विषयलाई अर्को समितिले हेर्न थालेपछि त्यसले समितिलाई असर गर्छ । उनले एउटै विषयमा समितिहरूका तीनचार थरी आदेश आउन थालेपछि जसलाई जहाँ अनुकूल पर्छ, त्यसैमा खेल्न सक्ने बताए । सरकारलाई प्रतिनिधिसभाप्रति उत्तरदायी र जवाफदेही बनाउन, सरकारबाट भए गरेका कामकारबाहीको अनुगमन र मूल्यांकन गरी आवश्यक निर्देशन वा राय सल्लाह दिन संविधानमै आवश्यकताअनुसार संसदीय समिति बनाउन सकिने व्यवस्था छ । प्रतिनिधिसभा नियमावलीले समितिलाई मन्त्रालय, आयोग र निकाय तोकेरै कार्य क्षेत्राधिकार निर्धारण गरेको छ । क्षेत्राधिकार तोकिएका भन्दा बाहिर वा क्षेत्राधिकार तोकिए पनि चर्चामा आउन बेलाबखत समितिले काममा ओभरल्याप गर्ने प्रचलन विगतदेखि नै चल्दै आएको छ । समितिहरूबीच यस्तो विवाद बढ्दा सभामुखले समस्या समाधान गर्ने गरेको उदाहरण छन् । प्रतिनिधिसभा नियमावलीले राज्य व्यवस्था तथा सुशासन समितिलाई प्रधानमन्त्री तथा मन्त्रिपरिषद्को कार्यालय, गृह मन्त्रालय, रक्षा मन्त्रालय, संघीय मामिला तथा सामान्य प्रशासन मन्त्रालय, अख्तियार दुरुपयोग अनुसन्धान आयोग, लोक सेवा आयोग र निर्वाचन आयोग एवं शान्ति प्रक्रियाका कामहरूको क्षेत्राधिकार तोकेको छ । त्यस्तै, सार्वजनिक लेखा समितिलाई सार्वजनिक लेखा, महालेखा परीक्षकको वार्षिक प्रतिवेदन हेर्ने कार्यक्षेत्र तोकिएको छ । कार्यक्षेत्रको विवाद उत्पन्न भएमा सभामुखले मिलाउन सक्ने व्यवस्था नियमावलीमा छ । कार्यक्षेत्रमा नभएका विषयलाई कुन समितिले उठाउने भन्ने विवाद परेमा सभामुखले कार्यक्षेत्र तोक्न सक्ने व्यवस्था छ । पूर्वसांसद तथा एमाले नेता कृष्णभक्त पोखरेलका अनुसार पश्चिम रुकुमको चौरजहारीमा नवराज विकको हत्या प्रकरणका विषयमा पनि संसद्को राज्य व्यवस्था तथा सुशासन, कानुन, न्याय तथा मानवअधिकार र महिला तथा सामाजिक मामिलाको क्षेत्राधिकार आकर्षित भएकाले सभामुखले त्यसको विवाद निरूपण गरेको पछिल्लो उदाहरण रहेको बताए । क्षेत्राधिकारको विषय उठेपछि सभामुखले एमालेका सांसद देवेन्द्रराज पौडेलको संयोजकत्वमा तीन वटै समितिका सदस्य रहेको विशेष समिति बनाएर अनुसन्धान गरेको उदाहरण छ, पोखरेल भन्छन्, कुनै पनि विषयमा क्षेत्राधिकारको प्रश्न उठ्नसाथ त्यसको निकास दिने अधिकार सभामुखलाई नियमावलीले दिएको छ । सभामुखले निकास दिने हो तर क्षेत्राधिकार प्रस्ट हुँदाहुँदै पनि समितिले ओभरल्याप गर्ने काम राम्रो होइन । समितिहरूको विवादसम्बन्धी पृष्ठभूमि हेर्ने हो भने योजनाको लापरबाही, भ्रष्टाचार, अनियमितता, विपद्जन्य घटना, शासकीय बेथितिका विषयमा समितिहरूबीच कसले जस लिने भन्ने होडबाजी देखिन्छ । नियमावलीले उल्लिखित गरेका विषयमा कुनै द्विविधा आएमा सभामुखले निकास दिने हो । एनसेलको विषय खरिदबिक्रीसँग सम्बन्धित छ । राजस्वको कुरा म हेर्छु भनेर बरु अर्थ समितिले आफ्नो क्षेत्राधिकारको विषय उठाउन सक्छ । तर, यसमा राज्य व्यवस्था समितिको क्षेत्राधिकारभित्र पर्ने विषय होइन, पोखरेलले भने, राज्य व्यवस्थाले गृह प्रशासनसँग सम्बन्धित विषय हेर्ने हो । कर प्रणालीसँग जोडिएको विषय मैले हेर्छु भनेर सक्रिय हुन दिने हो भने भोलि महिला तथा सामाजिक मामिला समितिले हेर्छु भन्न किन नपाउने ? यस्तो कामले संसदीय समितिहरू नै निष्प्रभावी हुने खतरा हुन्छ ।"
बल्ल बुझायो खरिदबिक्री विवरण,"(काठमाडौं)नियामक नेपाल दूरसञ्चार प्राधिकरणले अनुमतिपत्र खारेज गर्नेसम्मको चेतावनी दिएपछि एनसेल आजियटाले अन्ततः सेयर खरिदबिक्रीसम्बन्धीका दस्ताबेजहरू पेस गरेको छ । मलेसियाको आजियटा समूहले एनसेल नेपालमा भएको आफ्नो स्वामित्वको ८० प्रतिशत सेयर स्पेक्ट्रलाइट यूकेलाई बेचेको घोषणा गरेको झन्डै तीन सातापछि प्राधिकरणले कारोबारका दस्ताबेज प्राप्त गरेको पुष्टि गरेको छ । हामीले मागेका दस्ताबेजहरू एनसेलले आज (बुधबार) पत्रसहित प्राधिकरणमा बुझाएको छ, प्राधिकरणका प्रवक्ता सन्तोष पौडेलले कान्तिपुरलाई भने, यसमा अध्ययन गरेर के कसो गर्ने हो, भोलिका दिनमा थाहा हुँदै जाला । आजियटाका प्रतिनिधिले पनि कानुनले तोकेबमोजिम प्राधिकरणबाट बारम्बार माग भई आएका सम्बन्धित दस्ताबेजहरू उपलब्ध गराइएको बताए । प्राधिकरणले भने सोमबार एनसेललाई सेयर खरिदबिक्रीबारे तेस्रो पटक पत्र पठाउँदै दस्ताबेज उपलब्ध नगराए हदैसम्मको कारबाही गर्ने चेतावनी दिएको थियो । दूरसञ्चार ऐन २०५३ को दफा २८ मा अनुमति प्राप्त व्यक्तिले ऐन वा नियममा उल्लिखित सर्तविपरीत कुनै काम गरेमा प्राधिकरणले निश्चित अवधि तोकी सुधारको मौका दिने र सुधार नगरेमा अनुमतिपत्र खारेज गर्न सक्ने व्यवस्था छ । हामीले सेयर खरिदबिक्री सम्झौतासहित अन्य कारोबारबारे सम्पूर्ण कागजपत्र उपलब्ध गराउन भनेका थियौं, प्राधिकरणका अध्यक्ष पुरुषोत्तम खनालले भने, दुई पटक पत्र पठाउँदासमेत उपलब्ध नभएपछि सोमबार पुनः निर्देशन दिएका थियौं । आजियटा बर्हाद समूहले मंसिर १३ मा आफ्नो स्वामित्वको सेयर बिक्रीका लागि राखेको घोषणा गरेलगत्तै प्राधिकरणले मंसिर १४ मा खरिदबिक्रीबारे वास्तविकता बुझ्न पत्र पठाएको थियो । त्यो बेला एनसेलले कागजपत्र संकलन हुनासाथ उपलब्ध गराउने भन्दै जवाफी पत्र पठाए पनि तीन सातासम्म प्राधिकरणले बाटो हेर्नुपरेको थियो । यसबीच एनसेल प्रकरणबारे अध्ययन गर्न बनेको उच्चस्तरीय छानबिन समितिसँगै विभिन्न संसदीय समितिहरूले नियामक प्राधिकरणलाई सेयर खरिदबिक्री सम्झौतालगायत विषयका कागजपत्र उपलब्ध गराउन निर्देशन दिइरहेका छन् । लेखा समितिले प्राधिकरणलाई मंसिर १७ मा लेखेको पत्रमा यस प्रकरणसँग सम्बन्धित ९ वटा प्रश्नहरू सोधेको थियो । समितिलाई प्राधिकरणले बुझाएको जवाफी पत्रमा नेपालका दूरसञ्चारसम्बन्धी ऐन, नियमावली र विनियमावलीले तोकेका सर्तहरू पूरा नगरेको पाइएकाले एनसेलको पछिल्लो कारोबार अवैधानिक ठहर्न सक्ने उल्लेख गरिएको छ । पत्रमा भनिएको छ, नेपाल दूरसञ्चार प्राधिकरण (अनुमतिपत्र प्राप्त व्यक्तिको सेयर खरिदबिक्री) विनियमावली, २०७६ को व्यवस्थाबमोजिम सेयर खरिदबिक्रीका लागि दुवै पक्षले निवेदन दिई प्राधिकरणको स्वीकृतिपश्चात् मात्र कारोबार गर्नुपर्ने देखिन्छ । यस व्यवस्थाको उल्लंघनले नेपालको दूरसञ्चार क्षेत्र जुनसुकै व्यक्तिसंस्थासमूहको हातमा जान सक्ने भएकाले यसको पूर्ण परिपालना नहुँदा राज्यनियमनकारी निकायले उच्च जोखिम वहन गर्नुपर्ने अवस्था देखिन्छ । बुधबार बसेको शिक्षा, स्वास्थ्य तथा सूचना प्रविधि समितिको बैठकले पनि सञ्चार मन्त्रालय र प्राधिकरण नेतृत्वलाई एनसेलको सेयर स्वामित्व बिक्रीबारे दस्ताबेज तथा यथार्थ जानकारीसहित आगामी बैठकमा बोलाउने निर्णय गरेको थियो । बैठकमा बोल्दै रास्वपा सांसद सुमना श्रेष्ठले एनसेल प्रकरणमा सम्पत्ति शुद्धीकरणसँगै प्रत्यक्ष वैदेशिक लगानी भएनभएको लगायतका विषयमा विस्तृत छलफल र अनुसन्धान हुनुपर्ने धारणा राखेकी थिइन् । प्रधानमन्त्रीले राज्य व्यवस्था समितिमै एनसेल खरिदकर्तासँग बारम्बार भेट भएको बताउनुभएको छ, के छानबिन समितिले प्रधानमन्त्रीलाई बोलाएर बयान लिने ल्याकत राख्छ ? उनको प्रश्न थियो । समितिका सभापति भानुभक्त जोशीले एनसेलका विषयमा छलफल गर्ने निर्णयभएको बताए । नेपालमा दूरसञ्चार व्यवसायमा बढ्दो चुनौतीलाई कारण देखाउँदै आफूले सो निर्णय लिएको आजियटाको दाबी थियो । आजियटाले मंसिर १४ मा आफ्नो स्वामित्वको सेयर बेलायतको स्पेक्ट्रलाइट यूकेलाई६ अर्ब ६५ करोड रुपैयाँमा बिक्री गरेको सार्वजनिक गरेको थियो ।"
संसद् महासचिव सिफारिस रोकेकामा एमालेको आपत्ति,"काठमाडौं (कास) संघीय संसदको महासचिवमा सिफारिस भएका पद्मप्रसाद पाण्डेयलाई राष्ट्रपति रामचन्द्र पौडेलले नियुक्त नगरेको भन्दै एमालेले आपत्ति जनाएको छ । सभामुख देवराज घिमिरे र राष्ट्रिय सभाका अध्यक्ष गणेशप्रसाद तिमिल्सिनाले पाण्डेलाई मंसिर २५ मा महासचिवमा सिफारिस गरेका थिए । तर, राष्ट्रपति पौडेलले अध्ययन गर्ने भन्दै नियुक्ति रोकेका छन् ।पाण्डेलाई नियुक्त नगर्नुमा राष्ट्रपतिमा राजनीतिक स्वार्थ देखियो, एमाले वरिष्ठ उपाध्यक्ष ईश्वर पोखरेलले भने, यसबाट राष्ट्रपतिको भूमिका खुलेआम कांग्रेस पार्टीका नेताको जस्तो देखियो । एमालेको बुधबार बसेको सचिवालय बैठकले पाण्डेयलाई नियुक्त नगरेकोमा आपत्ति जनाएको हो । यसअघिका महासचिव भरतराज गौतमले घरायसी कारण देखाउँदै गत मंसिर २४ मा राष्ट्रपतिसमक्ष राजीनामा दिएका थिए ।सभामुख घिमिरेले पनि सिफारिस गरिएका व्यक्तिलाई नियुक्त नगर्नु राष्ट्रपतिको अनुचित कार्य भएको बताएका छन् । बुधबार कान्तिपुरसँग कुरा गर्दै उनले महासचिव नियुक्ति राष्ट्रपतिले रोक्ने कुरा अनुचित भएको टिप्पणी गरेका थिए । नियुक्तिको प्रस्तावमाथि १५ दिनभित्र राष्ट्रपतिबाट निर्णय नभए रिट लिएर सर्वोच्च अदालत जाने उनले बताइसकेका छन् । १९ दिने मध्यपहाडी राजमार्गमा राजनीतिक यात्रापछि बसेको एमाले सचिवालय बैठकमा सरकारको कामकारबाहीको पनि समीक्षा भएको थियो । सरकार गठन भएका एक वर्ष पुगे पनि जनतालाई चुस्त सेवा दिन असफल भएको एमालेले जनाएको छ ।"
'नेपाली सेना न्वारन गर्ने संस्था होइन,"(काठमाडौं)व्यक्तिगत विवरणको तथ्यांक राख्ने र अद्यावधिक गर्ने निकायहरूले दिएको प्रमाणका आधारलाई नै नेपाली सेनाले पालना गर्ने प्रधानसेनापति प्रभुराम शर्माले स्पष्ट पारेका छन् । जन्ममिति विवाद आएपछि राजीनामा गरेका उपरथी ताराध्वज पाण्डे र हालै मात्र रथीमा बढुवा भएर प्रधानसेनापतिको लाइनमा रहेका अशोक सिग्देलको जन्ममिति विवादबारे प्रधानसेनापति शर्माले स्पष्ट पारेका हुन् । राज्यका निकायहरूले सैनिक जवानदेखि अधिकृतसम्मको जन्ममितिका बारेमा दिएका कागजातलाई नै मान्यता सेनाले दिने गरेको प्रधानसेनापति शर्माको भनाइ थियो । उनले भने, नेपाल आर्मी न्वारन गर्ने संस्था होइन । प्रतिनिधिसभाको राज्य व्यवस्था तथा सुशासन समितिको बुधबारको बैठकमा प्रधानसेनापतिले उपरथी पाण्डे र रथी सिग्देलको जन्ममितिमा कुनै विवाद नरहेको स्पष्ट पारे । उनले विवादमा आएपछि उपरथी पाण्डेले भने राजीनामा दिएको बताए । पाण्डेलाई उपरथीबाट रथीमा बढुवा गर्नुपहिले निकाल्नुपर्ने सातदिने सूचना जारी गरिएको र त्यस क्रममा केही उजुरी भए माग गरिएको शर्माको भनाइ थियो । उपरथी पाण्डेको जन्ममितिबारे सार्वजनिक भएको कलेजको रजिस्टरमा पनि संशोधित खण्ड नदेखाएको भन्दै प्रधानसेनापतिले असन्तुष्टि व्यक्त गरे । सेनालाई विवादमा पार्न पाण्डेको जन्ममितिका विषयमा विवाद सिर्जना गरिएको उनको भनाइ थियो ।समग्रमा नेपाली सेनालाई नै कमजोर पार्नका लागि विवाद ल्याउन समूह नै सक्रिय भएको प्रधानसेनापतिको असन्तुष्टि थियो । एउटा एलिमेन्ट छ, नेपाली सेनालाई आरोप लगाएर कमजोर बनाउने, अरूको अगाडि गिराउन खोज्ने, यो गिरोहको काम हो, उनले भने । नेपाली सेनाले सिपाही वा अधिकृतमा प्रवेश गर्दा राज्यका निकायले दिएका प्रमाणपत्रलाई नै आधार लिइने गरिएको पनि प्रधानसेनापतिले बताए । पाण्डेको जन्ममितिका विषयमा सेनाले नागरिकता जारी गर्ने जिल्लाको प्रमुख जिल्ला अधिकारी, त्रिभुवन विश्वविद्यालयलगायतलाई पत्राचार गरेको र ती संस्थाले जन्ममितिमा कुनै पनि कैफियत नरहेको स्पष्ट लेखेर दिएको शर्माले बताए । विवाद भएपछि भने पाण्डेले आफूकहाँ आएर काम गर्न सक्दिन भनेर राजीनामा गरेको शर्माको भनाइ थियो । यस्तो विवादित भएर भोलि चिफ भएपछि कसरी चलाउन सकिन्छ भनेर पाण्डेलाई आफूले सोधेको र जवाफमा पाण्डेले तपाईं मेरो बाबुजस्तो मान्छे यस्तो विवादित भएर बस्न सक्दिन, छोड्छु भनेको शर्माले बताए । हालै मात्र रथीमा बढुवा भएका अशोक सिग्देलको नागरिकतामा पनि कुनै समस्या नरहेको प्रधानसेनापति शर्माले बताए । सिग्देलको दुई वटा नागरिकता भनेर विवाद सिर्जना गरिए पनि जन्ममितिमा कुनै विवाद नरहेको उनको भनाइ थियो । सिग्देलले १७ वर्षको उमेरमा रूपन्देहीबाट लिएको नागरिकता हराएपछि प्रतिलिपि जाजरकोट जिल्लाबाट निकालेको उनले बताए ।प्रतिलिपि नागरिकतामा सिग्देलको ठेगाना र जन्ममिति फरक नरहेको शर्माले स्पष्ट पारे । उनले ती नागरिकता प्रतिलिपिका फोटोकपी राज्य व्यवस्था तथा सुशासन समितिका सभापति रामहरि खतिवडालगायतका सांसदलाई देखाएका थिए । सेनाले तथ्यांक प्रणाली राम्रोसँग राखेको छैन भन्ने विवाद देखाउनका लागि पछिल्लो समय अनावश्यक आलोचना भइरहेको शर्माको भनाइ थियो । सेनाको रेकर्ड सिस्टम राम्रो छैन भनेर देखाउने तत्त्वहरूको खेल हो, उनले भने ।प्रधानसेनापति शर्माले सेनाबारे विवाद ल्याउनेलाई कारबाही गर्ने कानुन हुनुपर्ने माग गरेका थिए । उनले भने, यो विवाद मात्रै ल्याएर हुँदैन । विवाद ल्याउनेलाई कारबाही हुने कानुन हुनुपर्यो । जे पनि बोल्न पाइने, जे पनि भन्न पाइने । उनीहरूलाई कारबाही नहुने भए त जे पनि भने भयो । बाहिर बसेर जे पनि भन्यो भने त कामै गर्न नपाइने भयो । प्रधानसेनापति शर्माले गल्ती भएमा स्वीकार गरिने तर हुँदै नभएका विवादले काम गर्न कठिन हुने बताएका थिए । रथीमा बढुवा भएका सिग्देलले जन्ममिति सच्याएको भन्दै अख्तियारमा उजुरी परेको थियो । उजुरीमा शैक्षिक प्रमाणपत्रको उमेर केरमेट गरिएको र त्यहीअनुसार नागरिकताको पनि प्रतिलिपि लिएर नयाँ उमेर कायम गरेको भन्दै उनीविरुद्ध उजुरी परेको थियो । उजुरीमा जिल्ला प्रशासनको नागरिकता, एसएलसी र त्रिभुवन विश्वविद्यालयको रजिस्ट्रेसन र केरमेट गरिएका दस्ताबेजका आधारमा अनुसन्धान गरी सिग्देलले दाबी गरेको उमेर साँचो ठहरिए मात्र उनलाई सेनामा बढुवा गर्न र गलत ठहरिए कारबाही गर्न माग गरिएको थियो । तर, अख्तियारले आफ्नो कार्यक्षेत्रमा नपर्ने भन्दै उजुरी रक्षा मन्त्रालय पठाएको थियो । रक्षा मन्त्रालयले उजुरीलाई थन्क्याएर जंगी अड्डाको सिफारिसलाई सदर गरेर सिग्देलको बढुवासम्बन्धी प्रस्ताव मन्त्रिपरिषद्मा लगेको थियो । गत मंसिर २८ को मन्त्रिपरिषद् बैठकले उपरथी सिग्देललाई रथीमा बढुवा गर्ने निर्णय गरेको थियो ।"
जाँचबुझमाथि जाँचबुझको चक्र,"३३ किलो सुन प्रकरणका अनुसन्धान गरी तयार पारिएको प्रतिवेदनकहाँ छ ? सरकारलाई पनि थाहा छैन । यो प्रतिवेदन खोज्न अर्को आयोग गठन गर्नुपर्ने अवस्था देखिएको छ । फेरि सवारीसाधनको ब्रेक सु मा ल्याइएको ६१ किलो र विद्युतीय चुरोट (भेप) मा लुकाएर भित्र्याइएको९ किलो सुनको विषया अनुसन्धान गर्न नयाँ आयोग बनेको छ । अनुसन्धानका विषयमा राजनीतिक दलहरूबीच लामो रस्साकसी चलेपछि सरकारले गत असोज १४ मा पूर्वन्यायाधीश डिल्लीराज आचार्यको नेतृत्वमा चार सदस्यीय जाँचबुझ आयोग गठन गरेको थियो । तीन महिनाको कार्यावधि सकिनै लाग्दा आयोग भने अलमल्ल छ । जबकि, नयाँ आयोगलाई यसअघिका छानबिन अनुसन्धानसमेत अध्ययन गरी नीतिगत, प्रशासनिक र संरचनागत सुधारका लागि सुझाव दिने कार्यादेश छ । प्रतिवेदनहरू बन्दै जाने र कार्यान्वयन नहुँदै हराउने प्रवृत्तिले जाँचबुझ एउटा कर्मकाण्ड मात्र बनिरहेको छ, यसले मूल समस्या समाधान गर्नु त परै जाओस्, जाँचबुझ आयोगको औचित्यमाथि नै प्रश्न उठेको छ । प्रहरी अनुसन्धान मुख्य कारोबारीसम्म पुग्न नसक्ने र गिरोहलाई संरक्षण गर्ने प्रशासनिक तथा राजनीतिक तह अनुसन्धानको दायराबाहिर रहने भन्दै सधैं गुनासो हुने गरेको छ । अनुसन्धानको गहिराइमा पुग्न प्रहरीको क्षमताले नधानेको मात्र होइन, राजनीतिक नेतृत्वले नदिएको हो भन्ने आम मान्यता पनि छ । मुख्य गिरोहलाई कारबाहीको दायरामा ल्याउन नसकेका कारण राज्य संयन्त्रकै निगरानी रहने क्षेत्रबाट सुन तस्करी भइरहेकै छ । यसले राष्ट्रिय रूपमा वित्तीय अराजकता र अन्तर्राष्ट्रिय रूपमा मुलुकको छवि धमिल्याइरहेको छ । ५ वर्षअघि दुबईबाट भित्र्याइएको ३३ किलो सुन गन्तव्यमा नपुग्दै गायब भएपछि गिरोहबाट नै भरिया सनम शाक्यको २०७४ फागुन १८ मा हत्या गरिएको थियो । उक्त हत्या, हराएको सुन र तस्करको सञ्जालमाथि छानबिन गर्न १ महिनापछि चैत २० मा मन्त्रिपरिषद्ले गृह मन्त्रालयका तत्कालीन योजना महाशाखा प्रमुख ईश्वरराज पौडेलको संयोजकत्वमा नौ सदस्यीय टोली गठन गरेको थियो । समितिले २०७५ साउन १६ मा प्रतिवेदन प्रधानमन्त्री कार्यालय र गृह मन्त्रालयमा बुझाएको थियो । प्रतिवेदनमा सुन तस्कर, भरिया र अवैध सुनको कारोबारमा संलग्न व्यापारीसम्मका २ सय ९२ जनाको नाम किटान गरिएको भनिए पनि सूची अझै गोप्य छ । त्यही प्रतिवेदन जाँचबुझ आयोगले माग्दा पनि सरकारले बहाना बनाएर पन्छाइरहेको छ । पौडेल नेतृत्वको समितिले तयार गरेको प्रतिवेदन अहिलेसम्म सार्वजनिक नगरिनुबाटै तस्करीमा संलग्नलाई संरक्षण गर्ने सरकारको मनसुबा प्रस्टिन्छ । पौडेलको नेतृत्वमा समिति बन्दा र समितिले प्रतिवेदन बुझाएका बेला एमाले अध्यक्ष केपी शर्मा ओलीको नेतृत्वमा सरकार थियो । त्यसपछि कांग्रेस सभापति शेरबहादुर देउवाको नेतृत्वमा सरकार बन्यो । अहिले माओवादी अध्यक्ष पुष्पकमल दाहाल प्रधानमन्त्री छन् । यी तीनवटै सरकारका बेला गृहमन्त्री प्रधानमन्त्रीकै दलका नेता थिएछन् । कुनै पनि सरकारले प्रतिवेदन सार्वजनिक गर्न चासोसमेत दिएन, त्यसका सिफारिस कार्यान्वयन हुने त कुरै भएन । त्यति बेला ३३ किलो सुन कहाँ लगियो भन्ने विषय अहिलेसम्म रहस्यमै छ । पछिल्लोपटक, ब्रेक सुमा लुकाएर ल्याइएको ६१ किलो सुन गत साउन २ मा बरामद भएपछि एमालेले संसद्मा उच्चस्तरीय छानबिन समितिको माग उठाउँदा ५ वर्षअघिको प्रतिवेदन कार्यान्वयन नगरिएको प्रसंग निकाल्दै धेरैले औचित्यमाथि प्रश्न उठाएका थिए । विपक्षी दल एमालेले निरन्तर संसद् अवरोध गरेपछि मात्र सत्तापक्ष जाँचबुझ आयोग गठनका लागि सहमत भएको हो । आयोग गठनले अहिले जाँचबुझ आयोगले छानबिन गर्ने क्रममा पनि चीनले भन्सारमा जाँचका लागि अनुदानमा दुई दशकअघि नै दिएको उपकरण थन्क्याएर तस्करीलाई मलजल गरेको खुलेको छ । सीआईबीको अनुसन्धान र आयोगबाट भइरहेको छानबिनले तस्करीको जरो पहिल्याउन सकिने सम्भावना देखाएका छन् । तर त्यसका लागि राजनीतिक नेतृत्वको साथ र सहयोग चाहिन्छ । नत्र अहिलेको जाँचबुझ आयोग पनि एउटा औपचारिकतामा सीमित हुन्छ, त्यसबाट उल्टै तस्कर र तिनका संरक्षणकर्ताको मनोबल बढ्छ । अवैध सुनको अन्तरदेशीय ओसारपसार चलिरहन्छ र त्यसले अन्य आपराधिक गतिविधि पनि निम्त्याउन सक्छ । सरकारले अनुसन्धान प्रतिवेदन लुकाएर तस्करीलाई प्रोत्साहन गर्नु हुँदैन, अविलम्ब सार्वजनिक गर्नुपर्छ र त्यसका सुझावलाई कार्यान्वयनमा लगिनुपर्छ । पूर्वन्यायाधीश आचार्य नेतृत्वको समितिलाई पनि छानबिन निष्कर्षमा पुर्याउने गरी सरकारले हरतरह सहयोग गर्नुपर्छ । मुलुकलाई सुन तस्करीको अखडा बनाउन दिनु हुँदैन ।"
इमानको खोजी,"विमानस्थलको शौचालयको दराजमा सुन शीर्षकको समाचार पढेपछि हामी नेपाली कुन संस्कारमा बाँचिरहेका छौं भनेर नेतृत्व वर्गलाई सोध्न मन लाग्यो । यहाँ नेपाली नागरिकलाई भुटानी शरणार्थी बनाएर बिक्री गरिन्छ, सरकारलाई खर्बौंको घाटा होस् तर उच्च नेताहरूको संलग्नतामा एनसेल काण्ड बारम्बार दोहोर्याइन्छ । सेक्युरिटी प्रेस खरिद प्रकरणलाई उच्च नेताहरूको संलग्नतामा सामसुम गरिन्छ । ललिता निवास प्रकरणमा उच्च नेताहरूलाई छानबिनमा नपार्ने सहमति गरिन्छ । एअरपोर्टमा बारम्बार सुन काण्ड दोहोर्याइन्छ । नेपाली जनता एकपेट पाल्नका लागि रुसी सेनामा भर्ती भएर युक्रेनसँग छाती थापिरहेका छन् । मरुभूमिको तातोमा आफूलाई बिक्री गरिरहेका छन् । यस्ता घटनाले कुन स्वाभिमानी नेपालीको छाती नचिरिएला ? त्रिभुवन अन्तर्राष्ट्रिय विमानस्थलबाट कसरी सुन तस्करी हुन्छ भन्ने विषयमा कान्तिपुरमा प्रकाशित समाचारले फेरि एकपटक स्तब्ध बनाएको छ । यसमा पनि नागरिक उड्डयन प्राधिकरणको सहभागितामा हुने गरेको सुन तस्करी र एयरपोर्टस्थित भन्सार कार्यालयको शौचालयको प्रयोग र तस्करलाई साँचो उपलब्ध गराउने जुन प्रपञ्च मिलाइएको छ, त्यसमा सरकारी संलग्नताको महत्त्वपूर्ण अंश छ भनेर अनुमान लगाउन सकिन्छ । नेपाली मन अब तस्करीतर्फ उन्मुख भएकै हो त ? देश रहोस् नरहोस् म रहनुपर्छ भन्ने मान्यताले सरकारी अधिकारी, राष्ट्रसेवक कर्मचारी अनि केही सम्भ्रान्त भनिने परिवारलाई गाँजेकै हो त ? देश आर्थिक संकटबाट गुज्रिरहेको अवस्था र यसअघिका सुन तस्करमा नेता र नेताका आफन्तको संलग्नता पुष्टि भइरहेको बखत एयरपोर्टबाट नयाँ शैलीमा हुने सुन तस्करीमा राजनीतिक संलग्नता छैन भन्न सकिने ठाउँ छैन । देश रहे मात्र हामी रहन्छौं । बाँच्नका लागि देशमाथि नै घात गर्नुपर्छ भन्ने पनि छैन । देशलाई जोगाएर इमान र स्वाभिमानपूर्वक बाँच्न सकिन्छ । देशलाई लुटेर कमाएको सम्पत्तिले भौतिक सुख त देला, मानसिक र नैतिक सन्तुष्टि किमार्थ दिँदैन । पहुँचवालाहरूको मिलेमतो र संलग्नतामा भइरहेका यस प्रकारका भ्रष्ट प्रवृत्ति र अपराधको अब पर्दाफास हुनुपर्छ । रबिना पौडेल धमला, माकलबारी, काठमाडौं"
त्रिविका विद्यार्थीलाई किन दोष ?,"विचार पृष्ठमा बुधबार सचिन घिमिरेको त्रिविमा शैक्षिक गुणस्तरको सवाल शीर्षकको विचार पढेपछि केही टिप्पणी गर्न मन लाग्यो । उहाँले उल्लेख गरेका केही कुराले भ्रम सिर्जना गर्ने देखिएकाले पाठकमाझ त्रिविका सम्बन्धमा मेरो बुझाइ यहाँ राखेको छु । लेखमा त्रिवि नेतृत्व छनोट गर्ने समयमा प्रमुख राजनीतिक दलहरूमा रस्साकसी चलिरहेको र उपकुलपति दलीय सिफारिसमा नियुक्त गर्नुभन्दा बोर्ड अफ ट्रस्टी गठन गरेर त्रिविलाई स्वायत्त प्राज्ञिक संस्थाका रूपमा विकास गरी शैक्षिक गुणस्तर बढाउनुपर्ने माग चौतर्फी उठिरहेको उल्लेख छ । राजनीतिक नेतृत्व विश्वविद्यालयहरूमा राजनीतिक हस्तक्षेप गर्नु हुँदैन भन्नेमा एकमत देखिन्छन् तर त्यो भाषणमा सीमित छ । गत सोमबार सम्पन्न त्रिविको ४९ औं दीक्षान्त समारोहमा पनि कुलपतिको हैसियतले प्रधानमन्त्री पुष्पकमल दाहालले त्रिविलगायत विश्वविद्यालयमा राजनीतिक भागबन्डाबाट नेतृत्व चयनको प्रथा अन्त्य गर्ने घोषणा गर्दै आफ्नो फेसबुक पेजमा त्यही उल्लेख गरे । तर लोकतन्त्रमा विधिको शासन स्थापित छ । अहिले पनि त्रिवि स्वायत्त शैक्षिक संस्था नै हो र त्रिवि ऐन २०४९ मा भएको व्यवस्थाबमोजिम नै त्रिवि नेतृत्व चयन हुनुपर्छ । बोर्ड अफ ट्रस्टी गठन गरेर उपकुलपतिलगायत पदाधिकारी सोमार्फत नियुक्त गर्ने हो भने पहिले विश्वविद्यालयको ऐन संशोधन गर्नुपर्छ । त्रिवि ऐनमा भएको सहकुलपतिको संयोजकत्वमा गठन हुने सर्च कमिटीले सिफारिस गरेको व्यक्तिहरूमध्ये कुलपतिले उपकुलपति नियुक्ति गर्ने व्यवस्थालाई पहिले संशोधन गर्नुपर्छ । उक्त व्यवस्था संशोधनका लागि त्रिवि कार्यकारी परिषद्को निर्णयले ऐन संशोधनको मस्यौदालाई त्रिवि सभाको एजेन्डा बनाएर त्रिवि सभामा पेस गर्नुपर्ने र सभाले पास गरी शिक्षा मन्त्रालयमार्फत त्रिवि ऐन संशोधनका लागि नेपाल सरकारमा सिफारिस गरेर संसद्ले ऐन संशोधनको विधेयक पास गर्नुपर्छ । अनि मात्र संशोधित व्यवस्थाअनुसार नेतृत्व चयनको बाटो खुल्छ । यो कानुन संशोधनको लामो कोर्स तत्काल पूरा हुने र हाललाई उपकुलपति नियुक्तिमा कुनै परिवर्तनको आशा गर्ने अवस्था छैन । त्यसैले अहिलेकै अवस्थामा त्रिविमा हाल रिक्त उपकुलपति र सेवा आयोगको सदस्य पद, निकट भविष्यमा रिक्त हुँदै गरेको रजिस्ट्रार र शिक्षाध्यक्षको पद परिपूर्तिका लागि परम्परागत प्रक्रियाबाहेक अर्को विकल्प देखिँदैन । खुल्ला मञ्चमा गरिने भाषण र त्यसमा व्यक्त प्रतिबद्धताहरू कानुनी दृष्टिकोणमा प्रभावशून्य भ्रम हुन् । घिमिरेको लेखमा त्रिविका थुप्रै कार्यक्रममा भिसा लाग्नु अघि नेपालमा टाइमपास गर्दै गरौं न भनेर भर्ना भएका विद्यार्थीको बाक्लो उपस्थिति हुने गर्छ भनी भ्रम सिर्जना गर्न खोजेको देखिन्छ । केका आधारमा लेखकले किटानीका साथ थुप्रै विभागमा त्यस्ता विद्यार्थी भएको उल्लेख गरेका हुन् ? के उनले यस विषयमा अनुसन्धान गरेका छन् ? बिनाआधार र प्रमाण त्रिविका विद्यार्थीउपर दोष लगाउन पाइन्छ ? त्रिवि आम नागरिकको पहुँचमा उच्च शिक्षा पुर्याउने एक मात्र विश्वविद्यालय हो, जहा जस्तोसुकै आर्थिक अवस्था भएका विद्यार्थीले पनि अध्ययन गर्न पहुँच राख्छन् । सेमेस्टर प्रणाली लागू भएपछि निश्चित कोटा प्रणालीले विद्यार्थी संख्या केही न्यून भए पनि त्रिविका आंगिक र सम्बन्धनप्राप्त क्याम्पसमा विद्यार्थीले उत्साहका साथ उच्च शिक्षा अध्ययन गरिरहेको तथ्यलाई ओझेलमा पार्न मिल्छ र ? संरचनागत रूपमा अनि विद्यार्थी संख्याका हिसाबले भीमकाय त्रिविले थुप्रै चुनौती र समस्याको बाबजुद पनि वार्षिक ७३ हजारभन्दा बढी विद्यार्थीलाई उच्च शिक्षामा दीक्षित गरेको छ । विश्वविद्यालय ज्ञान उत्पादन गर्ने थलो भएकाले यसमा राजनीतिक चेतना र ज्ञानको प्रचारप्रसार हुनुलाई स्वाभाविक मान्नुपर्छ । सिंगो देशको राजनीतिक व्यवस्थाका बेथिति र अस्वस्थ प्रतिस्पर्धाका बाछिटा त्रिविमा पनि पर्दै आएको कुरालाई कसैले नकार्न सकिन्न तर पनि त्रिविको विगतदेखिको गरिमा र छविलाई कायम राख्दै यसलाई देशको उच्च शिक्षाको मेरुदण्डका रूपमा निरन्तर अगाडि बढाउन राजनीतिक नेतृत्व, विश्वविद्यालय परिवार र आम जनसमुदायको एक स्वरमा साथ र सहयोगको खाँचो भने सधैं रहिरहनेछ । निराश भइहाल्नुपर्ने अवस्था आइसकेका छैन, निरन्तर खबरदारी र पहल गरौं । नोदनाथ त्रिताल, चौबिसे३, धनकुटा"
दाहालको आलोचना व्यवस्थाको विरोध होइन,"प्रधानमन्त्री पुष्पकमल दाहालले मंगलबार राज्य व्यवस्था समितिको बैठकमा दिएको अभिव्यक्ति सुन्दा हाँसो र आश्चर्य दुवै लाग्यो । प्रचण्डलाई अपमान र आलोचना गर्न पाए मात्र अहिलेको व्यवस्था खत्तम गर्न सकिने भनी केही व्यक्ति लागेको उनको भनाइ थियो । उनले प्रचण्डको विरोध गर्नु भनेको यो व्यवस्था र संविधानको विरोध गर्नु हो पनि भने । यो कस्तो सोच हो ? व्यक्तिले गल्ती गर्ने, आलोचनायुक्त काम गर्ने अनि त्यसको विरोध र आलोचना गरेमा व्यवस्था र संविधानको विरोध हुने ? यो अभिव्यक्तिमा प्रचण्डमा बौद्धिक दिवालीयापन रहेको संकेत देखिन्छ । के आम नेपाली जनता त्यति बेबकुफ र मूर्ख छन् कि नेताहरूले भनेको शब्द र अर्थको परिभाषा बुझ्न नसक्ने ? प्रचण्डले जे भने पनि पत्याउने, ताली ठोक्ने कार्यकर्ता र कारिन्दा होइनन् नेपाली जनता । यो कुरा प्रचण्डलगायत सबै नेताले बुझ्नुपर्छ । यस्तै अभिव्यक्तिले गर्दा प्रचण्ड बेलाबेलामा विवादमा परिरहन्छन् र जनताबाट दण्डित भइरहन्छन् । काठमाडौंमा राजन केसीसँग चुनाव हारे । चितवनमा हार्ने डरले गोर्खा पुगे । कतिन्जेल यसरी भाग्दै जाने हो ? कोही पनि नेताले म नै राज्य हुँ, म नै व्यवस्था हुँ भन्ने भ्रम पाल्नु हुँदैन । गोपाल देवकोटा, गोकर्णेश्वर८, जोरपाटी"
संकल्प यात्रामा जे देखियो,"नेपाली राजनीतिमा तरंग पैदा गर्ने लामो यात्रा यस पटक नेकपा एमालेले तय गर्यो । मुलुकको पश्चिमी भूभाग बैतडीको झुलाघाटबाट उक्त यात्रा आरम्भ भएको हो । २०८० मंसिर १४ देखि लगातार उन्नाइस दिनसम्म चलेको यात्रा पुस १ गते पूर्वी भूभाग पाँचथरको चिवाभन्ज्याङमा गएर समापन भएको थियो । यसको विशेषता राष्ट्रिय चरित्रको थियो । पार्टीविशेषले आयोजना गरेको यस अभियानमार्फत राष्ट्रिय झन्डाको सम्मान र प्रयोग गरेर दलहरू राष्ट्रका लागि हुन् भन्ने मानक मुलुकको राजनीतिमा नेकपा एमालेले स्थापित गर्यो । यो लम्बेयात्राका नेतृत्वकर्ता केपी शर्मा ओलीले यात्रा क्रममा आयोजित सभाहरूमा देशको अवस्था, अर्थतन्त्र, विकास र राष्ट्रियताका बारेमा सम्बोधन गरेका थिए । कटाक्ष र विरोध थिएन । मूलतः परिवर्तनको संस्थागत विकास, जनताको जीवनमा कसरी बदलाव ल्याउन सकिन्छ, देशलाई कसरी विकासको बाटोमा हिँडाउन सकिन्छ र राष्ट्रियतालाई कसरी बलियो बनाउन सकिन्छ भन्नेमै अध्यक्ष ओलीको सम्बोधन केन्द्रित थियो । यस अभियानमा भएका सम्पूर्ण भेटघाट, अन्तरक्रिया वा ससाना कोणसभाहरूमा पनि छलफलका विषयवस्तु यिनै थिए । समग्रमा यो यात्रा राष्ट्रिय मुद्दाहरूमा केन्द्रित थियो ।यस अभियानमा प्रस्ट भयो जनमत लोकतान्त्रिक गणतन्त्रको पक्षमै छन् । पछिल्लो समय देशमा जनता परिवर्तनको पक्षमा छैनन् अर्थात् गणतन्त्रको पक्षमा छैनन् भन्ने पार्न खोजिएको थियो । जनता पछाडि फर्किन चाहन्छन्, राजतन्त्र वा राजसंस्था अपरिहार्य भइसकेको छ, देश जोगाउने, विकास गर्ने र जनताको जीवन बदल्ने राजाले नै हो भन्ने मिथ्या प्रचार प्रतिगामी प्रतिक्रियावादी व्यक्ति, समूह वा कतिपय ससाना दलबाट गैरसंवैधानिक रूपमा भइराखेको थियो । गठबन्धन सरकारको अयोग्यता र अक्षमताका कारण कतै उनीहरूको कुरा सही हो कि जस्तो पनि हुन लागेको थियो । सडकहरूमा उनीहरूकै कर्कश आवाज गुन्जिरहेको थियो । जब एमालेको यो यात्रा आरम्भ भयो र अध्यक्ष ओलीको सम्बोधनमार्फत पार्टीले राजनीतिक परिवर्तनले स्थापित गरेका मूल्य र उपलब्धिहरूमाथि स्पष्ट विचार अगाडि सार्दै प्रतिगामी कित्ताका नाजायज कदमहरूको भण्डाफोर सुरु गर्यो, प्रतिगामी खेमाका सबै कुप्रचार निस्तेज बन्न पुगे । तिनीहरूको चुरीफुरी ठाउँको ठाउँ सेलाउन पुग्यो । यस यात्राको महत्त्वपूर्ण राजनीतिक उपलब्धि र सन्देश यही हो । जनता भिजन, मिसन र लक्ष्य केन्द्रित दलकै साथमा छन् भन्ने कुरालाई पनि यस यात्राले स्पष्ट पारेको छ । एमालेलाई समेत एउटै डालोमा हालेर भूमिका र योगदान भएका दलहरूविरुद्ध नयाँ हौं भन्नेहरूले विषवमन गरिरहेका थिए । रवि लामिछाने र त्यही प्रवृत्ति बोक्नेहरूले एक हदसम्म जनतालाई भ्रमित गर्न खोजेकै हुन् । यस यात्रामा उर्लिएको जनताको पंक्तिले उनीहरूलाई पनि निष्प्रभावी तुल्याइदिएको छ । यद्यपि संसद्, सडक र सरकार तीनै ठाउँमा उनीहरूका पछिल्ला गतिविधिले उनीहरूप्रति जनविश्वास कमजोर हुँदै गएकै थियो । नीति, विचार, सिद्धान्त, उद्देश्य र कार्यक्रम नभएकाहरूले एकछिन् त जनतालाई भ्रमित गर्लान् तर यस यात्राका क्रममा उनीहरूबाट देशको नेतृत्व सम्भव छैन भन्ने कुरा स्वयम् जनताले महसुुुस गरेको अनुभूति भयो । राजनीतिक परिवर्तनपश्चात् सफलतापूर्वक निर्माणकालको नेतृत्व लिन र आफूलाई एकताबद्ध गर्न नसकेकामा ठूला राजनीतिक दलहरूसँग जनताका गुनासाहरू छन् । यसको अर्थ जनताले उनीहरूसँग सम्बन्ध तोडिसके भन्ने किमार्थ होइन । यस यात्राका क्रममा एमालेलाई जनताले जुन स्वागत र सत्कार गरे, जुन किसिमको आस्था र विश्वास एमालेप्रति प्रकट गरे, यसबाट मौका पाउँदा एमालेले मुलुकको विकास र समृद्धिका निम्ति लिएको विशेष पहलकदमी र परिणामको छाप जनतामा छ भन्ने स्पष्ट देखिएको छ । र, स्टन्टबाजी, सामाजिक सञ्जालको महामारीका पछाडि होइन, स्पष्ट नीति, कार्यक्रम, लक्ष्यसहित सक्षम नेतृत्वसहितको पार्टीकै साथमा जनता छन् भन्ने प्रस्ट भएको छ । यो यात्राको अर्को सन्देश साझा पहिचानकै पक्षमा जनमत छ भन्ने हो । एकल जातीय पहिचानवादीहरूले यस यात्रालाई अवरोध सिर्जना गर्न अनेकौं हतकण्डा अपनाए । खास गरी कोशी प्रदेशमा उनीहरूले यो हर्कत गरे । सडकमा रूख ढालेर बाटो छेक्न खोजे । प्रदेश बन्दको आह्वान गरेर जनतालाई विरोधमा लैजाने कोसिस गरे । धाकधम्की दिए, आतंक सिर्जना गरे । यद्यपि यी सबैका बाबजुद यात्रा सानदार रूपमा अगाडि बढ्यो । जनताले उनीहरूका ती हर्कतहरूलाई वास्ता गरेनन् । आयोजित सभा र कार्यक्रमहरूमा जनसहभागिता व्यापक भयो । ओखलढुंगाको हर्कपुर, तेह्रथुमको वसन्तपुर र पाँचथरको फिदिममा आयोजित सभाहरूमा उर्लिएको जनसागरले यस कुरालाई प्रमाणित गरेर देखाइदिए । जनता मिलेर बस्न चाहन्छन् । मुलुकको बहुजातीय सामाजिक संरचनामा एकल जातीय पहिचान सम्भव छैन । साझा पहिचानको आवश्यकताको बोध जनतामा देखिनु देशकै लागि सुखद पक्ष हो । कोशी प्रदेशमा जनताले स्वयम् उपस्थित भएर त्यसको सन्देश दिए ।माथि उल्लिखित राजनीतिक सन्देशहरूका अलावा अरू केही महत्त्वपूर्ण उपलब्धि र दृश्यहरूसमेत यस यात्राका क्रममा प्रकट भए । यस यात्राबाट जनतामा व्यापक आशा र उत्साहको सञ्चार भएको छ । यस सिलसिलामा मुलुकको सर्वाधिक लोकप्रिय पार्टी र त्यसको समग्र शीर्ष नेतृत्व पंक्तिलाई आफ्ना आँखैअगाडि भेट्न, देख्न, सुन्न र सुनाउन पाउँदा जनतामा अपार हर्षको अनुभूति प्रकट भएको सहजै देख्न सकिन्थ्यो । नेताहरू चुनावमा बाहेक गाउँ फर्किन्नन् भन्ने कुरालाई यस यात्राले खण्डन गरिरहेको थियो । स्थानीय समस्याहरूलाई जनताले धक फुकाएर राखिरहेका थिए । सडक, पुलपुलेसा, खानेपानी, स्कुल, अस्पताल, सिँचाइ, कृषि बजार, रोजगारी आदि समस्याहरू लिखित तथा मौखिक रूपमै पनि राखिरहेका थिए । आफ्ना दुःख बिसाउन पाउँदा उनीहरूमा छाएकोे हर्षको अनुभूति अनुहारमा पढ्न सकिन्थ्यो । बडो धैर्यपूर्वक जनताका कुरा र समस्यालाई अध्यक्ष ओलीले सुनिरहेका थिए र ग्रहण गरिरहेका थिए । यात्राले गाउँबस्तीहरूलाई उल्लासमय बनाएको थियो । यस यात्राको अर्को महत्त्वपूर्ण उपलब्धि, मध्यपहाडी पुष्पलाल लोकमार्गको बाँकी निर्माण कार्य सम्पन्न गर्न जबर्जस्त दबाब पैदा भएको छ । पहाडी भूभाग र जनजीवनको विकासको मेरुदण्डका रूपमा रहेको यो राजमार्ग विभिन्न खण्डमा सामान्य ट्र्याक मात्रै खुलेको अवस्था छ । बसाइँसराइ र अविकासको चपेटामा परेको मुलुकको पहाडी भूभागका लागि यस सडकको महत्त्व कति छ, सहजै अनुमान गर्न सकिन्छ । तर पनि सडक निर्माणको गति असाध्यै धीमा छ । यस सडकमा एमालेको यात्रा हुने भएपछि सरकार र सम्बद्ध अधिकारीहरूलाई दबाब परेको होला, कम्तीमा एउटा गाडी गुड्न मिल्ने गरी भए पनि पूर्वपश्चिम सडक खुलेको थियो । १८ सय ७९ किलोमिटरको यात्रा गर्दैगर्दा सडकको अझै धेरै भाग कच्ची नै देखियो । यात्राको सन्देश र जनताको आवाज छ सरकारले छिट्टै सडक निर्माण सम्पन्न गरोस् । यसका अलावा एमालेको आन्तरिक जीवनका लागि पनि सन्देशस्वरूप जनताले सडक र बस्तीहरूमा जम्मा भएर भनिदिए हामी साथ दिन तयार छौं तर आफैंभित्र अन्तरविग्रह र घातअन्तर्घात गरेर हाम्रो साथलाई कमजोर र असफल नबनाइदिनू । यात्रामा उपस्थित भएर जनताले एमाले पंक्तिलाई दिएको सल्लाह र चुनौती यही हो । जनताको आवाजलाई एमालेजनले ध्यान दिनु आवश्यक छ । अभियानका क्रममा मुलुकको वर्तमान अवस्थाको चर्चा गरियो । गठबन्धन सरकारको निकम्मापन, अक्षमताका कारण मुलुकको राजनीतिक, सामाजिक, आर्थिकसहित हरेक क्षेत्र कमजोर हुँदै गएको छ । संसदीय गणित र कांग्रेसको कमजोर राजनीतिले गर्दा भर्खरै राजनीतिक अवस्थामा बदलाव आइहाल्ने स्थिति देखिएको छैन । त्यसैले अवस्था बिग्रिँदाबिग्रिँदै पनि सुधार र परिवर्तनको बाटो खोज्न आगामी निर्वाचन कुर्नैपर्ने हुन सक्छ । त्यो राष्ट्र र जनताका लागि बाध्यात्मक परिस्थिति हो । आगामी निर्वाचन मुलुक र जनताका लागि असाध्यै पेचिलो छ । जनता अलमलमा पर्नु हुँदैन । सही नीति र कार्यक्रमसाथ मुलुकको गतिशील नेतृत्व एमालेबाहेक अरूबाट सम्भव छैन । त्यसैले मिसन ८४ एमालेको मात्रै होइन, देश र जनताको पनि मिसन बन्नुपर्छ । देशीविदेशी तत्त्वहरूका अनेकन् घेराबन्दीलाई तोड्नुपर्छ । राष्ट्रिय शक्ति मजबुत बनाउन एमालेको अगुवाइमा जनताको पंक्ति एकजुट हुनुपर्छ । यस यात्राका क्रममा जनताले अनुमोदन गरेको एमालेको अपिल यही हो ।यति बेला लोकप्रिय र सबैका साझा नेता केपी बा भएका छन् । यस यात्राका सिलसिलामा देखिएको एउटा गज्जबको दृश्य हो अध्यक्ष ओलीप्रति जनताको प्रेम र स्नेह । हाम्रो मुलुकमा यस स्तरमा जनताले मन पराएको सामाजिकराजनीतिक नेतृत्व तहको व्यक्ति सायदै अर्को होला । त्यहाँ कुनै राजनीतिक आस्थाले बाँधेको छैन । उमेर समूहको सीमाबन्दी छैन । सबैका बा केपी बा । बच्चाबच्ची, युवायुवती सबैका प्रिय बा । हुँदाहुँदै आफ्नै उमेर समूहकाले पनि बा भनेको सुनियो । बाजागाजा, विभिन्न संस्कृति झल्किने झाँकीहरू, फूलमाला र सजिएका घडा आदिले हार्दिकतापूर्वक स्वागतसत्कार गरेको देखियो । घरका कौशी र बार्दलीमा बसेर केपी बा आई लभ यु भन्दै चिच्याइरहेको पनि देखियो, सुनियो । सडकमा बसेर हेरिरहेका, पर्खिरहेकाहरू कतिपयले केपी बालाई देख्नै पाइएन भन्दै दुःखेसो पोखेको पनि सुनियो । भेटघाटहरूमा कसैले आफ्ना घरेलु उत्पादनहरू उपहार दिइरहेका थिए तकसैले आफ्नो संस्कृति झल्किने पोसाक लगाइदिइरहेका थिए । यात्राका क्रममा यसरी नै वडा, पालिका र जिल्लास्तरमा भएका अन्तरक्रियाहरू अधिकांशमा विभिन्न राजनीतिक दलका प्रतिनिधिहरू सामूहिक रूपमा सहभागी भएर छलफल गरिरहेका थिए एवं माग र अवधारणा पत्र हस्तान्तरण गरिरहेका थिए । सडकमा जे देखियो, त्यसको संश्लेषण गर्दा यो यात्रा फगत यात्रा मात्रै थिएन, यो एउटा उत्सव थियो । विकासको बहस थियो र जागरण थियो । यात्रामा जनताबाट प्रकट भएको अपार श्रद्धा, स्नेह, प्रेम र विश्वासले अध्यक्ष ओलीलाई केपी बा बनाइदिएको छ । अर्थात्, यतिखेर उनी एउटा दलका नेता मात्रै रहेनन्, देश र जनताका अभिभावक बन्न पुगेका छन् । निश्चित रूपमा यसले उनीमाथि दायित्व र अभिभारा पनि थपिदिएको छ । उनलाई सफलता मिलोस्, यसैमा देश र जनताको भलो छ !अन्त्यमा, झुलाघाटचिवाभन्ज्याङ समृद्धिका लागि संकल्प यात्रा सफलतासाथ सम्पन्न भएको छ । सम्बन्ध स्थानीय, सन्देश राष्ट्रिय भन्ने यसको उद्देश्य थियो । सोही उद्देश्यबमोजिम स्थानीय जनतासँग सम्बन्ध स्थापित गर्न र राष्ट्रिय सन्देश प्रवाह गर्न यात्रा सफल छ ।भट्टराई एमालेका पोलिटब्युरो सदस्य हुन् ।"
चिनीको तीतो यथार्थ,"उखु किसानलाई राज्यको सुविधाकोविदेशी नमुना थाइल्यान्डको संसद्ले उखु किसानलाई दिइने सहयोगलाई स्वीकृति दियो भन्दै १० जुन २०२० मा बैंकक पोस्टले लेखेको थियो देशभरका ३ लाख उखु किसानलाई १० अर्ब भाटको आर्थिक सहयोग व्यवस्था गरिएको छ जसमध्ये पहिलो ६५ अर्ब भाट किसानहरूलाई उखु उत्पादन, ढुवानी गरेर चिनी मिलसम्म पुर्याउन अनि बाँकी ३५ अर्ब भाट किसानहरूले उखुका ठुटाठुटी बारीमा नजलाऊन् र प्रदूषण बढ्न नपाओस् भन्ने काममा खर्च गरिनेछ । त्यस बेला उखुको प्रतिटन ८५ भाट मूल्य तोकिएको थियो र बारीमा ठुटाठुटी नजलाएबापत हरेक टनमा थप ७ भाट दिइएको थियो । थाइल्यान्डमा सरकार, किसान र वातवरणबीचको यस्तो अनुपम समन्वय नेपालले समेत सिक्नुपर्छ । दुर्भाग्य, नेपालमा किसानले सरकारसँग आर्थिक सहयोग होइन, वर्षौंदेखि बेचेको उखुको मूल्य माग्नुपरिरहेको छ ! चिनी क्षेत्र राज्यले दिने आर्थिक सहयोगमा राम्रोसँग चल्न सक्छ कि सक्दैन भनेर जर्नल अफ एग्रिकल्चर इकोनमी मा संगीता र जयन्तीले गरेको अनुसन्धानअनुसार, उखु किसानहरूको वास्तविक समस्या समाधानका लागि सरकारले बीउ, मल, पानी, बजारलगायतको ग्यारेन्टी गर्नुपर्छ । किसानहरूलाई राहत दिन भारतमा हालै उखुको मूल्यमा प्रतिक्विन्टल १० भारु बढाइएको छ, जसले गर्दा प्रतिक्विन्टल मूल्य ३१५ भारु पुगेको छ । सर्लाहीमा रहेका इन्दुशंकर, महालक्ष्मी र अन्नपूर्ण गरी तीन वटा चिनी मिलमा गत वर्ष उखु बेचेका १७ हजार ३० किसानलाई प्रतिक्विन्टल ७० रुपैयाँको दरले वितरण गर्न २९ करोड २५ लाख ५२ हजार ७४९ रुपैयाँ ३० पैसा निकासा हुनुपर्थ्यो तर कोलेनिकामा ९ करोड ११ लाख २६ हजार ६३८ रुपैयाँ मात्रै प्राप्त भयो (गोरखापत्र, २० मंसिर २०८०)। उखु खेतीको सिजन मंसिरदेखि चैतसम्म मानिन्छ । पुस लाग्दा पनि उखुको समर्थन मूल्य सरकारले नतोक्नु भनेको किसानलाई अपमानित बनाउनु हो । दुःखको कुरा, बारीमै उखु सुकेर तौल घट्ने हुनाले किसानले सरकारको निर्णय पर्खेर बस्न सक्दैनन् र उद्योगलाई सस्तोमा चिनी बेच्न बाध्य हुन्छन्, त्यो पनि उधारोमा । कृषि मन्त्रालयले उखुको मूल्य प्रतिक्विन्टल ११ रुपैयाँ मात्र बढाउन उद्योगी र उत्पादकसमक्ष प्रस्ताव गरेको देखिन्छ, जसमा उखु किसानहरूले असन्तुष्टि व्यक्त गरिसकेका छन् । बजारमा चिनीको मूल्य एक वर्षमा २५ प्रतिशतभन्दा बढी वृद्धि हुँदा किसानको उखुको मूल्य उस्तै रहनु विडम्बनापूर्ण हो । चिनीका लागि उपभोक्ताहरूले ठूलठूला चाडपर्वमा समेत महँगो मूल्यतिर्नुपर्ने र किसानले सस्तोमा उखु बेच्नुपर्ने अवस्था दुःखलाग्दो छ । सरकारले किसान, उद्योगी र उपभोक्ता सबैका लागि न्यायोचित हुने मूल्य तोक्नुपर्छ ।"
किन हुँदै छ प्राविधिक पलायन ?,"भारतीय संसद्मा तत्कालीन कृषिमन्त्री बलराम जाखडले गरेको किसान चमकेगा तो देश चमकेगा भन्ने भाषणको आजसम्म पनि चर्चा भइरहन्छ । सो भाषणलाई किसान र कृषिको महत्त्व दर्साउन उदाहरणका रूपमा प्रयोग गरिन्छ । विश्वमा बढ्दो जनसंख्या, जलवायु परिवर्तन र त्यसले कृषि उत्पादनमा पारेको नकारात्मक असरका बीच पौष्टिक खाद्य सुरक्षाको प्रत्याभूति कृषिको सबलीकरण, आधुनिकीकरण र उत्पादकत्व वृद्धिमार्फत मात्र सम्भव छ । तर नेपालमा यही कृषि र सम्बन्धित क्षेत्रप्रति किसान, युवा, प्राविधिक र सरकार समेतको उदासिनता आश्चर्यलाग्दो र दुःखदायीपूर्ण छ । जागिर गरेर आफ्नो व्यक्तित्व निर्माण गर्ने सोचाइ रहेको हरेक मान्छेमा सरकारी सेवामा प्रवेश गरेर देश र जनताको सेवा गर्ने चाहना हुनु स्वाभाविक नै हो । त्यसमा पनि विकासोन्मुख र अल्पविकसित देशहरूमा सरकारी सेवाको आकर्षण अलि बढी नै हुने गर्छ । त्यसका मुख्य कारण सरकारी सेवा प्रवेशपश्चात् सेवा अवसरको सुनिश्चितता, सरकारी सेवामा हुने पद सोपान तथा त्यसको आडमा हुने सम्मान र अलिकति रबाफ हुन् । नेपाली युवा यसबाट अछुत रहने कुरा भएन । तर दुर्भाग्य, नेपालमा प्राविधिक क्षेत्रको सरकारी सेवाप्रति आकर्षण पछिल्ला दिनहरूमा अस्वाभाविक रूपमा कम हुँदै गएको छ । सरकारी सेवालाई उच्च शिक्षा अध्ययनमा मनोनयनको भर्याङ एव गैरसरकारी संस्थामा जागिर खाने अनुभवको साधन बनाउने महसुस गर्न थालिएको छ । देशको निजामती सेवालाई स्थायी सरकारका रूपमा व्याख्या गर्ने र मान्यता दिने गरिन्छ । प्रायः देशमा सरकारी सेवामा प्रवेश गरेपछि अवकाश हुने बेलासम्मको पद सोपान र सेवा सुविधाको मोटामोटी जानकारी सुरुमै हुन्छ । तर नेपालमा सबैलाई समान रूपले वृत्ति विकासको अवसर मिल्छ भनेर ढुक्क हुन सकिँदैन । दक्षिण एसियाका भारतबाहेक अन्य देशमा राजनीतिक शासन व्यवस्था स्थिर र प्रजातान्त्रिक नभए पनि स्थायी सरकारका रूपमा चिनिने सरकारी कर्मचारीतन्त्र तुलनात्मक रूपमा बलियो मानिन्छ । यी देशमा आवधिक निर्वाचनमार्फत भएको सरकार परिवर्तनले स्थायी कर्मचारीतन्त्रलाई खासै असर गरेको देखिँदैन । भारतमा त शासनको बागडोर नै कर्मचारीको हातमा भएको मानिन्छ । पछिल्लो समय नरेन्द्र मोदीको उदयपछि त मन्त्रिमण्डल र सल्लाहकारमा पनि पूर्वकर्मचारीकै बाहुल्य देखिन्छ । नेपालमा भने सरकार परिवर्तनको मुख्य असर नै सबभन्दा पहिले कर्मचारीतन्त्रमा देखिन्छ र मन्त्री भएर मन्त्रालयमा आएपछि पहिलो काम नै कर्मचारीको सरुवा फायल सदर गर्ने भएको छ । निजामती सेवा सञ्चालन गर्न छुट्टै निजामती ऐन र नियमावली छन् । नयाँ संविधान जारी भएपछि निजामती ऐन र नियमावलीलाई समयानुकूल र संविधानअनुकूल पुनर्लेखन गरी गर्नुपर्ने थियो । त्यही क्रममा कर्मचारीको वृत्तिविकास सुनिश्चित पनि गरिनुपर्ने थियो । तर अहिलेसम्म निजामती ऐन र नियमावली बन्न नसक्नु स्थायी सरकारप्रतिको सरकारको असंवेदनशीलता त हुँदै हो, लज्जास्पद अवस्था पनि हो । ऐन र नियमावली नबन्नाले कर्मचारीको वृत्ति र व्यक्तित्व विकासमा ठूलो असर परेको छ, अवसरवादी कर्मचारीहरूले पनि आफ्नो पलायन वा बहिर्गमनको औचित्य पुष्टि गर्ने मौका पाएका छन् । दुईतीन वर्षयतै उल्लेख्य संख्यामा सरकारी सेवाबाटै मनोनयन भई उच्च शिक्षा अध्ययन गरेका र आन्तरिक प्रतियोगिताबाट प्रथम एवं विशिष्ट श्रेणीमा पदोन्नति भएका विद्यावारिधि डिग्रीधारी कृषि क्षेत्रका सचिव र प्राविधिक सहसचिवले विदेशमा वृत्ति विकासको अवसर पाएर होस् वा अन्तर्राष्ट्रिय गैरसरकारी संस्थामा जागिर पाएर होस्, निजामती सेवाबाट सेवामा छँदै अवकाश लिए । कृषिमै स्नात्तकोत्तर गरेर निजामती सेवाको उपसचिव स्तरसम्म पुगेका कर्मचारीले गैरसरकारी संस्थाको जागिरका लागि सरकारी सेवामा छँदै अवकाश लिए । यो प्रवृत्ति प्रशासनिक र अन्य क्षेत्रमा पनि हुन सक्छ । हुन त मुख्य सचिव स्तरबाट नै यो किसिमको कदम चालिएको उदाहरण पनि हामीसँग छ । राज्यले ठूलो लगानी र समय लगाएर तयार गरेको प्राविधिक जनशक्ति आफू सक्षम भएपछि किन र केका लागि राज्यमार्फत समग्र देशको सेवा गर्न छाडेर स्पष्ट उद्देश्य र लक्ष्य नखुलाइएका विवादास्पद गैरसरकारी संस्थाको जागिरमा आकर्षित भइरहेका छन् ? यो प्रश्न समग्र देशको प्रतिष्ठा र सुरक्षा संवेदनशीलतासँग पनि जोडिएको छ । राज्यको लगानीमा आफूलाई सक्षम बनाइसकेपछि अमूर्त र अपारदर्शी उद्देश्य लिएका गैरसरकारी वा अन्य संस्थामा जागिर खान वा तथाकथित सल्लाहकारका रूपमा प्रवेश गर्नुमा दोष कसको ? के उनीहरू केही हजार बढी तलब भत्ता बुझ्न वा वातानुकूलित कोठामा बसेर कम्प्युटरमा प्रतिवेदन लेख्न वा छाते टोपी र हाई टेक जुत्ता लगाएर किसानलाई बीउ (मात्र वा शंका गरिएझैं स्वार्थनिहित विचार पनि ?) बाँड्न मात्र आफ्नो पुरानो संस्था छाडेर गएका हुन् वा आफ्नो संस्थामा कुनै हालतमा पनि उज्यालो भविष्य नदेखेर गएका हुन् ? अब पनि समस्या र कारणको जरामा नपुगी सतही विश्लेषण मात्र गरेर बस्ने वा यो प्रवृत्तिलाई नजर अन्दाज गर्ने हो भने निकट भविष्यमै प्राविधिक जनशक्ति त्यो पनि कृषि क्षेत्रमा निकै भयावह हुने देखिन्छ । सरकारी जागिरमा भविष्य देखाउन सरकारले सबैभन्दा पहिले नयाँ संविधानअनुसार नयाँ निजामती ऐन र नियमावली जारी गरेर वृत्ति र व्यक्तित्व विकासका बाटाहरू खुलाउनुपर्छ र भविष्य सुरक्षित भएको महसुस गराउनुपर्छ । निजामती सेवालाई पनि समयानुकूल परिवर्तन गर्दै जानुपर्छ । अर्कातर्फ लामो समयसम्म सरकारी जागिर गरेर आफूलाई सक्षम वा अब्बल बनाएपछि केही पैसा बढी पाइने लोभमा मातृभूमिको सेवा गर्दै सेवानिवृत्त हुने सुवर्ण अवसर छाडेर पैसा वा सुविधाको पछि लाग्नु उचित होइन भनेर पनि सोच्ने कि ? लामो समयसम्म मन्त्रालयको जिम्मेबार शाखा, महाशाखा र दाताहरूको पैसामा सञ्चालित आयोजनामा काम गरेका वा त्यस्तो सम्पर्कमा रहेका उच्चपदीय प्राविधिकहरू सेवामा हुँदै वा सेवा निवृत्त हुनेबित्तिकै तिनै दातृनिकायमा जागिर खाना जानु संयोग मात्र हो वा नियोजित वा प्रायोजित वा अनुचित सेवाको प्रतिफल हो भन्ने विषय पनि विचारणीय छ । यो सबैको जिम्मा राज्यको हो र राज्यले यी कुरामा मिहिन अध्ययन गरी बेलैमा निराकरण गर्नु बेस हुन्छ ।"
महिला हिंसा र कानुन कार्यान्वयन,"नेपाल सरकार तथा सम्बन्धित निकायहरू महिलाविरुद्ध हुने हिंसा अन्त्यका लागि नीतिगत रूपमा प्रतिबद्ध नै देखिन्छन् । नियमकानुन पनि बनाइएका छन् । संविधानले पनि वर्गीय, जातीय, क्षेत्रीय, भाषिक, धार्मिक, लैंगिक विभेद र सबै प्रकारका जातीय छुवाछूत अन्त्य गरी आर्थिक समानता, समृद्धि र सामाजिक न्याय सुनिश्चित गर्न समानुपातिक समावेशी र सहभागितामूलक सिद्धान्तका आधारमा समतामूलक समाज निर्माणको संकल्प गरेको छ । केही वर्षयता सरकारीस्तरबाट लैंगिक हिंसा न्यूनीकरणका लागि राष्ट्रिय कार्ययोजना तयार गरी स्थानीय तहदेखि राष्ट्रियस्तरसम्म विभिन्न कार्यक्रमसमेत सञ्चालन हुँदै आएका छन् । शिक्षा, स्वास्थ्य, रोजगारी, नीति निर्माण तथा नेतृत्व तह आदिमा महिलाको पहुँच बढेको पनि छ । तर महिलाप्रति हिंसात्मक व्यवहार कायमै रहेकाले उनीहरूको सामाजिक अवस्थामा परिवर्तन आउन सकेको छैन ।राष्ट्रिय जनगणना२०७८ अनुसार कुल जनसंख्याको आधाभन्दा बढी (५१०४ प्रतिशत) महिला छन् । नेपालमा सन् २०२० मा मानव विकास सूचकांकमा १४२ औं स्थानमा छ । विश्व आर्थिक मञ्चद्वारा तयार पारिएको ग्लोबल लैंगिक समानता अन्तराल प्रतिवेदन२०२० मा नेपाल ०६८३ अंकसहित १०६ औं स्थानमा छ, जुन दक्षिण एसियामा बंगलादेशपछिको दोस्रो स्थान हो । केन्द्रीय तथ्यांक विभागको सन् २०२१ को तथ्यांकअनुसार नेपालमा महिला साक्षरता ५७४ प्रतिशत छ । राष्ट्रिय मानव विकास प्रतिवेदन२०२० अनुसार महिलाको श्रमशक्ति सहभागिता दर २६३ प्रतिशत छ । तर राजनीतिक, आर्थिक, सामाजिक र सांस्कृतिक संरचनाले समाजमा हिंसा बढेको छ । नेपाल प्रहरीको लैंगिक हिंसासम्बन्धी तथ्यपत्रअनुसार आर्थिक वर्ष २०७९८० मा लैंगिक हिंसाका २० हजार ९१३ वटा उजुरी दर्ता भएकामा सबैभन्दा बढी घरेलु हिंसाका मात्र १६ हजार ५१९ उजुरी दर्ता हुनुले देशमा महिलाको अवस्था कहालीलाग्दो रहेको प्रस्ट हुन्छ ।हिंसा भनेको कुनै पनि व्यक्तिलार्ई दिइने यातना, पीडा, दुःख र अमानवीय व्यवहार हो, जुन शारीरिक वा मानसिक दुवै किसिमको हुन सक्छ । मानिसमा रहेका अन्धविश्वास, सामाजिक लिंगभेद आदिका कारण हिंसाले प्रोत्साहन पाउँछ । हिंसा घरभित्र वा बाहिर दुवै ठाउँमा हुन सक्छ । परम्परागत दृष्टिकोणबाट केवल बलात्कार र यौन दुर्व्यवहारलार्ई महिलाविरुद्ध हुने हिंसाका रूपमा लिइन्छ तर हिंसाभित्र धेरै कुरा पर्छन् । बालविवाह, बहुविवाह, जबर्जस्ती विवाह, चेलीबेटी बेचबिखन, गर्भपतन, अनमेल विवाह, दाइजो प्रथा, छाउपडी प्रथा यी सबै महिलाविरुद्ध हुने हिंसाका कारक तत्त्व हुन् । हिमालपहाडदेखि तराईमधेशसम्म उच्च घरानियादेखि सुकुम्बासी झुपडीसम्म, राजनेतादेखि मतदातासम्म जहाँसुकै, जोसुकैबाट र जहिले पनि हिंसा हुन सक्ने जोखिममा महिला हरपल बाँचिरहेका हुन्छन् । नेपालले लिंगमा आधारित महिला हिंसाविरुद्ध संवैधानिक प्रतिबद्धता जनाएको छ । नेपाल पक्ष भएका मानवअधिकारसम्बन्धी अन्तर्राष्ट्रिय सन्धिमहासन्धिको कार्यान्वयनका सन्दर्भमा नेपालमा लैंगिक समानता र महिलाविरुद्ध हुने घरभित्रका सबै प्रकारका हिंसा नियन्त्रण गर्नका लागि छुट्टै ऐनका रूपमा २०६६ वैशाख १४ देखि घरेलु हिंसा (कसुर र सजाय) ऐन२०६६ लागू गरिएको छ । घरेलु हिंसा (कसुर र सजाय) नियमावलीसमेत कार्यान्वयनमा छ । पछिल्लो समय लैंगिक हिंसा न्यूनीकरणका लागि राष्ट्रिय र अन्तर्राष्ट्रिय प्रयास भएका छन् । लैंगिक समानता कायम गर्न केही नेपाल ऐन संशोधन गर्न बनेको ऐन२०६६ द्वारा महिलाविरुद्धका भेदभावपूर्ण कानुनको खारेजी र लैंगिक समानताका लागि कानुन संशोधन गरी लागू छ । महिलामाथि हुने हिंसाका अनेक स्वरूप र प्रकृतिलाई सम्बोधन गर्न मुलुकी ऐन२०२० लाई विभिन्न ऐनद्वारा प्रतिस्थापन गरिएको छ । ती ऐनहरूमा मुलुकी अपराध संहिता२०७४, मुलुकी फौजदारी संहिता२०७४, मुलुकी फौजदारी कार्यविधि संहिता२०७४, फौजदारी कसुर (सजाय निर्धारण तथा कार्यान्वयन) ऐन२०७४, मुलुकी देवानी संहिता२०७४, मुलुकी देवानी कार्यविधि संहिता२०७४ छन् । यी ऐनहरूमार्फत सबै प्रकारका हिंसा, भेदभाव, शोषण, सामाजिकसांस्कृतिक कुरीतिजन्य व्यवहार वा अभ्यास, महिलामाथि हुने हानिकारक परम्परागत अभ्यासलाई आपराधिक कार्यका रूपमा व्याख्या गरी हिंसाको प्रकृति र स्वरूपहरूका आधारमा कानुनी सजाय तथा क्षतिपूर्तिको व्यवस्था गरिएको छ । महिलाविरुद्ध हुने हिंसाको कानुनी उपचार, त्यसको समाधान र आपराधिक कार्यका लागि कसुर तथा मात्रा निश्चित गर्दै दण्डसजायका निम्ति माथि उल्लिखित ऐनहरू विशेष छन् । न्यायमा पहुँच नभएकाहरूलाई राज्यले निःशुल्क कानुनी सहायता उपलब्ध गराउने व्यवस्था मिलाएको छ । कानुनी सहायतासम्बन्धी ऐन२०५४ ले आर्थिक रूपले विपन्न वर्गलाई यो सेवा उपलब्ध गराउने भनेको थियो । न्यायमा पहुँच हुन नसक्नुमा आर्थिक अवस्था मात्र कारक तत्त्व होइन भन्ने ठहर भइसकेको छ । घरेलु हिंसा तथा लैंगिक हिंसाबाट पीडित व्यक्तिलाई पनि निःशुल्क कानुनी सहायता उपलब्ध गराउने व्यवस्था ऐनमै गरिएको छ । यसका लागि जिल्ला कानुनी सहायता समितिमा दरखास्त दिनुपर्छ । कानुनी सहायता प्राप्त गर्न चाहने व्यक्ति स्वयं दरखास्त फाराम भर्न नजान्ने वा समितिको कार्यालयमा आई दरखास्त फाराम भर्न नसक्ने अवस्था रहेछ भने निजले पत्याएको अन्य व्यक्तिले समितिमा दरखास्त दिन सक्ने व्यवस्था गरिएको छ । घरेलु हिंसा तथा लैंगिक हिंसाबाट पीडित व्यक्ति जोकोहीले तथा वार्षिक आम्दानी ४० हजार रुपैयाँभन्दा कम भएका वा द्वन्द्वपीडित महिलाले निःशुल्क कानुनी सहायता प्राप्त गरी लाभ लिन सक्ने व्यवस्था गरिए पनि ग्रामीण क्षेत्रका लक्षित समूह यसबाट यथेष्ट रूपमा लाभान्वित हुन सकिरहेका छैनन् । यस्ता पक्षप्रति राज्यका संयन्त्रहरू संवेदनशील हुन जरुरी छ । नेपालमा कुनै पनि क्षेत्रमा नीति, ऐन र नियम अभावभन्दा पनि तिनको कार्यान्वयन पक्ष कमजोर हुने गरेको छ । लैंगिक हिंसा प्रभावित ग्रामीण क्षेत्रका महिला तथा बालिकालाई केन्द्रमा राखी छिटोछरितो र प्रभावकारी रूपले मनोसामाजिक सेवा, सुरक्षा र संरक्षण, चिकित्सा सहायता तथा कानुनी सेवा, सीपमूलक तालिम तथा आयआर्जनमा सहयोगलगायतमा ध्यान नदिएसम्म कानुन जतिसुकै राम्रो बनाए पनि त्यो निष्प्रभावी नै भइरहन्छ ।समाजमा विद्यमान पितृसत्तात्मक मूल्य र मान्यता, चरम गरिबी, शिक्षा र चेतनाको कमी, बालविवाह, बहुविवाह तथा संस्कृति र परम्परा महिला सशक्तीकरणका बाधकका रूपमा छन् । यसर्थ राज्यले महिलाको शरीर, सम्पत्ति, श्रम र सत्ता (चार स) माथिको अधिकार सुनिश्चित गर्नुपर्छ । कानुनबारे महिलालाई जानकारी गराउनुपर्छ । कानुनहरू प्रभावकारी ढंगले कार्यान्वयन गरिनुपर्छ । महिला हिंसाका सम्बन्धमा अनुसन्धान गर्न दक्ष महिला प्रहरी, महिला कानुन व्यवसायी, अदालतमा गोप्य इजलास र महिला न्यायाधीश चाहिन्छ । नत्र महिलाले आँट गरेर पीडा सार्वजनिक गर्दा पनि उल्टो पीडित हुने स्थिति बन्छ । पितृसत्तात्मक सोचमा परिवर्तन ल्याउन महिला पनि प्रतिबद्ध हुनुपर्छ । नेपालले गरेका अन्तर्राष्ट्रिय प्रतिबद्धता, संवैधानिक व्यवस्था तथा सर्वोच्च अदालतबाट भएका आदेशहरूका सन्दर्भमा महिला हिंसा नियन्त्रणसँग सम्बन्धित विद्यमान कानुनहरूको प्रभावकारी कार्यान्वयनतर्फ राज्यका हरेक अंग गम्भीर हुनुपर्छ तब मात्र बाँचेर पनि दिनहुँ मरिरहने लैंगिक हिंसाका पीडितहरूले न्याय पाउनेछन् । झा अधिवक्ता हुन् ।"
कांग्रेस मधेश सम्मेलनमा मर्यादाक्रमको विवाद,"(जनकपुर)कांग्रेसको मधेश सम्मेलनमा सभापति शेरबहादुर देउवापछि नेता शेखर कोइरालालाई मर्यादाक्रममा नराख्दा विवाद बढेको छ । संस्थापनइतर कोइराला पक्षीय ८ नेताले फरक मत राख्दै देउवापछि कोइरालालाई मर्यादाक्रममा राख्न प्रदेश समितिको ध्यानाकर्षण गराएका हुन् । बिहीबार र शुक्रबार जनकपुरको तिरहुतिया गाछीमा हुने प्रदेश सम्मेलनको उद्घाटन पार्टी सभापति देउवाले गर्ने कार्यक्रम छ । उद्घाटन समारोहमा सभापति देउवापछि मर्यादाक्रममा कोइरालालाई राखिएको छैन ।कांग्रेसमा केन्द्रीय सभापतिमा प्रतिस्पर्धा गर्ने नेतालाई वरिष्ठ नेता मान्ने चलन रहेको भन्दै कोइरालालाई दोस्रो मर्यादामा राख्न अडान लिएको फरक मत राख्ने नेताहरूको दाबी छ । पार्टीका परम्परा र मूल्यमान्यतालाई बेवास्ता गर्दै गुटगत मानसिकताबाट प्रेरित भएर मधेश प्रदेशमा पार्टीकै सांगठनिक संरचनामा विग्रह ल्याउने काम भएको छ, फरक मतमा भनिएको छ, एकतर्फी राजनीतिक क्रियाकलापको हामी भत्सर्ना गर्दछौं । फरक मतमा कांग्रेस मधेश प्रदेशका वरिष्ठ नेता रामसरोज यादव, भुवनेश्वर साफी, रेखा यादव, रविनचन्द्र कोइराला, प्रमेश पोखरेल, तागअली अन्सारी, उदयनारायण चौधरी, उषा देवकोटा र नितु झाको हस्ताक्षर छ । प्रदेश समिति सभापतिमा पराजित रामसरोज यादवसहित ८ जना कार्यसमिति सदस्यले प्रदेश सभापति यादवलाई लेखेको फरक मत कार्यालयका महासचिव सन्तुप्रसाद यादवले दर्ता नगरेको नेता रविनचन्द्र कोइरालाले जानकारी दिए । कार्यालयका महासचिवले प्रदेश अध्यक्षको तोक लगाएर ल्याउन भनेपछि हामीले बाध्य भएर फरक मत सार्वजनिक गर्यौं, उनले भने, सम्मेलनको पूर्वसन्ध्यामा किचलो बढाउने काम प्रदेश अध्यक्षले गर्नुभयो । बुधबार बसेको कांग्रेस मधेश प्रदेश समिति बैठकले देउवापछि उपसभापति पूर्णबहादुर खड्कालाई आसनग्रहण गराउने गरी मर्यादाक्रम तोकेको छ । कोइरालालाई भने केन्द्रीय सदस्यको हैसियतमा आसन ग्रहण गराइने बैठकले निर्णय गरेको छ । हामीले शेखर दाइलाई दोस्रो मर्यादाक्रममा राख्न बैठकमा कुरा राख्यौं, कांग्रेस मधेश प्रदेशका सदस्य कोइरालाले भने, तर, हाम्रो कुराको सुनुवाइ भएन । मर्यादाक्रमको निर्णय भइसकेको भनियो । यसअघि, गण्डकी र लुम्बिनी प्रदेश सम्मेलनमा कोइरालालाई देउवापछि दोस्रो मर्यादाक्रममा राखिएको थियो । कांग्रेसका मधेश प्रदेश सदस्य रेखा यादवले कार्यसमिति बैठकमा प्रदेश सम्मेलन उद्घाटन समारोहको मर्यादाक्रमबारे कुरा झिक्दा प्रदेश अध्यक्ष यादवले सबै कुरा प्रदेश समितिको हातमा नरहेको, केन्द्रीय नेताको पनि सरसल्लाहअनुसार मर्यादाक्रम मिलाइएको जवाफ दिएको बताइन् ।"
सुनदेखि स्कुटरसम्म तस्करी,"(काठमाडौं)भन्सार नाका तथा त्रिभुवन अन्तर्राष्ट्रिय विमानस्थलबाट धेरै समयदेखि सुन तस्करीका घटना बाहिरिएका छन् । तर, भन्सार प्रशासनले नै गरेको एक अध्ययनअनुसार सुन मात्र होइन, अन्य वस्तुहरू पनि निर्बाध रूपमा तस्करी भइरहेको भेटिएको छ ।देशभर रहेका भन्सारका विभिन्न नाका तथा प्वाइन्टबाट प्रतिबन्धित मालवस्तु, उच्च कर तिर्नुपर्ने वस्तुहरू पनि भित्रिरहेको पाइएको छ । एउटा वस्तुलाई अर्कै भनी कर छलीसँगै प्रतिबन्धित वस्तु पनि भित्र्याइने गरेको विभागले जनाएको छ । विमानस्थलबाट सुनसँगै पछिल्लो समय गाँजा पनि तस्करी भएको भेटिएको छ । गत साता मात्रै त्रिभुवन विमानस्थलबाट १०८ वटा कार्टुनमा प्याक गरेर ल्याइएको ५५ किलो गाँजा बरामद गरिएको थियो । भेप र ब्रेक सुमा लुकाएर ११ महिनाको अवधिमा ३ सय ६३ केजी सुन भित्रिएको पुष्टि प्रहरीको केन्द्रीय अनुसन्धान ब्युरो (सीआईबी) ले गरिसकेको छ । यसबाहेक सुक्खा बन्दरगाह भन्सार कार्यालयको यार्ड र गोदाममा नै रक्सी, सुपारी, पोस्तादाना, छोकडा, केराउ, कपडा, फिड सप्लिमेन्ट, टायर सिलेन्ट, फ्लोरिङ, फ्रिज, इलेक्ट्रिक स्कुटर, औद्योगिक मेसिनरी, मासको दाललगायत वस्तु भेटिएको छ । भन्सार विभागका शाखा अधिकृत मधु खनालको नेतृत्वमा रहेको टोलीले पहिलो चरणमा सन् २०१८ देखि थन्किएर रहेका, ६० दिन नाघेका करिब ३ सय ८० कन्टेनर खोलेर चेकजाँच सुरु गर्दा धेरै सामग्री तस्करी हुने गरेको भेटिएको हो । भन्सार गोदाम र यार्डमा रहेका १८३ कन्टेनरको चेकजाँच गरिएका कन्टेनरमा आयात प्रतिबन्धित वस्तु र उच्च भन्सार महसुल भएका सामानहरू फेला परेका हुन् । वीरगन्ज सुक्खा बन्दरगाहमा तस्करी भएका यी सामग्रीहरू फेला पारेका हौं । त्रिभुवन अन्तर्राष्ट्रिय विमानस्थलमा पनि यस्ता धेरै सामग्रीहरूको तस्करी भएको अनुमान छ । विमानस्थलबाट सुनबाहेक के कस्ता सामग्रीहरू तस्करी हुन्छन् भन्ने विवरण केही दिनपछि सार्वजनिक हुनेछ, विभागका महानिर्देशक पौडेलले बताए । विभाग स्रोतका अनुसार विगतमा बढी भन्सार महसुल लाग्ने वस्तु र आयात प्रतिबन्ध रहेका वस्तुलाई कम भन्सार लाग्ने र अर्कै वस्तु भनी भन्सारबाट छुटाउने गरेको पाइएको छ । विभागले आन्तरिक नियन्त्रण प्रणालीलाई प्रभावकारी बनाई भन्सार कार्यालयबाट जाँचपास हुने हरेक मालवस्तुको निगरानी गर्ने र शंकास्पद देखिएमा विभागबाटै टोली खटाई पुनः भौतिक परीक्षण गर्न सुरु गरेको जनाएको छ । यीयस्ता घटनाले पनि तस्कर वा व्यापारीहरूले सलबलाइरहेको देखिन्छ । पछिल्लो समय बारम्बार यस्ता घटना घट्दा पहिला के हुन्थ्यो भनेर सम्झन पर्ने परिस्थिति भन्सारमा महानिर्देशकसमेत भएर काम गरेका पूर्वसचिव कृष्णहरि बाँस्कोटाले बताए । २२२५ वर्षअघि पनि भन्सारबाट यसरी तस्करी हुन्थ्यो कि भनेर सम्झन बाध्य बनाइरहेको छ, उनले भने, भन्सार प्रशासक, राजस्व अनुसन्धान विभाग र प्रहरी प्रशासन अत्यन्त सजग हुनुपर्यो । सरकारले पनि निजी क्षेत्रसँग कडिकडाउ तरिकाले कुरा गर्नुपर्यो ।राष्ट्रलाई नै क्षति हुने गरी निजी क्षेत्रबाट पनि कसले यस्तो काम गरिरहेको छ भन्नेबारे जानकारी लिनुपर्ने उनले सुनाए । व्यापारीले पनि बिजनेस इथिक्स मा रहेर काम गर्नुपर्ने र यसका लागि निजी क्षेत्रका छाता संगठन नेपाल उद्योग वाणिज्य महासंघ, नेपाल उद्योग परिसंघले पनि राष्ट्रको अहितमा कर छलेर चोरीपैठारी गर्नु हुँदैन भनेर बताउनुपर्ने उनको भनाइ छ । सूचना प्राप्तिमा प्रहरी प्रशासन पनि दरिलो हुनुपर्ने । भन्सार नाकामा खटिने कर्मचारीले भ्रष्टाचाररहित सदाचारमा रहेर काम गर्नुपर्छ, उनले भने, लगातार भन्सारबाट प्रवेश गरिरहेपछि भन्सार प्रशासनले आफूलाई होसियार बनाउनैपर्ने । उपकरण चाहिन्छ भने माग गर्नुपर्यो । तर यसको सट्टा त्रिभुवन अन्तर्राष्ट्रिय विमानस्थल र वीरगन्ज भन्सार नाकाका लागि चीन सरकारले २० वर्षअघि दिएको जाँच मेसिन जडान नगरी अलपत्र राखिएको छ । मेटल डिटेक्टर, वाक थ्रु गेट र भेहिकल एक्सरेको काम गर्ने प्रविधियुक्त दुई सेट मेसिन जडान नगरी थन्काइएपछि उपकरण खिया लागेर काम नलाग्ने अवस्थामा पुगेका छन् । नियन्त्रण र निगरानी गर्न सरकारले आफैंले लगानी नगरेको गुनासो बढिरहेका बेला अनुदानमा दिएको प्रविधिसमेत थन्काएर भन्सार प्रशासनले समग्र तस्करीलाई प्रोत्साहन गरेको घटना पटकपटक सार्वजनिक भइरहेका छन् । तरल राजनीतिक अवस्थामा तस्करहरू मौलाउने प्रवृत्ति रहेको पूर्वसचिव बाँस्कोटाको भनाइ छ । राजनीतिमा तरलता देखिँदा तस्करहरू सलबलाउने नौलो नरहे पनि कर्मचारीले आफ्नो जिम्मेवारी पूरा गर्न तलमाथि गर्न नहुने उनको तर्क छ । विगतमा पनि चुनावताका तस्करहरू सलबलाउँथे, अहिले धेरै दलको सरकार बनेको छ, सबैको ध्यान यसतर्फ लाग्दा तस्करहरू सलबलाएको देखिन्छ, त्यसैले कर्मचारीहरू कर्तव्यनिष्ठ भएर काम गर्नुपर्छ, उनले भने ।यस्ता मालवस्तु ल्याउने पैठारीकर्ताको पहिचान गरी दोषीमाथि हदैसम्मको कारबाही गरिने विभागको दाबी छ । भन्सारमा आयात प्रतिबन्ध रहेका र एउटा वस्तुलाई अर्कै भनी ल्याएका मालवस्तु घोषणा गरी भन्सारमा कमजोर नेतृत्व भएको बखत भन्सार छुटाउने गरी बेवारिसे बनाइराखेको समेत पाइएको विभागकै प्रतिक्रिया छ । पैठारीकर्ताले आयात प्रतिबन्ध रहेका र एउटा वस्तुलाई अर्कै भनी ल्याएर लुकाएका शंकास्पद वस्तुहरू भन्सार कार्यालयको यार्ड र गोदाममा रहेको सूचनाका आधारमा विभागले सर्च अभियान तीव्र पारेको महानिर्देशक शोभाकान्त पौडेलले बताए । त्रिभुवन अन्तर्राष्ट्रिय विमानस्थल र भन्सारका विभिन्न नाकाबाट निर्बाध रूपमा प्रतिबन्धित वस्तु र गलत घोषणा गरेर सामान भित्र्याउने प्रवृत्तिलाई निरुत्साहित गर्न विभागले सर्च अभियान सुरु गरेको दाबी गरे । आयातकर्ताले गलत घोषणा गरेर भन्सारका विभिन्न प्वाइन्टबाट सामान भित्र्याएको पाइएको छ, त्यसलाई पनि कडा निगरानीमा राखेका छौं, उनले भने, अफिसरको टोलीले नै हरेक ठाउँमा सर्च अभियान गरिरहेको छ ।६० दिनभन्दा बढी अवधिदेखि रहेका सबै प्रकारका मालवस्तु जफत गरी लिलाम गर्न र शंकास्पद कन्साइनमेन्टमा कडा निगरानी राख्न सबै भन्सार कार्यालयलाई निर्देशन दिएको विभागले जनाएको छ । विभागबाट अनलाइनको माध्यमबाट हुने प्रत्यक्ष अनुगमन कार्यलाई प्रभावकारी बनाई बिदाको दिनमा र कार्यालय समय अगाडिपछाडिसमेत सबै भन्सार कार्यालयको अनुगमन गर्ने कार्यको थालनी गरिएको छ । अनुगमनका क्रममा भन्सार मूल्यांकन, वस्तु वर्गीकरण र मालवस्तुको घोषणामा कुनै कैफियत देखिएमा तत्काल भन्सार ऐनअनुसार कारबाही गरिने उनले बताए । अनुगमन गर्दा गम्भीर राजस्व छली हुन सक्ने देखिएमा त्यस्ता कन्साइनमेन्ट रोकी विभागबाटै छड्के परीक्षणका लागि टोली पठाउने गरेको छ, उनले भने । पछिल्लो समय चेकजाँचमा कडाइ गरेकै कारण सुनलगायत अवैध वस्तु फेला परेको हुँदा छानबिन गरी त्यसको नेक्सस तोड्न पनि केही हदसम्म सफल भएको त्रिभुवन विमानस्थल भन्सार कार्यालयका प्रमुख भन्सार प्रशासक टोकराज पाण्डेले बताए । चेकजाँचमा कडाइ गरेकै कारण केही मान्छेसहित पक्राउ परे, केही सामान मात्रै जफत भयो, उनले भने, तिनका नेक्सस पत्ता लगाएर एउटा जालो तोड्नसमेत सफल भएका छौं । अब तत्काल विमानस्थलबाट ल्याउने अवैध सामग्री कम हुन्छ । तर तस्करहरूले नेपाल भित्रन अर्को बाटो खोज्छन् । नेपाल नागरिक उड्डयन प्राधिकरण, नेपाल प्रहरी र अध्यागमनसहितको समन्वयमा नै यो सम्भव भएको उनले सुनाए । जाँचपासमा कडाइ भएकै कारण अब तस्करले फरक बाटो वा अन्य नाका प्रयोग गर्न सक्छन्, उनले भने, पहिला सुन बडीमा ल्याएको थियो भने अब लिक्वइड फर्म, डस्टमा ल्याउन सक्छ, त्यसैले त्रिभुवन विमानस्थलको भन्सारमा कडाइ गरेका छौं । स्वघोषणालाई पनि विशेष ध्यान दिएका छौं । अमेरिकाबाट फोन ल्याउनेले स्वघोषणा गर्दा हार्ड डिस्कभन्दा हामीले दुवै पक्षलाई सोध्दा शंकास्पद लागेपछि सामान जफत गर्दा आइफोन १५ म्याक्स भेटिएको समेत उनको भनाइ छ । बाहिरबाट आइरन, हेयर ड्रायर, मिक्सर, ओभन, कफी मेसिन सकेसम्म नल्याउनु भनेर सूचनासमेत जारी गरेको उनले सुनाए । आइरन, हेयर ड्रायर, मिक्सर, ओभन, कफी मेसिनलगायत वस्तु एक्सरे मेसिनमा हेर्दा गोल्ड जस्तो देखियो, त्यसैले कार्गोमा सामान ल्याउने वा एयरपोर्टमा आउनेले यस्ता सामान नल्याउन आग्रह गरेका छौं, उनले भने, चेकजाँच कडाइ हुँदा यात्रुलाई गाह्रो नहोस् भन्ने हो, त्यसैले सकेसम्म नल्याउन आग्रह गरेका छौं ।"
सुरक्षण र मुद्रण विभाग गाभ्न राय माग,"काठमाडौं (कास) सुरक्षण मुद्रण र मुद्रण विभागलाई आपसमा गाभ्ने कि नगाभ्ने भन्ने विषयमा सञ्चार तथा सूचना प्रविधि मन्त्रालयले संसदीय समितिसहित अन्य निकायसँग सुझाव मागेको छ । चालु आर्थिक वर्षको बजेट वक्तव्यमा यी दुई निकायलाई गाभ्ने घोषणा गरिए पनि हालसम्म कुनै काम भएको छैन । सञ्चारमन्त्री रेखा शर्माले राजपत्र र अन्य सरकारी कागजपत्र प्रकाशन गर्ने मुद्रण विभागलाई बैंक नोटजस्ता गोप्य दस्ताबेज छाप्ने सुरक्षण मुद्रणसँग गाभ्नु उचित होला कि नहोला भनी अर्थ मन्त्रालयसहित विभिन्न निकायसँग सुझाव मागिरहेको बताएकी छन् । विभागको जनशक्ति र स्रोत अलि घटाउने, बरु सुरक्षण मुद्रणलाई बलियो बनाउनुपर्छ कि भन्ने मन्त्रालयको बुझाइ छ बुधबार प्रतिनिधिसभाको शिक्षा, स्वास्थ्य तथा सूचना प्रविधि समितिको बैठकमा भएको सुरक्षण मुद्रण सम्बन्धमा व्यवस्था गर्न बनेको विधेयक छलफल क्रममा मन्त्री शर्माले सांसदसँग राय पनि मागेकी छन् । सुरक्षण मुद्रण सामग्रीको छपाइका लागि स्थापना गर्ने भनिएको सुरक्षण मुद्रण केन्द्रले नागरिकता, राहदानी र बैंक नोटबाहेकका सामग्री अन्य व्यक्ति वा निकायलाई छाप्न स्वीकृति दिने व्यवस्थालाई लिएर पनि सांसदहरूले प्रश्न उठाएका थिए । सवारी चालक अनुमतिपत्र र राष्ट्रिय परिचयपत्रजस्ता संवेदनशील सामग्री अन्य निकायलाई छाप्न दिनु उचित नभएको उनीहरूको भनाइ थियो । सिंहदरबारस्थित सुरक्षण मुद्रणले अन्तःशुल्क र हुलाक टिकट छाप्ने गर्छ । कांग्रेसका सांसद चन्द्रकान्त भण्डारीले सुरक्षण मुद्रणसम्बन्धी विधेयक सुरक्षासँग जोडिएको हुनाले यसको सैद्धान्तिक र व्यावहारिक पक्षबारे मिहिन बुझाइ राख्न आवश्यक रहेको बताए । माओवादी केन्द्रका सांसद देवेन्द्र पौडेलले लाइसेन्स, पासपोर्टजस्ता महत्त्वपूर्ण विवरण छाप्नेलाई व्यक्ति वा निकाय नभनी तोकेरै ऐनमा स्पष्ट खुलाइनुपर्ने भनाइ राखे । प्रस्तावित विधेयकमा नागरिकता, राहदानी र बैंक नोटबाहेकका अन्य सुरक्षण सामग्रीसम्बन्धी काम गर्ने गरी सरकारले अन्य व्यक्ति वा निकायलाई स्वीकृति दिन सक्ने उल्लेख छ । सञ्चार सचिव कृष्णबहादुर राउतले सुरक्षण मुद्रणसम्बन्धी कार्य देशभित्रै सुरक्षित, भरपर्दो र गुणस्तरीय बनाई विदेशी कम्पनीप्रतिको निर्भरता हटाउन, मुद्रण सेवामा बाहिरिने ठूलो राशि जोगाउन, रोजगारी सिर्जना र डिजिटल नेपाल फ्रेमवर्कका उद्देश्य पूर्तिका लागि पनि यो विधेयक तर्जुमा गरिएको बताए । लाइसेन्स र राष्ट्रिय परिचयपत्र पनि मुद्रण केन्द्रबाटै छपाइ हुनुपर्ने कुरा मनासिव हो, यसलाई विधेयकमा समावेश गरिनेछ, सचिव राउतले भने ।"
विराटनगरमा आरआर अस्पताल खुल्ने,"विराटनगर (कास) झन्डै अढाइ अर्बको लगानीमा मोरङको बुढीगंगा१ मा शिवम् अर्गनाइजेसनले दुई सय शय्याको आरआर इन्टेरनेसनल अस्पताल खुल्ने भएको छ । सामान्य बिरामीसमेत उपचारका लागि काठमाडौं र भारत जानुपर्ने बाध्यता हटाउन र स्वास्थ्य क्षेत्रमा रहेको मल्टी विशेषज्ञ सर्भिसको माग पूरा गर्ने उद्देश्यले अस्पताल खोल्ने तयारी गरिएको अर्गनाइजेसनका अध्यक्ष राजेन्द्र राउतले बताए । बुधबार शिलान्यास गरिएको अस्पताल दुई वर्षभित्रमा सञ्चालमा ल्याइने उनले बताए । त्यसैगरी अस्पतालसहित मेडिकल, पारामेडिकल र नर्सिङ कलेजपनि सञ्चालन गर्ने राउतले जानकारी दिए ।सुरुवातमा एक सय शय्याको मल्टी स्पेसलिस्ट अस्पताल सञ्चालनमा ल्याएर चाँडै तीन सय शय्यामा विस्तार गर्ने तयारी रहेको पनि राउतले सुनाए । अस्पताल निर्माणका लागि सरकारी आवश्यक कानुनी प्रक्रिया पूरा भइसकेको र एक सातादेखि निर्माण सुरु हुने उनले बताए । अस्पताललाई सेन्टर अफ एक्सेलेन्सका रूपमा विकास गरेर सुपर स्पेसलिटी स्वास्थ्य सेवा केन्द्र बनाइनेछ । राउतले भने, अस्पतालले मुटु रोगको उपचारलाई बढी प्राथामिकता दिएर आकस्मिक सेवा, कार्डियो आकस्मिक र क्याथ ल्याब सेवालाई महत्त्व दिइनेछ । यसका साथै अस्पतालबाट जनरल मेडिसन, न्युरो सर्जरी, जनरल सर्जरी, मिर्गौला रोग, स्त्रीरोग तथा प्रसूति सेवा, आँखा रोग, नवजात शिशु तथा बालरोग, हाडजोर्नी तथा नशाको विशिष्टीकृत उपचार सेवा उपलब्ध गराउनेछ । सबै किसिमका शल्यक्रिया आधुनिक र विश्वसनीय प्रविधि तथा उपकरणको माध्यमबाट हुने गरी पूर्वाधार सुनिश्चित गरिने राउतको दाबी छ ।चार दशक पहिला तयारी पोसाकको निर्यातबाट व्यावसायिक कारोबारको थालनी गरेका राउतको यसबेला जुत्ता चप्पल, सिमेन्ट, क्लिङ्करलगायतका उद्योगसहित विभिन्न दर्जन बढी व्यावसायिक कारोबार छन् । मुलुक आयातमूखी हुँदा उद्योग धराशायी भएपछि नयाँ क्षेत्रमा लगानी गर्न बाध्य भएको नेपाल उद्योग वाणिज्य महासंघ प्रदेश १ का अध्यक्षसमेत रहेका राउतको गुनासो थियो । उनले चाँडै काठमाडौं र विराटनगरमा पाँच तारे होटल पनि सञ्चालनमा ल्याउने जानकारी दिए । हाल विराटनगर र बुढीगंगामा नोबेल र विराट् मेडिकल कलेज सञ्चालनमा छन् । त्यसबाहेक कोशी अस्पतालसहित दुई दर्जन निजी अस्पताल र नर्सिङ होल सञ्चालनमा छन् ।"
नयाँ संरचनाको उत्साह,"(काठमाडौं)प्रधानमन्त्री कप महिला राष्ट्रिय क्रिकेट प्रतियोगिता यसपालि फरक छ । यस अर्थमा फरक कि पहिलोपल्ट महिला राष्ट्रिय क्रिकेट राउन्ड रोबिन लिग संरचनामा आयोजना हुँदै छ । विगतमा समूह चरणको ३ खेलबाटै धेरै खेलाडीको यात्रा टुंगिने गर्दथ्यो । बिहीबार सुरु हुने ट्वान्टी२० संरचनाको प्रतियोगिता पुस १८ सम्म चल्नेछ । यो राउन्ड रोबिन लिगका आधारमा हुनेछ । सहभागी ८ टोलीले राउन्ड रोबिन लिगमा एकअर्कासँग प्रतिस्पर्धा गर्नेछ । त्यसपछि प्लेअफ हुँदै फाइनल खेलाइने छ । फाइनल पुग्ने टोलीले १० खेलसम्म खेल्न पाउनेछ भएको छ । महिला क्रिकेटको घरेलु संरचना कमजोर हुँदा नेपाली टोलीको अन्तर्राष्ट्रिय प्रतियोगितामा प्रदर्शन दिन प्रतिदिन कमजोर हुँदै आएको छ । पहिलो सहभागितामै सन् २००७ मा एसीसी महिला च्याम्पियनसिपको फाइनल पुगेको नेपालले त्यसपछिका १६ वर्षमा त्यही प्रदर्शन पनि दोहोर्याउन सकेको छैन । महिला क्रिकेटलाई अब नयाँ ढंगबाट सोचविचारसहित अगाडि बढाउनुपर्छ भनेर नै नेपाल क्रिकेट संघले राउन्ड रोबिन लिगको संरचनामा राष्ट्रिय प्रतियोगिता गर्न गइरहेको संघका सचिव पारस खड्काले बताए । उनले भने, फेब्रुअरीमा एसियाली ट्वान्टी२० छनोट हुन लागेको छ र प्रधानमन्त्री कपपछि नेपाली टोली त्यसको तयारीमा जुट्ने छ । सन् २०२७ मा नेपाल आईसीसी यू१९ विश्वकपको सहआयोजक भएकाले २०२४ देखि महिला क्रिकेटमा केन्द्रित भएर अगाडि बढ्ने योजनामा लागिरहेका छौं । नेपालको पहिलो महिला टोलीकी सदस्य हुन् सीता रानामगर । उनी आफ्नो डेढ दशकको खेलाडी जीवनमा पहिलो पटक राउन्ड रोबिन लिग संरचनामा राष्ट्रिय प्रतियोगिताको अनुभूति गर्न गइरहेकी छन् । लामो समयदेखि नेपाल एपीएफ क्लबको नेतृत्व गरिरहेकी उनले पहिलोपल्ट राउन्ड रोबिन लिगमा खेल्ने अवसर दिएकोमा क्यानलाई धन्यबाद दिइन् । मेरो खेल जीवनमा पहिलो पटक यसरी राउन्ड रोबिन लिग संरचनामा खेल्न पाइरहेको छु । हामीले अब धेरैभन्दा धेरै खेल खेल्ने अवसर पाउने छौं र यसले नयाँ खेलाडीलाई पनि अवसर दिनेछ । मेरो टोलीका नयाँ खेलाडीले पनि अवसर पाउनेछन्, सीताले भनिन्, हामीले वाग्मती प्रदेशविरुद्ध शृंखला खेलेका थियौं, त्यसैले एपीएफको तयारी राम्रो भइरहेको छ ।राष्ट्रिय खेलाडीको बाहुल्य रहेको एपीएफले महिला क्रिकेटमा वर्चस्व जमाउँदै आएको छ । तर, गत वर्ष इटहरीमा सम्पन्न प्रतियोगिताको पछिल्लो संस्करणमा एपीएफ सेमिफाइनलमा कोशी प्रदेशसँग ८ विकेटले पराजित भएको थियो । त्यस कारण एपीएफलाई आफ्नो प्रभुत्व फर्काउन सजिलो हुने छैन । कोशीलाई ६ विकेटले पराजित गरी सुदूरपश्चिमले उपाधि जितेको थियो । तर, साबिक विजेता टोलीसँग अलराउन्डर कविता कुँवर हुनै छैनन् । सुदूरपश्चिमलाई उपाधि दिलाउनेक्रममा १ सय ३४ रन बनाउनुका साथै २ विकेट लिएकी कविता शल्यक्रियापछि आरामकै अवस्थामा रहेको टोलीकी कप्तान रितु कनोजियाले बताइन् । सुदूरपश्चिमको टोली प्रधानमन्त्री कप खेल्न बुधबार साँझ काठमाडौं आइपुगेको थियो र टोलीले बिहीबार बिहान एपीएफसँग खेलेर उपाधि रक्षा अभियान सुरु गर्नेछ । नेपाली राष्ट्रिय टोलीकी पूर्वकप्तान रितुले सुदूरपश्चिमको तयारी राम्रो भएको र टोलीमा नयाँ खेलाडीहरू रहेकाले प्रदर्शनमा राम्रो आस राखेको बताइन् । नेपालकी पूर्वकप्तान रुबिना क्षेत्रीले पनि नयाँ सोच र नयाँ ढंगबाट महिला क्रिकेट पनि प्रवर्द्धन गर्न सोचिदिएकामा सबैप्रति धन्यबाद व्यक्त गरिन् । आगामी दिनमा पनि हामी यस्तै अपेक्षा गर्नेछौं । अरू खेलाडीलाई यसले राम्रो अवसर दिनेछ । विगतमा १२ वटा लिग म्याच खेल्यो अनि पुगियो भने सेमिफाइनल खेलेर बाहिरिनुपर्ने स्थिति थियो, अहिले सात म्याच लिगमै खेल्न पाइरहेका छौं, यसको बढीभन्दा बढी सदुपयोग गरेर प्रदर्शन देखाउन खेलाडी केन्द्रित हुनुपर्छ, कोशी प्रदेशकी कप्तान रुबिनाले भनिन् । उनको कप्तानीमा कोशी प्रदेश गत वर्षको नतिजाभन्दा एक स्थान माथि जान चाहन्छ । टोलीमा काजोल श्रेष्ठ, अप्सरी बेगम, संगीता राई, सवनम राई जस्ता नेपालबाट खेलिसकेका अनुभवी खेलाडी छन् । उनले भनिन्, एसियाली छनोटका लागि पनि यो प्रतियोगिता मूल आधार मानेर खेल्ने छौं । हामीले जिल्ला, प्रदेशदेखि नै यो प्रतियोगिताको तयारी गरेका छौं ।मधेश प्रदेशकी कप्तान कविता गौतमले मधेश प्रदेश विगतको भन्दा राम्रो तयारीसाथ आएको सुनाइन् । दुई नयाँ खेलाडी भएकाले आत्मविश्वास झनै बढेको छ । त्यसैले केही राम्रो नतिजा निकाल्ने अपेक्षा गरेका छौं, उनी मधेशले राम्रो खेल्नेमा आशावादी देखिन्छिन् । वाग्मतीले पछिल्लो १ महिनादेखि तयारी गरिरहेको र त्यसलाई मैदानमा उतार्न व्यग्र रहेको कप्तान अस्मिना कर्माचार्य बताउँछिन् । प्रतियोगिताको तयारीका लागि इलिट कप र द्विपक्षीय शृंखला खेलेकाले राम्रो म्याच एक्सपोजर भएको छ । त्यो अनुभवलाई प्रतियोगितामा कसरी उपयोग गर्नेमा हामी केन्द्रित छौं । गण्डकी प्रदेशकी कुसुम गोदार, लुम्बिनी प्रदेशकी सरस्वती जीएम, कर्णाली प्रदेशकी किरणकुमारी कुँवर महिला क्रिकेटमा आएको नयाँ संरचनाबाट उत्साहित देखिएका छन् । आजका खेलत्रिवि मैदान, कीर्तिपुरवाग्मती प्रदेशविरुद्ध मधेश प्रदेशगण्डकी प्रदेशविरुद्ध लुम्बिनी प्रदेशमूलपानी मैदानएपीएफविरुद्ध सुदुरपश्चिमकर्णालीविरुद्ध कोशी प्रदेश"
झापा एफसीले जितेपछि थपियो रोमाञ्च,"(काठमाडौं)फुटबलमा यस्तो दृश्य बिरलै देखिन्छ, एउटै टिमका खेलाडीबीच झगडाको स्थिति । झापा एफसीका गोलरक्षक स्टेफन कुपिच र फरवार्ड जोर्गे सान्चेजबीच बुधबारको खेलका क्रममा भनाभन चलेको देखियो । के यो टिमभित्रको चिरा बाहिर ह्वाङ्ग देखिएको हो त ? त्यस्तो होइन, जस्तो बाहिरबाट देखिन्छ, झापाका स्पेनी प्रशिक्षक ओरियल मोहेडानोले भने । उनको आशय थियो, यो त टिमलाई अझ आक्रामक बनाउन दुई खेलाडीबीच चलेको सकारात्मक द्वन्द्व पो हो ।सायद होला । उनको यो दाबी किन पनि विश्वास गर्न सकिन्छ भने झापा टिम नेपाल सुपर लिगमा बुधबार प्रभावशाली जित निकाल्न सफल रह्यो । यो जितले सुपर लिग थप रोमाञ्चक मोडमा पुगेको छ । धनगढीले खेल जितेको भए प्लेअफ खेल्ने निश्चित हुन्थ्यो । तर, हारले टिम ढुक्क हुनसक्ने स्थितिबाट टाढिएको छ । यसपल्टको प्रतियोगितामा धनगढीको यो पहिलो हार हो । अब त्यस्तो कुनै टिम रहेन, जसले आफूलाई अविजित कायम राख्न सक्यो ।धनगढी ७ खेलबाट १२ अंकसहित दोस्रो स्थानमा छ । टोलीको अन्तिम खेल शीर्षमा रहेको पोखरा थन्डर्सविरुद्ध छ । पोखरा नै यस्तो एकमात्र टिम हो, जसको प्लेअफ खेल्ने निश्चित भइसकेको छ । पोखरासँग १४ अंक छ । झापाको १० अंक भएको छ । यससँगै टोली शीर्ष चारमा उक्लेको छ । झापाको अन्तिम खेल भने एफसी चितवनविरुद्ध हुनेछ । झापा जितेपछि चितवनको अर्को चरण खेल्ने सम्भावना पनि समाप्त भएको छ ।चितवन प्लेअफको समीकरणबाट बाहिरिने स्पोर्टिङ इलामपछि दोस्रो टिम भएको छ । त्यही खेलमा केन्द्रित भएर प्रशिक्षक मोहेडानोले भने, चितवनको चुनौती समाप्त भए पनि हामी आफ्नो प्रतिद्वन्द्वीलाई पूर्ण सम्मान दिएर खेल्नेछौं । यो हाम्रा लागि कप फाइनलजस्तै हुनेछ । उनले आफ्नो टिमले धनगढीविरुद्ध गरेको प्रदर्शनमा खुसी र गर्व रहेको बताए । झापाका कप्तान अञ्जन विष्ट भने फेरि एकपल्ट गम्भीर मुद्रामा मिडियासामु प्रस्तुत भए ।उनले गरेको तर्क भने ठीकै थियो । उनको भनाइ थियो, हामी यो जितमा खुसीयाली मनाउने पक्षमा छैनौं, किनभने केही पनि निश्चित भएकै छैन । अहिलेका लागि आफ्नो टिम चौथो स्थानमा पुगेको छ । यसक्रममा हामीले आफ्नो टिम यसको हकदार छौं भनेर भने प्रमाणित गर्यौं । झापाले उनकै गोलले अग्रता लिएको थियो ५३ औं मिनेटमा । छिरिङ लामाले निकालेको क्रसलाई अञ्जनले हेडबाट फ्लिक गर्दै गोल गरे । यो आफैंमा आर्कर्षक गोल रह्यो ।उनले सातौं खेलमा आएर झापाका लागि पहिलो गोल गरेका हुन् । दोस्रो गोल भने ७७ औं मिनेटमा सम्भव भएको थियो । यो गोल सब्स्टिच्युट खेलाडी समिराज थोकरको नाममा रह्यो । सायद सान्चेजले गरेको सुरुआती प्रहार पोस्टको दिशातर्फ अग्रसर थियो । त्यसैलाई समिराजले निश्चित गोलमा परिणत गरे । अञ्जन नै प्लेयर अफ द म्याच रहे । तर तिनै गोलरक्षक कुपिचले दाबी गरेको देखियो, खेलको उत्कृष्ट खेलाडी त म नै हुनुपर्ने हो ।उनको दाबीमा दम थियो । कुपिचले क्लिन सिट राखेको यो लगातार पाँचौं खेल रह्यो । उनले यसै खेलको क्रममा आफू उत्कृष्ट गोलरक्षक रहेको पनि प्रमाणित गरे । उनले पूरा प्रतियोगितामै गोल नखाएको लगातार ५ सय २१ मिनेट पुगेको छ । सम्भवतः घरेलु नेपाली फुटबलमा यो कोही पनि गोलरक्षकको अहिलेसम्मकै सबैभन्दा उत्कृष्ट प्रदर्शन हो । पोखरासँग कुपिचले अन्तिम पटक गोल खाएका थिए । त्यसपछि उनले काठमाडौं, वीरगन्ज, बुटवललुम्बिनी र ललितपुर सिटीसँगको खेलमा कुनै गोल खाएका छैनन् ।खेलको अन्तिम मिनेट झापाले १० खेलाडीमा सीमित रहेर खेलेको थियो । डरलाग्दो ट्याकल गरेका कारण धीरज थतालीले सिधा रातो कार्ड खाए । यसमा उनी भावविह्वल देखिए । अर्कोतर्फ धनगढीका प्रशिक्षक युगलकिशोर राईले पनि हारमा ठूलो मन देखाए । उनले भने, यो खेलमा झापा जितको पूर्णतः हकदार देखियो । झापाले सुरुआती केही खेलमा राम्रो खेल्न सकेन । तर, त्यसपछि उसको प्रदर्शनमा व्यापक सुधार आएको छ ।अझ उनले त झापा ७८ खेलाडीमा सीमित भएको भए पनि हार धनगढीकै हुने समेत बताए । प्रशिक्षक राईले झापाको टिममा अञ्जन फर्केपछि सबै खेलाडीको प्रदर्शनमा सकारात्मक प्रभाव परेको माने । उनले थपे, खेलमा हार जित त हुन्छ नै । आज हाम्रो भागमा हार लेखिएको थियो । अब हाम्रो काम भनेको अन्तिम खेलमा राम्रो गर्ने नै हो । हामीसँग तयारीलाई पर्याप्त समय पनि छैन । पर्सि नै खेल्नु छ । चुनौतीको सामना गर्नु नै एकमात्र विकल्प हो ।आजको खेलकाठमाडौंविरुद्ध वीरगन्ज"
जयकर स्मृति टेनिस सुरु,"काठमाडौं (कास) २१ औं संस्करणको जयकर मेमोरियल जुनियर टेनिस प्रतियोगिता बुधबार सातदोबाटोस्थित टेनिस कोर्टमा सुरु भएको छ । प्रतियोगिताको यू१४ गर्ल्समा प्रजना मानन्धरले कर्मिष्ठा नुगाह श्रेष्ठलाई ६०, ६१ ले पराजित गर्दै सेमिफाइनल तयर गरिन् । अर्को खेलमा दिव्यता भण्डारीले निभा श्रेष्ठलाई ६२, ६४ ले हराएर सेमिफाइनलमा स्थान बनाइन् । यू१२ गर्ल्सतर्फ सपना मल्ल, जेनिशा ज्ञवाली र अयुशा जिसी विजयी हुँदै सेमिफाइनल पुगेका छन् । सपनाले आयुश्री घलेलाई ६४, ६३ ले, जेनिशाले सर्भाना गुरुङलाई ६०, ६२ ले र आयुशाले रोज चाम्लिङ राईलाई ६०, ६० ले हराएका थिए । सोही उमेर समूहको ब्वाइजतर्फ प्रनव घिमिरेले रनिश श्रेष्ठमाथि ६०, ६० को जित निकाल्दै क्वाटरफाइनल तय गरे । यू१० गर्ल्सतर्फ सरा पन्त, अनुश्री धोजु, थिइजा श्रेष्ठ र जेनिशा ज्ञवाली विजयी भई सेमिफाइनल पुगेका छन् । सोही उमेर समूहमा ब्वाइजतर्फ निर्भय शर्मा घिमिरे र मिलान लामा क्वाटरफाइनल पुगे । यू९ गर्ल्समा तभिषी राणा क्वाटरफाइनल पुग्दा ब्वाइजतर्फ अहान केडिया, कर्मन्य सुवेदी, सर्वज्ञजंग कार्की र राजकुमार दाहालले पहिलो चरणको खेल जितेका छन् ।प्रतियोगिता नेपाल टेनिस संघको सहकार्यमा भइरहेको हो ।"
पाल्पा क्रिकेट अध्यक्षको निधन,"पाल्पा (कास) पाल्पा जिल्ला क्रिेकट संघका अध्यक्ष राजेश श्रेष्ठको बुधबार उपचारका क्रममा निधन भएको छ । तानसेन नगरपालिका७, लामडाँडामा बस्दै आएका श्रेष्ठ मंसिर १४ मा अचानक बिरामी परेका हुन् । पेटको समस्या भएर सामान्य औषधी सेवन गरेका उनलाई आकस्मिक आन्तरिक रक्तश्राव भएपछि अस्पताल भर्ना गरिएको परिवारले जनाएका छन् । लुम्बिनी मेडिकल कलेज पाल्पामा उपचारका क्रममा सुधार नआएपछि पछिल्लो समय काठमाडौंमा लैजानुपरेको संघका उपाध्यक्ष शैलेन्द्र भट्टराईले जानकारी दिए । स्व श्रेष्ठ लुम्बिनी प्रदेश क्रिकेट संघका कोषाध्यक्षका साथै लुम्बिनी प्रदेश खेलाडी छनोट समितिका संयोजकसमेत थिए । २०६० सालमा गठित जिल्ला क्रिकेट संघको नेतृत्वमा श्रेष्ठ नै थिए । उनका श्रीमती र दुई छोरा छन् ।"
फाइनलमा ताप्लेजुङ र झापा,"ताप्लेजुङ (कास) दोभान बजारमा भइरहेको अन्तर जिल्ला क्लबस्तरीय आमन्त्रित पुरुष भलिवल प्रतियोगिताको फाइनलमा आयोजक ताप्लेजुङ र झापा टिम पुगेका छन् । बुधबार सेमिफाइनलमा मुकेश मेमोरियल क्लब ताप्लेजुङले सभापोखरी भलिबल क्लब संखुवासभालाई २५२१, २५२३ र २६२४ को सोझो सेटमा हरायो ।दोस्रो सेमिफाइनलमा पाथिभरा टाइगर भलिबल क्लब झापाले भोजपुर भलिबल क्लब भोजपुरलाई ३१ को सेटमा रोक्यो । पाथिभराले १९२५, २५२२, २५१६, २५१२ ले नतिजा निकाल्यो । फाइनल बिहीबार हुनेछ । विजेताले ३ लाख र उपविजेताले १ लाख ५१ हजार पुरस्कार प्राप्त गर्नेछन् ।"
