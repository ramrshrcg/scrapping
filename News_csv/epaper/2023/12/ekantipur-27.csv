शीर्षक,विवरण
"मन्त्री फेर्ने, कार्यशैली बदल्ने","क्रिकेट मैदान राष्ट्रिय गौरवका योजनाप्रधानमन्त्री दाहालले तीन क्रिकेट मैदान निर्माणलाई राष्ट्रिय गौरवका योजनाअनुसार अघि बढाउने प्रतिबद्धता जनाएका छन् । विश्वकपको तयारीमा कुनै कसर बाँकी राखिनेछैन । कीर्तिपुर रंगशालालाई पीपीपी मोडलमा विस्तार गरिँदै छ भने मूलपानी, विराटनगर र कैलालीको फाप्ला क्रिकेट रंगशालालाई राष्ट्रिय गौरवको आयोजनाका रूपमा निर्माण गरिँदै छ, उनले सम्बोधनमा भनेका छन्, चितवनको गौतम बुद्ध क्रिकेट रंगशाला पनि राष्ट्रिय गौरवकै आयोजनाका रूपमा तीन तहकै सरकारको समन्वयमा बन्दै छ । सरकारले देशको गौरव बढाउने युवा क्रिकेट खेलाडी, प्रशिक्षक र व्यवस्थापन टिमलाई सम्मानसहित पुरस्कृत गर्दै लगिने उनले बताए ।सरकारले नक्कली भुटानी प्रकरण, ललिता निवास, सुन तस्करी रोक्न अघि बढाएको प्रतिबद्धतालाई लोकतन्त्रको सर्भिसिङ र शुद्धीकरण भनेको छ । हाई प्रोफाइलहरूलाई कानुनले छुनै सक्दैन भन्ने आममनोविज्ञान बनिरहेको थियो । सरकारले नक्कली भुटानी शरणार्थी प्रकरण, ललिता निवास प्रकरण, त्रिभुवन विमानस्थलबाट सुनको अवैध आयात लगायतका कान्डमा इतिहासकै सबैभन्दा ठूलो अनुसन्धान र कारबाही गरेपछि जनतामा लोकतन्त्रप्रति भरोसा बढेको छ, प्रधानमन्त्रीको दाबी छ, कहिल्यै कानुनले नछुने ठानिएका उच्चपदस्थहरू कानुनको नियन्त्रणमा आए । कानुनको सर्वोच्चता मात्र होइन, लोकतन्त्रकै सर्वोच्चता पनि स्थापित भएको छ । यस्तै, एनसेलको सेयर बिक्रीबारे उनले छानबिन तथा अध्ययन समितिमार्फत राष्ट्रिय हितको संरक्षण गर्न सरकार प्रतिबद्ध भएको उल्लेख गरेका छन् ।"
"वीरगन्ज, बुटवल, नेपालगन्ज र काठमाडौंमा पनि सहकारी खोली बचत हिनामिना","स्वर्णलक्ष्मी सहकारीले बचत फिर्ता नदिएको भन्दै उजुरी आएको बागमती प्रदेश, सहकारी मन्त्रालयको सहकारी महाशाखाले जनाएको छ । यद्यपि, उजुरी सम्बन्धमा प्रदेश कार्यालयले पनि कुनै कारबाही अघि बढाएको छैन । सरकारी निकायले समयमै निगरानी नगर्दा उस्तै किसिमको प्रवृत्तिबाट देशैभरि सर्वसाधारण ठगिएका छन् । उता, वीरगन्जको घण्टाघरदेखि आदर्शनगर चोक हुँदै ठाकुरराम बहुमुखी क्याम्पस छेउछाउका व्यवसायी पनि अहिले पिरोलिएका छन् । गितेन्द्रबाबु (जीबी) राईको समूहले वीरगन्ज१० आदर्शनगरमा सञ्चालन गरेको सानो पाइला बचत तथा ऋण सहकारी संस्थाका सञ्चालक डेढ वर्षदेखि फरार छन् भने सहकारीमा पनि ६ महिनादेखि ताला लागेको छ ।एकातिर सर्वसाधारण आफूले जम्मा गरेको बचत कसरी फिर्ता गर्ने भन्ने चिन्तामा छन्, अर्कोतिर कार्यालयको भाडासमेत नपाएपछि घरधनी सञ्जय तुलस्यानले वडा कार्यालयमा निवेदन दिएका छन् । वडा कार्यालयले घर खाली गर्न र बहाल रकम भुक्तानी गर्न भन्दै पुस २ मा १५ दिने सूचना टाँस गरेको छ । सञ्चालक भागेको र कार्यालयमा ताला लागेकाले सहकारीले कति रकम हिनामिना गर्यो भन्ने यकिन हुन सकेको छैन । भारतीय सीमावर्ती बजार रक्सौलका केही व्यापारीले समेत यहाँ १० लाखदेखि ५ करोड रुपैयाँसम्म जम्मा गरेको बचतकर्ताहरूको भनाइ छ । समस्या सुरु हुँदा नै हामीले सोधखोज गरेका थियौं । करिब ८ सय बचतकर्ता सम्पर्कमा आएका थिए । सहकारीका कर्मचारीले १ अर्ब ३५ करोड रुपैयाँ जम्मा भएको जानकारी दिएका थिए । त्यसैले गम्भीर अनुसन्धान आवश्यक छ, एक बचतकर्ताले भने । सानो पाइला सहकारीले २०७९ भदौदेखि नै ठूलो रकमको चेक साट्न आनाकानी गरेको थियो । बचत निकाल्न खोजेका केही ठूला उद्योगी तथा व्यापारीसँग बचत गर्न ल्याएको रकमको स्रोत के हो भन्दै सञ्चालकहरूले धम्क्याउन थालेका थिए । करोडभन्दा माथि निक्षेप जम्मा गरेका बचतकर्ता रकम झिक्न जाँदा सञ्चालकले तपाईंको आम्दानीको स्रोत के हो भनी त्रास देखाउँथे, एक उद्योगीले भने, सम्पत्ति शुद्धीकरणमा फसाइदिने भन्दै डर देखाउँथे ।रकम झिक्न खोज्दा सहकारीले आनाकानी गरेपछि पवनकुमार अग्रवाल, अंकित अग्रवाललगायत ४४ बचतकर्ताले बचत सुरक्षाका लागि २०७९ कात्तिकमा जिल्ला प्रशासन कार्यालयमा निवेदन दिँदै सहकारीका सञ्चालक र प्रबन्धकलाई जिल्ला बाहिर जान रोक लगाउन माग गरेका थिए । उनीहरूले सानो पाइला सहकारीका नाममा विभिन्न बैंक तथा वित्तीय संस्थामा रहेका खाता र चलअचल सम्पत्ति तत्काल रोक्का राख्नसमेत माग गरेका थिए । तर, पटकपटक प्रहरी प्रशासन र महानगर धाउँदा पनि सुनुवाइ नभएपछि गत जेठ ३२ मा बचतकर्ताहरूले सहकारीको मूल गेटअघि प्रदर्शन गरेका थिए । यसपछि पनि माग सुनुवाइ नभएको भन्दै १ सय २० जना बचतकर्ताले निक्षेप झिक्न नपाएको भन्दै महानगरको सहकारी, रोजगार तथा उद्यम प्रवर्द्धन शाखामा लिखित उजुरी दिएका थिए । लगत्तै महानगरले संस्थापक जीबी राईसहित सञ्चालकलाई गत असार २४ मा कार्यालयमा झिकाएको थियो । उनीहरूले समस्या समाधानका लागि १५ दिनभित्र संस्थाको आर्थिक अवस्थाबारे श्वेतपत्र जारी गर्ने आश्वासन दिएका थिए । तर उनीहरूले यो प्रतिबद्धता पूरा गरेनन् । यो बीचमा महानगरको टोलीले सहकारीको कार्यालयमा अनुगमन गरेको थियो । तर त्यहाँ पुग्दा संरक्षक, सञ्चालक, पदाधिकारी र व्यवस्थापक कोही पनि नभेटिएपछि महानगरले भदौ ४ सानो पाइला सहकारीलाई समस्याग्रस्त घोषणा गर्दै सञ्चालकहरूको चलअचल सम्पत्ति रोक्का गरी पक्राउ गर्न भूमि व्यवस्था, सहकारी तथा गरिबी मन्त्रालय, नेपाल प्रहरीको केन्द्रीय अनुसन्धान ब्युरो (सीआईबी) र नेपाल राष्ट्र बैंकलाई पत्राचार गरेको थियो, महानगरको सहकारी, रोजगार तथा उद्यम प्रवर्द्धन शाखाका प्रमुख सुनील कर्णले कान्तिपुरसँग भने । बचतकर्ताको अनवरत दबाबपछि प्रहरीले गत असोज पहिलो साता मात्र सानो पाइला सहकारीका संस्थापक, सञ्चालक समितिका सदस्य र कर्मचारीसहित १३ जनाविरुद्ध पर्सा जिल्ला अदालतबाट पक्राउ पुर्जी लिएको थियो । जसमा सहकारीका संस्थापक जीबी भनिने गितेन्द्रबाबु राई, उनका दाइ तथा वर्तमान अध्यक्ष अनन्तबाबु राई, उपाध्यक्ष सुनीत श्रेष्ठ, सचिव देवेन्द्रबाबु राई, प्रबन्धक असरफ अली सिद्धिकी, पूर्वसचिव तस्बिरन मियाँ र कोषाध्यक्ष कुमार रम्तेललगायत छन् । रम्तेल यो समूहका सबै सहकारीमा छन् । जीबी राईको समूहले बुटवलको चौराहामा प्रधान कार्यालय राखेर सञ्चालन गरेको सुप्रिम बचत तथा ऋण सहकारी संस्थाले आसपासका सर्वसाधारण र व्यवसायीको हिनामिना गरेको खुलेको छ । बुटवल, भैरहवा र कपिलवस्तुको जितपुरमा शाखा कार्यालय खोलेर राईको समूहले करिब आठ हजार बचतकर्ताको एक अर्ब १५ करोड हिनामिना गरेको संस्थामा आबद्ध व्यक्तिहरूले बताएका छन् । संस्था भने एक वर्षदेखि बन्द छ । २०५७ सालमा बुटवल दीपनगरका ओम गुरुङसहितका स्थानीयले मैत्री बचत तथा ऋण सहकारी संस्था खोलेका थिए । २०७३ सालमा बुटवलमा सहकारी खोल्ने भन्दै जीबी राईसहितको टोली गुरुङको सम्पर्कमा पुगेको थियो । उनीहरूले काठमाडौंमा सहकारी सञ्चालन गरिरहेको र विभिन्न व्यवसायमा पनि लगानी विस्तार गरी ठूलो कारोबार गर्ने प्रस्तावसहित सहकार्यको प्रस्ताव गरे । त्यसपछि नाम परिवर्तन गरेर बन्यो सुप्रिम बचत तथा ऋण सहकारी । अध्यक्ष बने जीबी राई । त्यतिबेला सहकारीको सञ्चालक समितिमा पूर्वउपराष्ट्रपति नन्दकिशोर पुनका छोरा दीपेश पुनसमेत सचिव थिए ।सदस्यहरूका अनुसार सुरुवातका चार वर्ष जीबी आफैं अध्यक्ष थिए । त्यतिबेला उनले सहकारीमा जम्मा भएको रकम विधि र प्रक्रिया नै पूरा नगरी काठमाडौं शाखामा लगेर आफ्नै विभिन्न कम्पनीमा लगानी गरेको पीडितहरूको भनाइ छ । रकम अपचलनको विषय उठ्न थालेपछि उनले बुटवलका स्थानीय ओम गुरुङलाई नै अध्यक्ष बनाएर आफू संरक्षक बने । सचिव बनेका दीपेश पुनले राजीनामा दिएपछि कुमार रम्तेल सचिव बने ।वर्तमान अध्यक्ष गुरुङका अनुसार सहकारीका सबै शाखामा गरी ८ हजारभन्दा बढी बचतकर्ता छन् । दैनिक बचतसमेत गर्ने उक्त सहकारीमा बचतकर्ताको १ अर्ब १५ करोडभन्दा बढी हिनामिनाको भएको पनि उनको भनाइ छ । तत्कालीन अध्यक्ष जीबी राईले नै रकम अपचलन गरेका हुन् । अहिले बचत भएको १ अर्ब १५ करोड रकम हामीले फिर्ता गर्न सक्ने अवस्था भएन, उनले कान्तिपुरसँग भने । सरकारी निकायले अनुसन्धान गरेर सत्यतथ्य पत्ता लगाउनुपर्ने र बचतकर्ताको रकम फिर्ता गर्ने वतावारण बनाउनुपर्ने उनको माग छ । संस्थामा एकै व्यक्तिको १ करोडदेखि एकै परिवारको ३ करोड २५ लाख रुपैयाँसम्म बचत भएको विवरण खुलेको छ । धेरै बचत हुने व्यक्तिलाई संस्थाको नाममा भएको सम्पत्ति र ऋणीका नाममा रहेका धितो बिक्री गरेर झन्डै ८ करोड रकम फिर्ता गरेको उनले बताए । सहकारी करिब १ वर्षदेखि बन्द छ । आर्थिक हिनामिना गरेर सञ्चालकहरू सम्पर्कविहीन भएपछि यहाँका बचतकर्ता पनि संयुक्त संघर्ष समिति बनाएर आन्दोलनमा छन् ।प्रदेशको सहकारी विभागसमेत हेरिरहेको आन्तरिक मामिला मन्त्रालयको सहकारी विभागले चार्टर्ड एकाउन्टेन्टबाट लेखापरीक्षण गराएर पुस मसान्तभित्र संस्थाको सम्पूर्ण विवरण पेस गर्न वर्तमान समितिलाई निर्देशन दिएको छ । निर्देशनअनुसार लेखा परीक्षणको काम भइरहेको अध्यक्ष गुरुङले बताए । साहारा चितवन बहुउद्देश्यीय सहकारीकै शैली बुटवलको सुप्रिम सहकारीमा पनि अपनाइएको देखिन्छ । साहारामा जस्तै सुप्रिमका पनि अधिकांश सञ्चालक जिल्ला बाहिरका छन् र सहकारीको रकम स्थानान्तरण गरिएको छ । अध्यक्ष गुरुङले जीबीकै हर्बो नेचर नामक नेटवर्किङ व्यवसायमा समेत यो सहकारीबाट २० करोड लगानी गरिएको बताए ।नेचर हर्बो, नेचर नेस्ट कम्पनी, स्प्रिङ उड रियल स्टेट एन्ड हाउजिङ प्रालि, जीबी ग्रुप एन्ड कम्पनीलगायत कम्पनीमा ६० करोडभन्दा बढी रकम गएको गुरुङले बताए । रकम पठाउने क्रममा संस्थाका व्यवस्थापकले सागर केसीले कुनै पनि कागजी प्रक्रिया पूरा नगरेको र आफूलाई पनि कुनै जानकारी नदिएको गुरुङको दाबी छ ।सर्वसाधारणबाट बचतका नाममा पैसा उठाउन जीबी राईको समूहले पश्चिम नेपालगन्ज पुगेर समानता बचत सहकारी लिमिटेड खोलेको थियो । तर त्यहाँका बचतकर्ता पनि समस्यामा छन् । जिल्ला प्रहरी कार्यालय बाँकेका अनुसार सहकारीमा जम्मा भएको करिब डेढ करोड फिर्ता नपाएको भन्दै ३० बचतकर्ताले उजुरी दिएका छन् । सोही उजुरीका आधारमा प्रहरीले तीन महिनाअघि सञ्चालक जीबीसहित ९ जनाविरुद्ध अदालतबाट पक्राउ पुर्जी लिएको छ । जिल्ला प्रहरी कार्यालयका डीएसपी नारायण डाँगीले भने, सञ्चालक र प्रबन्धकलाई पक्राउ गर्ने प्रयास भइरहेको छ, थप सूचना जारी गरेर अरू बचतकर्ताबाट पनि उजुरी मागिएको छ ।"
सन्देशकै भरमा अन्तिम संस्कार,"(काठमाडौं) रुसी सेनामा भर्ती भई युक्रेनको जेपोरोजियामा खटिएका पूर्णबहादुर गुरुङले युद्धमा जानुअघि फेसबुकमा लेखेका थिए, मैले जीवनमा धेरै सपना पछ्याएँ । मलाई थाहा छैन, भोलि के हुन्छ ? हेर्दै जाऊँ । धादिङको गंगाजमुना गाउँपालिका३ का ३७ वर्षीय गुरुङ रुसी सेनामा भर्ना भएदेखि तालिमका क्रममा आधुनिक हतियार चलाएकासम्म भिडियोहरू राखिरहन्थे । एकमहिने आधारभूत तालिम लिएर मंसिर १३ मा पहिलो पटक युद्ध मैदानमा प्रवेश गरेका पूर्णबहादुरलाई बारुदी सुरुङ (ल्यान्ड माइन) ले उडाइदियो । युद्धबाट बाँचेर फर्केका उनका साथीले मंसिर २२ मा पूर्णबहादुरका साइँला दाजु श्यामबहादुरलाई लडाइँका क्रममा पूर्णबहादुरको क्षतविक्षत शरीरको भिडियो पठाइदिए । भाइ युक्रेनको माइनमा परेर ज्यान गुमाएको भिडियो पाएँ । त्यो भिडियो निकै दर्दनाक थियो । मैले भाइको अनुहार प्रस्टसँग चिन्न सकें, श्यामबहादुरले कान्तिपुरसँग भने, मंसिर १८ मा नै भाइको मृत्यु भएको रहेछ ।पूर्णबहादुरसँगै अर्का नेपालीको पनि ज्यान गएको थियो । तिनको भने पहिचान खुलेको छैन । शव आउँछ जस्तो नलागेपछि भाइको तस्बिर राखेर दाहसंस्कार गर्यौं । ३ दिनमै काजकिरिया सक्यौं, उनले भने, मृत्यु भएको २० दिन भइसकेको छ । यसबारे न रुस सरकारले औपचारिक खबर दिन्छ न नेपाल सरकार नै केही बोल्छ । श्यामबहादुरका अनुसार साथीले नदेखेको र भिडियो नलिएको भए पूर्णबहादुरको अवस्था अज्ञात हुने थियो । १२ वर्षको छोरा र ६ वर्षकी छोरीलाई छाडेर सुखद भविष्यका लागि रुस पुगेको ४५ औं दिनमा नै पूर्णबहादुरले देखेको सपना युक्रेनी भूमिमा बिलायो । भाइ दुई वर्ष साउदी अरबमा काम गरेर फर्केको थियो । ऊ सामान्य नागरिक हो । प्रहरीसेनाको काम गरेको होइन । ८ लाख रुपैयाँ तिरेर रुसी सेनामा भर्ती हुन गयो । कसले पठायो पनि थाहा छैन । एजेन्टले पत्ता लगाउन सकेको छैन, पोर्चुगलबाट हालै फिरेका श्यामबहादुरले भने, हामीसँग कुनै सम्बन्ध नै नभएको युद्धले भाइलाई लगिदियो । परिवार नै बिचल्ली हुन पुगेको छ । क्षतिपूर्ति आउँछ कि आउँदैन थाहा छैन ।मंसिर १० मा युक्रेनमा मारिएका कैलालीको टीकापुर नगरपालिका१ दुर्गानगरका ३६ वर्षीय भरत शाहको परिवारले पनि आधिकारिक खबर पाएको छैन । नेपाल प्रहरीको ७ वर्षे जागिर छाडेर यूएईमा सुरक्षा गार्डको काम गरिरहेका भरत तीन महिनाअघि मात्रै रुसी सेनामा भर्ती भएका थिए । युद्धबाट बाँचेर फर्केका साथीले नै भरतको मृत्यु सम्बन्धमा परिवारलाई खबर दिएका थिए । त्यही खबरका आधारमा परिवारले कुशको शव बनाएर अन्तिम संस्कार गरे । दाइसँग तीन सातादेखि सम्पर्क थिएन । एक्कासि दाइको सहकर्मीबाट मृत्युको खबर आयो ।शव आउनेनआउनेसमेत टुंगो नभएपछि हामीले आफन्तसँग सल्लाह गरेर अन्तिम संस्कार गरेका हौं, भाइ मंगल शाहले भने । भरतका श्रीमती, चार वर्षका छोरा र तीन महिनाकी छोरी छन् । सतातेल, खोटाङका ३४ वर्षीय क्षितिज बस्नेत गत कात्तिक २ देखि सम्पर्कविहीन छन् । चार वर्षदेखि दुबईमा सेक्युरिटी गार्ड रहेका क्षितिज भदौ २८ मा रुस पुगेका हुन् । मेरो श्रीमान्सँग सम्पर्क टुटेको ६५ दिन बितिसकेको छ । उहाँको अवस्था पत्ता लगाउन धेरै मिहिनेत गरिरहेको छु । परराष्ट्रलाई भनें, दूतावासलाई सोधें । क्षितिजका साथीहरूसँग सोधखोज गरिरहेको छु । कसैबाट केही खबर आउँदैन । देखेको छु भनेर कसैले भन्दैन, पत्नी अञ्जलीले भनिन्, युक्रेनको लुहान्स जानुअघि मलाई म्यासेज छाड्नुभएको थियो । कात्तिक २ को बिहान ८ः४७ मा म्यासेज पठाउनुभएको रहेछ । हामी एकडेढ महिना जंगलमा हुन्छौं भन्नुभएको थियो । उहाँले भन्नुभएको समय नै घर्किसक्यो । अञ्जलीका अनुसार क्षितिजसँग गएका ७ नेपाली र दुई इजिप्सियन गरी ९ जनाको टोली कसैसँग सम्पर्कमा आएको छैन । मसँग ८ वर्षको छोरा र ४ वर्षकी छोरी छिन् । मेरो मन निकै आत्तिएको छ, अञ्जलीको अपिल छ, उहाँलाई खोजिदिनुपर्यो । क्षितिजकै टोलीमा रहेका धनुषाका बिमलकुमार गजमेर, रामकृष्णा अधिकारी र भीम विक पनि हराइरहेका छन् । मेरो भाइ ३० जनाको टोलीमा सामेल थियो । त्यहाँबाट ९ जनालाई अर्को स्थानमा पठाइएको रहेछ, बिमलका दाइ पवन गजमेरले भने, भाइसँग मेरो अन्तिम संवाद गत असोज २४ मा भएको थियो । त्यतिखेर भाइले आफू तालिममा हुने हुँदा ३ महिनासम्म अफलाइनमा हुने बताएको थियो । रुसले कसैलाई पनि तीन महिनाको तालिम दिएको छैन । एक महिनाको तालिम दिएर युद्ध क्षेत्रमा खटाइरहेको छ । सुरुङ्गा२ सप्तरीका २४ वर्षीय सन्दीप दाहाल पनि गत मंसिर ८ देखि परिवारसँग सम्पर्कविहीन छन् । तीन वर्षदेखि दुबईमा कार्यरत उनी भदौ २७ मा रुसी सेनामा भर्ती भएका थिए । भाइको साथी भागेर नेपाल आइपुगेको छ । उसले हामीलाई केही बताएको छैन, सन्दीपका दाइ हिसानन्द कोइरालाले भने । ती साथीका अनुसार सन्दीपको समूहलाई युद्ध क्षेत्रमा लगिएको थियो । सहरबाट दुई दिनसम्म गाडीमा सँगै हिँडेको हो । गाडीबाट झरेपछि हामीलाई दुई वटा समूहलाई अलगअलग ठाउँमा पठायो । हाम्रो समूहमा दुई जना नेपालीसहित ६ जनाको मृत्यु भयो । त्यो देखेर यहाँ बस्नु हुँदैन भनेर भाग्यौं, ती साथीको भनाइ उद्धृत गर्दै हिसानन्दले भने, त्यो दिनदेखि सन्दीप कहाँ छ, मलाई थाहा छैन ।रुसी सेनामा रहेका नेपालीहरूका अनुसार कम्तीमा ७ सय नेपालीलाई रुसयुक्रेनको बोर्डरमा खटाइएको छ । यसरी रेडजोनमा कति नेपाली मारिए र कति घाइते भए भन्ने यकिन विवरण नेपाल सरकारसँग छैन । मानव तस्करको सञ्जालको प्रयोग गरी नेपालको अनुमति नै नलिई नेपालीलाई आफ्नो सेनामा भर्ती गरेको रुसले रेडजोनमा खटिएका नेपालीको सन्दर्भमा कुनै पनि सूचना दिने गरेको छैन । रेडजोनमा खटिएर सम्पर्कमा आएका जसले पनि आफ्नो अगाडि साथीहरू मारिएको विवरण भने दिइरहेका छन् । रुसका विभिन्न अस्पतालमा घाइतेहरू उपचाररत छन् । परराष्ट्र मन्त्रालयले हालसम्म युद्धमा ७ जना नेपाली मारिएको पुष्टि गरिसकेको छ । परराष्ट्र मन्त्रालयले एक महिना अगाडि नै रुसी सेनामा रहेको विवरण दिन र नेपालीसँग गरिएको सम्झौतालाई भंग गरी नेपाल पठाइदिन रुस सरकारलाई आग्रह गरेको थियो । तर, रुसले अझै जवाफ दिएको छैन ।"
डेढ महिनादेखि निमित्तको भरमा त्रिवि,"(काठमाडौं)सरकारले उपकुलपति, रेक्टर र रजिस्ट्रार नियुक्तिमा ढिलाइ गर्दा त्रिभुवन विश्वविद्यालय निमित्त पदाधिकारीको भरमा सञ्चालन हुने अवस्थामा पुगेको छ । डेढ महिनादेखि उपकुलपति र रेक्टरविहीन विश्वविद्यालयमा सोमबारदेखि रजिस्ट्रार पद पनि रिक्त भएको हो । दैनिक कामकाज चलाउन यी पदमा निमित्त तोकिएका छन् । त्रिवि सेवा आयोगको सदस्य पद पनि एक महिनादेखि रिक्त हुँदा आयोग पनि निष्प्रभावी बनेको छ । तत्कालीन उपकुलपति धर्मकान्त बाँस्कोटाको कार्यकाल गत कात्तिक १६ मा सकिएको थियो । प्रधानमन्त्री पुष्पकमल दाहाल र शिक्षामन्त्री अशोककुमार राईले उपकुलपति नियुक्तिको सट्टा कात्तिक १७ मा रेक्टर शिवलाल भुसाललाई उपकुलपतिको जिम्मेवारी दिए । भुसाल कात्तिक १९ मा ३ महिने उपकुलपतिमा पदबहाल भएपछि रेक्टर पद पनि रिक्त छ । कुलपतिसमेत रहेका दाहालले रेक्टरलाई ३ महिनाका लागि उपकुलपतिको जिम्मेवारी दिएका हुन् । सहकुलपति तथा शिक्षामन्त्री संयोजकत्वको सिफारिस समितिको सिफारिसका आधारमा कुलपतिले उपकुलपति नियुक्त गर्ने व्यवस्था त्रिवि ऐनमा छ ।रेक्टर पद रिक्त भएपछि कृषि संकायका डिन भार्गव धिताललाई निमित्तको जिम्मेवारी दिइएको त्रिविका सूचना अधिकारी योगेन्द्रप्रसाद दाहालले जनाए । रेक्टरले पूर्ण रूपमा उपकुलपतिको कार्यभार लिनुभएको छ, उनले भने, रजिस्ट्रार पद पनि रिक्त छ । डिनहरूमध्येबाट एक जनालाई निमित्त दिने तयारी छ । रजिस्ट्रार पेशल दाहाल ४ वर्षे कार्यकाल पूरा गरेर सोमबार बिदा भएका हुन् । सेवा आयोगका सदस्य हेमराज ढकालको कार्यकाल मंसिर पहिलो साता सकिएको थियो ।ऐनको व्यवस्थाअनुसार शिक्षामन्त्री राईको संयोजकत्वमा शिक्षा सचिव सुरेश अधिकारी र त्रिवि सभा सदस्य चन्द्रकला घिमिरे सदस्य रहेको उपकुलपति सिफारिस समिति गठन भएको छ । प्रधानमन्त्री दाहालले कात्तिक २० मा सिफारिस समिति गठन गरे पनि हालसम्म उपकुलपति छनोट र सिफारिसको प्रक्रिया सुरु भएको छैन । प्रतिस्पर्धामा उपकुलपति छनोटका लागि कार्यविधि तयार पारिएको अधिकारीले बताए । उम्मेदवारको योग्यता तोक्ने, आवेदन माग गर्ने, छनोटको मापदण्ड निर्धारण गर्ने, कार्ययोजनासहित मूल्यांकन गर्ने गरी कार्यविधि बनेको छ, उनले भने, भागबन्डाभन्दा पनि प्रतिस्पर्धाका आधारमा यस पटक नियुक्त गर्न लागिएको छ । समिति गठनपछि शिक्षामन्त्री राई स्वास्थ्य उपचारका लागि अस्पताल भर्ना भएका कारण पनि केही ढिलाइ हुन पुगेको शिक्षा मन्त्रालयले जनाएको छ । पूर्णकालीन उपकुलपति, रेक्टर नभए पनि त्रिविले यही पुस २ मा ४९ औं दीक्षान्त समारोह गरेको थियो । समारोहको अध्यक्षता गरेका प्रधानमन्त्री दाहालले भागबन्डा अन्त्य गरी प्रतिस्पर्धाका आधारमा उपकुलपति चयन गरिने वाचा गरेका थिए । विश्वविद्यालयमा हुने राजनीतिक नियुक्तिहरूमा भागबन्डाको अन्त्य गरी मेरिटका आधारमा पदाधिकारी नियुक्त गरिन्छ । त्यसका लागि देशभित्र र विश्वभरि रहेका विज्ञ नेपालीलाई विशेष आह्वान पनि गर्छु । राजनीतिक दलहरूलाई त्रिविमा भागबन्डा होइन, मेरिटकाआधारमा नियुक्तिका लागि अग्रसर हुन अपिल गर्छु, उनले भनेका थिए । प्रधानमन्त्री दाहालले मंगलबार राष्ट्रका नाममा सम्बोधन गर्दै विश्वविद्यालयमा राजनीतिक भागबन्डा नगर्ने प्रतिबद्धता दोहोर्याए । विश्वविद्यालय सुधार्न राजनीतिक भागबन्डा हुनेछैन । अब विश्वविद्यालयमा इमानदार र मेरिटोक्रेसीलाई ध्यान दिइनेछ । यसको सुरुवात त्रिभुवन विश्वविद्यालयबाटै गरिनेछ, उनले भने । शिक्षाको गुणस्तर सुधार्न बहुआयामिक कदम चाल्ने बताउँदै उनले विद्यालयलाई राजनीतिक क्रिडास्थल बनाउन नदिने घोषणा गरे ।उनले त्यस्तो प्रतिबद्धता गरे पनि सत्तारूढ कांग्रेस र माओवादीसँग निकट रहेका प्राध्यापकहरू उपकुलपतिलगायत पदाधिकारी बन्ने दौडमा छन् । कांग्रेस निकट पूर्वउपकुलपति तीर्थ खनियाँ, पूर्वशिक्षाध्यक्ष गुणनिधि न्यौपाने उपकुलपतिको प्रतिस्पर्धामा रहेको चर्चा छ । अर्कोतर्फ यस पटक कांग्रेस निकट पहुँचवाला प्राध्यापकको रुचि उपकुलपतिभन्दा रजिस्ट्रारतर्फ देखिएकाले माओवादी निकटबाट उपकुलपति बन्ने अड्कल पनि प्राध्यापकहरू गर्छन् । माओवादीले निमित्त उपकुलपति भुसाललाई नै निरन्तरता दिन सक्ने अनुमान पनि गरिएको छ । खुला विश्वविद्यालयका पूर्वउपकुलपति लेखनाथ शर्मा, पोखरा विश्वविद्यालयका पूर्वउपकुलपति केशरजंग बराल, पूर्वरजिस्ट्रार चन्द्रमणि पौडेल पनि माओवादी कोटामा उपकुलपति बन्न सक्ने चर्चामा छन् । कांग्रेसले उपकुलपति पाउँदा माओवादीबाट रजिस्ट्रार र माओवादी कोटाबाट उपकुलपति बन्दा कांग्रेसबाट रजिस्ट्रार बन्ने छुट्टाछुट्टै मेनुमा राजनीतिक तहमा लबिइङ भइरहेको छ, एक प्राध्यापकले भने, उपकुलपतिको दौडमा हुने आफू अनुकूल रजिस्ट्रार र रजिस्ट्रारको आकांक्षीले त्यसअनुसार उपकुलपतिका लागि भनसुन गर्दै आएका छन् । कतिपयले संकटग्रस्त त्रिविको सुदृढीकरणका लागि चिकित्सक भगवान कोइरालालाई उपकुलपति बनाउनुपर्ने पनि बताउँदै आएका छन् । यसअघि कोइराला पनि उपकुलपतिका लागि सिफारिसमा परेका थिए तर प्रधानमन्त्री केपी शर्मा ओलीले बाँस्कोटालाई नियुक्ति दिएका थिए । उपकुलपति र रजिस्ट्रार कांग्रेस, माओवादीबीच भागबन्डा हुँदा सेवा आयोग सदस्य र रेक्टरमध्ये एकएक एकीकृत समाजवादी र जनता समाजवादी पार्टी निकट प्राध्यापकले पाउने अनुमान प्राध्यापकहरूले गरेका छन् ।"
लुम्बिनीमा उद्योगमन्त्रीको नियुक्तिमा प्रश्न,"निष्ठापूर्वक सक्रिय नेताकार्यकर्तालाई पाखा लगाउँदै विवादास्पद पृष्ठभूमिका व्यक्ति च्याप्ने राजनीतिक नेतृत्वको प्रवृत्तिले लुम्बिनी प्रदेशको सरकार विस्तारमा पनि निरन्तरता पाएको छ । मुख्यमन्त्री डिल्लीबहादुर चौधरीले मानव बेचबिखन मुद्दामा मुछिएका र गुन्डागर्दी पृष्ठभूमिका सरोज थापा (रोज राणा) लाई उद्योगमन्त्री बनाएका छन् । आवरणमा चलचित्र निर्माता र निर्देशक भनेर चिनिएका रोज डान्सबारमा युवतीलाई जबर्जस्ती नग्न नृत्य गराएको अभियोगमा समेत पक्राउ परेका व्यक्ति हुन् । राजनीतिमै हुर्किएका कतिपय नेता विभिन्न अनियमिततामा मुछिँदै आएको बेला शुद्धीकरणको कदम चाल्नुपर्नेमा उल्टै आपराधिक पृष्ठभूमिका व्यक्तिलाई अवसर नै दिने प्रवृत्तिलाई निरन्तरता दिइरहनु उदेकलाग्दो छ । लुम्बिनीमा गत वैशाखमै मुख्यमन्त्री बनेका चौधरीले मन्त्रिपरिषद्लाई पूर्णता दिन नसकेको आलोचना खेप्दै आएका थिए । अनुकूल मिलाएर मन्त्री बनाउने योजनाकै कारण मन्त्रिपरिषद् विस्तारमा ढिलाइ भएको हुन सक्ने देखिएको छ । मुख्यमन्त्री चौधरी पार्टीमा सभापति शेरबहादुर देउवासँग नजिक छन् भने रोजको देउवापत्नी एवं केन्द्रीय सदस्य आरजु राणासँग निकटता छ । मुख्यमन्त्री चौधरीले पार्टीको प्रदेश समितिसँग सरसल्लाह नगरी रोजलाई मन्त्री बनाउनुले केन्द्र आड रहेको बुझ्न गाह्रो छैन । प्रदेशसभा सदस्य रोजको मन्त्री बन्ने योग्यतामा कानुनी प्रश्न नभए पनि नैतिकताको सवाल हो । आपराधिक पृष्ठभूमिका व्यक्तिलाई कुनै नेताको तजबिजीमा यसरी मन्त्रालय हाँक्ने जिम्मेवारी दिनु भनेको आम नागरिकको अवमूल्यन गर्नु पनि हो । यसअघि गण्डकी प्रदेशमा विभिन्न विवादमा संलग्न गुन्डागर्दी पृष्ठभूमिका राजीव गुरुङ (दीपक मनाङे) लाई मन्त्री बनाइएको थियो । प्रदेशसभामा स्वतन्त्र उम्मेदवारी दिएर जितेका उनी राजनीतिक समीकरण हेरी गठबन्धन बदल्दै तीन पटक मन्त्री बनेका थिए । अर्थात् सत्ता टिकाउने ध्याउन्नमा राजनीतिक दलहरूले पृष्ठभूमि थाहा हुँदाहुँदै पनि उनलाई च्यापे । मन्त्री भएकै बेला मनाङेले आफ्नै मन्त्रालयका कर्मचारीमाथि हातपात गरे । प्रदेश सांसद मात्र रहेको बेला उनले कास्की जिल्ला फुटबल संघका अध्यक्षमाथि हातपात गरेका थिए । आपराधिक पृष्ठभूमिका व्यक्तिबाट जोकोही जहिलेसुकै त्रासमा रहन्छ भन्ने मनाङेको व्यवहारले देखाएको छ । तर राजनीतिक दलहरूले त्यसबाट पाठ सिक्न सकेनन् । विवादास्पद पृष्ठभूमिका व्यक्तिलाई राजनीतिक संरक्षण गर्ने प्रवृत्ति पुरानै हो । आपराधिक गतिविधिमा संलग्न व्यक्तिहरूले कानुनी कारबाहीबाट जोगिन सधैं शक्ति केन्द्रसँग नजिकिन चाहन्छन् । लोकतान्त्रिक गणतन्त्रमा मुख्य शक्ति केन्द्र राजनीतिक दलहरू हुन् । दलहरूले व्यक्तिको पृष्ठभूमिलाई बेवास्ता गर्दै निर्बाध रूपमा त्यस्ता व्यक्तिलाई आश्रय दिइरहेका छन् । आफ्नो नेताकार्यकर्ताले अनियमितता गर्दा पार्टी छानबिन र कारबाहीमा लाग्दैन, बचावटमा उत्रन्छ । एक साताअघि कांग्रेसको गण्डकी प्रदेश सम्मेलनमा त्यस्तै लज्जास्पद घटना भयो, पार्टी नेतृत्वले आपत्ति जनाएपछि ब्यानरमा लेखिएको भ्रष्टाचारबाट पार्टीलाई बचाऔं नारा छोपेर मात्र सम्मेलन अघि बढाइयो । आफ्नो स्वार्थका लागि जुनसुकै बेला राजनीतिक दलसमेत बदल्न सक्ने व्यक्तिहरूलाई नेतृत्वले च्याप्दा राजनीतिमा जीवन समर्पण गरेका निष्ठावान् नेताकार्यकर्ता भने पाखा लाग्ने गरेका छन् । पार्टी प्रवेश र जिम्मेवारी निर्धारण योग्यता, इमान र निष्ठा होइन, दलबल र आर्थिक स्रोत जुटाउने क्षमताका आधारमा हुन थालेको छ । यसको विद्रूप अभ्यास संसदीय निर्वाचनमा देखिन्छ, बिहान एउटा पार्टीमा रहेको नेताले दिउँसो अर्कै पार्टीबाट उम्मेदवारी दिन्छ, कार्यकर्ता बेखबर हुन्छन् । जथाभावी टिकट बाँड्दा चुनाव जितेपछि पुराना मुद्दाका कारण निलम्बन भएर संसद् नै छिर्न नपाएका सांसद पनि छन् । फरार रहेको व्यक्तिलाई चुनाव उठाएर जिताएपछि फरारकै अवस्थामा उसको कार्यकाल सकिएको उदाहरण पनि छ । यस्ता गलत प्रवृत्तिका कारण राजनीतिक दलहरूप्रति आम नागरिकमा कसरी वितृष्णा बढ्दै गएको छ भन्ने गत वर्षको आम निर्वाचनमा देखिएको मतदाताको रुझानले पनि संकेत गरेको छ । तर पनि राजनीतिक दलहरू सच्चिन तयार देखिँदैनन् । नेताकार्यकर्ताले दबाब वा खबरदारी गरेको पनि पाइँदैन । राजनीतिक दलहरू लोकतन्त्रका खम्बा हुन् । तिनै खम्बा कमजोर हुँदा लोकतन्त्रसामु चुनौती बढ्छ । दलहरूको शुद्धीकरण र सुदृढीकरणले लोकतान्त्रिक शासन प्रणालीलाई बलियो बनाउँछ । दलहरूमा चुनावी प्रतिस्पर्धाबाट पार्टी नेतृत्वमा पुगे पनि वा सर्वसम्मतका नाममा आफ्नै नेतृत्व घोषणा गरे पनि कार्यशैली अलोकतान्त्रिक देखिन्छ । नेतृत्वमा रहेको व्यक्तिले तजबिजीमा निर्णय गरेर लागू गराउने प्रवृत्ति छ । त्यसबाट बेथितिको मलजल भइरहेको छ । राजनीतिक दलले आन्तरिक लोकतन्त्रलाई मात्र बलियो बनाउने हो भने पनि अपराधलाई राजनीतीकरण गर्ने र राजनीतिलाई अपराधीकरण गर्ने दुवै प्रवृत्ति निरुत्साहित हुन्छन् । गलत प्रवृत्तिलाई कसैले पनि प्रश्रय दिनु हुँदैन, दलहरू सच्चिनुपर्छ र सुदृढ बन्नुपर्छ ।"
सहकारी सञ्चालकको बेइमानीले बिचल्ली,"अहिले सहकारी सञ्चालक भागेको, बन्द भएको, जनताको बचत राखेको पैसा लिएर सञ्चालकले आफ्नो मनलाग्दो किसिमले व्यक्तिगत सम्पत्ति जसरी पैसा चलाएको जस्ता खबर आइरहेका छन् । सहकारीका यस्ता बेथितिका कारण धेरै बचतकर्ताको उठीबास लागेको छ । कतिपय सहकारीहरू जनताले जम्मा गरेको पैसा फिर्ता दिनुपर्छ भन्ने बिर्सेर, त्यो आफ्नै पैसा हो जे गरे पनि हुन्छ भन्ने भ्रममा बाँचेका छन् । सहकारीका जिम्मेवार व्यक्तिहरू जनताले बचत गरेको पैसाबाट व्यक्तिगत लगानी गरिरहेका छन् । सहकारीको आदर्श तथा संस्थाको नियम, कानुन र प्रक्रिया बाहिर गएर सहकारीकर्मीहरू मनमौजी तबरमा अघि बढिरहँदा धेरै बचतकर्ताको बिचल्ली भएको छ । शक्ति र पैसाका भरमा आफूखुसी कर्जा प्रवाह गर्ने, नक्कली ऋणी बनाएर सहकारी सञ्चालकले आफैं पैसा चलाउने, कम ब्याजमा सहकारीबाट कर्जा लिएर बढी ब्याजमा लगानी गर्ने प्रवृत्ति देखिएको छ । अहिले जसरी सहकारी संस्थाहरू बन्द भएका समाचार बाहिर आएका छन् त्यसको प्रमुख कारण सहकारी सञ्चालकको नियत र इमान्दारीमा आएको स्खलन नै हो । यसको ज्वलन्त उदाहरणका रूपमा पोखराको सूर्यदर्शन सहकारीलाई लिन सकिन्छ । भ्रष्टाचारविरुद्ध आफूलाई सदैव एउटा कर्तव्यनिष्ठ देखाउने रवि लामिछानेका नाममा पनि सहकारीबाट जनताको पैसा गैरकानुनी रूपमा लिएको देखिएको छ । यसको निष्पक्ष रूपमा छानबिन हुनुपर्छ । सबै सहकारी र सहकारी सञ्चालक खराब छैनन् । कतिपयको नियत नै सहकारी खोलेर अरूको पैसा ठग्ने रहेको पनि देखिन्छ । जबसम्म चल्छ चल्छ भनेर अरूको पैसामा मोजमस्ती नै गरेका छन् । सहकारी अहिले यतिसम्म बदनाम भए कि कोही त सहकारीबाट लिएको कर्जा पनि तिर्न जाँदैनन् । जसले गर्दा नियम कानुनले चलेका सहकारीहरू पनि संकटमा पर्दै छन् । सहकारी भाग्छ भन्ने हल्ला फिँजाएर सक्षम सहकारीलाई पनि भाग्न बाध्य पारिएका छन् । सरकार सहकारीका विषयमा गम्भीर हुनुपर्ने बेला आएको छ । भगवान पुडासैनी, जोरपाटी, काठमाडौं"
कांग्रेसको आइकन रोज राणा ?,"कांग्रेसले लुम्बिनी प्रदेश सरकारको उद्योगमन्त्रीमा आपराधिक पृष्ठभूमिका नेता रोज राणालाई नियुक्ति गरेकामा देशमा सुशासन चाहने जनताको मन कुँडिएको छ । यसले लाखौं इमान्दार कांग्रेस कार्यकर्ताको शिर निहुराएको छ । तर कांग्रेसका शीर्ष नेताहरूमा कुनै लज्जाबोध छैन, कुनै पश्चाताप छैन । सभापति शेरबहादुर देउवाले जानाजान नबोले पनि कमसेकम कांग्रेसका दुई महामन्त्री र पार्टीभित्रका प्रतिपक्षी नेता शेखर कोइरालाले त बोल्नुपर्थ्यो, विरोध जनाउनुपर्थ्यो । अरू बेला त उनीहरू राजनीतिमा आपराधिक पृष्ठभूमिलाई मिसाउन हुन्न भन्थे । यस्तो तालले मिसन २०८४ मा इमानको पक्षमा रहने नेपाली मतदाताले कांग्रेसलाई भोट दिन्छन् ? के कांग्रेसका लागि सुशासनका आइकन नै हुन् त रोज राणा उर्फ सरोज थापा ? गलतलाई गलत भन्न नसक्ने कायर राजनीति गर्नुभन्दा राजनीतिबाट संन्यास लिनु बेस हुन्छ । सुशासनको पक्षमा आवाज उठाउन नसक्ने हो भने किन राजनीति गर्नुपर्यो ? सभापतिले जे गरे पनि त्यसमा ल्याप्चे नै ठोक्ने हो भने दुवै महामन्त्री कारिन्दा मात्र ठहरिन्छन् । सभापतिको विरोध गरे चुनावमा टिकट पाइँदैन भन्ने चिन्ता छाड्नुपर्छ, आफ्नो स्वार्थ छाड्नुपर्छ । इमान र सत्यको राजनीति गरेर मात्र जनताको मनमा बस्न सकिन्छ । कृष्णप्रसाद भट्टराईले चुनाव हारे पनि, गणेशमान सिंहले प्रधानमन्त्री पद अस्वीकार गरे पनि जनताको मनमा उच्च स्थान बनाए । चुनाव जित्नुभन्दा जनताको मनमा बस्न सक्नु, सुशासनको पक्षमा बोल्न सक्नु र असल नागरिकको दर्जा पाउनु ठूलो कुरा हो । देउवा र केपी ओलीहरूबाट त सुशासनको कुनै आशा गर्न सकिँदैन तर थापा र शर्माबाट जनताले धेरै आशा गरेका थिए, छन् । रोज राणाहरूजस्ता आपराधिक पृष्ठभूमिका व्यक्तिहरूलाई पदमुक्त नगरेसम्म पार्टीको कुनै कार्यक्रममा सरिक नहुने उद्घोष महामन्त्रीद्वयले गर्नुपर्छ । सुशासनका लागि पार्टी मुख्यालयमा सत्याग्रह थाल्ने हिम्मत गर्नुपर्छ । गोपाल देवकोटा, जोरपाटी, काठमाडौं"
गणतन्त्र नै भविष्य हो,"केही गणतन्त्रविरोधी समूहले हाम्रो देशलाई फेरि अस्थिर बनाउन खोजिरहेका छन् । उनीहरूले सामाजिक सञ्जालमा उत्तेजक नारा र झूटा बयान पोस्ट गरिरहेका छन् । हजारौं देशवासी यस्ता प्रतिगामी प्रचारलाई विश्वास गर्न तयार छन् । तर इतिहास साक्षी छ नेपालमा राजतन्त्र र प्रजातन्त्र मिलेर बसेका छैनन् । इतिहास राजतन्त्रले बढाएको चरम सामाजिक असमानता र अन्यायको साक्षी पनि छ । नेपालमा गणतन्त्रको युग दोषमुक्त छैन । तर यसो भन्दैमा राजतन्त्र विकल्प हुन सक्दैन । गणतन्त्र नै भविष्य हो भन्ने नबिर्सौं उज्ज्वल श्रेष्ठ, ललितपुर"
हिन्दु राष्ट्रको वितण्डा,"सनातनी हीनभावराष्ट्रिय स्वयंसेवक संघ एवं त्यस प्रचारवादी संस्थाका भारतीय जनसंघ र त्यसपछि भारतीय जनता पार्टीजस्ता राजनीतिक मञ्चहरूको दक्षिणपन्थी झुकाउ अध्ययन गर्ने अन्वेषकहरूले केही चाखलाग्दा तथ्य एवं प्रवृत्ति औंल्याएका छन् । भारतीय भूभागमा लगभग २,५०० वर्षयता हिन्दुहरूले गौरव गर्नलायक कुनै योगदान गरेका छैनन् । भारतवर्षका मौर्य सम्राट्हरू सनातन धर्मका ब्राह्मणवादी बन्देजबाट आजित भएर जैन र बौद्ध भएका थिए । भारतीय अर्थव्यवस्था मुगल शासनकालमा संसारको दोस्रो सबभन्दा समृद्ध बन्न पुगेको थियो । अंग्रेजहरूलाई बंगालमा खुट्टा टेक्न हिन्दु वैश्य जगत् सेठ भन्ने साहुकार र भाडाका हिन्दु सैनिकले सघाएका थिए । सन् १८५७ को पहिलो भारतीय स्वतन्त्रता आन्दोलनको उत्प्रेरक शक्ति अन्तिम मुगल सम्राट् थिए भने अंग्रेजहरूको सहयोगका लागि नेपालका हिन्दु शासकलगायत कतिपय राजारजौटा अगाडि आएका थिए । सन् १९३० को दशकपछि त हिन्दुत्व विचारक र प्रचारकहरू स्पष्टसँग औपनिवेशिक शासकका सहयोगी भएर देखा पर्छन् । त्यसैले तिनका लागि गौरव गर्न सकिने कुनै अनुप्रतीक छैन, कम्युनिस्टका भगत सिंह र कांग्रेसका सरदार पटेललाई आफ्ना भन्न बाध्य छन् । लगभग १०० वर्षदेखि हिन्दुत्ववादीहरू आफ्ना कुण्ठा मुसलमानमाथि पोखेर विभाजनपछिको भारतलाई घृणाको राजनीतिमा अल्झाइरहेका छन् । लगभग त्यस्तै अवस्था नेपालका दक्षिणपन्थी राजनीतिकर्मीहरूको छ । फरक के मात्र हो भने, नेपालको राष्ट्रवादका लागि इसाई घृणा तत्त्व मिसाएर हिन्दुत्ववादी झोल तयार गरिएको छ ।नेपालका दक्षिणपन्थीहरूको कुण्ठाग्रस्त मानसिकताका पछाडि पनि गहिरो हीनभावबाट उब्जिएका असन्तुष्टिहरू छन् । राजा नरहे देश रहँदैन भन्थे, दोहोरो त्रिकोण फहराइरहेको छ । संघीयता विघटनको बाटो हो फलाक्थे, राष्ट्रिय एकता बलियो हुँदै गइरहेको छ । सन् १९९० अगाडि बहुदलीय व्यवस्था पुनःस्थापनाको विरोध गर्ने गर्दथे, तिनलाई आफैं पनि दल खोल्नुपरेको छ । प्रजातन्त्र ल्याउन कुनै योगदान गरेका थिएनन्, प्रतिफल उठाउनेमा कसैभन्दा कम छैनन् । गणतन्त्रको विपक्षमा थिए, त्यही संविधानअन्तर्गत राजनीति गर्नुपरेको छ । इसाई देशहरूको विकास सहयोग र मुसलमान देश गएका श्रमिकको कमाइले देश धानिएको छ । हिन्दु राष्ट्रको कोकोहोलो खासमा दक्षिणपन्थीहरूको सार्वजनिक कुण्ठाको अभिव्यक्ति हो र त्यसका लागि दक्षिणतिरका दक्षिणपन्थीहरूको उत्प्रेरणाले पनि काम गरिरहेको हुनुपर्दछ । हताशा, निराशा एवं मूल्य र मान्यताहरूको विघटनले जन्माउने राजनीतिक कुण्ठाको विस्फोटले बाह्य सह पनि पायो भने कस्तो परिस्थिति सृजना हुन्छ भन्ने कुरा सन् १९९० दशकपछिको नेपालमा पनि देखिसकिएकै हो । फ्रान्सेली दार्शनिक आन्द्रे गाइडले औंल्याएजस्तै भन्नुपर्ने सबै कुरा पहिल्यै भनिसकिएको छ, तर कसैले सुनिरहेका थिएनन्, त्यसैले उही कुरा फेरिफेरि दोहोर्याइरहनुपर्छ । नेपालमा हिन्दु राष्ट्र को आन्दोलन अफगानिस्तानको भूराजनीतिक नियति निम्त्याउने कार्यनीति हो । आसन्न दोस्रो शीतयुद्ध पहिलोभन्दा बढी विध्वंसक ठहरिन सक्छ ।"
मैले देखेको नेपाल,"मैले पहिले एउटा बीजको कुरा गरें । ओसिने वा गाडिने ठाउँ पायो भने सुकेको बीजले फेरि जीवन पाउँछ । सुकेको बीउभित्र हरियो सौन्दर्य लुकेको हुन्छ । हरेक बीजले आफ्नो पुर्खा सम्झिरहेको हुन्छ । यहाँका जनता विद्वान्, लडाकु र सिर्जनशील पुर्खाको मेमोरी पावर हुन् । उनीहरूले खोजअनुसन्धाताको मेमोरी पावर बोकेर बसेका छन् । उनीहरूले अवसर पाए भने धेरै सदुपयोग गर्छन् र चामत्कारिक परिणाम हासिल गर्छन् । नेपाल पराधीन नै नभई जोगिएर बसेको देश हो । त्यसैले हाम्रो स्वतन्त्रता दिवस छैन । किनभने नेपाल कहिल्यै पराधीन भएन । हामीसँग राष्ट्रिय गौरव र स्वाभिमानको झन्डा छाड्नै नचाहने जिन वा डीएनए छ । त्यो विद्वत्ता आजको होइन । मानिसले झलझली नसम्झिएको मात्र हो । तर मस्तिष्कले नयाँनयाँ कुरा लिँदै गयो, पुराना कुरा सम्झिएन भने पनि शारीरिक रूपले स्वतः सम्झना हुन्छ । त्यस कारण मस्तिष्कले छिट्टै समात्न सक्छ । हामीले बाख्राको पाठो वा गाईको बाच्छालाई जुनसुकै उत्कृष्ट स्कुलमा पढाए पनि त्यसलाई कुनै खास प्रगति गराउन सक्दैनौं किनभने उसको पुर्खाको त्यस्तो कुनै लगानी छैन । त्यो ज्ञानको तत्त्व छैन । उसका पुर्खाले उसलाई दिएको मस्तिष्कले त्यस तहमा काम गर्न सक्दैन, जुन तहमा मानिसको पुर्खाले गरेको छ । मानिसमा क्षमताको पुनरावृत्ति हुन्छ । बायोलोजिकल जेनेटिक मेमोरी हुन्छ । ज्ञान भनेको थपिँदै जाने प्रक्रिया हो । अन्य देशमा मैले असतो मा सद्गमय, तमसो मा ज्योतिर्गमय, मृत्योर्मा अमृतं गमय जस्ता मन्त्र पाएको छैन । सत्यं ब्रूयात्, प्रियं ब्रूयात् जस्ता मन्त्र अन्यत्रका साहित्यमा किन छैनन् ? हाम्रो साहित्य मानवजातिका उच्चतम वैचारिक उपलब्धिहरूको उचाइमा चढेको छ । यसले सदैव राम्रो कामका लागि उत्प्रेरणा दिएको छ । हाम्रो पूर्वीय साहित्यले सकारात्मक कुराहरू बताउँछ । सद्बुद्धि, सन्मार्ग र सत्कर्ममा प्रेरित गर्छ । सद्ज्ञान, सद्विचार र सद्भाव बाँड्छ । यो देवहरूको भूमि हो, देवीहरूको भूमि हो । हामी महान् काम गर्ने आफ्ना पूर्वजहरूलाई देवदेवी भन्ने गर्छौं । तिनका बारेमा कैयौं काव्य रचिए । अनेकन् नाटक लेखिए । अहिले देवी, भगवती आदिको जुन स्वरूप देखाइएको हुन्छ, त्यो त मानिसले आफूलाई मन परेको सुन्दरता छानेको मात्र हो । राम्रा स्याउजस्तो गाला भएकी, लिपस्टिक वा गाजल लगाएकी, सुनका गहनाले पहेंलपुर भएकी, औंठीमुन्द्रा लगाएकी वा कानसम्म नत्थी लगेकी स्त्रीको तस्बिर अहिलेको चेतनाको परिणाम हो । सुन्दरता सौन्दर्यचेतले निर्धारण गर्ने कुरा हो । मान्छे सुन्दर त छँदै थियो, पहिले नै । त्यसको पनि विकास हुँदै गएको छ । समयअनुसारको सुन्दरता त हुन्थ्यो नै । प्रकृतिले सुन्दर चीज बनाउँछ । फूल कसैले हेर्छ कि हेर्दैन भनेर फुलेको होइन । कसैले सुँघ्छ भनेर बास्ना मीठो बनाएको पनि होइन । मानिसमा कहीं न कहीं जैविक प्रवृत्ति हुन्छ । त्यसले सचेतनालाई कमजोर बनाउँछ । त्यसकारण मानिसले कहिलेकाहीं सामाजिक चिन्तन छाडिदिन्छ । जैविक वृत्ति स्वार्थी वृत्ति हो । सचेत वृत्ति भनेको मानवीय वृत्ति हो । सचेत मानववृत्ति र जैविक वृत्तिबीच अन्तरविरोध भइरहन्छ । सामाजिक मूल्य र मान्यताअनुसार आफूलाई जे ठीक लाग्छ, अरूलाई पनि त्यस्तै व्यवहार गर्नुपर्छ भन्नु सचेत मानववृत्ति हो । तर अहिले सामाजिकभन्दा वैयक्तिक र जैविक प्रवृत्ति हाबी भएको देखिन्छ । यहाँका मानिस मानवीय र सामाजिक, पवित्र र संगठित भावनायुक्त छन् । यहाँका जनता शान्तिप्रिय र मानवतावादी छन् । यो देवभूमिका बासिन्दा हुन् । देवदेवीका सन्तान हुन् । सिद्धार्थ गौतम किन यही भूभागमा जन्मे र यसै भूमिमा बुद्ध बने ? सिद्धार्थ गौतम विश्वका अरू भागमा किन जन्मिएनन् ? अरू ठाउँमा लडाइँ भइरहेका बेला यहाँ किन शान्तिको सन्देश फैलिन्थ्यो ? यहाँ कसैले बाटो बिराए भने पनि ती सप्रिएर महापण्डित र महाज्ञानी बन्थे । विश्वामित्र, वाल्मीकिहरू त्यसका दृष्टान्त हुन् । हाम्रो देशमा पहाडी भूबनोट छ । एउटा पहाड र अर्को पहाडबीच सानाठूला खोला हुन्छन् । बर्खामा तर्न सकिने कुनै सम्भावना हुँदैन । हिउँदमा पनि कतिपय खोला तर्न सकिँदैन । एउटै भाषा बोल्ने दाजुभाइ पनि कुनै मुहूर्तमा खोला तरेर पारि गएर खेतीपाती र पशुपालन गरेर बस्नाले वारिपारि भए । तिनीहरूबीच एउटा शब्द फरक पर्यो, अर्को शब्द फरक पर्यो । भाषामै फरक पर्यो । चलनचाँजोमा पनि अलिकति फरक पर्यो । वारिको पूजामा बेल वा बेलपत्र राख्ने गरिएको थियो भने पारि हुँदा त्यो चिज नपाएर अर्थोकै राख्नुपर्यो । वारि धारामा पानी खान्थ्यो भने पारि कुवामा खायो होला । वारि वरपीपलको छायामा बस्थ्यो भने पारिपट्टि अशोक वृक्षको छायामुनि बस्नुपर्यो होला । यस्ता कुरामा फरक पर्दै गयो । गीत र बाजा पनि फरक हुँदै गए । रमाइलो त मान्छेलाई गर्नैपर्थ्यो । गाउने र नाच्ने गर्यो । केही नभए पनि आफन्तको सम्मानमा, मायालु र प्रकृतिको सुन्दरताको वर्णनमा गीत गाउने भयो । महाकाली गएर सुन्नुस् वा मेची गएर, भोजपुर वा सोलु गएर सुन्नुस् वा नेपालगन्ज, थारू भाषामा गाएर सुन्नुस् वा मैथिलीमा, लय र भाषा फरक होला तर सार एउटै छ । आवागमनको कठिनाइले त्यसमा एकरूपता हुन सकेन । झन् समृद्धि र सम्पन्नता थपियो । एउटाले एक थरी ईश्वर भन्यो, कालान्तरमा अर्कोले अर्को थरी ईश्वर भन्यो । यस पटक झुलाघाटचिवाभन्ज्याङ : समृद्धिका लागि संकल्पयात्रा मा पनि हामीले त्यो देख्यौं । कहीं निगालोको झाङ पलाएको छ, त्यहींबाट देवीको नाम राखिएको छ । कोही मन्दिर डाँडाको टुप्पामा छ, त्यसैअनुसार नाम राखिएको छ । काठमाडौंको दक्षिणमा भएकाले दक्षिणकाली नाम राखिएको छ । दक्षिणकाली भनेकी छुट्टै देवी होइनन्, दक्षिणमा बस्ने भनिएको हो । चाँगुको डाँडामा भएकाले चाँगुनारायण, शेष गाउँमा भएकाले शेषनारायण, इचङ्गुमा भएकाले इचङ्गुनारायण नाम रह्यो । ठाउँ अनुसार धार्मिक स्थलका नाम छन् । यसरी सांस्कृतिक, भाषिक विविधता छ । पहिरन र खानपिनमा विविधता छ । यो हाम्रो प्रकृतिले सिर्जना गरेको विविधता हो । यो देश निर्माणको सन्दर्भ र बसाइँसराइले सिर्जना गरेको विविधता हो । समयक्रममा अन्तर्घुतन हुँदै बिस्तारै यो विविधतालाई पनि मिक्सरिमिक्स गर्दै लगिएको छ । यसले नयाँ सिर्जनशीलता बढाएको छ ।यस लेखमा मैले आजको कुरा त्यति गरिरहेको छैन । राजनीति, अर्थतन्त्र र राज्यव्यवस्थामा अब केके गर्नुपर्छ भन्ने कुरा त छँदै छन् । हाम्रो गौरवपूर्ण परम्परालाई सुदृढ गरेर जाने हो भने अन्धविश्वासी, धोकापूर्ण, झूट वा अफवाहका मिथ बनाएर जनता अलमल्याउने परम्परा तोड्नुपर्छ । कतिपय ग्रन्थ पैसा दिएर लेखाइएका छन् । पहिलेपहिले हरेक बिहेमा राणाहरूको खाँडो जगाउनुपर्थ्यो । श्री ३ प्रतापी महाराज सर जंगबहादुर राणाजीके वंश में हुँकार, वैरीको टाउकामा खुँडाले ठ्याक भनेर केराको थाममा मार हान्ने चलन थियो । नेपाली वीरहरू कलकत्ता, भोटमा लडे पनि जस राणाको टाउकामा दिने चलन थियो । पुस्तकमै स्वस्तिश्री गिरिराज चक्र चूडामणि भनेर प्रशस्ति लेखिन्थ्यो । त्यो भनेको भाडाको कृति हो । फलानोको परिवार भगवान्को अवतार हो भनेर रचना गराइन्थ्यो । त्यति बेला वन्दना गर्ने बन्दी राखिएको हुन्थ्यो । त्यो साँचो अर्थमा साहित्य होइन । अहिले पनि हाम्रा किल्ला, गढीहरू छन् । ती हाम्रा लागि स्तुत्य र प्रार्थनीय ठाउँ हुन् । हाम्रा तीर्थ हुन्, मन्दिर हुन् । तिनै गढीले हामीलाई जोगाए र हाम्रो स्वाधीनता बचाए । हाम्रा पुर्खा तिनै गढी खडा गरेर लडेका थिए । हाम्रो बहादुरीपूर्ण इतिहासको जिउँदा प्रमाण हुन्, गढीहरू । त्योभन्दा पवित्र के हुन्छ ? त्यसकारण म जुन घडीमा पुग्छु, गढीलाई प्रणाम गर्छु । यद्यपि त्यसमा चेतना छैन, त्यो खुसी पनि हुँदैन, त्यसले दान दिने होइन, आशीर्वाद पनि केही दिँदैन, तथापि हाम्रा पुर्खा, हाम्रो इतिहासप्रतिको गौरवको कुरा हो । सकारात्मक चिन्तन र कृतज्ञताको अभिव्यक्ति हो । तसर्थ हाम्रा गढीहरू ऐतिहासिक स्थल मात्र होइनन्, पूजनीय स्थलहरू पनि हुन् ।"
अर्मपर्मको रूपान्तरण,"नैपालको कृषिप्रधान देश को उपमा एकादेशको कथा बनिसकेको छ । यो त्यति बेला उपयुक्त थियो, जतिखेर बहुसंख्यक नेपालीको आजीविकाका प्रमुख स्रोत खेतीपाती, पशुपालनलगायत थिए । तराई अन्न भण्डारका रूपमा चिनिन्थ्यो । कृषिमा व्यावसायिकताको विकास हुन सकेको थिएन, यान्त्रिकीकरणको अभाव थियो । कृषि धेरै हदसम्म मानवीय श्रममा निर्भर थियो । तर समयमा खेती लगाउन एउटा परिवारको श्रमबाट मात्र प्रायः सम्भव हुन्नथ्यो । मानिसहरू आलोपालो गरेर खेतीको काम सक्ने गर्थे । अर्थात्, अर्मपर्मको चलन थियो । अरुको काम पर्दा आफू जाने र आफ्नोमा पर्दा अरू आएर सघाउने अभ्यास व्याप्त थियो ।अहिले अधिकांश नेपाली कृषिबाट पलायन भइसकेका छन् । खेतीपातीले जीवन धान्न मुस्किल हुँदै गएपछि कतिपय मानिस गाउँमा खेतीपाती छोडेर आयआर्जनका काम गर्न ससाना सहर छिरेका छन्, कतिपय बिदेसिएका छन्, कतिपय अन्य पेसाव्यवसायमा लागेका छन् । केहीले कृषिलाई व्यावसायिकता दिन सक्रियता देखाए पनि थेग्न नसकी छोटो समयमा बन्द गरेका छन् । त्यसैले अहिले अर्मपर्मको पनि रूपान्तरण भएको छ । व्यवसायमा, राजनीतिमा, ठूला पदीय नियुक्तिहरूमा, समग्रमा व्यक्तिगत स्वार्थमा । श्रमको आदानप्रदानमा प्रयोग हुने शब्द आज पद, पैसा, राजनीति, वस्तु तथा सेवाको व्यापारलगायतका क्षेत्रमा भिजेको छ । संस्थाहरू जुन उद्देश्यका लागि स्थापना भएका हुन्छन्, त्यसबाट बाहिर गएर कारोबार वा व्यवहार गर्छन् भने त्यहाँ अनियमितता, अस्वस्थ प्रतिस्पर्धा, सुशासनको कमी, ठगी, जालसाजी, भ्रष्टाचार, आपराधिक क्रियाकलाप आदिले मलजल पाइरहेको हुन्छ । त्यस्तो भएपछि काम गर्दा कुनै अध्ययन, आधार, आवश्यकता र औचित्य चाहिँदैन । केवल बोल्दा मिलाएर बोल्नुपर्छ, कानलाई राम्रो सुनिनुपर्छ । बस, यति भए पुग्छ । निम्नलिखित कामकारबाही अर्मपर्म रूपान्तरणका केही उदाहरण हुन् १ लाइसेन्स वितरण र खारेजी ः लाइसेन्स वितरणका लागि आधिकारिक निकायका अधिकारीहरूले पदमा हुँदा आयोजनापरियोजनाका लागि अन्धाधुन्ध लाइसेन्स बाँड्छन् । तिनीहरूले जब अवकाश पाउँछन्, त्यसपछि तिनै लाइसेन्सधारीहरूले पर्म तिरिदिन्छन्, सेयर सदस्य बनाएर वा जागिर दिएर वा अन्य लाभका पदहरू दिएर । २ समान लाइसेन्सधारीहरूबीच अर्मपर्म ः उस्तै प्रकारका संस्थाहरू तथा एउटै प्रकृतिको उद्देश्यका लागि लाइसेन्स पाएकाहरू एकअर्काको फाइदा हेरी आफ्नो उद्देश्यभन्दा बाहिर गएर कसरी मुनाफा आर्जन गर्न सकिन्छ भनी कहिले काम लिन्छन् त कहिले काम दिन्छन् । उनीहरू भनिरहेका हुन्छन्, आज हामीलाई सहयोग गर्नुस्, भोलि तपाईंलाई सहयोग गर्नेछौं । तिनीहरूले स्वस्थ प्रतिस्पर्धाबाट समाज र समुदायलाई लाभ हुने गरी काम गर्नुपर्ने हो, तर उल्टो गरिरहेका हुन्छन् ।३ साहू र ऋणीबीच ः साहूसँग प्रशस्त धन छ । ऋणीलाई लगानी गर्न आवश्यक पर्ने रकम साहूले ऋणस्वरूप उपलब्ध गराउँछ । साहू पनि सधैं साहू रहिरहँदैन । साहू जब साहू पदबाट बाहिरिन्छ तब ऋणीले उसका लागि केही गरिदिनुपर्ने हुन्छ ।४ व्यापारीव्यापारीबीच ः व्यापारी चाहे ठूला होऊन् वा साना, दुवैको उद्देश्य व्यापार गर्नु हो तर व्यापार व्यापारीहरूसँग भन्दा पनि उपभोक्ताहरूसँग हुन सक्यो भने त्यसको प्रभाव समग्र समाज र अर्थतन्त्रमा पर्न जान्छ । व्यापारमा जति धेरै च्यानल हुन्छन्, वस्तु तथा सेवाको लागत त्यति नै बढ्ने हुन्छ । सामान महँगिन्छ । व्यापारमा एउटै व्यक्ति साहू पनि र ऋणी पनि हुँदा त्यसबाट हुने लाभ एउटै पक्षले मात्र पाउने गर्छ । व्यापार व्यापारीहरूको च्यानलमा सीमित हुन्छ भने त्यसको प्रभाव न उपभोक्तासम्म पुग्छ न त समाज र अर्थतन्त्रमै । ५ भिन्न लाइसेन्सधारीहरूबीच ः व्यापारव्यवसायको क्षेत्र हेरी कारोबार र प्रकृति फरक हुन्छ । व्यवसायको प्रकृतिअनुसार उद्देश्य फरक हुनु स्वाभाविक हो । एउटा व्यवसायलाई अर्को व्यवसायको आवश्यकता पर्न सक्छ, सहयोग गर्नुपर्ने हुन्छ । ती एकअर्कासँग सम्बन्धित पनि हुन सक्छन् । यसका लागि आफूलाई आवश्यक पर्ने व्यवसायमा सानो अंश लगानी गरिन्छ, उसले गर्ने कारोबार लगानी गरिएकै संस्थालाई गर्न लगाइन्छ । ६ कामको प्रक्रिया मिलान ः वित्तीय व्यापार विभिन्न कामको सम्मिश्रणबाट सञ्चालित हुन्छ । एकातिर निक्षेपकर्ताका निक्षेप संरक्षण गर्ने दायित्व हुन्छ, अर्कातिर सम्पत्तिको संरक्षण र व्यवस्थापन उत्तिकै चुनौतीपूर्ण छ । विभिन्न काम मिलाइदिएबापत लेनदेन गरिन्छ । प्रक्रिया मिलाएर गरिने काम नै नीतिगत भ्रष्टाचार हो ।७ पदस्थापनमा लेनदेन ः समाजमा अनियमितता व्याप्त छ । स्वस्थ प्रतिस्पर्धाबाट अगाडि बढ्न सकेको क्षेत्र नेपालमा सायदै छ । हुन त वित्तीय क्षेत्र धेरै हदसम्म स्वस्थ रहिआउनेमा पर्छ तर अब बिस्तारै अस्वस्थ बन्दै गएको देखिन्छ । किनकि यस क्षेत्रको तथ्यांक हेर्दा क्रमशः वृृद्धितर्फ उन्मुख छ, तर विडम्बना, अर्थतन्त्रको ओरालो गति रोकिन सकेको छैन । उत्पादन छैन । बेरोजगारी व्याप्त छ । व्यापार घाटा दिनानुदिन बढ्दो छ । युवा जनशक्ति विदेशमा पसिना बगाइरहन बाध्य छ । राजनीतिज्ञहरू भने कमिसनमा झुमिरहेका छन् । राजनीतिक अस्थिरता बढ्दो छ । यस्तो अवस्थामा कुनै पनि सार्वजनिक पदभार ग्रहण गर्न राजनीतिज्ञलाई खुसी पार्नैपर्ने प्रचलनले जरा गाडेको छ । जति ठूलो पद, उति ठूलो कमिसन चाहिने वास्तविकता सर्वविदितै छ । पदधारी व्यक्तिले नियुक्तिपछि राजनीतिज्ञलाई आर्थिक पर्म तिर्न भ्रष्टाचार गर्ने गर्छ । अन्त्यमा, खेतीपाती र घरायसी व्यवहार टार्न कुनै बेला अभ्यासमा रहेको अर्मपर्मको अहिले अनेक क्षेत्रमा रूपान्तरण भएको छ । र, यसले समाजमा अनियमिततालाई विस्तार गर्दै लगेको छ । समाजको शुद्धीकरणका लागि अर्मपर्मको यस्तो रूपान्तरण रोकिनुपर्छ ।"
"उखु सस्तोमा किन्दा किसानसँग सहमति, बढी तिर्नुपर्दा बार्गेनिङ","(काठमाडौं)चालु आर्थिक वर्षका लागि सरकारले उखुको न्यूनतम समर्थन मूल्य प्रतिक्विन्टल ५ सय ६५ रुपैयाँ तोक्यो । पुस ३ को मन्त्रिपरिषद् बैठकले सरकारी अनुदान (प्रतिक्विन्टल ७० रुपैयाँ) बाहेक उखुको मूल्य ५ सय ६५ रुपैयाँ तोकेको हो । उखुको न्यूनतम मूल्य गत वर्षको तुलनामा प्रतिक्विन्टल २५ रुपैयाँ बढी छ । तर सरकारी मूल्यमा किसान सन्तुष्ट छैनन् । त्यसमाथि सरकारले तोकेको मूल्य उनीहरूले पाएका पनि छैनन् । सरकारले ढिला गरी मूल्य तोक्दा केही चिनी मिलले गत वर्षकै मूल्यमा उखु किनेर क्रसिङसमेत गरेका छन् ।सरकारले चालु आर्थिक वर्ष ०८०८१ का लागि मूल्य तोकेको छ, त्यसको मतलब किसानले उधारोमा बिक्री गरेको उखुको मूल्य ०८०८१ कै हुनुपर्छ, राष्ट्रिय कृषि श्रमिक संघ नेपालका राष्ट्रिय महासचिव गोपाल यादवले भने, तर विडम्बना, केही चिनी मिलले पुस ३ अगाडि खरिद भएका उखुको पुरानै मूल्य र पुस ३ देखि नयाँ रेट दिएका छन् । यसले किसानलाई धेरै मर्का परेको छ । सरकारले गत आर्थिक वर्षका लागि प्रतिक्विन्टल ५ सय ४० रुपैयाँ तोकेको थियो । धेरै जसो किसान सोही मूल्यमा बिक्री गर्न बाध्य भएको संघको भनाइ छ । नवलपरासीको वाग्मती खाँडसारी चिनी उद्योगले गत मंसिर ६ मा सूचना नै निकालेर सरकारले ०७९८० मा तोकेको मूल्यमा बैंक खातामा भुक्तानी गर्ने जनाएको थियो । उखु सप्लाई गर्न उखु कटान पुर्जी प्राप्त गरेपछि मात्र उखु काट्नुहोला । माटो, जरा, टुप्पा, आदि सफा गरी ताजा उखु सप्लाई गर्नु हुन अनुरोध छ, सूचनामा भनिएको छ, सरकारले ०७९८० मा निर्धारण गरिएको समर्थन मूल्य प्रतिक्विन्टल ५ सय ४० रुपैयाँका दरले बैंक खातामार्फत भुक्तानी दिइनेछ । यस वर्ष मूल्यवृद्धि भए निर्णय भएको दिनदेखि थप भुक्तानी दिइनेछ । मिलले सूचना नै प्रकाशित गरेपछि किसान निराश भएको यादवले बताए । सरकारले चालु आर्थिक वर्षका लागि मूल्य तोक्ने हुँदा मिलले सोही आधारमा दिनुपर्ने उखु किसान नेताहरूको भनाइ छ । पहिलो कुरा किसानको सहमतिबिनै मूल्य निर्धारण गरियो, अहिलेको मूल्यले किसानको लागत उठ्दैन, नेपाल उखु उत्पादक महासंघका अध्यक्ष कपिलमुनि मैनालीले भने, त्यसमाथि केही उद्योगीले गत वर्षकै मूल्यमा खरिद गरे । चालु आर्थिक वर्ष भन्नेबित्तिकै बढेको मूल्य दिनुपर्ने हो । तर अनुगमन कसले गर्ने ? किसानलाई सधैं मर्का नै मर्का परेको छ । सामान्यतया उखुको क्रसिङ मंसिरदेखि सुरु हुन्छ । र, क्रसिङ चैतसम्म चल्छ । क्रसिङ सुरु हुनुअगावै मूल्य तोक्दा विवाद हुँदैन । तर केही सरकारी कर्मचारी चिनी उद्योगीको प्रभावमा पर्दा किसानलाई सधैं घाटा भएको मैनालीले बताए । उखुको समर्थन मूल्य तोक्न गत साउन १५ बाटै पहल गरेका थियौं । सरकारले कात्तिक १५ सम्म मूल्य तोकिदिए किसानले त्यहीअनुसार खेती गर्छन् । तर बिचौलियाको प्रभावमा परेर क्रसिङ सुरु भइसक्दा पनि मूल्य तोकिन्न, अध्यक्ष मैनालीले भने, त्यसपछि घाटा हुने किसानलाई नै हो । यो पहिलो पटक पनि होइन । उद्योगीले विगतकै मूल्य दिएका छैनन् । मुख्यतः सर्लाही, मोरङ, सिरहा, धनुसा, महोत्तरी, रौतहट, बारा, पर्सा, नवलपरासी, कैलाली, कञ्चनपुरलगायत जिल्लामा उखु खेती गरिन्छ । तर समयमै मूल्य नतोक्दा बारीमै उखु सुक्ने अवस्था रहन्छ । बारीमा उखु सुक्न थालेपछि किसानले मिलमा उखु पुर्याएका थिए । त्यसको फाइदा उठाउँदै उद्योगीले गत वर्षकै मूल्य दिएका हुन् । विगतमा उद्योग वाणिज्य तथा आपूर्ति मन्त्रालय, कृषि मन्त्रालय, उद्योगी र किसानसहित छलफल गरी सहमति गर्ने गरिएको थियो । तर पछिल्लो समय उद्योगीले एकलौटी रूपमा निर्णय गरेका छन् । पहिले सहमतिअनुसार तोकिएको मूल्य दिइन्थ्यो । तर पछिल्लो समय उद्योगी अनियन्त्रित भएको मैनालीको दाबी छ । अहिले किसानले कहिलेको मूल्य पाउने भन्नेमै अन्योल छ, उनले भने । सर्लाहीको महालक्ष्मी सुगर मिल र रौतहटको वैद्यनाथ चिनीले गत वर्षकै मूल्यमा क्रसिङ गरेका छन् । लुम्बिनी, वाग्मती खाँडसारी र इन्दिरा सुगर मिलले त झन् विगतकै भुक्तानी बाँकी राखेको किसान बताउँछन् । किसानलाई भुक्तानी नगरेपछि सात किसानले जिल्ला प्रशासन कार्यालय, नवलपरासी (बसुप लुम्बिनी प्रदेश) मा निवेदनसमेत दर्ता गराएका छन् । सरकारले समयमै मूल्य नतोक्दा मिलले ०७९८० कै क्रसिङ सिजनको बढेको प्रतिक्विन्टल २० रुपैयाँ भुक्तानी गरेका छैनन् । यसमा किसानको घोर आपत्ति छ, ०८० असार २४ मा जिल्ला प्रशासान कार्यालयमा बुझाएको निवेदनमा भनिएको छ, यस वर्षको समर्थन मूल्य मिल सञ्चालन भएकै दिनदेखि दिलाइदिन र पुरानो प्रतिक्विन्टल २० रुपैयाँ अविलम्ब भुक्तानीको व्यवस्था मिलाइदिन माग गर्दछौं । राष्ट्रिय कृषक श्रमिक संघले मिलले विगतको बक्यौता रकम भुक्तानी नगरेको भन्दै निवेदन दिएको छ । नवलपुरासी (बसुप) अन्तर्गतका चिनी मिलको आर्थिक वर्ष ०७९८० कै बक्यौता बाँकी छ । उखु किसानलाई प्रतिक्विन्टल २० रुपैयाँ दिएका छैनन् । ०७७७८ को उखुको समर्थन मूल्यमा पनि प्रतिक्विन्टल ७७७ रुपैयाँ दिएका छैनन्, संघका जिल्ला अध्यक्ष निमनारायण चौधरीले जिल्ला प्रशासन कार्यालय नवलपवरासी (बसुप) मा बुझाएको निवेदनमा भनिएको छ । चिनी मिलले दिने रकमबाहेक सरकारले पनि प्रतिक्विन्टल ७० रुपैयाँ उत्पादन अनुदान दिन्छ । तर सरकारले गत वर्षकै ५२ करोड दिएको छैन । ०७९८० मा भुक्तानी गर्नुपर्ने १ अर्ब ३२ करोडमध्ये ८० करोड मात्र दिएको छ । बक्यौता रकम भुक्तानी गरी किसानको गुनासो सम्बोधन गर्न कृषि तथा पशुपन्छी विकास मन्त्रालयबाट निरन्तर प्रयास गरिएको मन्त्रालयका प्रवक्ता सबनम शिवाकोटीले बताइन् ।"
सौराहामा तीन वर्षपछि हात्ती महोत्सव,"(चितवन) पर्यटकीय क्षेत्र सौराहामा मंगलबारदेखि १७औं हात्ती तथा पर्यटन महोत्सव सुरु भएको छ । अर्थमन्त्री प्रकाशशरण महतले मंगलबार उद्घाटन गरेको महोत्सव पाँच दिनसम्म चल्नेछ । शनिबार सकिने महोत्सवमा बुधबार हात्ती शृंगार र बिहीबार राप्ती नदीमा डुंगा दौड प्रतियोगिता हुनेछ । शुक्रबार हात्तीको वनभोज गर्ने कार्यक्रम तय गरिएको छ । बाघमारा मध्यवर्ती वनको चौरमा आयोजना हुँदै आएको महोत्सव यस पटक रत्ननगर नगरपालिका७ मैनाहाको चित्रसारी पुलनजिक चौरमा गरिँदै छ । विदेशी पर्यटक कम हुने क्रिसमस र अंग्रेजी नयाँ वर्षको सिजनमा सौराहा आउने वातावरण बनाउने उद्देश्यले सन् २००४ मा हात्ती दौड कार्यक्रम सुरु भएको थियो । त्यसयता हात्तीसम्बन्धी अन्य गतिविधि पनि थपिँदै गएका हुन् । हात्ती दौड हात्तीको स्वभावभन्दा विपरीतको कार्यक्रम भएको भन्दै पशु कल्याणको क्षेत्रमा क्रियाशील अधिकारकर्मीले प्रतिवाद गर्न थालेपछि गतिविधि परिमार्जन गरिँदै आएको हो । कोरोनापछि लगातार तीन वर्ष रोकिएको यो कार्यक्रम यसपालि फेरि सुरु भएको हो । यस पटक महोत्सवमा हात्तीका लागि सहज हुने गतिविधि मात्रै समावेश गरिएको आयोजकले जनाएको छ ।क्षेत्रीय होटल संघ (हान) चितवन सौराहाले महोत्सव आयोजना गर्दै आएको छ । महोत्सवको मुख्य सहआयोजकमा युनाइटेड हात्ती सञ्चालन सहकारी संस्था र रेस्टुरेन्ट एन्ड बार एसोसिएसन चितवन छन् । यस पटक हात्तीका खेल इलाफेन्ट फास्ट वाक, छावाको फुटबल र हात्ती पोलो भने नहुने आयोजकले जनाएका छन् । हात्ती शृंगार प्रतियोगितामा माहुतेले राम्रो स्याहार गरेर सफा र स्वस्थ राखेका हात्तीलाई विजेता घोषणा गरिने क्षेत्रीय होटल संघ चितवन सौराहाका सचिव महेश खनालले बताए । यसमा सात हात्ती सहभागी हुँदै छन् । हात्ती पिकनिकमा हात्तीलाई मनपर्ने खाना र फलफूल राखिनेछ । ६० हात्ती लहरै उभिएर खानेछन् । उद्घाटन कार्यक्रममा ४० हात्तीको लस्कर सौराहा हुँदै कार्यक्रम स्थलसम्म आएको थियो । चितवन राष्ट्रिय निकुञ्ज नेपालमा वन्यजन्तु अवलोकन गर्ने पर्यटकको पहिलो रोजाइ हुने गरेको छ । सौराहा हुँदै धेरैजसो पर्यटक निकुञ्ज छिर्ने गर्छन् । त्यसैगरी हात्ती चढेर जंगल घुम्ने पर्यटक सौराहामा खचाखच हुन्छन् । चितवनको पर्यटनको मुख्य आधार नै हात्ती भएको हान चितवन सौराहाका अध्यक्ष गंगा गिरी बताउँछन् । निकुञ्जमा गस्तीका लागि पनि हात्ती प्रयोग हुन्छ । निकुञ्जको जंगलमा जंगली हात्तीका बथान पनि छन् । हात्तीको महत्त्व, विशेषता बुझाउन र पर्यटकलाई मनोरञ्जन दिन पनि यो कार्यक्रम हुँदै आएको हो, अध्यक्ष गिरीले भने । सन् २००४ मा पहिलो पटक भएको हात्ती दौडलाई २०१० पछि हात्ती महोत्सवमा रूपान्तरण गरिएको हो । दौड, फुटबल र पछि समावेश भएको हात्ती पोलो खेलका कारण सन् २०१३ पछि हात्ती महोत्सवको विरोध पनि बढ्दै गएको हो ।"
डेडिकेटेडट्रंकलाइन विवादमा न्यायोचित समाधान खोजौं : चेम्बर,"काठमाडौं (कास) नेपाल चेम्बर अफ कमर्सले डेडिकेटेड र ट्रंकलाइन विद्युत्को महसुल सम्बन्धमा न्यायोचित समाधान खोज्न आग्रह गरेको छ । लोडसेडिङका समयमा केही उद्योगमा जडित डेडिकेटेड र ट्रंकलाइन विद्युत् महसुलबारे नेपाल विद्युत् प्राधिरण र उद्योगीबीच मतभिन्नता हुँदा यसले समग्र लगानी र व्यवसायमैत्री वातावरणमा असर गर्ने चेम्बरले जनाएको छ । विद्युत् प्राधिकरण र व्यवसायीबीच पछिल्लो समय देखिएको मतभिन्नताप्रति चेम्बरको ध्यानाकर्षण भएको छ । उद्योगमैत्री वातावरण र लगानीमा समेत यसले असर गर्ने निश्चित छ, चेम्बर अफ कमर्सले जारी गरेको विज्ञप्तिमा भनिएको छ । प्राधिकरण र उद्योगीबीच समस्या समाधान नभए यसले रोजगारी र राजस्व संकलनमा समेत असर गर्ने चेम्बरको निष्कर्ष छ । महसुल सम्बन्धमा न्यायोजित समाधान खोज्न वित्तीय र प्राविधिकसहितको छानबिन समिति बनाउन पनि चेम्बरको आग्रह छ । लगानी र व्यवसायमैत्री वातावरण सिर्जना गर्न सरकार र निजी क्षेत्र दुवैको उत्तिकै भूमिका भएकाले न्यायोचित समाधान गरेर अघि बढ्न चेम्बरले ध्यानाकर्षण गराएको हो । लामो समयदेखि शिथिलताबाट गुज्रँदै आएको अर्थतन्त्रलाई निकास दिनुको विकल्प नभएको यथार्थबीच तत्काल समाधान खोज्न र विवाद थप अघि नबढाउन पनि चेम्बरको सुझाव छ ।"
