शीर्षक,विवरण
"१० अभियुक्त छुटे, १० जना जेलमै","टेकनारायण पाण्डे, इन्द्रजित राई, टोपबहादुर रायमाझी, केशवप्रसाद दुलाल, सानु भण्डारी, सागर राई, विक्रम भनिने गोविन्दकुमार चौधरी, सन्देश शर्मा र आङटावा शेर्पालाई तत्काल प्राप्त प्रमाणहरूका आधारमा जिल्ला अदालतले थुनामा राख्नु भनी गरेको निर्णय मनासिब भएको भन्दै सदर गरेको छ । उच्च अदालतले खाणका पीए नरेन्द्र केसी र शमशेर मियाँलाई १० लाख, टेकनाथ रिजाल, हरिभक्त महर्जन र रामशरण केसीलाई १५ लाख, सन्दीप रायमाझीलाई ३० लाख लिएर धरौटीमा छाड्ने आदेश गरेको छ । लक्ष्मी महर्जन, टंककुमार गुरुङ, केशव तुलाधर र आशिष बुढाथोकीलाई साधारण तारेखमा छाड्न आदेश भएको छ । उच्च अदालतका प्रवक्ता भट्टराईका अनुसार जिल्ला अदालतमा आइतबार पत्र पुगेपछि उनीहरू धरौटीमा छुट्नेछन् । अमेरिका लैजाने प्रलोभनमा नक्कली भुटानी शरणार्थी खडा गरेर संगठित रूपमा रकम असुलेको अभियोगमा सरकारले पूर्वगृहमन्त्रीद्वय खाण र रायमाझीसहित ३० विरुद्ध जिल्ला अदालत काठमाडौंमा गत जेठ १० गते संगठित अपराध, किर्ते र ठगीमा मुद्दा दायर गरेको थियो । दुई सातादेखि चलेको बहसपछि न्यायाधीश प्रेमप्रसाद न्यौपानेले असार १ मा २८ पृष्ठ लामो आदेश जारी गर्दै पूर्वउपप्रधानमन्त्री रायमाझी, पूर्वगृहमन्त्री खाण, पूर्वगृह सचिव पाण्डे, पूर्वगृहमन्त्री रामबहादुर थापाका सुरक्षा सल्लाहकार इन्द्रजित राई, शरणार्थी नेता टेकनाथ रिजाल तथा प्रतिवादीहरू केशवप्रसाद दुलाल, सानु भण्डारी, सागर राई, सन्देश शर्मा, सन्दीप रायमाझी, नरेन्द्र केसी, गोविन्दकुमार चौधरी, रामशरण केसी, आङटावा शेर्पा, शमशेर मियाँ र हरिभक्त महर्जनलाई थुनामा राख्ने आदेश दिएका थिए ।मुलुकी फौजदारी कार्यविधि संहिता, २०७४ को दफा ६७(१)(ख) र संगठित अपराध नियन्त्रण ऐन, २०७० को दफा ४१ बमोजिम उनीहरू १६ जनालाई नै तत्काल प्राप्त आधारमा दोषी देखिएको र पछि प्रमाण बुझ्दै जाँदा ठहरेबमोजिम हुने गरी हालका लागि कारागार चलान गर्नु भन्ने उनको आदेश थियो । उनले प्रतिवादीहरू टंक गुरुङ र लक्ष्मी महर्जनलाई भने कसुरमा संलग्न देखिए पनि गाम्भीर्यताका आधारमा थुनामा राख्न अनुचित हुने हुनाले जनही १० लाख र ५ लाख धरौटी लिएर हिरासतमुक्त गर्ने आदेश गरेका थिए । बाँकी अभियुक्तहरू भने ८४ दिनसम्मको हिरासत बसाइपछि त्यसै दिन जगन्नथा देवल जेल, सुन्धारामा लगिएका थिए । कारागार बसेकै अवस्थामा जिल्ला अदालतले गरेको आदेश बेरितको भएकाले बदर गरिपाऊँ भनी साउनको दोस्रो साता उच्च अदालतमा पुनरावेदन गरेका थिए । संयुक्त राष्ट्रसंघको शरणार्थीसम्बन्धी नियोगले भुटानी शरणार्थीलाई तेस्रो देशमा लैजाने कार्यक्रम बन्द भएको घोषणा गरिसक्दा पनि बालकृष्ण पन्थीको कार्यदलले २०७६ मा पेस गरेको प्रतिवेदनलाई खाणले २०७८ मंसिर १२ मा मन्त्रिपरिषद्मा पेस गर्न स्वीकृति दिएको, प्रतिवेदनमा उल्लेख ४ सय २९ जनाको नाम नै विवादित रहेको अवस्थामा पुनः छुट दर्ता गर्न भनी अर्को कार्यदल गठन गरेको, आफू गृहमन्त्री भएकै बखत मन्त्रिपरिषद्बाट पारित पन्थीको संयोजकत्वमा तयार भएको प्रतिवेदनको समानान्तर प्रतिवेदन तयार पारेर त्यसलाई विस्थापन गरेको लगायत विवरणलाई जिल्ला अदालतले जेल चलान गर्नु पर्नाको प्रमाणका रूपमा लिएको थियो । यसका अतिरिक्त टेकनारायण पाण्डे तथा सानु भण्डारीबीचको संवादबाट पनि खाणको कसुरमा संलग्नता देखिन आएको भनी जिल्ला अदालतका न्यायाधीश न्यौपानेको इजलासले ठहर गरेको थियो ।तत्कालीन गृह सचिव पाण्डे भने समानान्तर प्रतिवेदन तयार पारेको र सानु भण्डारीसँगको संवादमा रकम लेनदेनमा सहभागी देखिएको आधारमा जिल्ला अदालतले जेल चलान गरेको थियो । अर्का पूर्वगृहमन्त्री टोपबहादुर रायमाझीले सानु भण्डारीबाट १ करोड ६० लाख र उनका छोरा सन्दीपले ४० लाख रकम लिएको, दुलाल र भण्डारीका साथै उनीहरूलाई रकम बुझाउनेहरूसँग बानेश्वरको एभरेस्ट होटलमा भेटेर चिन्ता नलिनुस् तपाईंहरूको काम हुन्छ भनेको र सरकार ढलेपछि हाम्रो सरकार फेरि बनेपछि काम हुन्छ भनेको कारण देखाएर अदालतले उनलाई जेल पठाएको थियो । उच्चले टोपबहादुरलाई थुनामा राख्ने जिल्लाको आदेशलाई सदर गरे पनि छोरा सन्दीपलाई भने संलग्न कागज विवरणमा उनले पीडितहरूबाट रकम लिएको नदेखिएकाले ३० लाख धरौटीमा थुना मुक्त गर्नु भन्ने आदेश गरेको छ ।पूर्वगृहमन्त्री रामबहादुर थापाका सुरक्षा सल्लाहकार इन्द्रजित राईले पटकपटक गरेर सानु भण्डारी, केशव दुलाललगायतसँग करोडौं रुपैयाँ लिएको कागजात र प्रमाणका आधारमा जिल्ला अदालतले जेल चलान गरेको थियो । उच्चले उक्त आदेशलाई सदर गरेको छ । रामशरण केसीबाट ११ लाख रुपैयाँ लिएको तथा नक्कली भुटानी शरणार्थीको परिचयपत्र नेपालीहरूलाई बनाइदिएको देखिनाले अदालतले भुटानी शरणार्थी नेता टेकनाथ रिजाललाई थुनामा पठाउने आदेश गरेको थियो । यी प्रतिवादीले जाहेरवालासमेतका मानिसहरूबाट रकम लिएको पुष्टि हुन सकेको छैन, अभियोग दाबीको कसुरमा यी प्रतिवादीको प्रत्यक्ष सहभागिता पुष्टि हुन नसकेको, प्रतिवादीको उमेर ७६ वर्षको भई ज्येष्ठ नागरिक देखिएको, निजको मानसिक स्वास्थ्यसमेतमा समस्या देखिएको तथा प्रतिवादी शरणार्थी नेता भई नेपालमा निर्वासित जीवन व्यतित गरी निज अन्य देशमा भागी जाने अवस्थासमेत नदेखिँदा, रिजालका हकमा उच्चको आदेशमा भनिएको छ, प्रतिवादी टेकनाथ रिजाललाई मुलुकी फौजदारी कार्यविधि संहिता, २०७४ को ६७ बमोजिम थुनामा राखी मुद्दाको पुर्पक्ष गर्ने गरी भएको तहाँ अदालतको मिति २०८००३०१ को आदेश मिलेको नदेखिँदा बदर गरिदिएको छ ।रामशरण केसीको बयानसमेतका तत्काल प्राप्त प्रमाणहरूबाट रिजाललाई १५ लाख धरौटी हुने आदेशमा उल्लेख छ । चालक झप्पडबहादुर खत्रीले दिएको बयानअनुसार २०७८ जेठमा सन्देश शर्मा, हरिभक्त महर्जन र एक जना तामाङ थर भएको व्यक्तिले सरकारी लुगाका साथमा गृह मन्त्रालयको कार्ड घाँटीमा झुन्डाएर चितवनको भिजन होटलमा ५० जना जतिको बायोमेट्रिक गरेर दुई बोरा पैसा संकलन गरेको देखिएकाले सन्देश शर्मा र हरिभक्त महर्जनहरूलाई पनि अदालतले जेल चलान गरेको थियो ।शरणार्थी घोटाला प्रकरणमा मुख्य दोषीमध्येका एक भनी सरकारी वकिलहरूबाट आरोपित शर्मालाई जिल्ला अदालतले थुनामै राखी पुर्पक्ष गर्नु भनी गरेको आदेशलाई उच्चले सदर गरेको छ । प्रहरी निगरानीबाट बच्ने नियतले शर्माले हरिभक्त महर्जन, उनी काम गर्ने सहकारीका हाकिम केशव तुलाधर र हरिभक्तकी पत्नी लक्ष्मीको बैंक खातामा रकम जम्मा गरेको पनि आरोप लागेको थियो । उच्चले भने उक्त रकम कोभिडको समयमा सहकारीलाई जोगाउनका लागि सापटी लिएको भनी हरिभक्तले बयान दिएको र उनलाई अन्य प्रतिवादी कसैले नपोलेकाले १५ लाख धरौटीमा छाड्ने निर्णय गरेको हो ।"
कोप२८ लाई अवसरका रूपमा प्रयोग गर्छौं : प्रधानमन्त्री दाहाल,"(काठमाडौं)प्रधानमन्त्री पुष्पकमल दाहालले संयुक्त राष्ट्रसंघीय जलवायु परिवर्तन सम्बन्धी २८ औं सम्मेलन (कोप) लाई नेपालले अवसरको रुपमा प्रयागे गर्ने बताएका छन् । संयुक्त अरब इमिरेट्स (यूएई) को दुबइमा बिहीबारदेखि शुरु भएको कोप२८ मा प्रधानमन्त्री दाहालले शनिबार सम्बोधन गर्नेछन् ।उक्त सम्बोधन अघि नेपालको अध्यक्षतामा शुक्रबार भएको महत्वपूर्ण लिडर्स इभेन्टमा सम्बोधन गरेका छन् । ग्लोबल स्टकटेक (हरेक ५ वर्षमा भइरहेको जलवायु परिवर्तनको अवस्थाको समिक्षा गर्ने) उच्चस्तरीय कार्यक्रममा अध्यक्षता गर्दै प्रधानमन्त्री दाहालले जलवायु परिवर्तन सम्बन्धी विषयमा नेपाल विश्व समुदायको प्राथमिकतामा परेको उल्लेख गरे ।प्रधानमन्त्री दाहालले उद्घाटन समारोहमा बिहीबार यूएनका महासचिव एन्टोनियो गुटेरेसले जलवायु परिवर्तनको प्रभाव नेपाल र अन्टार्कटिकामा परेको भन्ने अभिव्यक्ति दिएबाट नेपाल विश्वकै नजरमा परेको प्रष्ट पारे । उद्घाटन समारोहलाई सम्बोधन गर्दै नेपालको समेत भ्रमण गरेर फर्केका महासचिवले जलवायु परिवर्तनको प्रभाव नेपाल र अन्टार्कटिकामा परेको उल्लेख गरेका थिए । दाहालले जलवायु परिवर्तनको विषयलाई आफ्नो नेतृत्वको सरकारले निकै महत्व दिएको बताए । उनले वर्तमान युवा पुस्ता र भावी सन्ततिको जीवनका लागि आफू गम्भीर बनेको उल्लेख गरे ।जलवायु परिवर्तनबाट परेको असरको क्षतिपूर्तिबापत नेपालले विशेष प्राथमिकता पाउनुपर्ने अधिकार राख्छ भन्ने कुरा विस्तारै स्थापित हुने दाहालको भनाई थियो । जलवायु परिवर्तनको विषयलाई आफ्नो नेतृत्वको सरकारले निकै महत्व दिएको उनले बताए । प्रधानमन्त्री दाहालले वर्तमान युवापुस्ता र भावी सन्ततिको जीवनका लागि आफू गम्भीर बनेको बताए ।दाहालले सन् २०२५ मा सम्मेलन गर्ने भन्दै यूएनका महासचिव गुटेरेसले राखेको प्रस्तावलाई नेपालले पूर्ण रुपमा सहयोग गर्ने बताए । दाहालले ग्लोबल स्टकटेक ले पेरिस सम्झौताको लक्ष्यलाई प्राप्त गर्नको लागि आवश्यक क्रियाकलाप र रणनीतिक योजना प्रस्तुत गर्ने पूर्ण विश्वास रहेको प्रष्ट पारे । ग्लोबल स्टकटेक रिर्पोटले हरेक ५ वर्षमा जलवायु परिवर्तनको अवस्थाको अध्ययन गर्छ । यसले अहिले के भइरहेको र अब के गर्नु पर्छ भन्ने पनि सल्लाह र सुझाव दिन्छ । पेरिस सम्झौता अनुसार यो शताब्दी सम्ममा पृथ्वीको तापक्रमलाई १५ डिग्री सेल्सियसभन्दा माथि बढ्न नदिने हो ।दाहालको सचिवालयका अनुसार प्रधानमन्त्रीले शनिबार गरिने सम्बोधनको पूर्ण तयारी भइसकेको छ । सम्बोधनमा प्रधानमन्त्री ज्यूले देशको पहिचान, स्वाभिमान, वातावरणीय अवस्था र मानवताको विषयलाई बलियो रुपमा उठाउँदै हुनुहुन्छ, सचिवालयले भन्यो, प्रधानमन्त्रीले सैद्धान्तिक कुराहरू जोडदार रुपमा उठाउनु हुनेछ । तर, त्यसको कार्यान्वयनका लागि नेपाली प्रतिनिधिहरूले विभिन्न छुट्टा छुट्टै द्विपक्षीय र बहुपक्षीय बैठकहरूमा कुरा गर्ने छन् ।त्यसैगरी, प्रधानमन्त्री दाहालले भारतीय समकक्षी नरेन्द्र मोदीसँग ५ महिनापछि भेटवार्ता गरेका छन् । दाहाल र मोदी बीच यूएईको दुबईमा भइरहेको संयुक्त राष्ट्रसंघीय जलवायु परिवर्तन सम्बन्धी २८ औं सम्मेलन (कोप) को दौरान साइडलाइनमा भेटवार्ता भएको हो । दाहालले गत जेठमा भारतको औपचारिक भ्रमण गरेपछि मोदीसँग पहिलो भेटवार्ता भएको हो । दाहालको सचिवालयका अनुसार साइलाइन भेटवार्तामा भारतीय प्रधानमन्त्री मोदीले कात्तिक १७ मा जाजरकोट केन्द्रबिन्दु बनाएर गएको भुकम्पबाट पुगेको क्षति तथा भारतले गर्नुपर्ने सहयोगका बारेमा कुरा भएको थियो । त्यस अवशरमा दुई नेता बीचमा दुई पक्षीय हितको बारेमा कुराकानी भएको उल्लेख छ । यसैबीच प्रधानमन्त्री र क्युवाका राष्ट्रपति मिगेल डिआजकनेल बीच पनि साइडलाइनमा भेटवार्ता भएको छ । उक्त अवशरमा दुई देशको आपसी सम्बन्धका विषयमा छलफल भएको प्रधानमन्त्री दाहालको सचिवालयले जनाएको छ ।"
पत्रकार महासंघ र कान्तिपुरबीच सहमति,"काठमाडौं (कास) नेपाल पत्रकार महासंघ र कान्तिपुर मिडिया ग्रुपबीच ४ बुँदे सहमति भएको छ । सहमतिसँगै महासंघद्वारा जारी आन्दोलनका कार्यक्रम पनि फिर्ता लिइएको छ । महासंघका अध्यक्ष विपुल पोखरेल र कान्तिपुर मिडिया ग्रुपका तर्फबाट ग्रुप चिफ अफ स्टाफ शिशिर पछाईंले हस्ताक्षर गरेका छन् । मिडिया ग्रुपमा कार्यरत सबै पत्रकार तथा कर्मचारीलाई प्रचलित कानुनी व्यवस्थाअनुसार पारिश्रमिकलगायतका सेवासुविधा प्रदान गर्ने, यसअघि कान्तिपुरले गरेका पत्रकारको सरुवा, अवकाश र स्पष्टीकरण फिर्ता लिने, पत्रकारहरूलाई कार्यसम्पादनको वातावरण तयार गरिने, प्रतिष्ठानले आवश्यक ठानेमा पत्रकार तथा कर्मचारी कटौती प्रचलित कानुनी प्रक्रियाअनुसार गर्ने, रोकिएको पारिश्रमिक यथाशीघ्र दिइने र महासंघले घोषणा गरेका आन्दोलनका कार्यक्रम फिर्ता लिने सहमतिमा उल्लेख छ ।सहमतिलगत्तै महासंघले विज्ञप्ति जारी गरी कान्तिपुर मिडिया ग्रुपविरुद्धका आन्दोलन तथा संघर्षका कार्यक्रमहरू फिर्ताको घोषणा गरेको छ । श्रम अधिकारसम्बन्धी प्रचलित कानुन र आन्दोलनको जगमा सम्झौताको बिन्दुमा पुगेको सम्बन्धित सबैमा जानकारी गराइन्छ, महासंघका महासचिव रोशन पुरीद्वारा जारी विज्ञप्तिमा भनिएको छ, कामलाई निरन्तरता दिन चाहने पत्रकारहरूलाई सहज काम गर्ने वातावरण निर्माण र स्वैच्छिक अवकाशमा जान चाहनेहरूलाई कानुनअनुसार पाउने सेवा सुविधालाई सुनिश्चित गरिएको छ । साथै श्रमजीवी पत्रकारका सम्बन्धमा सबै किसिमका कामकारबाही प्रचलित कानुनबमोजिम मात्र गर्ने सम्झौता भएको महासंघले जनाएको छ । यो सम्झौतासँगै महासंघका घोषित संघर्षका कार्यक्रम स्थगन गरिएको छ, विज्ञप्तिमा भनिएको छ ।"
विपिनको बाटो हेर्दाहेर्दै थाकिसक्यौं,"(कञ्चनपुर)मंसिर ७ मा इजरायल र प्यालेस्टिनी विद्रोही समूह हमासले अस्थायी युद्धविराम गर्दा भीमदत्त नगरपालिका३ का महानन्द जोशी खुसी थिए । हमास समूहको नियन्त्रणमा रहेका छोरा विपिन जोशी रिहा हुनेमा उनी निकै आशावादी थिए । युद्धविराम भएकै दिनदेखि हमासले बन्धक बनाएकाहरूलाई छोड्न सुरु गरेपछि उनको आशा झन् बढ्दै गयो । बन्धक बनाइएका विपिन पनि मुक्त हुन्छन् र पारिवारिक मिलन होला भनेर बाटो हेर्दै बसेका थिए । छोरा रिहा नहुँदै अस्थायी युद्धविराम भंग भएपछि भने महानन्द पुनः चिन्तामा डुबेका छन् । शुक्रबारदेखि हमास र इजरायलबीच पुनः युद्ध सुरु भएको छ । विपिन पनि मुक्त हुन्छन् भन्ने आशा थियो, अब के पो हुने हो, हतास बनेका महानन्दले भने, हामी बाटो हेर्दाहेर्दा थाकिसक्यौं, अब के गर्ने होला ? सरकारले पनि छुटाउने गरी पहल गर्न सकेन । युद्धविरामकै अवधिमा जोशी परिवारले परराष्ट्रमन्त्री एनपी साउदलाई समेत भेटेका थिए । यसैसाता गृहजिल्ला आएका मन्त्री साउदसँगको भेटमा महानन्दले विपिनलाई सकुशल छिटोभन्दा छिटो ल्याइदिन आग्रह गरेका थिए । हामी पहल गरिरहेका छौं, इजरायलका विदेशमन्त्रीसँग पनि कुरा भइरहेको छ भन्नुहुन्थ्यो, उनले भने, आक्रमणको घटना भएकै दिनदेखि यही कुरा सुन्दै आएका छौं । उनले पहल मात्रै नभई छोरालाई सम्पर्कमा ल्याइदिन आग्रह गरेका छन् । चारदिने युद्धविराम थपिँदै गएपछि छोरा छुट्ने आशा गरेका उनी यतिबेला फेरि निराश भएका हुन् । विभिन्न देशले कूटनीतिक पहलबाट आफ्ना नागरिक छुटाएको भन्दै उनले नेपालले पनि त्यही अनुसारको पहल गर्न नसकेको गुनासो गरे । गत असोज २० मा विपिनलाई हमासले नियन्त्रणमा लिई बन्धक बनाएको थियो । लामो समयसम्म उनको बारेमा कुनै जानकारी नआउँदा परिवार निकै चिन्तित छ । पछिल्लो समय इजरायल सरकारले नै विपिन हमासको नियन्त्रणमा रहेको सार्वजनिक गरेपछि जोशी परिवारले केही राहत महसुस गरेका हुन् । छोरा कुन अवस्थामा छ, सकुशल छ कि चोटपटक लागेको छ कि, यस्तै कुराले सताइरहन्छ, महानन्दले भने । बझाङमा शिक्षण पेसामा संलग्न महानन्द छोराकै चिन्ताले विद्यालय जान सकेका छैनन् । कञ्चनपुरमै शिक्षण पेसामा रहेकी उनकी श्रीमती पद्मा भने जेनतेन विद्यालय गइरहेकी छन् । इजरायल र हमास समूहबीच भएको एक साताको युद्धविरामका बेला एक सयभन्दा बढी बन्धक छुटिसकेका छन् । अझै त्यति नै संख्यामा बन्धकहरू हमासको नियन्त्रणमा छन् । सुदूरपश्चिम विश्वविद्यालयको कृषि संकायका ४९ जना विद्यार्थी लर्न एन्ड अर्न कार्यक्रमअन्तर्गत साउन अन्तिम साता इजरायल गएका थिए । कृषि फार्ममा काम गरिरहेका बेला हमास समूहको आक्रमणमा परी १० नेपाली विद्यार्थीले ज्यान गुमाएका थिए भने विपिनलाई त्यहींबाट हमासले नियन्त्रणमा लिई बन्धक बनाएको हो ।"
"जताततै भीरैभीर, अकालमै ज्यान जाने पीर","घर नजिकैको छङ्गाछुर भीर देख्दा कालीकोटको पलाता९ थिर्पुकी चिउरी बटालुलाई भक्कानो छुट्छ । नछुटोस् पनि किन ? घाँस काट्न गएका १२ वर्षीय छोरा विनोदको गत वर्ष मंसिर ८ मा यही भीरले ज्यान खायो । उक्त घटनापछि उनलाई भीर देख्यो कि छोराको यादले सताउँछ । भीरले दिने शोक भोग्ने कर्णालीवासीको संख्या ठूलो छ । घाँस काट्ने क्रममा वा आवतजावत गर्ने क्रममा भीरबाट खसेर मृत्यु हुने र अंगभंग हुने घटना यहाँ वर्षभरि दोहोरिरहन्छ । कर्णाली प्रदेश प्रहरीका कार्यालयका अनुसार यस प्रदेशमा मात्रै पछिल्लो तीन वर्षमा ८९ जनाको भीरबाट लडेर मृत्यु भइसकेको छ भने ६९ जना घाइते भएका छन् । ४ जना त बेपत्ता नै छन् । प्रहरीका अनुसार आर्थिक वर्ष २०७८७९ मा भीरबाट खसेर २८ जनाको मृत्यु भएको थियो भने १५ जना घाइते भएका थिए । आव २०७९०८० मा मृत्यु हुनेहरूको संख्या बढेर ४३ पुग्यो भने ३७ जना घाइते भए । चालु आवको साढे पाँच महिनामै १८ जनाको मृत्यु भइसकेको छ भने १७ जना घाइते छन् । प्रहरीका अनुसार भीरबाट लडेर घाइते हुने, मृत्यु हुनेहरूमध्ये अधिकांश घाँस काट्ने वा घाँस काटेर फर्किने क्रममा भएका हुन् । गत वर्ष चैत १३ मा कालीकोटको नरहरिनाथ गाउँपालिका४ खातीरुप्साकी ५२ वर्षीया दिलादेखि सहकारी स्थानीय गिठाबोट भीरमा घाँस काट्ने क्रममा रूख भाँचिएर खसिन् । घटनास्थलमै उनको ज्यान गयो । भीरपाखा नगरे जीविका चल्दैन, उनका छोरा धनबहादुरले भने, अत्यधिक रक्तस्राव भएर आमाको ज्यान गयो, घाँस काट्दाकाट्दै ज्यान गुमाउनुपर्ने हाम्रो नियति नै बनेको छ । गत साउन १४ मा रुकुम पश्चिमको बाँफिकोट गाउँपालिका७ बस्ने धनमाया खत्रीको पोखरापरी भीरमा घाँस काट्न गएका बेला माथिबाट आएको पहिरोमा परी ज्यान गयो । घर वरिपरि जताततै भीर छ, गतिलो घाँस भीरमै पाइन्छ, उनका श्रीमान् मनबहादुर खत्रीले भने, बस्तुभाउ पाल्नै पर्यो, घाँस काट्दा गाउँमै बर्सेनि २३ जनाको ज्यान गइरहेकै छ । अप्ठ्यारो भूगोलका कारण कर्णालीमा बर्सेनि अकालमा ज्यान गुमाउनेको संख्या बढ्दो छ । प्रदेश प्रहरी कार्यालयका अनुसार चालु आर्थिक वर्षमा मात्रै भीरको बाटोबाट हिँडडुल गर्दा, घाँस काट्दा, पशुचौपाया चराउन जाँदा लडेर २० जनाले अकालमै ज्यान गुमाएका छन् । ३ वर्षको अवधिमा ५ जना प्रहरीको भीरबाट लडेर ज्यान गएको छ भने ३ जना घाइते र एक जना बेपत्ता छन् । कर्णालीको भूगोल नै विकट छ, समतल ठाउँ कम भीर ज्यादा छ, समाजशास्त्री अमरबहादुर ओलीले भने, भीरसँगै यहाँका बासिन्दाको जीविकोपार्जन पनि जोडिएको छ, यहाँ हुने अधिकांश भवितव्य पनि भीरसँगै जोडिएका छन् । यहाँका भीरबाट बर्सेनि मान्छे मर्दा सरकारलाई केही असर पर्दैन, स्थानीय अगुवा पीताम्बर ढकालले भने, अधिकारवादी पनि अरू ठूला कुरा गर्छन् तर कसैलाई दुखेको देखिएन, यहाँका सामुदायिक वनमा घाँसदाउरा गर्न रोक लगाइएपछिको परिणाम हो, उता वनमा घाँसदाउरा कुहिँदै गएको छ, यता घाँसकै लागि स्थानीयले ज्यान गुमाइरहेका छन् । लडेर ज्यान गुमाउनेमा परम्परागत तरिकाले पशुपालन गर्ने किसान धेरै भएको रुकुम पश्चिमको आठबिसकोट नगरपालिका१ का वडाध्यक्ष देवबहादुर घर्तीले बताए । उनको वडामा भीरबाट लडेर मात्रै एक वर्षमा ५ जनाले ज्यान गुमाएका छन् । गाउँघरमा जीविकोपार्जनका लागि पशुपालन गर्नैपर्छ, पशुपालन गर्न घाँस चाहिने नै भयो, उनले भने, घाँसका लागि भीरपहरा गर्नैपर्यो, त्यसले पनि गाउँघरमा मृत्युदर बढाइरहेको छ । उनका अनुसार स्थानीयको रोकाजा, स्याला, घारीखेतलगायतका भीरबाट लडेर मृत्यु हुने गरेको छ । जाजरकोटको बारेकोट गाउँपालिका अध्यक्ष वीरबहादुर गिरीले महिनामा १२ जनाको मृत्यु भीरबाटै लडेर हुने गरेको बताए । यो समस्या हल सचेतनामूलक अभियान पनि बेलाबेलामा चलाइरहेका छौं, उनले भने, खेतबारीमै डालेघाँस रोप्ने र भीरपाखामा वृक्षरोपण गरी हराभरा बनाउन बर्सेनि बजेट विनियोजन गरिरहेका छौं । माथि भीर तल खोला भएको भूगोलमा केही गरी चिप्लिए बाँच्ने आसै मार्नुपर्ने अवस्था रहेको उनले बताए । जिल्लामा विशेषज्ञ चिकित्सक र उपकरण नहुँदा भीरबाट लडेकाको उपचार सम्भव नहुने र हेलिकोप्टर चार्टर्डको विकल्प नभएको बताउँदै उनले बारेकोटमा मात्रै यो वर्ष १२ जनाको लडेर मृत्यु भएको गाउँपालिकाको तथ्यांक सुनाए । प्रदेश प्रहरी कार्यालयको तथ्यांकअनुसार गत आर्थिक वर्षमा सबैभन्दा धेरै सल्यानमा १७ जनाको ज्यान गएको थियो भने २०७८७९ मा कालीकोटमा ८ जनाको मृत्यु भएको थियो । यो अवधिमा ७ बालक र ३ बालिकाले पनि ज्यान गुमाएको कार्यालयले जनाएको छ । भीरबाट लडेर अपांगता जीवन बिताउनेको संख्या पनि कर्णाली क्षेत्रमा ठूलो छ । प्रदेश प्रहरीको तथ्यांकअनुसार गत आर्थिक वर्षमा भीरबाट लडेर ३७ जना घाइते भएका छन् भने ३ जना बेपत्ता भएका छन् । त्यस्तै २०७८७९ मा १५ जना घाइते भएका थिए । भीरबाट लडेर ४ वर्षअघि स्थानीय चाख्लेमेलाबाट भैंसी किनेर फर्कंदै गर्दा सानीभेरी गाउँपालिका७ का ५४ वर्षीय भक्तबहादुर पुन सल्लेरी भीरबाट खसे । भैंसी डोर्याएर आउँदै थिएँ, एक्कासि भैंसी दौडियो, रोक्नै सकिएन, पछि भैंसीसँगै भीरबाट खसें, उनले भने, ४ घण्टापछि होस आयो, नेपालगन्ज र भारतको लखनउमा झन्डै ५ महिना उपचार भयो तर खुट्टा काटेरै फाल्नुपर्यो, अहिले अपांग जीवन बिताइरहेको छु । उनले अपांगता भएपछि ७ जनाको परिवारको पालनपोषण गर्न समस्या भएको बताए । उनका अनुसार उपचारमा झन्डै ३ लाख रुपैयाँ खर्च भयो । उनी घाइते हुँदा उनका २४ वर्षीय जेठो छोरा अकवीर कक्षा १२ मा अध्ययन गर्दै थिए । आफूले काम गर्न नसक्ने भएपछि बीचैमा पढाइ छाडेर जीविकोपार्जनका लागि छोरालाई ३ वर्षदेखि मजदुरीका लागि भारत पठाउनुपरेको उनको गुनासो छ । कर्णाली प्रदेश प्रहरी कार्यालयका प्रमुख डीआईजी भीम ढकाल विकट भूगोलले भरिएको कर्णालीमा भीरबाट खसेर मृत्यु हुने र अंगभंग हुने घटना नियमितजस्तो भइरहेको बताए । एक त कर्णालीको कठिन भूगोल, त्यसमा पनि त्यही भूगोलसँग जोडिएको जीविकोपार्जनको बाध्यताले दैनिकजसो भीरबाट लड्ने घटना घटिरहेका छन्, उनले भने, तर प्रहरी एक्लैको प्रयासले यी घटना रोक्न सकिँदैन, त्यसैले एकीकृत कार्ययोजना बनाई कार्यान्वयनमा लैजान जरुरी छ । काभ्रेको बनेपास्थित स्पाइनल इन्जुरी पुनःस्थापना केन्द्रमा आउने कैंयन् बिरामीमध्ये घाँसदाउरा गर्ने क्रममा भीरबाट लडेर अंगभंग हुनेहरू पनि छन् । भीरबाट लड्ने घटनामा अधिकांशको मेरुदण्डमा चोट पुग्ने गरेको अस्पतालका मेडिकल डाइरेक्टर डाक्टर राजु ढकालले बताए । उनले यस्ता बिरामीहरूको समस्या जटिल भएकाले अस्पतालको सर्जरी मेडिसिनबाहेक पनि पुनःस्थापनाका लागि लामो समय लाग्ने गरेको बताए । उनले भने, जसको कम्मर र छातीमुनि चोट लागेको छ उहाँहरूलाई तीन महिनाजतिको उपचार चाहिन्छ । जसको गर्धनमा चोट लागेको छ र हातहरू चल्छ भने ४ देखि ५ महिना अस्पतालमा बस्नुपर्छ । यो एकदमै खर्चिलो छ । समय पनि एकदमै लाग्छ । परिवारका व्यक्तिहरू पनि अस्पतालमा आएर बस्नुपर्ने हुन्छ ।"
फिड द फ्युचर नेपाल कार्यक्रमलाई सवा ३ अर्ब,"काठमाडौं (कास) नेपालअमेरिकी अन्तर्राष्ट्रिय विकास नियोग (यूएसएआईडी) र नेपाल सरकारले शुक्रबार फिड द फ्युचर नेपाल यूएसएआईडी कृषि सामग्री नामक नयाँ कार्यक्रमको संयुक्त रूपमा सुरु गरेका छन् ।करिब सवा ३ अर्ब २५ लाख रुपैयाँसम्मको कोष उपलब्ध हुने सो कार्यक्रमले कृषि सामग्रीसम्मको पहुँचलाई व्यवस्थित बनाउन र नेपालको समग्र कृषि विकासमा योगदान पुर्याउन काम गर्ने काठमाडौंस्थित अमेरिकी दूतावासले जनाएको छ । सुदूरपश्चिम, कर्णाली, लुम्बिनी, वाग्मती र मधेश प्रदेशका गरी १६ जिल्लामा सञ्चालन हुने उक्त पञ्चवर्षीय कार्यक्रम चार अत्यावश्यक कृषि सामग्रीहरू बीउ, मल, सिँचाइ र कृषि यान्त्रिकीकरणमा केन्द्रित हुने उल्लेख छ । आर्थिक वृद्धि र समृद्धिको पथमा यूएसएआईडी लामो समयदेखिको साझेदार हो र वैश्विक खाद्य सुरक्षा रणनीतिअन्तर्गतको फिड द फ्युचर पहलमा नेपाल प्राथमिकता प्राप्त मुलुक रहेको छ, यूएसएआईडी एसिया ब्युरो सहायक प्रशासक माइकल सिफरले भने, यसको लक्ष्य उत्पादकत्व वृद्धि गर्नु मात्र होइन, यो त साना किसानलाई सबल बनाउन, गरिबी घटाउन र ग्रामीण आय बढाउनका लागि हो । उनले नेपालीलाई लाभ पुर्याउने समावेशी विकास मोडेलको सिर्जना गर्नका लागि सहयोग रहेको बताए । साथै, रोजगारी सिर्जना गर्न, आर्थिक विकासलाई उत्प्रेरित गर्न र स्थानीय समुदायमा सार्थक परिवर्तन ल्याउनका लागि हो, उनले भने । यस कार्यक्रमले आधुनिक कृषि सामग्री तथा प्रविधिमा पहुँच अभिवृद्धि गराई दुई लाखभन्दा बढी कृषकलाई लाभान्वित गर्ने अपेक्षा राखिएको दूतावासद्वारा जारी विज्ञप्तिमा उल्लेख छ ।"
ईःसँगको सम्झौता कार्यान्वयन गर्न समिति गठन,"(काठमाडौं)अभियन्ता ईःसँग असोज १० मा भएको सम्झौतालाई कार्यान्वयन गर्न काठमाडौं महानगरपालिकाले एक समिति गठन गरेको छ । १ सय ९९ घण्टा उभिएर प्रदर्शन गरेका अभियन्ता ईःसँग चारबुँदे सहमति भएको थियो । सहमतिको बुँदा ३ मा अनौपचारिक क्षेत्रमार्फत हुने व्यापार व्यवसायलाई व्यवस्थित गर्न व्यापार गर्ने स्थल, समय, व्यापार गर्न आवश्यक मानिने व्यक्ति यकिन गर्न र स्थान उपलब्ध गराउने विधि, प्रक्रिया तथा कानुनी व्यवस्थासमेतको प्रबन्ध गर्नुपर्ने विषयमा ठोस सुझावसहित अध्ययन गरी २ महिनाभित्र महानगरमा प्रतिवेदन पेस गर्ने सहमति भएको थियो । सोही अनुरूप ८ सदस्य समिति गठन गरिएको हो । समितिमा महानगरका तर्फबाट ३ जना, अभियन्ता ईःका तर्फबाट २ जना, भौतिक तथा यातायात मन्त्रालय, सहरी विकास मन्त्रालय र ट्राफिक प्रहरीका तर्फबाट ११ जना सहभागी छन् । अभियन्ता ईःका तर्फबाट कानुनविद् सुविन मुल्मी र फुटपाथ व्यापारी कुमार सापकोटा छन् । महानगरको तर्फबाट कानुन तथा मानव अधिकारी विभागका प्रमुख बसन्त चौधरी, नगर प्रहरी राजुनाथ पाण्डेलगायत छन् । अभियन्ता ईःका अनुसार शुक्रबार बसेको पहिलो बैठकमा फुटपाथ व्यापारीमाथि हिंसा अन्त्य गर्ने र सामान जफत नगर्ने र त्यसका लागि अध्ययन समिति गठन गर्ने विषयमा छलफल भएको छ । फुटपाथ व्यापारीसम्बन्धी ऐनकानुन बनाउने र दीर्घकालीन उपाय अपनाइने, कानुन बनाउँदा उनीहरूको हक अधिकार, अनुमति शुल्क र स्थानबारे विस्तृत रूपमा लेख्नुपर्ने छलफल भएको अभियन्ता ईःले जानकारी दिए । तर सहमतिमा भएअनुसार फुटपाथ व्यापारीको जफत गरिएको सामान फिर्ता गर्नेबारे कुनै निर्णय नभएको उनको भनाइ छ । समितिले निष्कर्षमा नपुग्दासम्म यथास्थितिको व्यवस्था कायम राख्न आग्रह गरे पनि महानगरले सोच्ने बताएका छन् । गत असोज १० मा फुटपाथसार्वजनिक स्थलमा व्यापार गर्ने क्रममा जफत गरिएका सामानहरू महानगरपालिकाको स्टोरमा भएसम्म यकिन गरी सम्बन्धित सामानका धनीलाई महानगरले फिर्ता गर्ने, अनौपचारिक क्षेत्रमार्फत हुने व्यापार व्यवसायलाई व्यवस्थित गर्न व्यापार गर्ने स्थल, समय, व्यापार गर्न आवश्यक मानिने व्यक्ति यकिन गर्न र स्थान उपलब्ध गराउने विधि, प्रक्रिया तथा कानुनी व्यवस्थासमेतको प्रबन्ध गर्नुपर्ने विषयमा ठोस सुझावसहित अध्ययन गरी २ महिनाभित्र महानगरपालिकामा प्रतिवेदन पेस गर्न देहायबमोजिमको समिति गठन गर्ने र साविकमा फुटपाथ सार्वजनिक स्थलमा व्यापार गरेका व्यवसायीहरूका लागि महानगरपालिकाभित्र कानुनले निषेध गरेका स्थानबाहेक अन्यत्रका उपयुक्त स्थलहरू पहिचान गर्न महानगरपालिकाले आजको मितिले एक हप्ताभित्र पहल गर्ने सहमति भएको थियो । सहमति भएको २ महिनापछि समिति बनेर बल्ल पहिलो बैठक बसेको छ । पछिल्ला साता धेरै प्रतिबद्धता गरे पनि पूरा नभएकाले विश्वास गर्न कठिन रहको अभियन्ता ईःले बताएका छन् ।"
लुम्बिनीका गन्तव्य पुग्न पर्यटकलाई सास्ती,"यस्तो कनेक्टिभिटीले कहिले पर्यटक बढ्ने, उनले भने । वर्षौंदेखि कमजोर कनेक्टिभिटीबारे आवाज उठाए पनि सुनुवाइ नभएको उनले बताए । नजिकको गन्तव्य चितवनको सौराहाबाट लुम्बिनी आउने पर्यटकले दिनभरि यात्रा गर्नुपरिरहेको छ । बुटवलनारायणगढ सडक विस्तारमा भएको ढिलाइले लुम्बिनीमा आन्तरिक पर्यटक ठप्प बनेको छ ।सडक सहज हुँदा पोखरा, चितवन, काठमाडौं, वीरगन्ज र धरानबाट घुमफिर गर्न आउँथे । त्यसरी आउने पर्यटकले प्रशस्त खर्च गर्ने हुँदा व्यवसाय सञ्चालन भइरहेको शर्मा बताउँछन् । अहिले यस्ता पर्यटक शून्य छन् । स्तरीय सार्वजनिक यातायातका साधन सञ्चालन नहुने र निजीमा आउन सडकको अवस्था जीर्ण भएकाले पर्यटन प्रभावित बनेको उनको भनाइ छ । अहिले लुम्बिनीबाट काठमाडौंमा दिवा र रात्रिबस सञ्चालन भइरहेका छन् । पोखरालुम्बिनी एउटा बस नियमित सञ्चालन भइरहेको छ । त्यसबाहेक यहाँबाट लुम्बिनी प्रदेशका अन्य प्रमुख गन्तव्यमा बस सुविधा छैन । शर्माका अनुसार चितवनबाट लुम्बिनी यात्रा १० घण्टाको बनेको छ । पहिले ४५ घण्टा लाग्थ्यो । चितवनको सौराहाबाट सिधै लुम्बिनीसम्म बस सेवा सञ्चालन नहुँदा एउटा पर्यटकले पाँच ठाउँमा गाडी परिवर्तन गर्नुपर्छ । चितवनको सौराहाबाट रत्ननगरको सौराहाचोकसम्म एउटा गाडीमा आउनुपर्छ । सौराहाबाट नारायणगढसम्म अर्को बस चढ्नुपर्छ । नारायणगढ आएपछि बुटवलसम्म आउने बस खोज्नुपर्छ । बुटवलको राजमार्ग चौराहामा उत्रिएर भैरहवासम्म आउने बस चढ्नुपर्छ । भैरहवाको बुद्धचोकमा उत्रिएर लुम्बिनीसम्म आउन फेरि बस चढ्नुपर्छ । ठाउँठाउँमा बस फेर्नु झण्झटिलो हुन्छ, शर्माले भने, धेरै स्थानमा धुलोमैलो हुँदै कोच्चिएर यात्रा गर्नुपर्छ । यसले गन्तव्यबारे नकारात्मक प्रचार बढी भइरहेको छ ।पर्यटकले यात्रा थाल्नु अगाडि घुमफिरका लागि निश्चित बजेट बनाउने गरेको लुम्बिनीमा कार्यरत पर्यटन पथ प्रदर्शक प्रह्लाद यादव सुनाउँछन् । निश्चित रकम बोकेर यहाँ आउने पर्यटकको यात्राका क्रममा एकाएक खर्च बढ्ने गरेको उनले सुनाए । अहिलेको सडकको नाजुक अवस्था र यातायात असुविधाबारे स्वदेश पर्यटक जानकार भए पनि विदेशी अनभिज्ञ हुने गरेको उनको भनाइ छ । विदेशमा नेपाल सुन्दर र पाहुनालाई स्वागत गर्ने मुलुकका रूपमा प्रचार भएको छ, उनले भने, त्यसैले काठमाडौं छाडेपछि मात्रै पर्यटकले भोग्नुपर्ने सास्तीबारे जानकारी पाउँछन् । पर्यटकीय गन्तव्यबारे कुनै पनि स्थानमा सूचना नराखिएकाले पर्यटक रनभुल्ल पर्ने र बिचौलियाले मनपरी रकम असुल्ने गरेको यादवको भनाइ छ । लुम्बिनीको पर्साचोकमा आएपछि पर्यटक अन्योलमा पर्ने गरेको उल्लेख गर्दै उनले गन्तव्यबीच सहज कनेक्टिभिटी कायम नगरिनु भनेको पर्यटनलाई बाधा सिर्जना गरिनु भएको बताए । अहिले पर्यटक आफैं आइरहेका हुन्, उनले प्रश्न गरे, कहाँ जाने, कसरी जाने, के साधन पाउँछ, कति रकम तिर्नुपर्छ उल्लेख गरेर सूचना राखेको खै ?लुम्बिनी प्रदेश सरकारले स्थापनाकालदेखि बुद्ध जन्मस्थल लुम्बिनीलाई केन्द्रमा राखेर पर्यटकीय क्षेत्रको विकास गर्ने जनाउँदै आएको छ । पर्यटनबाट प्रदेशलाई समृद्ध तुल्याउन सकिने तत्कालीन शंकर पोखरेलदेखि वर्तमान मुख्यमन्त्री डिल्लीबहादुर चौधरीले समेत भाषण गर्दै आएका छन् । अहिलेसम्म प्रमुख पर्यटकीय गन्तव्यबीच यातायात सम्पर्क कायम हुन सकेको छैन । गाडी भाडामा लिएर मात्रै पर्यटकी क्षेत्र घुम्न सम्भव छ, लुम्बिनीका ट्राभल व्यवसायी चन्दनसिंह कुँवरले भने, हैन भने पर्यटकलाई घुम्ने वातावरण छैन । सडक मार्गबाट आउने पर्यटकको हरिबिजोग भइरहेको बर्दियाको ठाकुरद्वारास्थित होटल एसोसिएसन अध्यक्ष मोहन चौधरी बताउँछन् । एउटा गन्तव्यबाट अर्कोमा एकै दिन पुग्ने वातावरण नभएको उनले जनाए । काठमाडौंबाट ठाकुरद्वारा आउने पर्यटकले बुटवलनारायणगढ खण्डको अवस्थाले गर्दा एक दिन बीचबाटोमा रात बिताउनुपरिरहेको उनको भनाइ छ । सडकको विकल्प हवाई यातायात हो । तर काठमाडौंबाट नेपालगन्ज हवाई टिकट प्रतिव्यक्ति १४ हजार रुपैयाँसम्म छ । नेपालगन्जसम्म जहाजबाट आएपछि ठाकुरद्वारा पुग्न निजी गाडी चढ्नुपर्छ । त्यसबापत थप ४ देखि ६ हजार रुपैयाँ खर्च लाग्छ । अहिले नेपालगन्जबाट पूर्वपश्चिम राजमार्ग हुँदै बर्दिया निकुञ्ज भएर ठाकुरद्वारा पुग्नुपर्छ । निकुञ्जमा टाइमकार्ड व्यवस्था छ । त्यसका लागि चिट काट्नुपर्छ । चिटलाई डिजिटल बनाइयो भने राहत हुन्थ्यो, उनले भने, नत्र समय लाग्छ, त्यसले पर्यटक हैरान हुन्छन् । अहिलेसम्म सरकारले पर्यटनमार्फत मुलुकको विकास गफ गर्ने भनेर गफ मात्र गरिरहेको नेपाल एसोसिएसन अफ टुर एन्ड ट्राभल्स (नाटा) लुम्बिनी प्रदेश अध्यक्ष रचना पन्तले बताइन् । पर्यटक आकर्षित गर्न आवश्यक न्यूनतम पूर्वाधार विकासमा समेत ध्यान नदिएको उनको भनाइ छ । यसरी नारा मात्र लगाएर पर्यटन विकास नहुने भएकाले पर्यटकलाई सहज यात्राका लागि आवश्यक आधारभूत आवश्यकता पूरा गर्नेतर्फ सरकारको ध्यान जानुपर्ने उनले जनाइन् । सुरुमा यस्ता पूर्वाधारमा सरकारले लगानी गर्नुपर्ने हो, पन्तले भनिन्, तर पर्यटकको सुविधाका लागि अनुदानमा प्राप्त बससमेत थन्किएको अवस्थामा सरकारबाट थप अपेक्षा गर्नु बेकार हुन्छ । यातायातका साधन बढेको अवस्थामा समेत सार्वजनिक यातायातका साधन चढेर पर्यटकले सहज यात्रा गर्ने वातावरण नरहेको उनको भनाइ छ । लुम्बिनीबाट उत्तर पाल्पा जाँदा सिद्धबाबाको पहिरोको डर छ, उनले भनिन्, पूर्व चितवन जान सडकको बिजोग छ । सडक यात्रामा भोग्नु परिरहेको सास्तीका कारण पर्यटक दोहोर्याएर आउनै छाडेको उनले बताइन् ।"
विद्युतीय तार भूमिगत गर्ने काम साढे ५ महिनादेखि ठप्प,"(काठमाडौं)०७९ साउनसम्म काम सक्ने लक्ष्य लिँदै नेपाल विद्युत् प्राधिकरणले ०७६ फागुनबाट काठमाडौं उपत्यकाका विद्युत् तार लाइन भूमिगत गर्ने काम सुरु गर्यो । तर ०८० असारदेखि विद्युतीय तार भूमिगत गर्ने काम ठप्प छ । गत आर्थिक वर्षसम्म ३ अर्ब ७१ करोड ५८ लाख खर्च भइसकेको विद्युतीय तार भूमिगत गर्ने काम सडक विभागले अनुमति नदिँदा ठप्प भएको प्राधिकरणका कार्यकारी निर्देशक कुलमान घिसिङले बताए । ललितपुर महानगरपालिका र प्राधिकरणको साझेदारीमा जडित स्मार्ट सडक बत्ती उद्घाटन कार्यक्रममा उनले सडक विभागले सडक खन्न अनुमति नदिँदा काठमाडौं उपत्यकाको विद्युत् वितरण प्रणाली (तार) भूमिगत बनाउने काम बेवारिसे बनेको दाबी गरे । सरकारी निकायबीचको समन्वय अभावमा ठूलो र महत्त्वपूर्ण आयोजना बेवारिस अवस्थामा पुग्नु दुर्भाग्यपूर्ण भएको उनको भनाइ छ । तार भूमिगत गर्ने काममा संलग्न निर्माण व्यवसायी निर्माणस्थल छाडेर हिँडिसकेको उनले जनाए । जमिनमाथि (ओभरहेड) भन्दा तारलाई भूमिगत गर्दा १० गुणा महँगो पर्छ । तार भूमिगत गर्न सडक खन्नासाथ भित्र के के भेटिन्छ, ज्यादै गाह्रो छ, उनले भने, समन्वय गरेर केही समयका लागि अप्ठ्यारो भए पनि गरौं भन्दा सडकबाट अनुमति पाउँदैनौं, बर्खाभर उहाँहरूले अनुमति दिनुभएन । तर बर्खा सकिएपछि पनि अहिलेसम्म अनुमति दिनुभएको छैन । सडक विभागका प्रवक्ता रामहरि पोखरेलले भने विभागले सम्झौताअनुसार काम नगर्दा समस्या आएको दाबी गर्छन् । सडक खनिसकेपछि पहिला जस्तो अवस्थामा छ, त्यस्तै अवस्थामा बनाउनुपर्थ्यो, घारघुर गरेर पुर्ने, छाडिदिने, खनेको ठाउँ बिग्रेमा एक वर्षसम्म मर्मतसम्भार गर्ने सम्झौतामा थियो । तर त्यस्तो भएन, उनले भने, प्राधिकरणले काम गरेको ठाउँमा जताततै खाल्डाखुल्डी मात्रै छन्, जनताले प्राधिकरणले गरेको देख्दैनन्, सडकले नै राम्ररी सडक नबनाएको भन्छन् । हामीले दोस्रो सम्झौताका लागि प्रस्ताव पठाए पनि हस्ताक्षर गरेर नपठाइएको उनको भनाइ छ । प्राधिकरणले काठमाडौं उपत्यकाको विद्युत् वितरण प्रणालीलाई भूमिगत, सुदृढीकरण र स्वचालित बनाउन पहिलो चरणमा काठमाडौंको रत्नपार्क र महाराजगञ्ज वितरण केन्द्रअन्तर्गतका क्षेत्रमा काम सुरु गरेको थियो । दोस्रो चरणमा काठमाडौंको बाँकी स्थान, तेस्रो चरणमा ललितपुर तथा भक्तपुरको सहरी क्षेत्र र चौथो चरणमा पोखरा तथा भरतपुर महानगरपालिकाअन्तर्गतका क्षेत्रको वितरण प्रणालीलाई भूमिगत, सुदृढीकरण र स्वचालित गर्ने काम सुरु गरेको थियो । यसअन्तर्गत ३३ तथा ११ हजार भोल्टेज र ४ सय भोल्टेजको भूमिगत लाइन निर्माणका साथै अप्टिकल फाइबर पनि बिछ्याइनेछ । यसबाट विद्युत्, टेलिफोन, इन्टरनेट सेवा प्रदायकको गुजुल्टिएको तारले कुरूप बनेको सहरको कुरूपताको अन्त्य भई सौन्दर्य थपिनेछ । हाल भइरहेको ओभरहेड वितरण प्रणालीभन्दा भूमिगत प्रणाली सुरक्षित हुने र सहरलाई कुरूप बनाइरहेको तारको जालो हटी सौन्दर्य कायम राख्न सकिने प्राधिकरणले जनाएको छ । भूमिगत काम गर्दा सडकमा न्यूनतम क्षति हुने प्रविधि प्रयोग गरिएको छ । सडकमा सवारीसाधनको अवागमन र पैदलयात्रीलाई असर नपर्ने गरी राति काम गर्ने व्यवस्था गरिएको छ । सडक खन्दा निक्लिएको धूलोबाट नागरिकलाई असर पर्न नदिन न्यूनीकरणका उचित व्यवस्था गरिएको छ । तार भूमिगत गर्दा क्षति पुगेको सडकको मर्मत १० भित्र गरिसक्ने व्यवस्था गरिएको छ । विद्युत् वितरण प्रणालीसँगै इन्टरनेट, टेलिफोन, केबल टेलिभिजन लाइन तथा अप्टिकल फाइबरलगायत संरचनालाई भूमिगत गर्ने काम प्राधिकरणले पाएको छ । यी संरचनालाई अत्याधुनिक र प्रविधिमैत्री बनाएर विद्युत् पोल हटाउने प्राधिकरणको योजना हो । विभागले तार भूमिगत गर्दा खनिने सडक खण्डको अनुमानित लागतको ५० प्रतिशत धरौटी राख्नुपर्ने प्रस्ताव गरेको छ । यसअघि २० प्रतिशत धरौटी राखी काम हुँदै आएकामा विभागले यसलाई बढाएर ५० प्रतिशत राख्नुपर्ने प्रस्ताव गरेको हो । प्राधिकरणले आफ्नो काम सकेर सडक त्यत्तिकै छाडे सडक मर्मतका लागि धरौटी रकमको व्यवस्था गरिएको हो । सडक मर्मत भए विभागले उक्त धरौटी रकम फिर्ता गर्छ ।यस वर्ष गरिने सम्झौताका लागि ५० प्रतिशत धरौटी राख्नुपर्ने प्रस्ताव सडक विभागबाट प्राप्त भएको प्राधिकरणका आयोजना व्यवस्थापन निर्देशनालयका उपकार्यकारी निर्देशक ताराप्रसाद प्रधानले जनाए । नेपाल सरकारबाट बजेट विनियोजन गरिएको छैन । हामीसँग पनि छैन, उनले भने, विगतका वर्षमा २० प्रतिशत राखिँदै आएकामा यस वर्ष ५० प्रतिशत धरौटीको राख्नुपर्ने प्रस्ताव गरिएको छ, हामी पुरानै व्यवस्थाअनुसार सम्झौता हुनुपर्छ भनिरहेका छौं । खानेपानीलगायत निकायबाट स्वीकृति लिएपछि मात्र सडकबाट अनुमति दिने नयाँ प्रस्तावसमेत गरिएकाले झन् अप्ठ्यारो पारिरहेको उनको भनाइ छ । ५० प्रतिशत धरौटीमा दुवै पक्ष मिलेर समझदारी गर्न सकिने प्राधिकरणका प्रवक्ता पोखरेलले बताए ।"
'शिथिल अर्थतन्त्र सुधार्नमा सरकारनिजी क्षेत्र सहकार्य,"(काठमाडौं)शिथिल अर्थतन्त्र सुधारमा सरकार र निजी क्षेत्रले सहकार्य गर्नुपर्नेमा जोड दिइएको छ । नेपाल आर्थिक पत्रकार समाज (सेजन) को २७औं वार्षिक साधारणसभाका अवसरमा शुक्रबार काठमाडौंमा आयोजित कार्यक्रममा एकै मञ्चमा सरकारी अधिकारी र निजी क्षेत्रले समस्या समाधानमा सामूहिक सहकार्य आवश्यक रहेको बताए । अर्थतन्त्रमा समस्या देखाएर केही स्वार्थ समूहले अवाञ्छित फाइदा उठाउन खोजिरहेको कार्यवाहक प्रधानमन्त्री पूर्णबहादुर खड्काको भनाइ छ । अर्थतन्त्र सुधारमा स्वयं प्रधानमन्त्री पुष्पकमल दाहालले गम्भीर पहल लिएको भन्दै उनले चाँडै अर्थतन्त्र लयमा फर्किने दाबीसमेत गरे । सरकारले चालेका कदमका कारण ब्याजदर घट्दै गएको, पुँजीबजारले गति लिएको र घरजग्गा व्यवसाय लयमा फर्किएको छ, उनले भने, बढ्दो आयात र घट्दो निर्यातका कारण देशको अर्थतन्त्र दबाबमा परिरहेको छ । ऋणीसँग कुनै बैंकले बढी ब्याज लिएको भए राष्ट्र बैंकलाई जानकारी गराउन नेपाल राष्ट्र बैंकका गभर्नर महाप्रसाद अधिकारीले अनुरोध गरे । बैंकले बढी ब्याज लिएको पाए राष्ट्र बैकले फिर्ता गराउँछ, उनले भने, गत आर्थिक वर्षमा बढी लिएको ४ अर्ब ७६ करोड ब्याज फिर्ता गरायौं । बैंकले बढी ब्याज लिए भनेर बाहिर गुनासो गर्दै हिँड्नुभन्दा राष्ट्र बैंकमा गुनासो गर्न व्यवसायीलाई उनको सुझाव छ । व्यवसायीलाई बैंकले १६१८ प्रतिशत ब्याज लियो भन्दै नहिँड्न आग्रह गर्छु, उनले भने, व्यवसायीहरूले बैंकहरूले लिँदै नलिएको १८ प्रतिशत ब्याजका विषयमा बोल्दा बजारलाई अनावश्यक रूपमा अराजकता फैलाउनेलाई प्रोत्साहन मिल्छ । ठूला व्यवसायीले बैंकहरूबाट लिएको कर्जाको ६ देखि ८ प्रतिशतभन्दा बढी ब्याज नतिरेको उनले उल्लेख गरे ।बैंकहरूले बढी ब्याज लिएँ भनेर तथ्यभन्दा बाहिर गएर गुनासो नगर्नसमेत सबैलाई उनले आग्रह गरे । बजेटमा भएका विषयलाई राष्ट्र बैंकले मौद्रिक नीतिमार्फत सहयोग गरिरहेको उनको भनाइ छ । आर्थिक शिथिलताका कारण बैंकको खराब कर्जा बढ्ने भन्दै यस्तो बेला बैंकहरूले प्रोभिजन बढाउनुपर्ने भएकाले राष्ट्र बैंकले कस्न खोजेको बताए । अहिले जसले काम नगरे पनि मौद्रिक नीतिले गर्न दिएन भनेर आरोप लगाउने गरिएको र यसो गर्नुको अर्थ नभएको उनको धारणा छ । कार्यक्रममा बैंकर्स संघका अध्यक्ष सुनिल केसीले कर्जाको ब्याजदर १ प्रतिशतले घटेको जनाए । अहिले बैंकको आधारदर (बेसरेट) एकल अंकमा छ, उनले भने, ब्याजदर अझै घट्दै जान्छ । अर्थतन्त्र समस्यामा छ भन्ने सरकार, राष्ट्र बैंकले स्वीकार गर्नुपर्ने नेपाल उद्योग परिसंघका अध्यक्ष राजेश अग्रवालको भनाइ छ । यसलाई स्वीकार गरेर समाधानमा जानुपर्नेमा उनको जोड छ । नेपालमा झन्झटिलो प्रक्रियाका कारण लगानी भित्रिन नसकेको नेपाल धितोपत्र बोर्डका अध्यक्ष रमेश हमालले बताए । राष्ट्र बैंकले जमानी बस्नेलाई कालोसूचीमा राख्न गरेको व्यवस्था स्वागतयोग्य रहेको चेम्बर अफ कमर्सका अध्यक्ष राजेन्द्र मल्लले प्रतिक्रिया दिए ।"
प्रभु बैंकलाई बैंक अफ दि इयर२०२३ उपाधि,"काठमाडौं (कास) लन्डनस्थित फाइनान्सियल टाइम्सले प्रकाशन गर्ने पत्रिका दि बैंकरले सन् २०२३ को बैंक अफ दि इयर उपाधि प्रभु बैंकलाई प्रदान गरेको छ । बेलायतमा बिहीबार साँझ सम्पन्न एक समारोहमा प्रभु बैंक सञ्चालक समितिका अध्यक्ष लीलाप्रकाश सिटौला र बैंकका प्रमुख कार्यकारी अधिकृत (सीईओ) अशोक शेरचनले सम्मान ग्रहण गरे ।बैंक अफ दि इयर२०२३ को उपाधि प्राप्त गर्न सफल भएको सुखद खबर बाँड्न पाउँदा हामी अत्यन्त उत्साहित छौं, बैंकले जारी गरेको विज्ञप्तिमा भनिएको छ, सन् २००० देखि दि बैंकरले गर्दै आएको बैंक अफ दि इयर अवार्ड विश्वव्यापी बैंकिङ क्षेत्रमा सबैभन्दा प्रतिष्ठित अवार्ड हो । बैंक अफ दि इयर अवार्डलाई बैंकिङ उत्कृष्टताको मानक अर्थात् बैंकिङ उद्योगको ओस्कार मानिन्छ । विश्व अर्थतन्त्र चौतर्फी मन्दीको मारमा रहे पनि प्रभु बैंक नयाँ बजार र ग्राहकहरूको व्यवसायको विकास गर्न चुनौतीहरूको सामना गर्दै अधिक नागरिकलाई वित्तीय सेवा पुर्याएको, प्रतिस्पर्धी बैंकका बीचमा विकसित व्यावसायिक वातावरण बनाउन र बलियो वित्तीय कार्यसम्पादन गर्ने क्षमताको मूल्यांकन मापदण्डका आधारमा अवार्डबाट सम्मानित भएको हो ।दि बैंकरले विश्वभरका १२० भन्दा बढी राष्ट्रका एक हजारभन्दा बढी बैंकमध्ये हरेक राष्ट्रबाट एउटा उत्कृष्ट बैंक छनोट गरी बैंक अफ दि इयरबाट वर्षैपिच्छे सम्मानित गर्ने गरेको छ । सम्मान प्राप्तिपछि बैंकका अध्यक्ष सिटौलाले नेपालको बैंकिङ प्रणालीको सफलतामा एउटा इँटा थप्न सफल भएको बताए । बैंकले प्राप्त गरेको सम्मान संस्था, सेयरधनी, कर्मचारी, सेवाग्राही तथा शुभचिन्तकका लागि मात्रै नभएर नेपालको बैंकिङ क्षेत्रकै सफलताका रुपमा रहेको सीईओ शेरचनको दाबी छ । आगामी दिनमा नेपाली बैंकिङ क्षेत्रमा यस्तो सफलता थप प्राप्त हुँदै जानेछन् भन्ने विश्वास समेत छ, उनले भने । प्रभु बैंकका ३ सयभन्दा बढी शाखा सञ्जाल, ७१ एक्सटेन्सन काउन्टर, ३१० एटीएम र ३१ लाख सेवाग्राही रहेको जनाइएको छ ।"
कान्तिपुरकर्मी भट्टराई र दाहाललाई सेजन अवार्ड,"नेपाल आर्थिक पत्रकार समाज (सेजन) ले यस वर्षको सेजन अवार्ड कान्तिपुर दैनिकका देवेन्द्र भट्टराई र मातृका दाहाललाई संयुक्त रूपमा प्रदान गरेको छ । सेजनको २७ औं स्थापना दिवसका अवसरमा शुक्रबार राजधानीमा आयोजित कार्यक्रममा भट्टराई र दाहाललाई १ लाख नगद राशिको पुरस्कार प्रदान गरिएको हो ।नक्कली भुटानी शरणार्थी प्रकरणमा उत्कृष्ट रिपोर्टिङ गरेका कारण भट्टराई र दाहाललाई उक्त पुरस्कार प्रदान गरिएको हो । दाहालले यसअघि ०७६ सालमा सेजनबाटै उत्कृष्ट आर्थिक पत्रकारिता पुरस्कार पाएका थिए । कार्यक्रममा सञ्जय न्यौपाने लेखनवृत्ति पुरस्कार कान्तिपुरकर्मी यज्ञ बन्जाडेले पाएका छन् । भोला चालिसे लिबरल जर्नालिजम अवार्ड हिमाल खबरका रमेश कुमार, सेजन ब्रोडकास्ट अवार्ड उज्यालो रेडियोका अर्जुन पोखरेल, सेजन छापामाध्यम अवार्ड नयाँ पत्रिका दैनिककी मुना कुँवर र सेजन डिजिटल अवार्ड क्लिकमान्डु डटकमका राजेश बर्मालाई प्रदान गरिएको छ ।"
अर्थ संक्षेप,"प्रधानमन्त्री दैवी प्रकोप कोषमा नेपाल बैंकको ५० लाख काठमाडौं (कास) नेपाल बैंकले प्रधानमन्त्री दैवी प्रकोप कोषमा ५० लाख रुपैयाँ सहयोग गरेको छ । सामाजिक उत्तरदायित्वअन्तर्गत भूकम्पबाट प्रभावितलाई प्रधानमन्त्री दैवीप्रकोप सहायता कोषमा सहयोग गरेको हो । नेपाल बैंक सञ्चालक समितिका अध्यक्ष चन्द्रबहादुर अधिकारीले ५० लाख रुपैयाँ बराबरको चेक प्रधानमन्त्री पुष्पकमल दाहाललाई हस्तान्तरण गरे ।भूकम्पपीडितलाई एसियन पेन्ट्सको ५० लाखकाठमाडौं (कास) एसियन पेन्ट्स नेपालले भूकम्पपीडितका लागि ५० लाख रुपैयाँ सहयोग गरेको छ । एसियन पेन्ट्सका कन्ट्री डाइरेक्टर जी गोपालकृष्णनले मंगलबार प्रधानमन्त्री पुष्पकमल दाहाललाई उक्त रकमको चेक हस्तान्तरण गरे । विपद् प्रभावित क्षेत्रमा सरकारको पुनःस्थापना र पुनर्निर्माणको प्रयासमा सहयोग पुर्याउन कम्पनीले प्रधानमन्त्री दैवी प्रकोप उद्धार कोषमा सहयोग गरेको हो । किओचलाई नेसनल लाइफको तीन वर्ष २५२५ लाख काठमाडौं (कास) नेसनल लाइफ इन्स्योरेन्सले काठमाडौं इन्स्टिच्युट अफ चाइल्ड हेल्थ (किओच) लाई हरेक वर्ष २५ लाख रुपैयाँ दिने भएको छ । नेसनल लाइफ इन्स्योरेन्सका कार्यकारी प्रमुख सुरेशप्रसाद खत्री र किओचका तर्फबाट संस्थापक अध्यक्ष डा भगवान कोइरालाले गत सोमबार सम्झौतामा हस्ताक्षर गरे । बूढानीलकण्ठ नगरपालिका७ मा निर्माणाधीन दुई सय शय्या क्षमताको बाल अस्पताल निर्माण परियोजनाका लागि इन्स्योरेन्सले तीन वर्षसम्म प्रतिवर्ष २५ लाख रुपैयाँ वित्तीय सहयोग उपलब्ध गराउने जनाएको छ । पुतलीबजारमा सानिमाको शाखा काठमाडौं (कास) सानिमा बैंकको नयाँ शाखा स्याङ्जाको पुतलीबजारमा खुलेको छ । ब्रान्ड प्रवर्द्धक कलाकार मदनकृष्ण श्रेष्ठ, बैंकका सञ्चालक रमेशकुमार पोखरेल तथा बैंकका प्रमुख कार्यकारी अधिकृत निश्चलराज पाण्डेले संयुक्त रूपमा शाखा कार्यालयको उद्घाटन गरे । स्याङ्जा शाखा स्थापना गरेर बैंकले स्थानीय ग्राहकलाई विश्वसनीय एवम स्तरीय सेवा प्रदान गर्ने बैंकका प्रमुख कार्यकारी अधिकृत पाण्डेले जनाए । नमस्ते पेलाई अवार्डकाठमाडौं (कास) नमस्ते पेले मोस्ट इनोभेटिभ डिजिटल वालेट डिप्लोइमेन्ट अवार्ड पाएको छ । नेपाल डिजिटल पेमेन्ट्स कम्पनीको नायब प्रमुख कार्यकारी अधिकृत विनय बिजुक्छेले उक्त अवार्ड ग्रहण गरे । आईबीएस इन्टेलिजेन्स ग्लोबल फिनटेक इनोभेसन अवार्ड २०२३ को चौथो संस्करणमा नमस्ते पेलाई उक्त अवार्ड दिइएको हो । नमस्ते पेले ग्राहकलाई रिक्वेस्ट मनी सुविधामार्फत पीटूपी उधारो सेवासमेत उपलब्ध गराउँदै आएको छ । समूहको बिल भुक्तानी सजिलो बनाउन स्प्लिट बिल जस्ता सुविधा पनि लइकाएको छ । ॅयूएईका उद्यमीलाई लगानी आग्रहकाठमाडौं (कास) सरकार र निजी क्षेत्रले संयुक्त अरब इमिरेट्स (यूएई) का लगानीकर्तालाई नेपालमा लगानी गर्न आग्रह गरेका छन् । नेपाल उद्योग वाणिज्य महासंघ र दुबई चेम्बरले बिहीबार दुबईमा आयोजना गरेको नेपालयूएई बिजनेस फोरममा प्रधानमन्त्री पुष्पकमल दाहालले नेपालमा आर्थिक वृद्धिका लागि नीतिगत सुधार भइरहेको बताए । तसर्थ नेपालमा लगानी बढाउन यूएईका लगानीकर्तालाई आग्रह गरेका हुन् । नेपाललाई लगानी गन्तव्य बनाउनसमेत उनले आग्रह गरे । नेपालको ऊर्जा तथा पर्यटन क्षेत्रमा लगानी बढाउन सकिने यूएईका अर्थ राज्यमन्त्री अब्दुल्लाह अहमद एल सलेहको भनाइ छ । महासंघका अध्यक्ष चन्द्रप्रसाद ढकालले पनि यूएईका लगानीकर्तालाई नेपालमा लगानी बढाउन तथा नयाँ लगानीका अवसर छोप्न आग्रह गरे ।हुन्डाईको ॅअनबिटेबल एक्सचेन्ज काठमाडौं (कास) हुन्डाई गाडीको आधिकारिक बिक्रेता लक्ष्मी इन्टरकन्टिनेन्टलले अनबिटेबल एक्सचेन्ज अफर ल्याएको छ । यस योजनामा जुनसुकै ब्रान्डको गाडी ल्याएर हुन्डाईको इन्धनयुक्त वा विद्युतीय सवारीसँग एक्सचेन्ज गर्न सकिनेछ । ग्राहकको आवश्यकता र सन्तुष्टिलाई ध्यानमा राखी यो अफर ल्याइएको कम्पनीले जनाएको छ । यो योजना नेपालभरको हुन्डाई सोरुममा लागू हुनेछ । एक्सचेन्ज अफरअन्तर्गत आफ्नो गाडीको बजारको प्रचलित मूल्यांकनभन्दा थप ५० हजार रुपैयाँ र विद्युतीय गाडी खरिदमा प्र्रोत्साहनस्वरुप ५० हजार रुपैयाँसम्मको गो ग्रिन बोनस प्राप्त गर्नेछन् । टाटा मोटर्सको म्याक्सचेन्ज मेला काठमाडौं (कास) टाटा मोटर्सको अधिकारिक वितरक सिप्रदी ट्रेडीङले म्याक्सचेन्ज मेला कार्यक्रम आयोजना गरेको छ । मेलामा जुनसुकै ब्रान्डका पुराना गाडीसँग टाटाको नेपालमा सर्वाधिक रुचाइएको टाटा नेक्सन म्याक्स साट्न सकिनेछ । मेला मंसिर १७ सम्म सञ्चालन हुनेछ । मेला थापाथली र सल्लाघारीको सोरुममा आयोजना गरिएको छ । म्याक्सचेन्ज मेलामा निःशुल्क रूपमा विद्युतीय गाडीका लागि फास्ट चार्जर, १ वर्षको अटोप्लस इन्स्योरेन्स, १ वर्षको सवारी कर, एक्सेसरिज तथा एक्सचेन्ज बोनस प्राप्त गर्न सकिने कम्पनीले जनाएको छ । शिवम् सिमेन्टको ॅशिवम् सन्देशकाठमाडौं (कास) शिवम् सिमेन्टले शिवम् सन्देश ल्याएको छ । शिवम् सन्देश गुणस्तरीय, सुरक्षित र जुगौंजुग रहिरहने टिक्ने घर निर्माणका लागि जनचेतनामूलक सन्देशको संग्रह हो । यसमा घर निर्माणअघि योजना बनाउँदै गर्दा, घर बनाउँदै गर्दा र घर बनाइसकेपछि ध्यान दिनुपर्ने जानकारी समावेश गरिएको छ । सीजी मोटर्सका तीन नयाँ सोरुमकाठमाडौं (कास) ईभी नेटा भी, ११ सिटर सीजी केवाईसी भ्यान र १४ र १९ सिटर भ्यानको अधिकारिक बिक्रेता सीजी मोटर्सले तीन वटा नयाँ शाखा खोलेको छ । ग्राहकको सहजताका लागि बिर्तामोडमा फोटेक्स डिस्ट्रिब्युटर, वीरगन्जमा मिनोल्टा इन्भेस्टमेन्ट र धनगढीमा ब्रह्मा मोटर्सले डिलरसिपमार्फत शोरुम सञ्चालनमा ल्याएको हो । सोरुमसँगै तीनै स्थानमा सर्भिस स्टेसन पनि छिट्टै सञ्चालनमा ल्याइने कम्पनीले जारी गरेको विज्ञप्तिमा उल्लेख छ । बैतडीमा ग्लोबल आईएमईको शाखा काठमाडौं (कास) ग्लोबल आईएमई बैंकको ३५१औँ शाखा बैतडीको पाटन बजारमा सञ्चालनमा आएको छ । पाटन नगरपालिकाका नगर प्रमुख गौरीसिंह रावलले एक समारोहबीच बैंकको पाटन शाखाको उद्घाटन गरे । नयाँ शाखाको सञ्चालनसँगै बैंकको शाखा कार्यालयको संख्या ३५१ पुगेको छ । नबिलको ॅनबिल एसएसईकाठमाडौं (कास) सामाजिक उद्यमशीलता विकासका लागि नबिल बैंकले सुरु गरेको नबिल एसएसई तेस्रो वर्षमा लागेको छ । नबिल स्कुल अफ सोसल आन्टरप्रिनियरसिप (नबिल एसएसई) ले आइतबार दोस्रो वार्षिकोत्सव मनाएको हो । दुई वर्षको अवधिमा तीन सय ३५ जना विद्यार्थीले सहभागिता जनाएको नबिल बैंकले जनाएको छ । यसमध्ये ५२ वटा उद्यम जन्मँदा ८६९ जनाले रोजगारी पाएका छन् । त्रिभुवन विश्वविद्यालयको स्कुल अफ म्यानेजमेन्टसहित आठ विभिन्न विद्यालयबाट देशभर सञ्चालन गरिएको नबिल एसएसई कार्यक्रमले सामाजिक उद्यमशीलता बढाउन उत्प्रेरक बनेको सरोकारवालाले बताएका छन् । फन्ड ट्रान्सफर गर्दा मोबाइलकाठमाडौं (कास) नेपाल इन्भेस्टमेन्ट मेगा बैंकले एनसीएचएलको सहकार्यमा आफ्ना मोबाइल बैंकिङ प्रयोगकर्ताका लागि फन्ड ट्रान्सफरमा मोबाइल हातमा अफर ल्याएको छ । यो अफरअन्तर्गत हरेक तीन जना भाग्यशाली मोबाइल बैकिङ प्रयोगकर्ताले बैंकको एनआइएमबी स्मार्ट एपबाट कनेक्टआईपीएसलाई फन्ड ट्रान्सफर गर्दा स्मार्टफोन जित्न सक्नेछन् । यो अफर मंसिर १० देखि पुस ९ सम्म लागू हुनेछ । नेसनल लाइफलाई अवार्ड काठमाडौं (कास) नेसनल लाइफ इन्स्यारेन्सले ग्रोथ इन न्यु बिजनेस प्रिमियम इन नेपाल अवार्ड पाएको छ । इन्डियन चेम्बर अफ कमर्सले आयोजना गरेको चौथों आईसीसी इमर्जिङ एसिया कन्क्लेभमा नेसनल लाइफ इन्स्योरेन्स कम्पनीले उक्त अवार्ड पाएको हो । विश्वकै प्रतिष्ठित पीडब्लूसीले एसियाका बिमा कम्पनीको कार्यसम्पादन मूल्यांकनलगायतका विधिलाई स्वतन्त्र मूल्यांकन गरी तयार गरेको रिपोर्टको आधारमा कम्पनीलाई अवार्ड दिइएको बताइएको छ ।सिटिजन्सका ग्राहकलाई इन्द्रेणी सुइट होटलमा छुट काठमाडौं (कास) सिटिजन्स बैंक इन्टरनेसनल र इन्द्रेणी सुइट होटलबीचसमझदारी भएको छ । सम्झौताअनुसार बैंकका कार्डबाहकले इन्द्रेणी सुइट होटलमा १० प्रतिशतसम्म छुट पाउनेछन् । बैंकका ग्राहक लाभान्वित हुनुका साथै नगद कारोबारबाट डिजिटल कारोबारतर्फ उत्प्रेरित हुने बैंकले जनाएको छ । बैंकले डिजिटल बैंकिङ माध्यमको प्रयोगलाई बढाउन र ग्राहकहरूलाई डिजिटल माध्यमबाट भुक्तानी गर्न प्रोत्साहन गर्न यस्ता सुविधा सञ्चालनमा ल्याइँदै आएको बताएको छ ।"
भूकम्प प्रभावित विद्यार्थीलाई पुस्तक न भवन,"(काठमाडौं)भूकम्पले घर भत्किएर शैक्षिक सामग्री पुरिँदा जाजरकोट र रुकुम पश्चिमका १४ हजार बालबालिकाले एक सातादेखि पाठ्यपुस्तकबिनै पढाइ थालेका छन् ।गत कात्तिक १७ मा जाजरकोटको रामीडाँडा केन्द्रबिन्दु भएर गएको भूकम्पबाट प्रभावित ती जिल्लामा मंसिर पहिलो सातादेखि पठनपाठन थालिएको थियो । शिक्षा मन्त्रालयका अनुसार भूकम्पले पूर्ण क्षति पुर्याएका २ सय ८ विद्यालयका विद्यार्थीका लागि अस्थायी टहरामा पठनपाठन सञ्चालन गरिएको छ । ४ सय १८ विद्यालय भवनमा आंशिक क्षति पुगेको छ । त्रिपाललगायत अस्थायी टहरामा पढाइ गर्दै आएका विद्यार्थीसँग पाठ्यपुस्तकसमेत अभाव भएको गुनासो छ । रुकुम पश्चिमका ४१ हजार विद्यार्थीमध्ये ६ हजार विद्यार्थीको पाठ्यपुस्तक पुरिएको शिक्षा विकास तथा समन्वय इकाइ प्रमुख ताराप्रकाश पुनले बताए । अस्थायी टहरा निर्माण गरेर विद्यालयहरू खुलेका छन्, उनले भने, पाठ्यपुस्तक नभएका विद्यालयमा स्थानीय तहले उपलब्ध गराउँछन् । जाजरकोटको नलगाड नगरपालिकाका विद्यालय निरीक्षक बलवीर विकले पाठ्यपुस्तक क्षति भएका विद्यार्थीको संख्या पहिचान गरेर वितरणको प्रक्रियामा रहेको जनाए । प्रदेशको सामाजिक विकास मन्त्रालयसँग समन्वय गरेर सुर्खेतबाट पाठ्यपुस्तक मगाएको उनको भनाइ छ । पाठ्यपुस्तक गुमाएका विद्यार्थीलाई निःशुल्क उपलब्ध गरिन्छ, उनले भने, प्रत्येक कक्षाका विद्यार्थीले छिट्टै पाठ्यपुस्तक सेट नै पाउँछन् । शिक्षा मन्त्रालयले पाठ्यपुस्तक नभएका विद्यार्थीलाई तत्काल नयाँ पुस्तक बिक्रीवितरण गर्ने निर्णय गरेको थियो । उक्त निर्णयअनुसार पुस्तक वितरण सुरु गरिएको कर्णाली प्रदेशको सामाजिक विकास मन्त्रालयका सचिव भोजराज काफ्लेले जनाए । वैशाखदेखि सुरु हुने नयाँ शैक्षिक सत्रका लागि पाठ्यपुस्तक खरिद गर्न स्थानीय तहमा बजेट पुगिसकेको छ । तत्कालका लागि त्यही बजेटबाट पुस्तक किनेर वितरण गर्न लागिएको हो, उनले भने, सुर्खेत र धनगढीबाट जाजरकोट र रुकुम पश्चिमका पुस्तक पसलमा पाठ्यपुस्तक पठाएका छौं । पालिका र विद्यालयले किनेर विद्यार्थीलाई निःशुल्क वितरण गर्छन् । पुस्तक अभाव नहोस् भनेर पाठ्यक्रम विकास केन्द्र, जनक शिक्षा सामग्री केन्द्र र निजी पब्लिकेसन्ससँग माग गरिएको उनले जनाए । शिक्षा मन्त्रालयले इकाइमार्फत संकलन गरेको तथ्यांकअनुसार पूर्ण र आंशिक गरी ६ सय २६ विद्यालयमा भूकम्पले क्षति पुर्याएको हो । ती विद्यालयका १८ सय १८ वटा कक्षाकोठामा क्षति पुगेको छ । जाजरकोटका १ सय ७३ विद्यालयका ५ सय १६ र रुकुम पश्चिमका ३५ विद्यालयका १ सय १६ कक्षाकोठा पूर्ण रूपमा क्षति भएको विवरण छ । शिक्षा तथा मानव स्रोत विकास केन्द्रले २ कोठे भवन निर्माण गर्न ६ लाख र ४ कोठे भवनका लागि १२ लाख रुपैयाँ अनुदान दिने व्यवस्था छ । क्षति पुगेका भवन निर्माण गर्न ५४ करोड बजेट आवश्यक पर्ने अनुमान मन्त्रालयले गरेको छ । चालु शैक्षिक सत्रमा शिक्षा मन्त्रालयसँग भौतिक पूर्वाधार निर्माणतर्फ ४४ करोड बजेट विनियोजन भएको छ । राष्ट्रपति शैक्षिक सुधार कार्यक्रमअन्तर्गत मात्रै विद्यालय भवन निर्माणका लागि बजेट विनियोजन हुँदै आएको छ ।आगामी वर्षको बजेटबाट पाठ्यपुस्तक नभएका विद्यार्थीलाई पुस्तक वितरण गर्ने, विद्यालय भवन निर्माणका लागि आर्थिक स्रोतको जोहो गर्ने र क्षति यकिन विवरण संकलनलगायत पुनर्निर्माणको योजना बनाउन केन्द्रबाट प्रभावित क्षेत्रमा टोली पठाउने निर्णय गरेको शिक्षा मन्त्रालयका प्रवक्ता शिवकुमार सापकोटाले बताए । निर्णयअनुसार विद्यार्थीसम्म पाठ्यपुस्तक पुर्याउने प्रक्रिया सुरु भइसकेको उनले जनाए । जनक शिक्षाले पाठ्यपुस्तक त्यहाँ पठाउँछ । विद्यालय र स्थानीय तहले खरिद गरेर विद्यार्थीलाई दिन्छन्, उनले भने । क्षति पुगेका विद्यालय भवन निर्माण गर्न अर्थ मन्त्रालयसँग स्वीकृति लिएर स्रोतको खोजी गरिने उनले बताए ।तत्काल अस्थायी टहरा बनाएर कक्षा सञ्चालन भएको छ, स्थायी भवन बनाउन मन्त्रालयले योजना बनाउँदै छ, सापकोटाले भने । त्यसका लागि केन्द्रको टोली जाजरकोट र रुकुमपश्चिम पठाएको उनले बताए । टोली फर्केपछि योजना बनाएर पुनर्निर्माण सुरु हुन्छ, उनले भने । भूकम्पले ती जिल्लामा ६७ जना विद्यार्थी र एक शिक्षकको मृत्यु भएको थियो भने ७१ जना विद्यार्थी र दुई शिक्षक घाइते भएका थिए । भूकम्पमा परी ८ जना विद्यार्थीको बाबुआमा दुवै र ३६ जनाको बाबुआमामध्ये एकको मृत्यु भएको थियो । ३ सय ३३ विद्यालयका शौचालयमा समेत क्षति पुगेको तथ्यांक छ । केही विद्यालयका आईसीटी ल्याब, पुस्तकालय, घेराबार र सोलार सिस्टममा समेत क्षति पुगेको छ । रुकुम पश्चिम २ सय ८८ र जाजरकोटमा ४ सय ३१ वटा विद्यालय सञ्चालनमा छन् ।"
विद्यालय फर्कनै सकस,"(जाजरकोट)नलगाड नगरपालिकास्थित त्रिभुवन माध्यमिक विद्यालय दल्लीमा १० कक्षा पढिरहेकी भूमिका पुन अझै विद्यालय जान सकेकी छैनन् । भूकम्पले घर भत्किँदा सँगै सुतेकी बहिनी बिनिताको ज्यान गयो । भूमिकासहित बुबाआमा घाइते भए । विद्यालय खुलेको थाहा पाए पनि आफू विद्यालय जान सक्ने अवस्थामा नभएको उनले सुनाइन् । पालभित्रको बसाइ पनि अप्ठ्यारो छ, फेरि भूकम्प आउँछ कि भन्ने डर लाग्छ, उनले भनिन्, काखकी बहिनी र साथी गुमाएको बिर्सन सकेकी छैन । किताबकापी, ड्रेसहरू सबै च्यापिए, कसरी विद्यालय जाने ? भूकम्पमा परी घाइते भएका बुबाआमा अस्पतालबाट डिस्चार्ज भएपछि भेरी नगरपालिका१ का पासाङ मल्ल पालको बसाइबाटै जसोतसो विद्यालय जान थालेका छन् । भेरी त्रिवेणी माविमा १० कक्षामा पढिरहेका उनीसँग पनि किताब छैनन् । एउटा संस्थाले दिएका केही कापी बोकेर विद्यालय आउन थालेका छन् । मेरा धेरै साथी त अझ पढ्न आएका छैनन् । मलाई पनि पढ्न मन लाग्दैन, उनले भने । पासाङलाई पढाउने शिक्षक विजय मल्ल भूकम्प प्रभावित विद्यार्थी विद्यालय आउनै नसकेको बताउँछन् । ७२ विद्यार्थी भएको कक्षा १० मा २८२९ जना मात्र आउने गरेका छन् । विद्यालय आउनेसँग पनि न कापीकिताब छन् न झोलाड्रेस नै, उनले भने, ६० प्रतिशत बालबालिका किताबबिनै आउँछन् । कसैका सबै शैक्षिक सामग्री पुरिएका छन्, कसैका आधा । भेरी१ तीतेस्थित बागेश्वरी आधारभूत विद्यालयका प्रधानाध्यापक भीमबहादुर बस्नेतले विद्यार्थीलाई कक्षामा उपस्थित गराइदिन अभिभावकलाई खबर गर्दै आए पनि सबै नियमित आउन नसकेको बताए । उक्त विद्यालयका १ छात्रा र १ छात्रको भूकम्पमा परेर मृत्यु भएको थियो । भेरी१ रिम्नास्थित भेरी त्रिवेणी माविका शिक्षक रुद्रबहादुर वलीले नजिक घर भएका विद्यार्थी पालमै बसेर पढ्न आइरहे पनि धेरैजसो अझै विद्यालय आउन नसकेको बताए । भेरी त्रिवेणी माविमा नलगाड नगरपालिकाको जुरेली, पाली, कल्तड, रुकुम पश्चिमको पीपलचौर, भेरी नगरपालिकाको घोइनेटालगायत ठाउँबाट आएका विद्यार्थी विद्यालय आसपासका घरमा भाडामा बस्थे । उनीहरू बस्ने घर भूकम्पले भत्किएपछि डेरामा बस्ने दुई सय विद्यार्थी विद्यालय आउन नसकेको शिक्षक वलीले बताए । कतिपय विद्यार्थीले आफन्त, साथीभाइ र शैक्षिक सामग्री गुमाएको पीडा बिर्सन सकिरहेका छैनन्, उनले भने, भयरहित वातावरणमा विद्यालय आउने व्यवस्था मिलाउन जरुरी छ ।"
खाली हात विद्यालय,"रुकुम पश्चिम (कास) भूकम्पले घर भत्किँदा कापीकिताबलगायत शैक्षिक सामग्री गुमाएका विद्यार्थीले यतिबेला रित्तो हात विद्यालय जानुपरेको छ । भूकम्पका कारण रुकुम पश्चिममा मात्रै ४१ सय ७६ विद्यार्थी पाठ्यपुस्तक तथा पाठ्यसामग्रीविहीन भएको शिक्षा विकास तथा समन्वय इकाइले जनाएको छ । इकाइ प्रमुख तारा पुनका अनुसार सानीभेरी गाउँपालिकामा सबैभन्दा धेरै १५ सय २३ विद्यार्थीका पाठ्यपुस्तक नष्ट भएका छन् भने आठबिसकोटमा १४ सय ४१, चौरजहारी नगरपालिकामा ३ सय ४३, मुसीकोट नगरपालिकामा ४ सय ७, त्रिवेणी गाउँपालिकामा १ सय ८३, र बाँफिकोट गाउँपालिकामा २ सय ७९ विद्यार्थीका पाठ्यसामग्रीमा क्षति पुगेको छ । शिक्षा मन्त्रालयमा क्षतिको विवरण पेस गरेको र एक साताभित्रै पाठ्यपुस्तक पुर्याउने गरी काम भइरहेको उनले बताए । मंसिर ४ देखि नियमित विद्यालय खुले पनि आठबिसकोट नगरपालिका१४ आदर्श माविमा कक्षा १० पढ्ने सविता मल्ल खाली हात विद्यालय गइरहेकी छन् । उनका छिमेकी सन्देश मल्लले पनि आधा पढेका किताब र पूरा हुन लागेका अध्ययन सामग्री गायब हुँदा विरक्त लागिरहेको बताए । आफन्त गुमे, घर भत्कियो । अनि पढ्ने सामग्री पनि सबै कता गए कता, उनले भने, स्कुल त हामी खाली हात जानुपर्यो । अहिलेसम्म गरेका नोट कसरी पूरा गर्ने होला ? पाठ्यपुस्तकविहीन विद्यार्थीलाई विद्यालयबाट कापीकलमको व्यवस्था गरेर किताब भएका साथीहरूबाट काम चलाइरहेको जनविकास माविका प्रधानाध्यापक दीपक संगम थापाले बताए ।"
पारङ्गत फुटबलकर्मीको अन्त्य,"(काठमाडौं)कसले भन्छ, फुटबलमा लाग्नेहरू पढ्ने लेख्ने खालका हुन्नन् भनेर ? अझ केही त असाध्यै बौद्धिक खाले हुन्छन् । प्राज्ञिक स्तरका हुन्छन् । भीम थापा यस्तै रहे । उनको पूरा जीवन फुटबलमै बित्यो । सुरुमा खेले । पछि प्रशिक्षक बने । बीचबीचमा प्रशासनिक काम पनि गरे । उनी फुटबलमा लाग्नेहरूले पढ्नैपर्छ, लेख्नैपर्छ भनेर जिद्दी गरिरहेका हुन्थे । त्यसमाथि भलाद्मी अति थिए । मधुर स्वरमा बोल्थे तर त्यो वजनदार हुन्थ्यो । यिनै भीम थापाको शुक्रबार बिहान निधन भएको छ । उनलाई हृदयाघात भएको थियो । उनी ७५ वर्षका थिए । उनको निधनसँगै नेपाली फुटबलको एउटा अध्याय सकिएको छ । उनलाई सम्झनुपर्ने अनेक कारण छन् । त्यसमध्ये पहिलो कारण त उनलाई फुटबलको साहित्यमा पारंगत प्राप्त थियो । फुटबल खेलिन्न मात्रै । साँच्चै पढिन्छ, लेखिन्छ पनि । सँगै उनलाई इतिहास, साहित्य र चित्रकलाप्रति उत्तिकै रूचि थियो । फुटबलसँग जोडिएका हरेक महत्त्वपूर्ण कागजातलाई उनी जतनले संग्रह गर्थे । जो जति उनको कुलेश्वर हाइटमा रहेको घरमा जान पाए, तिनलाई थाहा हुन्छ उनको फुटबल प्रेम वास्तवमै कस्तो छ भनेर । उनले आफ्नो जीवनको ६ दशकभन्दा बढी समय फुटबलमै बिताए । पछिल्ला केही वर्ष भने उनी कम सक्रिय रहे । विश्वकप र यस्तै अन्य ठूलो प्रतियोगिता हुनुपर्थ्यो, उनी दिनरात नभनेर त्यसमै व्यस्त हुन्थे । उनले एकपल्ट भनेका थिए, के बेर, यो नै मेरो अन्तिम विश्वकप हुनसक्छ, त्यसैले म कुनै पनि खेल छुटाउँदिनँ ।सन् १९७१ मा जापानमा भएको एएफसी युथ च्याम्पिनयसिपबाट नेपालको औपचारिक अन्तर्राष्ट्रिय फुटबल इतिहास सुरु हुन्छ । यो नै नेपालले खेलेको फिफाएएफसीको पहिलो आधिकारिक प्रतियोगिता हो । यसमा सहभागी हुन् १३ खेलाडी जापान पुगेका थिए । त्यसकै एक सदस्य थिए, भीम थापा । भनेपछि उनी नेपाली अन्तर्राष्ट्रिय फुटबल इतिहासको पहिलो पानामा आउने नाम भए । उनको जन्म गुल्मीको बारकोटमा भएको थियो । बुवा इन्डियन आर्मीमा थिए । त्यसैले उनले देहरादुनमा पढ्ने अवसर पाए । त्यहीं उनले फुटबल पनि सिके । पछि भीम थापा काठमाडौं आए । उनले यहाँ खेलेको पहिलो क्लब थियो ठमेल११ । भारतीय फुटबलमा तहल्का मच्चाएका श्याम थापासँग गहिरो दोस्ती थियो । उनीहरूको सुरुआती सम्बन्ध त्यही देहरादुनमा बनेको थियो । उनले पछि एनआरटी र महावीरबाट पनि खेले । भीम थापा एनआरटीलाई भने आफ्नो वास्तविक क्लब मान्थे । देहरादुनमा पढेको हुनाले उनको अंग्रेजी राम्रो थियो । त्यसैले पनि नेपाली फुटबललाई ती दिनमा उनको आवश्यकता जहिल्यै भइरह्यो । नेपालमा सन् १९८२ मा भएको एसियन युथ च्याम्पियनसिपमा उनले पहिलोपल्ट फुटबलको कागजी काम गरे र पछि लामै समय योक्रम जारी रह्यो । अंग्रेजी दखलताकै कारण नेपाल आएका विदेशी प्रशिक्षकलाई उनी चाहिन्थ्यो, त्यसैले उनी लामो समय नेपाली राष्ट्रिय फुटबल टिमसँग जोडिएर रहे । रूपकराज शर्मा पछिको पुस्ताका अधिकांश खेलाडीका लागि उनी नै नेपालका प्रमुख प्रशिक्षक रहे । उनले सन् १९८४ मा पहिलो पटक औपचारिक रूपमा नेपाली टिम सम्हाले, जतिबेला काठमाडौंमै एसिया कप छनोटको खेल भएको थियो । उनको नेतृत्वमा नेपालले सन् १९९५ को दक्षिण एसियाली खेलकुद, सन् १९९६ को एसिया कप छनोट र सन् १९९७ को पहिलो साफ च्याम्पियनसिप खेलेको थियो । त्यो पहिलो साफ च्याम्पियनसिपमा नेपालको प्रदर्शन असाध्यै खराब रह्यो । त्यसै बेला उनले घोषणा गरेका थिए, अबदेखि म फुटबल प्रशिक्षणमा कायम रहने छैन । उनले त्यो वचन अन्त्यसम्म कायम राखे । त्यो अर्थमा नेपालले खेलेका आधिकारिक १६ खेलका प्रशिक्षक रहे, भीम थापा । जतिबेला नेपालमा उमेश प्रधान र मणि शाहसँगै त्यस समयको एक पुस्ताको नेपाली फुटबलमा उदय भइरहेको थियो, तिनीहरूको खेल जीवनलाई सपार्न प्रशिक्षक थापाले सक्दो सहयोग गरे । त्यसैले त्यो पुस्ता आफ्ना प्रशिक्षकप्रति कृतज्ञ छ । उनको एउटा अर्को ठूलो योगदान भनेको नेपालमा एन्फा एकेडेमी स्थापनाका लागि आधार तयार पार्ने हो । उनले नै एकेडेमीको सोच साकार पार्न प्राविधिक पक्षमा रहेर काम गरे । पछि यो एकेडेमीले राम्रा खेलाडी पनि उत्पादन गर्न थालेको थियो । तर, आफ्नै आँखा अगाडि त्यो एकेडेमी लगभग हराएपछि उनी असाध्यै दुःखी थिए । वर्ष ०६९ मा उनका यस्तै अतुलनीय फुटबल योगदानका लागि एनएसजेएफ लाइफटाइम एचिभमेन्ट अवार्ड पनि प्रदान गरिएको थियो ।"
चितवनको पहिलो जित,"(काठमाडौं)नेपाल सुपर लिग (एनएसएल) मा आफ्नो पहिलो जित निकाल्ने चितवन एफसीको सपना अन्ततः शुक्रबार साकार भएको छ । त्यस अर्थमा यो ऐतिहासिक रह्यो । प्रतियोगिताको पहिलो संस्करणसहित ९ खेलमा आएर चितवनले पहिलो जित आत्मसात् गरेको हो । यसका लागि चितवनले दशरथ रंगशालामा शुक्रबार नवप्रवेशी वीरगन्ज युनाइटेडलाई २१ ले हरायो । यो जित निकै महत्त्वपूर्ण रह्यो, चितवनका भारतीय प्रशिक्षक मेहजार उद्दिनले भने, हाम्रो लागि सबैभन्दा खुसीको दिन रह्यो । सबैलाई हाम्रो धन्यवाद छ, जसले आज राम्रो खेले । हामी अन्य जित निकाल्न पनि सक्षम छौं । आजका दुवै गोल आफैंमा उत्कृष्ट रहे । तर, खेल आफैंमा सजिलो थिएन ।जितसँगै चितवनको ३ खेलबाट ४ अंक भएको छ । प्रतियोगिताको नवप्रवेशी वीरगन्जको यो लगातार दोस्रो हार हो र यससँगै शून्य अंकको स्थितिमा रह्यो । चितवनले आफ्ना आइकोनिक खेलाडी विमल घर्तीमगरको गोलमा अग्रता लिएको थियो । खेलको २९ औं मिनेटमा रोशन रानामगरले दिएको थ्रुबलमा विमलले वीरगन्जका गोलरक्षक दीप कार्कीलाई बिट गर्दै गोल गरेका थिए । दोस्रो हाफको ५५ औं मिनेटमा वीरगन्जले बराबरी गोल फर्कायो । एकिन्स बाफोरले हेडबाट गोल गरेका थिए । खेलको निर्णायक गोल भने ६७ औं मिनेटमा निस्केको थियो । यो रह्यो टोरिक जेब्रिनको नाममा । प्रशिक्षक उद्दिनले अबका खेलमा आफ्नो टिमको प्रदर्शन अझ राम्रो हुने दाबी गरे र समर्थकको साथ रहने विश्वास पोखे । अर्कोतर्फ वीरगन्जका प्रशिक्षक सनोज श्रेष्ठ स्वाभाविक रूपमा निरास रहे । उनले भने, पहिलो खेलको तुलनामा हाम्रो प्रदर्शन सुधारिएको रह्यो । यो योजनाअनुसार नै थियो । तर, अन्त्यमा हाम्रो रक्षापंक्तिमा कमजोरी रह्यो । विदेशी खेलाडीमा समस्या देखिएको छ, तिनको प्रदर्शन सोचेजस्तो रहेको छैन । लगातार खेल्दा पनि समस्या देखिएको छ ।"
लिग २ मा नेपालले नेदरल्यान्ड्सविरुद्ध खेल्ने,"काठमाडौं (कास) अघिल्लो महिना भारतमा एकदिवसीय विश्वकप क्रिकेट खेलेको नेदरल्यान्ड्स फेब्रुअरीमा नेपाल आउने भएको छ । आईसीसी विश्वकप लिग २ को सन् २०२४२७ सर्कलको सुरुआत नेपालबाट हुने भएपछि नेदरल्यान्ड्ससहित नामिबिया यहाँ आउन लागेको हो ।नेपाल क्रिकेट संघ (क्यान) ले लिग २ को सर्कल नेपालबाट सुरु हुने र त्यसमा नेदरल्यान्ड्स र नामिबिया काठमाडौं आउन लागेको जनाएको छ । फेब्रुअरी १७ बाट लिग २ को सुरु हुने भनिए पनि पूर्ण तालिका आएको छैन । नेदरल्यान्ड्स पहिलोपल्ट नेपाल आएर एकदिवसीय अन्तर्राष्ट्रिय खेल्न लागेको हो । नेपालले सन् २०१८ को अगस्ट १ मा एम्स्ट्रर्डम गएर नेदरल्यान्ड्सविरुद्ध खेल्दै एकदिवसीय अन्तर्राष्ट्रियमा डेब्यु गरेको थियो । नेदरल्यान्ड्सले गत महिना एकदिवसीय विश्वकपमा बंगलादेश र दक्षिण अफ्रिकालाई पराजित गरी सनसनी मच्चाएको थियो । दक्षिण अफ्रिकामाथि नेदरल्यान्ड्सले पाएको ३८ रनको विजयलाई उक्त विश्वकपको सबैभन्दा अप्रत्यासित नतिजा मानिएको थियो । २०१९२०२३ को विश्वकप लिग २ सर्कलमा नेपाल ३६ मध्ये १९ खेल जितेर तेस्रो हुँदै सिधै विश्वकप छनोटमा पुगेको थियो । त्यसक्रममा नेपालले अन्तिम १२ मध्ये ११ खेल जितेर अविश्वसनीय प्रदर्शन गरी एकदिवसीय अन्तर्राष्ट्रिय मान्यता जोगाएको थियो । नेदरल्यान्ड्सलाई २०१९२०२३ को सर्कलमा सुपर लिगमा राखिएको थियो । टोलीले शीर्ष १२ राष्ट्रविरुद्ध २४ खेलमा ३ मा मात्र विजय हात पार्न सकेको थियो । यसपालि नेदरल्यान्ड्सलाई लिग २ मा राखिएको छ । नेदरल्यान्ड्सलाई समावेश गरेपछि विश्वकप लिग २ खेल्ने राष्ट्रको संख्या ८ पुगेको छ । नेदरल्यान्ड्स, नेपालसहित स्कटल्यान्ड, ओमान, यूएई, अमेरिका, नामिबिया र क्यानडाले यसपालि लिग २ मा प्रतिस्पर्धा गर्नेछन् । नेपालले गत वर्ष नामिबियाविरुद्ध लिग २ को घरेलु मैदानमा खेलिएका दुवै खेलमा सफलता हात पारेको थियो ।"
नयाँ च्याम्पियनको उदय,"(पोखरा)एकातर्फ प्लेइङ ११ मा राष्ट्रिय क्रिकेट टोलीबाट खेलिसकेका १० खेलाडी । अर्कोतर्फ बामेसर्दै गरेको मधेश प्रदेशको टिम । पोखरा रंगशाला क्रिकेट मैदानमा शुक्रबार त्रिभुवन आर्मी क्लबसँग मधेशको प्रतिस्पर्धा एकतर्फी हुने धेरैको आँकलन थियो । दर्शकको साथ पाएको मधेशले अन्ततः पहिलो केपी ओली कप टी२० क्रिकेटको फाइनलमा आर्मीलाई ११ रनले हराएर इतिहास रचेको छ ।१ सय ३६ रनको लक्ष्य पाएको आर्मीले २० ओभरमा ७ विकेट गुमाउँदै १ सय २४ रन बनायो । ओपनर सन्तोष कार्कीले १३ बलमा तीन चौकासहित १६ रन जोडे । उनलाई पाँचै ओभरको चौथो बलमा प्रदीप पासवानले पेभेलियन फर्काए । आर्मीको प्लेइङ ११ मा राष्ट्रिय टिमबाट नखेलेका सन्तोष एक्लो थिए । कप्तान विनोद भण्डारीले सम्हालिँदै ३० बलमा ५ चौकासहित सर्वाधिक ३२ रन बनाए ।राष्ट्रिय टोलीका कप्तान रोहित पौडेललाई मध्यम गतिका बलर प्रतीक यादवले आठौं ओभरको तेस्रो बलमा ५ रनमै क्याचआउट गराए । रोहितले कुनै खेलमा १० भन्दा बढी रन लिन सकेनन् । फाइनलमा आर्मीका ब्याटर चल्नै सकेनन् । मधेशको जितमा ११ औं ओभरको टर्निङ प्वाइन्ट ले भूमिका खेल्यो । कप्तान हरिशंकर साहले आर्मीका कप्तान विनोदलाई पहिलो बलमा एलबीडब्लू आउट गरे । एक बलपछि बसिर अहमद पनि २ रनमा एलबीडब्लू आउट भए । ओभरको पाँचौं बलमा शून्यमा बोल्ड हुँदा विष्फोटक ब्याटर कुशल मल्ल मैदान प्रवेश गरेपछि आर्मी लयमा फर्किने अनुमान गलत साबित भयो । हरिशंकरको अर्को ओभरमा राजेश पुलामी आउट हुँदा ३ रनभन्दा जोड्न सकेनन् । भीम सार्की २१ बलमा २ चौका र १ छक्कासहित २२ रनमा आउट भए । उनी प्रदीप पासवानको बलमा आउट भए । अलराउन्डर बसिर अहमद प्रदीपकै बलमा २ रनमै पेभेलियन फर्किनुपर्यो । अन्तिम विकेटका लागि सोमपाल कामी र विवेक यादवले इनिङ्स सम्हाल्ने प्रयास गरे पनि मधेशले सफल हुन दिएन । विवेकले २५ र सोमपालले १६ रन बनाए । हरिशंकरले ४ ओभरमा १९ रन खर्चिएर ४ विकेट लिए । उनी प्लेयर अफ द म्याच भए । प्रदीपले २ र प्रतीक यादवले १ विकेट लिए ।टस जितेको मधेश प्रदेशले २० ओभरमा ८ विकेट गुमाई १ सय ३५ रन बनाएको हो । सातौं विकेटका लागि क्रिजमा छिरेका विशाल पटेलले ३२ बलमा ३ चौका र ३ छक्का प्रहार गर्दै सर्वाधिक ४९ रनको अविजित इनिङ्स खेले । ओपनर तथा कप्तान हरिशंकर साहले २१ बलमा ३ चौका र २ छक्का मदतमा २७ रन बनाए । उनी विवेक यादवको बलमा क्याचआउट भए ।अर्का ओपनर अनिलकुमार साहले एक छक्का प्रहार गरे पनि सोमपाल कामीको धरापमा परे । इमरान खान शाहब आलमको बलमा आउट भए । उनले ८ रन जोड्दा ३ रन बनाएका मायन यादव पनि शाहबकै बलमा बोल्ड भए । ९ रन बनाएका पवन सर्राफ भने विवेक यादवको बलमा आउट भए । हिमांशु दत्त १४ रन जोडेर बसिर अहमदको बलमा बोल्ड भए । विशाल सुस्लिङ (१०) भने विवेक यादवको बलमा बोल्ड भए । विवेककै बलमा रुपेश सिंह डकआउट भए । प्रदीप पासवनले ४ रन बनाए । राष्ट्रियस्तरको प्रतियोगितामा मधेशले उपाधि जितेको यो पहिलोपल्ट हो । मधेशले सेमिफाइनलमा एपीएफ र आर्मीले वाग्मतीलाई हराएर फाइनल पुगेका थिए । मधेश प्रदेशले ५ लाख र उपविजेता आर्मीले २ लाख ५० हजार रुपैयाँ प्राप्त गरेका छन् । प्रतियोगितामा म्यान अफ द सिरिजको उपाधि मधेशका हरिशंकर साह भए । उनले ३० हजार रुपैयाँ प्राप्त गरे । कुल १० विकेट लिएका वाग्मती प्रदेशका सन्दीप लामिछाने उत्कृष्ट बलर र १ सय ७० रन जोड्न सफल वाग्मतीकै रित गौतम उत्कृष्ट ब्याटर घोषित भए । उनीहरूले जनही २० हजार पाए । प्रतियोगितामा तीन विभागीय, सात प्रदेश र आयोजक मदन भण्डारी स्पोर्ट्स एकेडेमीका २ गरी १२ टिम सहभागी थिए ।"
शीर्षस्थानमा चार खेलाडी,"मकवानपुर (कास) हेटौंडा कप एसियाली खुला बुद्धिचाल प्रतियोगिताको पाँचौं चरण सकिँदा चार खेलाडीले संयुक्त शीर्षस्थान लिएका छन् ।प्रतियोगितामा भारत र बंगलादेशका २२ खेलाडीले समान ४५ अंक जोडेका छन् । २३९३ रेटिङका शीर्ष वरीयताका भारतीय खेलाडी सुभयान कुण्डु चौथो चरणमा सहज जित पाए पनि पाँचौं चरणमा दोस्रो वरीयताका बंगलादेशी अन्तर्राष्ट्रिय मास्टर मोहमद मिनहाज उद्दिनसँग बराबरीमा रोकिए । भारतीय राहुल गुरुङले श्रायण मजुम्दार र बंगलादेशी एफएम नएम हकले अमरदीप बर्तकेविरुद्ध जित निकाल्दै शीर्षस्थानमा आफूलाई टिकाइरहे । बंगलादेशी खेलाडीद्वय मोहमद मिन्हाज उद्दिन र एफएम नएम हक समान ४५ अंकसाथ उपाधि दौडमा छन् । नेपाल च्याम्पियन एफएम रुपेश जैसवालले भारतीय आशुतोष कुमार र पूर्वनेपाल च्याम्पियन सीएम पुरुषोत्तम चौलागाईंले अभिनव कुमारलाई हराएर ४ अंक जोडेका छन् । चार अंकसाथ बंगलादेशी आईएम अबु सुफियान सकिल र भारतीय खेलाडी एफएम अरविन्दप्रित सिंह, एरिना एफएम सौरभ चौवे, अक्षत नेगी, देबौषणिक डे र अमरदीप बर्कतेले शीर्ष खेलाडीलाई पछ्याएका छन् ।पाँचौं राउन्डमा नेपाली युवा खेलाडी एरिना आईएम सुश्रुत दाहालले बंगलादेशी एफएम मोहम्मद सरिफ हुसैनसँग बराबरी खेल्दै ३५ अंक हात पारेका छन् ।"
हाम्रो इटहरी विजेता,धनकुटा (कास) हाम्रो इटहरी भेट्रान सुनसरीले धनकुटाको चौबिसे गाउँपालिकाको राजारानीमा सम्पन्न प्रथम आमन्त्रण रारा भेट्रान गोल्डकप फुटबलको उपाधि जितेको छ । सुनसरीले फाइनलमा भारतको बेर्मियोक नाम्फिङ भेट्रान सिक्किमलाई १० ले हराएर उपाधि जित्यो । दिपेन राईले ११ औं मिनेटमा गरेको गोल नै निर्णायक भयो । विजेताले १ लाख र उपविजेताले ५० हजार रुपैयाँ पुरस्कार पाए । म्यान अफ द म्याच नाम्फिङका साहिक्षा अन्सारी भए । उनले ५ हजार पुरस्कार पाए । सर्वोत्कृष्ट खेलाडी सुनसरीका अंकुरकुमार खड्गी र उत्कृष्ट गोलकिपर सोही टिमका तुलसी श्रेष्ठ घोषित भए ।सर्वाधिक गोलकर्ता विजेताका सन्तोष राई र दिपेन राई संयुक्त भए । उनीहरूले जनही ७ हजार प्राप्त गरे । रारा भेट्रान फुटबल क्लबको आयोजनामा भएको प्रतियोगिताका विजेतालाई चौबिसे गाउँपालिकाका अध्यक्ष राजकुमार चेम्जोङलगायतले पुरस्कृत गरे ।
तेक्वान्दोमा भूपेन्द्रलाई स्वर्ण,"काठमाडौं (कास) कञ्चनपुरका भूपेन्द्र ठकुरीले शुक्रबार दोस्रो एनटीए लिग तेक्वान्दो प्रतियोगितामा स्वर्ण पदक जितेका छन् । उनले जुनियर पुरुष ४५ केजीमुनि फाइनलमा दिलीप स्मृति तेक्वान्दो डोजाङका कैलाश थापालाई हराएका थिए । सिनियर पुरुष ५४ केजीमुनि ढल्को डोजाङका अर्पण लामा, ५८ केजीमुनि आर्मीका रुमित राउत, ६३ केजीमुनि आर्मीका शुक्रबहादुर बिक, ८७ केजीमाथि आर्मीका प्रतापबहादुर तामाङ, ८७ केजीमुनि आर्मीका मोहन तामाङ र ८० केजीमुनि आर्मीका सुवास केसीले सफलता पाएका छन् । जुनियर पुरुष ४८ केजीमुनि दिलीप स्मृतिका सिसम श्रेष्ठले स्वर्ण जिते ।"
प्रथम किराँत गोल्डकप आजदेखि,"पाँचथर (कास) फिदिममा प्रथम वाइवाइ आमन्त्रित किराँत गोल्डकप फुटबल प्रतियोगिता शनिबार सुरु हुँदै छ । प्रतियोगिताको सबै तयारी पूरा भएको आयोजक पाँचथर फुटबल क्लबले शुक्रबार पत्रकार सम्मेलनबाट जानकारी गराएको छ ।पाँचथर जिल्लाकै सर्वाधिक पुरस्कार राशिको प्रतियोगिता रहेको आयोजकको दाबी छ । फिदिम माविको मैदानमा हुने प्रतियोगितामा नेपाल र भारतका ८ टिमले भाग लिएका छन् । शनिबार उद्घाटन खेलमा आयोजक पाँचथर फुटबल क्लब र तेह्रथुमको मितेरी फुटबल क्लबबीच प्रतिस्पर्धा हुनेछ ।आयोजक क्लबका अध्यक्ष अनुराग मगरले विजेताले ४ लाख ४ हजार ४ सय ४४ र उपविजेताले २ लाख २ हजार २ सय २२ रुपैयाँ पुरस्कार पाउने बताए ।प्लेयर अफ द म्याचले ५ हजार, विधागत उत्कृष्ट खेलाडीले १० हजार र म्यान अफ द सिरिजले २५ हजार पाउनेछन् । प्रतियोगिताको मुख्य प्रायोजन वाइवाइ चाउचाउले गरेको छ ।"
मेयर रनिङ सिल्ड हुने,"काठमाडौं (कास) तार्केश्वर नगरपालिकाको आयोजनामा शनिबारदेखि दोस्रो तार्केश्वर मेयर रनिङ सिल्ड खेलकुद हुने भएको छ ।प्रतियोगितामा टेबलटेनिस, एथलेटिक्स, भलिबल, कबड्डी, बास्केटबल, उसु, कराते, तेक्वान्दो र ब्याडमिन्टन गरी ९ खेलमा प्रतिस्पर्धा हुने शुक्रबार पत्रकार सम्मेलनमा तार्केश्वर नगरपालिकाका मेयर कृष्णहरि महर्जनले जानकारी गराए । दोस्रो संस्करणमा टेबलटेनिस, बास्केटबल र ब्याडमिन्टन थप गरिएको हो । ४९ स्कुलका २ हजार २ सय ५४ खेलाडीले प्रतिस्पर्धा गर्ने तार्केश्वर नगरपालिकाका खेलकुद शाखा प्रमुख पदमबहादुर खत्रीले बताए ।७४ स्वर्णका लागि प्रतिस्पर्धा हुनेछ । टिम च्याम्पियनले १ लाख, दोस्रोले ६० हजार, तेस्रोले ४० हजार र चौथोले २० हजार नगद पुरस्कार प्राप्त गर्नेछन् ।"
हाय राजमती !,"संगीत यदि कालजयी हुन्छ भन्ने मान्ने हो भने त्यो मान्यता राजमती गीतलाई जति अरूका लागि सायद उपयुक्त हुँदैन । नेपालमा, नेपालमा मात्रै होइन विश्वमै के त्यस्तो कुनै गीत होला, जो गएको दुई सय वर्षदेखि आजको मितिसम्मै उत्तिकै जोस, जाँगर र रसका साथ लगातार गाइने गरिन्छ ?राजमती नेपालभाषामा लेखिएको गीत हो, तर नेपालका अन्य समुदायबीच पनि यो उत्तिकै लोकप्रिय छ । लोकप्रिय नभए परिचित त अवश्यै छ । नेपालभाषामा अत्यन्तै लोकप्रिय यो गीत कहिले लेखियो ? थाहा छैन । कसले लेख्यो ? त्यो त झनै थाहा छैन । यसको लिखित प्रति आजसम्मै भेटिएको छैन । लोकमा जसले पनि गाउन मिल्ने एक सजिलो लोकगीतका रूपमा यो अस्तित्वमा छ । यो कुनै अभिलेख वा पुस्तकमा होइन, मानिसको जिब्रोमा दस्ताबेजीकृत गीतिरचना हो ।सबैभन्दा अनौठो विषय त के भने एकताका राजमती नेपालको राष्ट्रिय गानसमेत बनेको थियो भन्ने कथन पाइन्छ । विसं १९०६ मा जब प्रधानमन्त्री जंगबहादुर राणा बेलायत भ्रमणमा गए, उनको सम्मानार्थ सलामी अर्पण गर्न त्यहाँ यही राजमती गीतको धुनलाई राष्ट्रगान भनी प्रस्तुत गरिएको थियो । बेलायत जाँदा जंगबहादुरले आफूलाई एक स्वतन्त्र राष्ट्रको सरकार प्रमुखका हैसियतमा सम्मान दिइनुपर्ने माग राखेका थिए, उनको मागलाई तत्कालीन ब्रिटिस सरकारले स्वीकार गरेको थियो । त्यसैले भारतको कलकत्तादेखि नै जंगबहादुरलाई स्वतन्त्र मुलुकको सरकार प्रमुखसरह सम्मान प्रदान गरिएको थियो । तसर्थ बेलायत (र, फ्रान्स पनि) पुग्दा उनलाई दुवै देशको राष्ट्रगान बजाएर सम्मान गरिएको हुनुपर्छ । तर, त्यतिबेलासम्म नेपालको राष्ट्रगान श्रीमान गम्भीर बनिसकेको थिएन । यो राष्ट्रगान त चक्रपाणि चालिसे (विसं १९४०२०१५) ले धेरैपछि मात्रै रचना गरेका थिए । त्यस्तो अवस्थामा बेलायतले नेपालको राष्ट्रगान माग्दा नेपालबाट त्यतिबेला अत्यन्तै लोकप्रिय रहेको राजमती कुमति कै धुन पठाइएको हुन सक्छ भन्छन् लेखक भिक्टर प्रधान (राजमती लोकगीतबाट ध्वनित इतिहास र साहित्य, कार्यपत्र) । त्यसैले अहिले केही नेपाली सामान्यज्ञान पुस्तकहरूमा नेपालको पहिलो राष्ट्रगान भनेर राजमती गीत नै उल्लेख गरिएको छ । यदि जंगबहादुरको बेलायत यात्रामा यही गीतलाई राष्ट्रगानका रूपमा बजाइएको हो भने राजमती को आयु लगभग दुई सय वर्ष पुगिसकेको अनुमान सहजै लगाउन सकिन्छ । काठमाडौं उपत्यकामा त्यस्ता धेरै लोकगीत प्रचलित छन्, जसको न लेखकको पता छ, न गायकको । जस्तो कि सिलुम्ये, शितला माजु म्ये, जि वया ला लछि मदुनि म्ये (जसको आधारमा महाकवि लक्ष्मीप्रसाद देवकोटाले मुनामदन रचना गरेका थिए) आदि आदि । यस्ता गीतहरू केवल गीत होइनन् गीतिकथा (बाखंम्ये) कै रूपमा प्रचलित छन् । ती गीतिकथामा तत्कालीन समाजमा घटित कुनै घटनाको कारुणिक वर्णन गरिएको हुन्छ । प्राचीन नेपालभाषा काव्यका अन्वेषक डा जनकलाल वैद्यका अनुसार, आफूले भोगेको कुनै घटना वा कालखण्डको वर्णन गरी गीतिकथा लेख्ने र त्यसलाई गाउँदै हिँड्ने नेवाः जातिको सिर्जनात्मक कर्म नै हो । राजमती पनि मूलतः त्यस्तै एउटा गीतिकथा हो । यसमा जम्मा आठ श्लोक छन् । त्यो आठ श्लोकमा एउटा कथा उनिएको छ, राजमतीको कथा । कथा लेख्ने अज्ञात कविले राजमतीप्रति आफ्नो अथाह प्रेम दर्शाउँदै उनीसँग विवाह गर्ने र विवाह गर्न नपाए काशी जाने घुर्की लगाएका छन् । गीतले कहेअनुसार, काठमाडौंको इतुम्बहालभित्र अवस्थित ताःननी भन्ने ठाउँमा राजमती बस्ने गर्छिन् । उनी अत्यन्तै सुन्दर एवं रूपवान छिन् । उनको आँखा बालाबाला परेको छ, कपाल घुम्रिएको छ, मुहारमा दुईवटा कोठी पनि छन् । उनको सुन्दरता हेर्दा उनी सक्वमि (साँखुले) की छोरी हुन् कि जस्तो लाग्छ । उनी बिजकली नामक गहना लगाउने गर्छिन् । तर, दुर्भाग्य ! एक चण्डाल लमीका कारण जबर्जस्ती उनको बिहे गराइयो । बिहे पनि यस्तो घरमा भयो, जहाँ एउटा सँझ्यालसम्म छैन । बिहे भए पनि आफ्नो बैंस छँदै लोग्नेको मृत्यु भयो । राजमतीको जन्म धिक्कार भएछ !गीतको पूर्ण वर्णन सुनिसकेपछि थाहा पाउन सकिन्छ, यो राजमतीको दुःखान्त वर्णित गीतिकथा हो । यसमा तत्कालीन काठमाडौंली समाजमा प्रचलित सामाजिक, सांस्कृतिक रूपरेखाको चित्रण पाइन्छ । गीतमा केही विशिष्ट स्थानको नाम दिइएको छ । घरमा सँझ्याल हुनु र नहुनुको भेद खुट्याइएको छ । केही विशिष्ट गहनाको वर्णन गरिएको छ । अतः गीतले कथा मात्रै होइन, इतिहास पनि बोलिरहेको छ ।तत्कालीन समाजमा २ सय वर्षअघि नै यो गीत लोकप्रिय भइसकेको भए पनि यसलाई पहिलो पटक रेकर्ड गरी सुरक्षित गर्ने काम भने आदिगायक उस्ताद सेतुराम श्रेष्ठले गरेका थिए । विसं १९४८ मा असन भोटाहिटीमा जन्मिएका सेतुराम श्रेष्ठ तत्कालीन काठमाडौंली समाजका नामुद गायक, संगीतकार एवं कुशल वाद्यवादक थिए । उनले उबेलै भारतको कलकत्ता गई नेपाली र नेपालभाषाका १४ वटा गीतहरू आफैँले गाएर ग्रामोफोन डिस्कमा रेकर्ड गराएका थिए । नेपालका कुनै पनि गीतहरू ग्रामोफोन डिस्कमा रेकर्ड भएको पहिलो घटना यही हो । उनले रेकर्ड गरेका १४ गीतमध्ये एउटा राजमतीको गीत पनि थियो । त्यसैले राजमतीलाई आजभन्दा सय वर्षअघि नै ग्रामोफोन डिस्कमा रेकर्ड भई इतिहास रच्न सफल गीतका रूपमा पनि लिन सकिन्छ । पछिल्लो समय भने यसलाई प्रेमध्वज प्रधानको सुमधुर स्वरमा पुनः रेकर्ड गरिएको छ । सेतुराम र प्रेमध्वजले गाएको गीतको लय उही भए पनि यसको सुर र तालमा भने थोरै फरक देखिन्छ । गीतमा प्रयुक्त भाषा र शब्द दुई सय वर्षअघिको जस्तो देखिँदैन, नयाँ शब्दहरू मिसाइएका छन् । सय वर्षअघिको नेपालभाषाकाव्य संकलन गरेका अन्वेषक भूषणप्रसाद श्रेष्ठका अनुसार, राजमती जुनजुन कालखण्डका गायकहरूले गाए, त्यही त्यही कालखण्डमा प्रचलित भाषा र शब्दहरू यसमा थपिएको वा फेरिएको छ । लेखनमा होइन, गायनमा बाँचेको गीत भएकाले यसमा यो परिवर्तन आउनु स्वाभाविक पनि हो ।गीतबारे यति भनिसकेपछि अब प्रश्न उठ्छ गीतमा बखान गरिएकी सुन्दरी रूपवती राजमती साँच्चै अस्तित्वमै थिइन् ? वा उनी कुनै अज्ञात कविको काल्पनिक पात्र मात्रै हुन् ? यो विषयमा अझै बहस चलिरहन्छ । गीतको तेस्रो श्लोकमा भनिएको छ ख्यो खोला ध्याक्वय् दं, पसः बजि धू दंराजमती भुलुसुलु दंराजमती गन दु इतुंबहालय् छम्ह दुहया ब्यु राजमतीचा ।(फूलको बोक्रा थुप्रो छ, पसलको चिउरा धूलो छराजमती फुङ्ग उडेकी छ राजमती कहाँ छ, इतुंबहालमा एउटी छल्याइदेऊ न राजमतीचा)यो पंक्तिबाट थाहा हुन्छ, राजमती काठमाडौंको इतुम्बहाल भन्ने ठाउँमा बस्ने गर्थिन् । इतुम्बहाल काठमाडौंको अत्यन्त महत्त्वपूर्ण बहालहरूमध्ये एक हो । यहाँ शाक्य र वज्राचार्य दुवै जातका मानिस बस्छन् । प्राचीनकालमै बहालको पूर्ण अंग पुग्ने गरी यो बहाल निर्माण भइसकेको थियो । त्यतिबेला यसलाई यातुंबहाः भनिन्थ्यो (भुवनलाल प्रधान, काठमाडौं उपत्यकाका सांस्कृतिक छिर्कामिर्का) । यो अत्यन्त लामो र फराकिलो बहाल हो । पञ्चायतकालमा तत्कालीन कांग्रेस, कम्युनिस्ट पार्टीहरूले यही बहालमा आमसभाहरू गर्ने गर्थे । हरेक वर्ष होली पूर्णेका दिन यही विहारका गुथियारहरूले टुँडिखेलमा गुरुमापालाई एक मुरी चामलको भात र एउटा सिङ्गै राँगोको मासु पकाएर भोजन गराउने गर्छन् । यो चलन अहिले पनि यथावत् छ । काठमाडौंमा अत्यन्तै लोकप्रिय केशचन्द्रको किंवदन्ती यही विहारसँग सम्बन्धित छ । यो विहार वरिपरि ७ वटा इनार थियो भनिन्छ । तर, अहिले एउटा मात्र बाँकी छ । इनारलाई नेपालभाषामा तुं भनिन्छ । यही तुं शब्दबाट यो विहारको नाम इतुं बहाः बन्न गएको हो । विहारमा बाँकी रहेको यो इनारमा पारो (मर्करी) को मात्रा धेरै भएकाले कुनै बेला यसको पानी सेतै थियो भनिन्छ । पारोको मात्रा धेरै भएकाले अहिले पनि यो इनारको पानी झिक्न फलामको बाल्टिन प्रयोग गरिँदैन, माटोको भाँडो प्रयोग गरिन्छ । तर, माटोको भाँडो प्रयोग गर्दा फुटिरहने भएकाले अहिले तामाको बाल्टिन प्रयोग गर्न थालिएको छ । पाटनमा रातो मत्स्येन्द्रनाथको महास्नान गर्न यहींकै पानी लैजाने चलन छ । शरीरमा जनै खटिरा आउँदा जहाँ खटिरा आएको हो त्यहाँ सिंह लेखाएर उपचार गर्ने चलन अहिले पनि छ । तर, शरीरमा सिंह लेखाउनुअघि यो इनारमा पूजा गर्नैपर्छ । अनि मात्रै निको हुन्छ भन्ने विश्वास छ । यो बहालभित्र सानाठूला पाँचवटा ननीहरू (लामो आकारको फराकिलो चोक) पनि छन् । ती ननीमध्ये सबैभन्दा ठूलो ननीको नाम हो ताहाननी । राजमती यही ताहाननीकी बासिन्दा हुन् । राजमती गीतको दोस्रो श्लोकमा ताहाननीको नाम उल्लेख छ ।ताहाननीभित्र पनि अरू विभिन्न सानासाना चोक छन् । त्यसैमध्ये एउटा चोकको सामुन्ने राजमतीको घर छ । अहिले पनि स्थानीयवासी र इतिहासकारहरू यो घरलाई राजमतीकै घर भन्छन् । यो कुनै विशिष्ट खालको घर भने होइन । सामान्य स्वरूपकै घर हो । केही वर्षअघि ताहाननीमा ठूलो आगलागी हुँदा यो घर पनि क्षति भएको थियो । अहिले त्यहाँ नयाँ घर बनाइएको छ । यो घरमा हाल एक महर्जन परिवार बसोबास गर्छन् । यो अहिले किसान नेता स्व सानुभाइ महर्जनको घर हो । उनका पुर्खाले राजमतीका सन्तानसँग यो घर किनेका थिए भन्ने कथन छ । इतिहासकारका अनुसार यो घर बेचेर राजमतीका सन्तानहरू केही समय इतुम्बहालमै अर्को कुनै घरमा बसेका थिए । पछि इतुम्बहालकै बाहिरपट्टि रहेको यट्खा टोलमा अर्को घर किनेर बस्न थाले । इतिहासकार र स्थानीयलाई पछ्याउँदै जाँदा यट्खा टोलमा राजमतीका सन्तानहरू अहिले पनि भेटिए । राजमती पछिको पाँचौं पुस्ताका सन्तान पुण्यरत्न शाक्यसँग राजमतीबारे कुरा गर्ने अवसर पनि प्राप्त भयो ।५८ वर्षे शाक्य यट्खा टोलमै बस्छन् । काठमाडौंदेखि सिधा वसन्तपुर जाँदा बीचको बाटोमा यट्खा टोल आउँछ । टोलको आफ्नै घरमा शाक्यको सानो स्टेसनरी पसल छ । उनले बताए अनुसार, उनी राजमतीका पाँचौं पुस्ताका सन्तान हुन् । उनका बुबा जोगरत्न शाक्य हुन् । जोगरत्नका बुबा लतमान शाक्य र लतमानका बुबा विष्णुमान (हर्क) शाक्य । यिनै विष्णुमानकी फुपू हुन् राजमती । शाक्यलाई अरू पुस्ताको त जानकारी छैन, उनका आफ्नै बुबा जोगरत्न शाक्य भने अहिले जीवित रहेका भए १०८ वर्ष पुगेका हुन्थे । जोगरत्नका बुबा लतमान शाक्यसम्म पनि ताहाननीकै घरमा बसेका थिए । तर, अल्पायुमै लतमानको मृत्यु भयो । लतमानको मृत्युपछि उक्त घर उनकी श्रीमती जोगलानी शाक्यको नाममा आयो । पछि जोगलानी शाक्यले नै उक्त घर किसान नेता सानुभाइ महर्जनको पुस्तालाई बेचेकी थिइन् । जोगलानीका नाति पुण्यरत्न शाक्यलाई राजमती र आफ्नो सम्बन्धबारे यति मात्रै थाहा छ । तर, राजमती कस्ती थिइन् ? के गर्थिन् ? उनको जीवनकथा कस्तो थियो ? निधन कसरी भयो ? यी विषयमा भने केही थाहा छैन । उनको कुनै पनि अवशेष आफूसँग नभएको उनी बताउँछन् । शाक्य भन्छन्, यसबारे हामीलाई केही बताइएको छैन । मैले मेरा बुबाबाट हामी राजमतीका सन्तान हौं भन्ने मात्रै सुनेको थिएँ । त्यति हो ।यति चर्चित र ऐतिहासिक पात्रको सन्तान भन्न पाउनु आफ्ना लागि भने गर्वको विषय भएको उनी बताउँछन् । केही इच्छुकहरू अहिले पनि आफूसँग राजमतीबारे सोध्न आउँछन्, तर आफूले केही बताउन नसकेकोमा उनी दुःख पोख्छन् । उनलाई सम्झना भए अनुसार, केही दशकअघि राजमती फिल्म बनाउँदा निर्माता समूहका केही सदस्य यसबारे उनीसँग सोध्न आएका थिए । इतुम्बहालकै लिपि विशेषज्ञ प्रतापमान शाक्यका अनुसार, विभिन्न हाँगाबिँगामा छरिएका राजमतीका सन्तानहरू विभिन्न समयमा जीवित देवी श्री कुमारी, श्री गणेश र श्री भैरव पनि भएका छन् । काठमाडौंमा इन्द्रजात्राका बेला यी जीवित देवीदेवताहरूको रथयात्रा गरिन्छ । जोगरत्न शाक्यका भतिजा हुन् सिद्धिमुनि शाक्य । सिद्धिमुनि नेपालका प्रख्यात पौभाः कलाकार हुन् । उनकी नातिनी प्रिती शाक्य विसं २०५८ देखि २०६५ सम्म जीवित देवी श्री कुमारीका रूपमा कुमारी घरमा विराजमान भएकी थिइन् । प्रितीपछि प्रतापमानकै छोरी मतिना शाक्य कुमारी बनेकी थिइन् । इतुम्बहालभित्र राजमतीबारे कुनै अभिलेख, दस्ताबेज, पुस्तक भेटिएको छैन । उनी कुनै ठूला राजा, महाराजाकी चेली वा रानी होइनन् । तर, उनको माइती भने खानदानी नै थिए भन्ने तथ्य उनले लगाउने बिजकली नामक गहनाले बताउँछ । यो गहना अहिले लोप भइसकेको छ । तर, त्यतिबेला धनीमानीका सन्तानले लगाउने तायो र पायो नामक गहनाभन्दा यो उच्चस्तरको गहना हो भन्ने कुरा गीतले बताउँछ तःधीथकुंया तायो दु, चीधीथकुंया पायो दु, राजमतीया बिजकली दु । यसको अर्थ हुन्छ ठूलीसँग तायो छ, सानीसँग पायो छ, राजमतीसँग बिजकली छ । गीतको दोस्रो श्लोकमा राजमतीको सुन्दरताको वर्णन गर्दै भनिएको छ कतै उनी सक्वमि (साँखुले) की छोरी त होइनन् ? इतम्बहालकी छोरीलाई सक्व (साँखु) सँग जोडेकाले यी दुईबीच के सम्बन्ध छ भन्ने प्रश्न पनि उठेको छ । कोही भन्छन्, राजमतीका बुबा इतुम्बहालवासी भए पनि आमा चाहिँ साँखुकी थिइन् । त्यसैले उनी साँखुलेकी छोरी भइन् । तर, इतिहास अध्येताहरू भन्छन् इतुम्बहालका शाक्य वज्राचार्यहरू सबै साँखुबाटै काठमाडौं आएका हुन् । काठमाडौंमा अहिले जति पनि बहाःबहीहरू छन्, ती सबैको उद्गमस्थल साँखुको गुँ विहारलाई मान्ने गरिन्छ । यसरी गीतले राजमतीको सुन्दरता मात्रै होइन, काठमाडौंका शाक्यवज्राचार्य समुदायको इतिहासलाई पनि उत्खनन खोजेको छ । तर, यति विलक्षण सुन्दरी र सम्पन्न परिवारकी चेली भएर पनि उनको बिहे भने सँझ्याः नभएको घरमा हुन पुग्यो । त्यतिबेला काठमाडौंमा सँझ्याः सम्पन्न र पहुँचवाला घरले मात्रै राख्न पाउँथे । आफ्नो घरको झ्यालमा सिसा राख्ने अधिकारसमेत जनताले जुद्धशमशेरको पालामा पात्रै पाएका थिए । सँझ्याल नभएको घरमा बिहे हुनुको अर्थ उनीभन्दा तल्लोस्तरका मान्छेसँग उनको बिहे भयो भन्ने हो, त्यो पनि उनले नचाहँदा नचाहँदै । उनलाई मनपराउने केटाहरूको ताँती नै त्योबेला लाग्दो हो । कसै कसैले त उनी स्वयम् जंगबहादुरकै प्रेमिका हुन् पनि भनेका छन् । किनभने जंगबहादुर आफैँ एक स्त्रीलम्पट शासक थिए । तर, लेखक भिक्टर प्रधानले राजमती जंगबहादुरकी प्रेमिका हुन सक्ने सम्भावनालाई नकारेका छन् । किनभने ४० वटी श्रीमती भएका जंगबहादुरले चाहेको भए राजमतीलाई घरबाट उठाएरै पनि दरवार पुर्याउन सक्थे । राजमतीको नाममा भजन गाइरहनुपर्ने आवश्यकता जंगबहादुरलाई थिएन । तथापि राजमतीप्रतिको आशक्ति युवाहरूमा कति डरलाग्दो किसिमको थियो ? गीतका लेखकले भनेकै छन् यदि राजमतीसँग बिहे गर्न नपाए युवाहरू काशी जाने इच्छा राख्थे । तर, त्यसको उल्टो दरबारमा वा ठूलो घरानामा बिहे हुने प्रशस्त सम्भावना हुँदाहुँदै राजमतीको बिहे सँझ्याल नभएको एउटा सामान्य घरमा हुन पुग्यो । अझ त्यसमाथि बिहे भएको केही समयपछि नै लोग्नेको मृत्यु भयो । त्यतिबेलाको समाजमा विधवा भएर बाँच्नु ज्यादै कठिन थियो । राजमतीले ती सबै कठिनाइ सहेकै हुनुपर्छ । अतः बिहेपछि राजमतीको जीवन नर्कतुल्य हुन पुगेको अनुमान सहजै लगाउन सकिन्छ । सायद राजमती जस्ती अति रूपवान स्त्रीको जीवनमा यति विडम्बनापूर्ण उतारचढाव आएकै कारण पनि उनको जीवनीमाथि यो गीतिकथा रचना भएको हुनुपर्छ । किनभने राजमतीको ओजपूर्ण रूप र त्योसँग मेल नखाने उनको हृदयविदारक जीवनी वास्तवमै त्यतिबेलाको परम्परा अनुसार गीतिकथा लेख्न योग्य प्लट थियो ।राजमतीको गीतले सुनाइरहेको यो विषाद्पूर्ण जीवनीलाई आधार बनाएर जनकवि दुर्गालाल श्रेष्ठ र उपन्यासकार रामशेखरले तीन दशकअघि राजमती फिल्म बनाएका थिए, जसको निर्देशन गरेको थिए नीर शाहले । यो नेपालभाषाको दोस्रो सेलुलाइड फिल्म हो । पहिलो फिल्म सिलु पनि यस्तै एउटा लोकगीतमा आधारित थियो । फिल्म बनाएपछि त्यसका लागि गीत लेख्नु एउटा कुरा, तर गीत सुनेर त्यसका लागि फिल्म बनाउनु अर्कै कुरो । राजमती त्यस्तै गीतका लागि बनाइएको फिल्म थियो । विसं २०५२ को फागुनतिर यो फिल्म रिलिज भयो, रिलिज हुनेबित्तिकै हिट पनि भयो । केही राष्ट्रियस्तरको अवार्ड पनि पायो । फिल्ममा दुई नायक र एक नायिका थिइन् । नायिका राजमती बनेकी थिइन् कलाकार हिसिला महर्जन । अर्का कलाकार थिए श्रीकृष्ण श्रेष्ठ र मणि राजलवट । फिल्ममा राजमतीले कसैसँग विवाह गर्न पाउँदिनन् । तर, यथार्थमा भने यही फिल्ममा खेल्दाखेल्दै हिसिला र मणिको प्रेमविवाह हुन पुगेको थियो । राजमती गीतका आधारमा नेपालभाषामा फिल्म मात्रै बनेन, अरु विभिन्न म्युजिक भिडियोहरू पनि बने, कथा लेखिए, कविता लेखिए, नाटक देखाइए, चित्रहरू कोरिए । राम्री बान्की परेकी छोरीचेली देख्यो कि ओहो, कस्तो राजमती जस्तै हिसी परेकी भन्ने चलन बस्यो समाजमा । कतिले आफ्नी छोरीको नाम राजमती राखे त, कतिले राजमतीलाई आफ्नो उपनाम बनाए ।इतुम्बहालवासीहरू अहिले आफ्नो बहाललाई त्यहाँको सांस्कृतिक वैभवले मात्रै होइन, राजमतीको नामले पनि चिनाउन चाहन्छन् । त्यसैले राजमतीको घर जाने बाटोतिर अहिले गीतको पहिलो अन्तरा र राजमतीको चित्रसमेत सजाइएको छ भित्तामा लेखेर । राजमतीबारे यति धेरै सिर्जना, चर्चा र बहस भइरहे पनि उनीसम्बन्धी कुनै ठोस दसी भने अहिले हामीसँग उपलब्ध छैन । जति छ, यही एउटा गीत छ । मात्र एउटा गीत, जसले गएको दुई सय वर्षदेखि नेपाली समाजमा प्रेम, रूप, सुन्दरता र विडम्बनाको एउटा विराट विम्ब प्रस्तुत गरिरहेको छ । यो दुई सय वर्षमा नेपाली समाजको धेरैपटक कायापलट भएको छ । गीतहरू कति लेखिए, कति गाइए, कति हराइए ! तर, राजमतीको न कहिल्यै कायापलट भयो, न गुमनाम । राजमती गीतको लिखित दस्ताबेज कतै भेटिएको छैन, तर नभेटिएर के भयो ? राजमती आफैँ तत्कालीन नेपाली समाजको सौन्दर्यचेत, प्रेमको अभिव्यक्ति र एक महिलाको सामाजिक विडम्बनापूर्ण जीवनको जीवित दस्ताबेज हुन् । जब एउटा गीत नै दस्ताबेज बन्छ भने गीतको प्रमाण किन चाहियो ?"
बगडी : अद्वितीय संगीत सम्मेलन,(डा ध्रुवेशचन्द्र रेग्मीको हालै प्रकाशित किताब नेपाली संगीत दरबार ः आदिकालदेखि आधुनिककालसम्म को अंश)
'समालोचकको हिप्पोक्रेसी देखेर दिक्क लाग्छ,"लेखनमा सांस्कृतिकवैचारिक स्पष्टता, किनारीकृतको आवाज, मुन्धुमी दर्शनसागै वैश्विक चेतना बोक्ने प्रकाश थाम्सुहाङको निबन्धसंग्रह शब्दथुम हालै सार्वजनिक भएको छ । नेपाली साहित्यमा पचासको दशकदेखि सक्रिय उनले यसअघि पालामको मूर्च्छना कवितासंग्रह प्रकाशन गरिसकेका छन् । उनीसाग निबन्धमा केन्द्रित रही फणीन्द्र संगमले गरेको कुराकानी ःलुङ्माहिम साइँलाको रूपान्तरणलाई पहिलो निबन्धमा समेट्नुभएको छ । जो, लिम्बुवान राज्यको स्वायत्तता माग्ने प्रतिनिधिमण्डलमा सामेल भएर २०१३ सालमा काठमाडौं जानुभयो, राजा महेन्द्रलाई भेट्नुभयो, गाउँमै किरात पुस्तकालय खोल्नेदेखि सिरिजंगा लिपिमा पालामख्याली लेखनमा सक्रिय रहनुभयो । पछिल्लोकालमा भने उहाँ मन्दिर निर्माण गर्नुहुन्छ, सतपालजी महाराजको अनुयायी बन्नुहुन्छ । आफ्नै बुबाले अन्तिममा गल्ती पो गर्नुभयो कि भन्ने लाग्दैन ?मेरो निबन्धसंग्रह शब्दथुम मा समाविष्ट पहिलो निबन्ध लुङ्माहिम साइँलाको मेटामोफोर्सिस बुबासँगको संस्मरण हो । खासमा यो निबन्ध छोराले बुबाको व्यक्तित्वलाई कसरी बुझेको थियो भन्ने कथासार पनि हो । म गणेशबहादुर थाम्सुहाङको सातौंमध्ये सबभन्दा कान्छो सन्तान । यस अर्थमा बुबाको प्रारम्भिक जीवनलाई नजिकबाट बुझ्ने मौका पाइनँ । मैले बुझ्न थालेदेखि उहाँ जागिरे जीवनको अवकाशपछि आध्यात्मिक हुनुहुन्थ्यो । भारतीय धर्मगुरु सतपालजी महाराजको अनुयायी हुनुहुन्थ्यो । साथमा राजनीति गर्नुहुन्थ्यो । जब उहाँको देहान्त भयो त्यसपछि थाहा पाएँ, उहाँ त कवि पनि हुनुहुँदो रहेछ । याक्थुङ लिपि र भाषामा प्रशस्तै काम गर्नुभएको रहेछ । आफ्नो गाउँमा पुस्तकालय खोल्नुभएको रहेछ । तपाईंले भनेझैं २०१३ सालमा लिम्बुवान प्रतिनिधिमण्डलको सदस्य भई राजा महेन्द्रलाई स्वायत्तता माग्न जानुभएको रहेछ । यसरी आफ्नो समुदाय, भाषा, संस्कृतिमा सचेत र कटिबद्घ मान्छे कसरी आयातित धर्म र संस्कारमा लाग्नुभयो भन्ने जिज्ञासा हो पहिलो निबन्ध । बुबाले सांस्कृतिक, धार्मिक रूपान्तरणबाट स्वार्थलाभ लिनुभएको प्रमाण मैले भेटिनँ । मेरो अनुमान मात्र के हो भने पञ्चायतकालमा अराष्ट्रिय तत्त्वको आरोप लागी जेल या निर्वासनबाट जोगिन सत्ताको धर्म अनुसरण गर्नुभयो ।हन्टिङ्टनको पुस्तक ॅक्लायस् अफ सिभिलाइजेसन को सन्दर्भ उठाउँदै एक ठाउँ उल्लेख गर्नुभएको छ ॅअबको युद्ध एक संस्कृति र अर्को संस्कृति, धर्मधर्म र सभ्यतासभ्यताबीच हुनेछ । हामीकहाँ पटकपटकको व्यवस्था परिवर्तनले संघीय लोकतान्त्रिक गणतन्त्र बनायो, समानुपातिक समावेशिताको कुरा चलिरहेको छ । नेपालको सन्दर्भमा हन्टिङ्टनलाई उद्धृत गर्नुको कारण के हो ? सन् १९९१ मा सोभियत संघको पतनपछि हन्टिङ्टनले क्लायस् अफ सिभिलाइजेसन लेखे । शीतयुद्घ अन्त्यको अनुमान गर्दै उनले उक्त विचार राखेका थिए । विश्वमै उनको अनुमान यथार्थमा परिणत हुँदै थियो । रुवान्डामा तुत्सी र हुतु जातिबीच क्लायस् र जेनोसाइड, श्रीलंकामा तमिल र सिंहालीबीचको युद्घ केही दृष्टान्त थिए । यस्ता उदाहरण थुप्रै छन् । सन् २००१ को अमेरिकी ट्वीन टावर हमलापछि क्लायस् अफ सिभिलाइजेसन अझ बढेर गयो । पछिल्लो समय नयाँनयाँ रूप फेर्दै द्वन्द्व सतहमा आइरहेछ । यसो हुनुमा रिभर्स चेतना बोकेका लिडरहरूको उल्लेख्य योगदान रहेको छ । नेपालमा पनि यस्ता रिभर्स चेतना बोकेका व्यक्तिहरूको बढोत्तरी हुँदै छ । र, त्यसको असर हाम्रो समाजमा देखिँदै छ । आफ्नो पहिचानसंस्कृति लेख्दा तपाईंभन्दा अग्रजले ॅजातिवाद को आरोप नै खेपेका थिए । त्यसमा पनि पक्कै ॅरिभर्स चेतना बोकेका मानिसको असन्तुष्टि थियो होला । तपाईं र नयाँ पुस्ताले लेखिरहँदा त्यस्ता आवाज कतिको मत्थर भएका छन् ?हाम्रा अग्रजहरूले जातिवादीको आरोप सामना गर्दै पहिचानसंस्कृति लेखनको गोहो निर्माण गरेकै कारण हामीलाई केही सहज भएको सत्य हो । हाम्रो र नयाँ पुस्ताले पहिचान लेखन गरिरहँदा नेपाली साहित्य क्षेत्रको बुझाइ धेरै उदार भएको छ । यसो हुनुमा हाम्रो वैचारिक लडाइँको कथा लामो छ । यद्यपि अझै कति यस्ता तथाकथित समालोचक छन्, जसलाई पहिचानको स्वर कर्कश लाग्छ । साम्प्रदायिक लाग्छ । विखण्डनकारी लाग्छ । उनीहरूको हिप्पोक्रेसी देखेर दिक्क लाग्छ । जस्तो कि विश्वमा चलेको पहिचान लेखन उनीहरूलाई मन पर्छ । अफ्रिकनअमेरिकन लेखनको कुरा गरेर थाक्दैनन् । जब नेपाली साहित्यमा पहिचान लेखनको कुरा आउँछ, उनीहरूलाई साम्प्रदायिक लाग्छ । यस्ता ढोंगी विचारसँग पहिचान लेखनका नयाँ पुस्ताले वैचारिक लडाइँ लड्न जरुरी छ ।वैरागी काइँलाको काव्यिक स्कुलिङबाटै अघि बढेको स्विकारोक्ति तपाईंको निबन्धमा देखिन्छ । उनीबाट तपाईंजस्ता अनुज लेखकले पाएको प्रभाव के हो ?नेपाली कविता विधाका सर्वोच्च कवि वैरागी काइँला हाम्रो समाजका आदर्श व्यक्तित्व हुन् । उनले नेपाली कविता र लिम्बू संस्कृतिमा पुर्याएको योगदान अतुलनीय छ । यसर्थ हामीजस्ता अनुज पुस्ताका लेखकहरूका लागि उनी आइडल पर्सन हुन् । नेपाली कविताको इतिहासमा क्रंक्रिट लेखन साथै आदिवासी मिथकको पहिलो प्रयोग उनीबाटै भएको हो । नेपालमा पहिचान लेखन उनीबाट थालनी भएको हो भन्दा सायदै गलत भइन्छ । कवितामा मिथकको समिचिन प्रयोग, भाषाको उच्चता, अध्ययन र शब्द सामर्थ्यमा विश्वास कवि वैरागी काइँलाबाट अनुज पुस्ताले पाएको प्रभाव हो ।ॅवर्तमानमा सांस्कृतिक लेखन एक काव्यिक धार नै भएको छ भन्नुभएको छ । २०६२६३ को जनआन्दोलनपछि यसखाले धारले हस्तक्षेप गर्यो पनि । अहिले त त्यो धार कमजोर भएको लाग्दैन ?म एक कविताको विद्यार्थी पनि भएको हुँदा मेरो निबन्धमा कविताप्रतिको चिन्ता आएको हो । वर्तमानमा सांस्कृतिक लेखन एक काव्यिक धार भएको सत्य हो । किनकि यो धार स्थापित हुनुमा मेरो अग्रज, समकालीन र अनुज पुस्ताको महत्त्वपूर्ण अंशदान छ । पछिल्लो छिमल आएका पुस्तकहरू हेर्नुहोस् त सांस्कृतिक लेखन अझ बलियो भएको छ । अब एआईले कविता लेखे के होला भन्ने चिन्ता पनि देखिन्छ तपाईंमा । अब मनमस्तिष्कको लेखन हराउँदै गएको अनुभव गर्नुभएको हो ?विश्व नै अहिले प्रविधिको आक्रामक प्रस्तुतिबाट त्रस्त र अलमलमा छ । युवाल नोआ हरारीले भनेझैं प्रविधिले सुविधा मात्र नभएर मानव समुदायलाई जोखिम पनि निम्त्याउँदै छ । यहाँ एआईले मानिसलाई बेरोजगार बनाउँदै छ । अचम्म त Û सिर्जनात्मक क्षेत्रमा पनि एआई हाबी हुँदै छ । पश्चिममा एआईविरुद्घ आन्दोलनमा छन् स्रष्टाहरू । सिनेमा, संगीत, लेखनमा एआईको उपस्थिति बढ्दो छ । हृदय र मस्तिष्कको फ्युजनबाट निःसृत हुने सिर्जनात्मक विधा प्रविधिको खतरामा छ । मेरो चिन्ता हो यो ।तपाईं ॅगाउँ मा बस्नुहुन्छ । ६ वर्ष लगातार काठमाडौं बस्नुभयो पनि । सहर र गाउँको समाजचिन्तनले लेखकको धारणा निर्माणमा कस्तो फरक पार्छ ?म काठमाडौंबाहेक विश्वका विभिन्न विकसित सहरमा पनि बसें । एउटा सर्जकको समय र स्थानले लेखनको धारणा निर्माणमा उल्लेख्य प्रभाव पार्ने मसँग अनुभव छ । गाउँबाट सहर पुग्दा लेखनको धारणा डायस्पोरिक चिन्तन भनूँ या आउटसाइडर मानसिकताले निर्देशित हुँदो रहेछ । त्यसकारण सहर नोस्टाल्जिया लेख्छ । फेरि अतीत र वर्तमानको असंगत अनुभूतिले सहर डिप्रेस्ड विचार लेख्छ । तर गाउँ अर्गानिक लेख्छ ।तपाईंलाई प्रभाव पार्ने लेखकचिन्तक वा निबन्धकार कोको हुन् ?म लक्ष्मीप्रसाद देवकोटा, शंकर लामिछाने र भारतीय लेखकचिन्तक निर्मल बर्माबाट प्रभावित छु । खासमा निबन्धले उठाउनुपर्ने विषयविचार के हो ? जस कारण निबन्ध अरू विधाभन्दा फरक छ ।निबन्धको पहिलो सर्त यथार्थको नजिक हुनुपर्छ । निबन्धमा कोरा कल्पना वर्जित छ । कल्पनाशीलता चाहिए पनि त्यो सत्यको नजिक हुनुपर्छ । सम्भवतः यसै कारण निबन्ध अरू विधाभन्दा पृथक् छ ।"
इन्जिनियरिङ अभिलेख,"आधुनिक लेखनपठनको संस्कृति ढिलो सुरु भएर होला नेपालमा गहिरो अध्ययन गरी कुनै पनि विषयमा पुस्तक लेख्ने चलन कम छ । साहित्यका त थोरबहुत लेखिन्थे, तर साहित्यइतरका प्राज्ञिक किताब कमै छन् । यस्तैमा प्राडा भोला थापाको किताब इन्जिनियरिङ शिक्षाका इन्जिनियर हालै बजारमा आएको छ । पुस्तकले इतिहास स्थापनार्थ खटिएका दिग्गज व्यक्तित्वहरूको अनुभव समेटेको छ ।काठमाडौं विश्वविद्यालयमा इन्जिनियरिङ विधाको पहिलो ब्याचमध्येका एक हुन्, लेखक थापा । पुस्तक मूलतः विश्वविद्यालयमा इन्जिनियरिङ संस्थानको विकास र त्यसमा सहयोग गर्नेहरूको चर्चामा केन्द्रित छ । पुस्तकअनुसार, सन् १९९३ मा काठमाडौं विश्वविद्यालय र नर्वेबीच सहयोगको बीजारोपण भएको थियो । विश्वविद्यालय स्थापना क्रममा यसका संस्थापक उपकुलपति सुरेशराज शर्मालाई विज्ञान तथा प्राविधिक शिक्षाको स्तरीकरण मुख्य टाउको दुखाइ थियो । शर्माले बुटवल प्राविधिक शिक्षालय, बुटवलका जिम्मेवार सञ्चालक अड हफ्टनसमक्ष सहयोगका लागि अनुरोध गरे । हफ्टन औद्योगिक र जलविद्युत् विकासका लागि अत्यधिक कुशल प्राविधिक उत्पादन गर्ने संस्था बीटीआईको स्थापना र सञ्चालनका लागि जिम्मेवार थिए । हफ्टनमार्फत नर्वेजियन विश्वविद्यालयका पूर्वरेक्टर प्राध्यापक इन्गे योहान्सनसँग सम्पर्क भयो । फलस्वरूप सुरुमा नर्वेजियन युनिभर्सिटी अफ साइन्स एन्ड टेक्नोलोजी र बीआईटीएस, पिलानी भारतको सहयोगमा पाठ्यक्रम निर्माण गरियो, ग्रेडिङ भयो र लेक्चररलाई तालिम दिइयो । प्राध्यापक इन्गेको पहलकदमीले नोराडले पहिलो पटक २३५ मिलियन नर्वेजियन क्रोनर र दोस्रो पटक ५८ हजार १ सय नर्वेजियन क्रोनर सहयोग गर्यो, जुन इन्जिनियरिङ संस्थान स्थापनाका लागि प्रयोग भयो । विश्वविद्यालयमा कसरी स्नातकोत्तर कार्यक्रम स्थापना गरियो ? यो सन्दर्भ पनि पुस्तकमा छ । स्कुल अफ साइन्स कार्यक्रममा मेडिकलबाहेक अरू क्षेत्रमा स्नातकोत्तर प्रणाली ल्याइएको थियो । काठमाडौ विश्वविद्यालयले अभाव पूर्तिका लागि भौतिकशास्त्र, रसायनशास्त्र र गणितमा पनि एमफिल सुरु गर्यो । व्यापारिक क्षेत्रको राम्रो नेतृत्व गर्नका लागि स्कुल अफ म्यानेजमेन्टले एमबीए सुरु गर्यो । अन्य थप कार्यक्रम पनि सञ्चालनमा आए । लेखक थापा इन्जिनियरिङको डिन थिए, उनले सन् २००८ देखि २०१३ सम्मका लागि पञ्चवर्षीय रणनीतिक योजना पनि तयार पारे । पुस्तकले केही असफल परियोजनाबारे पनि उल्लेख गरेको छ । जस्तो कि हाइड्रोपावरको विकास नेपाल सरकारको प्राथमिकतामा रहे पनि काठमाडौं विश्वद्यिालय र एनटीएनयूबीचको द्विपक्षीय सहकार्य परियोजनाका रूपमा रहेको एनयूएफयू कार्यक्रम (सन् २००७२०११) सफल हुन सकेन । स्वास्थ्यमा सूचना प्रणाली अर्थात् रोगको उपचार र रोकथामका लागि कम्प्युटरको प्रयोगमार्फत गरिएको प्रयास पनि असफल भयो । इन्गेकै डिजाइनमा नेपालको शैक्षिक तथा औद्योगिक जगत्लाई जोड्ने माध्यम सिन्टेफ प्रविधिको योजना पनि असफल भएको सन्दर्भ पुस्तकमा उल्लेख छ ।लेखक थापाले अन्य विश्वविद्यालयसँगको सहकार्यले विकासोन्मुख देशलाई कूटनीति र विकासको बाटो तय गर्न सहयोग गरेको लेखेका छन् । नेपाल कृषिप्रधान देश भए पनि कृषि क्षेत्रमा क्रान्ति हुन सकेन, जलस्रोतमा धनी भए पनि नेपालले ऊर्जामा क्रान्ति ल्याउन सकेन । तर, सरकारले आईटी क्षेत्रमा घोषित रूपमै क्रान्ति गर्ने लक्ष्य लियो र पनौतीमा आइटी पार्क स्थापनाको घोषणा गर्यो । आइटी पार्क सञ्चालनका लागि आईबीएम र काठमाडौं विश्वविद्यालयसँग सहकार्य गर्ने सहमति भयो । तर, पार्क सञ्चालनमा आएन । नर्वेजियन नागरिक हफ्टनले सरकारी संयन्त्र बाहिरबाट पनि नेपालको सामाजिक परिवर्तनका लागि जलविद्युत् आयोजना महत्त्वपूर्ण हुन सक्छ भन्ने महसुस गरे र तिनाउ १ मेगावाट, आँधीखोला ५ मेगावाट, झिमरुक १२ मेगावाट, खिम्ती ६० मेगावाट आयोजना निर्माणमा सहयोग गरे । इन्गेको सहयोगमा धेरै नर्वेजियन तथा अन्य देशका प्राध्यापक (डा ओले, पिटर स्टोआ, मोर्टेन, डा ओन्सोएन) काठमाडौं विश्वविद्यालय आइपुगेको र त्यसको स्तरोन्नतिमा सहयोग पुगेको पुस्तकमा उल्लेख छ । पुस्तकमा डा भूपेन्द्र क्षेत्रीले इलेक्ट्रिकल एन्ड इलेक्ट्रोनिक्स संकायको प्राध्यापक पद खाली हुँदा पनि आफ्नो पीएचडी पर्यवेक्षक प्राध्यापक नभइसकेकाले आफू प्राध्यापक हुन नमिल्ने बताएर नैतिकताको प्रदर्शन गरेको लेखेका छन् । पुस्तक समग्रमा विश्वविद्यालयको इन्जिनियरिङ कार्यक्रमको ऐतिहासिक विकासक्रम प्रस्ट्याउने महत्त्वपूर्ण सामग्री बनेको छ ।"
फ्ल्यासब्याकमा मीतज्यू नाइट,"ई १९७१ । महिना बिर्सें । कालेबुङमा थिएँ डेढ महिनाका निम्ति, गाईको कृत्रिम प्रजनन प्रशिक्षणमा एक प्रशिक्षार्थी म । सुनें एक दिन मीतज्यू नाइट सांगीतिक कार्यक्रम हुँदै छ अरे, नारायणगोपाल र गोपाल योञ्जनको । आफू सातौंआठौं कक्षामा पढ्दादेखि नै नारायणगोपालको स्वरसँग परिचित । कुखुरे बैंस पार गर्ने बेलासम्म त नारायणगोपाल मेरा आइडोल नै भइसकेका । यस्तै समय आफ्नो आइडोल काठमाडौंबाट दार्जिलिङ हुँदै कालेबुङ आइपुगेका छन् भन्ने थाहा पाएपछि जसरी भए पनि उनलाई हेर्नेसुन्ने अठोटबाट उनको त्यो एक अल्लारे फ्यानलाई कसले रोक्ने ? कुमुदिनी होम्स स्कुलको प्रेक्षालयमा आयोजित थियो मीतज्यू नाइट । साँझमा आफू पुग्दा मानिसहरूको खचाखच थियो टिकट काउन्टर अघिल्तिर । बल्लतल्ल एउटा टिकेट फेला पारें थर्ड क्लासको । त्यसभन्दा अघिल्लो श्रेणीको टिकट लिन सक्ने ल्याकत थिएन आफूसँग त्यसबेला । हल टम्माटम्मी भरिएको । अलिक अग्लो उठाइएको प्लेटफर्मजस्तो थर्ड क्लासमा त बस्ने सिट नै छैन रहेछ । सबले उभिएरै हेर्नुपर्ने । अग्लाहरूले छेल्ने हामी होचाहरूलाई । तर, अग्लाहरूको काखीमुनिबाट छिर्दैछिर्दै अघिल्तिर केहीले नछेलिने गरी उभिन पुगेको थिएँ म । मञ्चको मूल पर्दा दुईतिर फारिएर खुलेपछि देखिए विविध वाद्यसाजहरू विशेषविशेष ठाउँमा राखिएका (मञ्चमाझ एक जोडी हार्मोनियम अनि दुईतर्फ दुक्कीतबला, मादल, कोङ्गो, गितार, भ्वाइलिनहरू, बाँसुरी इत्यादि) । मञ्चको देब्रे छेउमा माइक्रोफोनसहितको पोडियममा शरीरको माथिल्लो भाग मात्रै देखिने गरी उभिएका एक व्यक्ति दौरामाथि कोट अनि शिरमा ढाका टोपी । हलुको मुस्कानले उज्यालिएका ह्यान्डसम उद्घोषक । हल चकमन्न । बढो आकर्षक शैलीमा उद्घोषकले आफू नगेन्द्र थापा भनेर चिनाए । मीतज्यू नाइट सांगीतिक कार्यक्रमको छोटो परिचयात्मक टिप्पणी राखेपछि मञ्चमा एकएक गर्दै वाद्यवादकको परिचय अनि अभिवादनमा दुवै हात उचाल्दै वादक आफ्नो साज भए ठाउँमा गई बसे । वादकहरू, सहगायकगायिकाहरू सबै एकएक गर्दै मञ्चमा प्रवेश भइसकेपछि मञ्च प्राणवत् देखियो ।एक जोडी हार्मोनियम भएका ठाउँ तर अझ खाली थियो । अनि उद्घोषक थापाको मुखबाट संगीतजस्तै शब्दशृंखला लहरिँदै आउँछ त्यो गरिमामय नाम गोपाल योञ्जन । नेपथ्यबाटै नमस्तेमा दुवै हात अग्लो उचालेर आउँछन् गोपाल योञ्जन । त्यसबेलाको फ्यासनेबल सुटटाईमा ह्यान्डसम, हँसिलो, सानो कदको, जसको मोहनीमय संगीततरंगले सारा नेपाली संगीतश्रोताहरू लट्ठ परिसकेका थिए अघिबाटै । उनी एउटा हार्मोनियम पक्रेर बसेपछि अब सुनिरहुँ लाग्ने उद्घोषणको तरंगले ल्याउँछ त्यो दीर्घ प्रतीक्षित नाम नारायणगोपाल । खाइलाग्दो ज्यानको नारायणगोपाल दुई हात उचाल्दै मञ्चमा देखा पर्दा लामो करतल ध्वनि र थर्ड क्लासबाट सुइसुइ सिटी पनि । अनि मैले साक्षात् देख्न पाएको मेरा आइडोल, सुटटाईमै प्रस्तुत, नारायणगोपाल बसे त्यो अधीरतापूर्वक प्रतीक्षारत हार्मोनियम समातेर ।ती दुइटै हार्मोनियमको संयुक्त स्वरतरंग बिस्तारै तरंगिन थालेको थियो दुक्कीतबलाको धाधिनतारवाद्यहरूको आआफ्नै झंकारिँदो आवाज । अनि तीसँगै लहरिँदै आइरहेको थियो मक्ख पारिरहने थापाको नौलो निजी शैलीको उद्घोषकीय शब्दलहर यसरी, कलाकार साह्रै संवेदनशील हुन्छ र साह्रै अभागी पनि सबलाई रिझाउन खोज्दा पसलमा बेचिन्छ ऊ अनि गाउँछ मेरा कोही भएनन्, सबैको म भएछु भत्केको गोरेटोमा लाखौं अभागी हिँडेको देख्छ ऊ र ती सबैलाई बाटो दिँदा ऊ आफैं पो टेकिइन्छ जाडोले कक्रिएका सबलाई तताउन खोज्छ तर ऊ आफैं पो सल्किएको हुन्छ  । यसरी, अनि संगीत बजिरहेकै अवस्थामा कार्यक्रमको प्रारम्भिक गीतको मनमुग्धकारी भूमिका सुस्तरी मधुरिँदै गइरहेको । संगीतको आवाज उठ्दै अझ उठ्दै हाम्रो संवेदना सुमसुम्याइरहेको । अनि त्यसपछि यता नारायणगोपालको आवाज गुन्जिन थालेको हुन्छ सबलाई रिझाऊँ भन्दा पसलमा बेचिएछु । बीचबीचमा नारी स्वरहरूको हमिङ । यो उद्घाटन गीतले नै समग्र श्रोताहरू मन्त्रमुग्ध । यसपछि नारायणगोपालले त्यही बसाइमा अरू तीन वटा जति गाए तिम्रोजस्तो मुटु मेरो पनि, बिर्सेर फेरि मलाई नहेर । उनलाई विश्राम दिन आए गायक कुमार सुब्बा, दावा ग्याल्मो आदि । नवोदित गायिका दावा ग्याल्मोको परिचय दिँदै गोपाल योञ्जनले भने, दावा ग्याल्मोलाई हामीले नयाँ नाम दिएका छौं उपमा योञ्जन । र, अब गाउँछिन् उपमा योञ्जनले ।यताको सांगीतिक भ्रमण सकेर मीतज्यू नाइट काठमाडौं फर्केपछि उपमा योञ्जन फेरि दावा ग्याल्मोमै फर्केर आइन् ।उद्घोषकले फेरि नारायणगोपालको नाम उच्चारण गरे कुनै एउटा गीतका दुईतीन पंक्तिसहित । नारायणगोपाल फेरि मञ्चमा आए, अघिकै आफ्नो ठाउँमा बसे, हार्मोनियम समाते अनि उद्घोषणमा भनिएको गीत होइन, तर उनले गाए गल्ती हजार हुन्छ यहाँ होस हराएको बेला, एक्लै तिमी नआऊ म मातिएको बेला । त्यो गीत सकिनासाथ उद्घोषकको आवाज, यस्तै हुन्छ मातिएको बेला । के गर्न खोज्दा के गरिन्छ होस हुँदैन । श्रोताहरूको मुखमा हल्का मुस्कान खेल्छ । सायद बीचको अन्तरालमा ग्रीन रुममा गायक म मातिएको बेला मा पुगिसकेका थिए । गोपाल योञ्जन प्लस नारायणगोपालको अपूर्व जोडीका सांगीतिक सिर्जनाहरू दसबाह्र वटा अरू सुन्न पाएर त्यो साँझ साइकेडेलिक भइराखेको थियो । गायन कार्यक्रमलाई माझमा विश्राम दिँदै उद्घोषक बोल्छन्, अब आउनुहुन्छ चतुर्भुज आशावादी । उहाँ चट्टानजस्तो शरीर लिएर फूलजस्तो नाच्नु हुन्छ ।नर्तकको लहंगामा साँच्चै विराट भारी शरीर उभिएको हुन्छ मञ्चमा चतुर्भुज आशावादी । तर, नाच उनको साँच्चै फूलको थुँगा उफ्रिएजस्तो । मीतज्यू नाइटको प्रस्तुति शिल्प, नगेन्द्र थापाको उद्घोषण कला यी कुरा दार्जिलिङकालेबुङ पहाडमा त्यसबेला साह्रै रमाइलो किसिमको नौलो लागेको थियो हामीलाई ।मीतज्यू नाइट पहिलोपल्ट सायद काठमाडौंमा भएको थियो । दोस्रो प्रस्तुति दार्जिलिङमा भएपछि तेस्रोचाहिँ कालेबुङमा । दन्त्य कथाजस्तै सुन्छौं अझै कि एक साँझ दार्जिलिङको महाकाल डाँडा मन्दिरमा, बाहिर मकलमा आगो ताप्दै, कवि ईश्वरवल्लभले गोपाल योञ्जन र नारायणगोपाललाई मितेरी साइनोको वाचाबन्धनमा बाँधिदिएका थिए । नगेन्द्र थापा त्यस ऐतिहासिक क्षणका साक्षी थिए जो केहीपछि मीतज्यू नाइट सांगीतिक प्रस्तुतिका अभियन्ता बने । नेपाली संगीत जगत्का यी दुई अतीव प्रज्वल प्रतिभाको सिर्जनशील संयुक्ति समग्र नेपाली संगीतमै एक अविस्मरणीय सुखद घटना थियो । यस्तो लाग्थ्यो कि गोपाल योञ्जनको अनन्य संगीतसिर्जनले पूर्णता प्राप्त गरिरहेको थियो नारायणगोपालको अद्वितीय कण्ठमा । अर्थात् नारायणगोपालको प्रभावशाली कण्ठनादले पूर्णता पाइरहेको थियो गोपाल योञ्जनको अनुपम संगीतरचनामा । दीर्घकालसम्म प्रभाव पारिरहने कालजयी गीति कृतिहरू रेकर्ड भए दुई अभूतपूर्व प्रतिभाहरूको संयोजनबाट । नेपाली गीतसंगीतमा विशेष चासो राख्नेहरूको टिप्पणी सुन्न पाइन्थ्यो १ नारायणगोपालको गायनले नै गोपाल योञ्जनको संगीत रचनालाई उँभो उचालेको हो २ गोपाल योञ्जनको संगीत सिर्जनले नै नारायणगोपाललाई माथि उठाएको हो ।अनि केही वर्षपछि त्यो मीत जोडीको संयुक्त सिर्जन कार्य नदीको दुई भँगालो भई छुट्टियो । नारायणगोपालले स्वरचित तथा अरू संगीतकारका रचनाहरू गाउँदै तर कत्ति पनि नखस्की उँभै उठिरहे भने गोपाल योञ्जनले पनि आफ्ना रचनाहरू अरू गायकगायिकालाई गाउन दिएर तर चर्चाको चुचुरो उक्लिरहे । नारायणगोपालले जसजसका संगीतलाई आफ्नो स्वरमाधुर्य दिए ती संगीतकार विशेष चर्चामा चिनिए । उता गोपाल योञ्जनले जसजसलाई आफ्नो रचना गाउन दिए ती गायकगायिकाहरूको निमित्त तिनै गीत नै उनीहरूका परिचय बने । यसरी अघिका जोडी अब एक्लाएक्लै आआफ्नै उज्ज्वल आलोकमा उत्तिकै प्रदीप्त भइरहे । त्यसो त, गोपाल योञ्जनसित भेट हुनुभन्दा पहिल्यै आफ्नै आकर्षक संगीत रचनाहरू रेडियो नेपालमा गाएर विशिष्ट गायन कौशल चिनाइसकेका थिए नारायणगोपालले ।मीत जोडी छुट्टिएपछि पनि उनीहरूलाई कतिपय चलचित्रका निम्ति भने सहकार्य गर्न आवश्यक परेको थियो । कान्छी फिल्मका निम्ति अरुणा लामासँग गाए युगल गीत हिमालसरि म अग्लिरहेछु अनि छोरीको जन्म हारेको कर्म । एकल गीत गोपाल योञ्जनको संगीत निर्देशनमा । अघिल्लो गीत नेपाली संगीतमा एक उपल्लो तहको युगल गीत हो भने पछिल्लो गीतको प्रसंगमा भने एउटा किस्सा नै छ ः निकै जटिल किसिमको यो गीतको स्वरलिपि पठाइदिएछन् गोपाल योञ्जनले नारायणगोपाललाई । एकैपल्ट पनि रिहर्सल गर्न नगएका गायक एकैचोटि रेकर्डिङ गर्ने दिनमा स्टुडियो पुगेछन् ।एकपल्ट रिहर्सल गर्नुपर्ला कि मीतज्यू, सुझाव विनम्र संगीतकारको । पर्दैन । रेकर्ड गरौं न सोझै, उत्तर, ती स्वाभिमानी र हठी गायकको, अडिग आत्मविश्वाससाथ । अन्तिम सुर रेकर्डिङ भइसकेपछि गोपाल योञ्जन अवाक बनेका थिए मीतज्यूले स्वरलिपिकै भरमा त्यस्तो अविजेय गायन कौशल प्रदर्शन गरेको देखेर । त्यसरी भएको थियो अरे त्यस गीतको रेकर्डिङ । (यो त्यसकालको कुरा हो, जुन समय रेकर्डिङ प्रविधिमा आजको जस्तो मल्टीट्र्याक सिस्टम आएको थिएन । मञ्चमा समग्र वाद्यवादकहरूसहित लाइभ प्रोग्राम प्रस्तुत गरेजस्तो हुन्थ्यो रेकर्डिङ ।) यस सन्दर्भमा नारायणगोपालको त्यो रेकर्डिङ पनि दन्त्यकथा नै छ एक । बदलिँदो आकाश फिल्मको गीत जन्मिनुपर्छ हरेक मानिस लिएर नौलो आस नै गोपाल योञ्जन प्लस नारायणगोपाल जोडीको अन्तिम सहकार्य हो भन्छन् प्रकाश सायमी ।ल ल ल पछिल्लोपल्ट सांगीतिक कार्यक्रम लिई नारायणगोपाल दार्जिलिङ आएका थिए दिव्य खालिङ र प्रकाश श्रेष्ठसित । मीतज्यू नाइट भएको दस वर्षपछि हो सायद । (सम्भवतः यही नै उनको अन्तिम दार्जिलिङ भ्रमण थियो ।) तत्कालीन भानु भवनमा आयोजित त्यस कार्यक्रममा स्वभावतः उनले दिव्य खालिङका रचनाहरू नै धेरै गाएका थिए विपना नभई बाँचिदिने मभित्रका प्यारा सपना, मायाको आधारमा, म त लालीगुराँस, तिमी जुन रहरले इत्यादि । केही आफ्नै संगीतरचना पनि सुनाएका थिए । तीमध्ये एउटा थियो माया गर्नेको चोखो माया पनि देखियो । भूमिकामा उनले भनेका थिए कवि कालीप्रसाद रिजालको त्यो गीतलाई उनले केही समयअघि मात्र संगीतबद्ध गरी पहिलोपल्ट त्यहाँ प्रस्तुत गरिरहेका थिए । गीतको स्थायी पश्चिमे लोकभाकाको शैलीमा अनि अन्तरा सुगम संगीतकै शैलीमा रहेको त्यो गीत हामीले पहिलोपल्ट त्यहाँ त्यसरी सुन्न पाएका थियौं । पछि, नारायणगोपालको नश्वररूप नरहेपछि रामकृष्ण ढकालले त्यस गीतलाई निकै लोकप्रिय तुल्याए । उच्च सांगीतिक सिर्जनप्रतिभा भएकैले उनलाई कुनै संगीतकारमाथि निर्भरित रहनुपर्ने विवशता थिएन । बरु संगीतकारहरू अर्थात् सबैजसो नेपाली संगीतकारहरू चाहन्थे उनीहरूका रचना नारायणगोपालले गाइदिऊन् । उनी थिए संगीत रचनासौन्दर्यको अतीव संवेदनशील पारखी । कुनै रचनाले स्पर्शित भए एकदम अचर्चित संगीतकारको सिर्जना पनि उनले आफ्नो कण्ठले उचालेर चर्चामा चुल्याइदिन्थे । संगीत रचनाको प्रसंगमा कतिपल्ट कतिपय संगीतकार उनीद्वारा निर्देशित हुनुपर्थ्यो भन्ने कुरा पनि उस्तो अविदित होइन । दिव्य खालिङपछि अर्थात् ब्लु नोट्स एल्बमपछि त्यसताकाका युवा संगीतकार दीपक जंगमसँग भएको सहकार्यबाट सिर्जित भयो गीतियात्रा (भाग १) जसका प्रत्येक गीतले नै श्रोताहरू गज्जबले समातिए । आज पनि ती गीत लोकप्रियताको ग्राफमा उक्लिएकै बिन्दुमा अडिएका छन् । त्यस समूहको पहिलो गीत एउटा मान्छेको मायाले कति फरक पर्दछ ले त झनै शब्दसंगीतगायन तीनै पक्षको उच्च संयोजनले अत्यन्त उच्च वैशिष्ट्यको शिखर उक्लेको छ ।गोपाल योञ्जनसँग सिर्जन कार्य भइरहेको समयको एक गीत मलाई माफ गरिदेऊ, ब्लु नोट्समा रहेको उनको आफ्नै संगीतसिर्जन मलाई नसोध कहाँ दुख्छ घाउ अनि गीतियात्राको केही मीठो बात गर यी गीतहरू नारायणगोपालले गाएकाहरूमध्ये बेग्लै धारका गीत हुन् । मलाई माफ गरिदेऊ गोपाल योञ्जनको समग्र संगीत सिर्जनहरूमध्ये नै पनि एक नितान्त बेग्लै सांगीतिक प्याटर्नको गीत छ ।सुगम संगीत नै, तर एकदमै पृथक् सिर्जन र गायन छ कहिलेकाहीँ म हाँस्छु धेरैबेर हाँस्छु । नितान्त छुट्टै परिपाटीको यो गीत नारायणगोपालको एक गम्भीर अनि विशिष्ट गायनसिर्जन हो । आधुनिक सुगम संगीत मात्र गाएनन् उनले तर उत्तिकै प्रभावकारी स्वरमाधुर्यमा लोकगीत, अर्धशास्त्रीय अनि पाश्चात्य शैलीका गीतहरू पनि गाएर आफ्नो बहुआयामी गायकीको अविस्मरणीय प्रभाव छोडिराखे । धर्मराज थापाको सुन मेरो नीरमाया जब नारायणगोपालको स्वरतरंगमा लहरियो, त्यो गीत अर्कै बन्यो । माधव घिमिरेको मालती मंगले गीतिनाटक अम्बर गुरुङको संगीत रचनामा नारायणगोपालको स्वरले छपछप भिजेर आँखै रसाउने मार्मिकतापूर्ण बनेको छ । त्यसलाई अरू स्वरले नारायणगोपालकै मार्मिकता दिन सक्थ्योसक्थेन, यसै भन्न सकिन्न ।कथा नै छ मालतीमंगले को संगीत र गायन प्रसंगमा पनि । कवि माधव घिमिरेले आफ्नो गीतिनाटकका निम्ति अम्बर गुरुङलाई संगीतको जिम्मा लगाइसकेपछि मूल पात्रका निम्ति मुख्य घिमिरे स्वयंले गायक चुनेछन् नारायणगोपाल । गायकको सम्बन्ध संगीतकार गुरुङसित सुमधुर नरहेकाले गायकलाई राजी गराउने काम कविजीले नै लिएछन् । त्यसपछि उताको कुरा त इतिहास भइसकेको छ ।संख्यात्मक हिसाबले धेरै गीत गाएनन् नारायणगोपालले । मदन पुरस्कार गुठीद्वारा सम्मानित भएको अवसरमा लिइएको एक अन्तर्वार्तामा भनेका थिए उनले, मैले धेरै गीत गाएको छैन । दुईतीन सय होलान् । ओपेरा, गीतिनाटकहरूमा गाएको जोड्दा चार सय जति पुग्लान् । तर, प्रकाश सायमी भन्छन्, नारायणगोपालका रेकर्ड गरिएका जम्माजम्मी गीत १३७ वटा हुन् । तीबाहेक चार वटा नेवारी गीत गाएका छन् । व्यावसायिकताले नै मात्र बाँधिएर गाएनन् उनले । जेजति गाए, कलाको अन्तरदृष्टिले आलोकित भएर तथा अन्तरतहको गहरबाट स्पन्दित भएरै गाए । थोरै गीत गाएर प्रसिद्धिको सगरमाथा उक्लने गायक नेपाली संगीतमा नारायणगोपाल नै हुन् । गीत आफैंले लेखेनन् तर आफूलाई चित्त नपरेको गीत कहिल्यै गाएनन् ।असाध्यै माधुर्यपूर्ण उनको स्वर एकदमै नैसर्गिक लचकताले त्यो अझ बढी स्वाभाविक ढंगमा आभूषित भएको अनुभूत हुन्थ्यो । त्यसमाथि थप उनको गायकीको शैल्पिक सौन्दर्य ! उनका स्वर अनि गायकीका ती सूक्ष्म गुणहरू अनुकरणीय (अनुकरणातीत) छन् । व्यवहार अनुकरण हुन सक्छ तर स्वभाव अनुकृत हुँदैन । आज उनका गीतहरू अरू धेरै स्वरमा सुनिन्छन् गायनका अनेक टेक्निकले सिँगार्न खोजिएका अनि स्वर पनि उस्तै मीठो, श्रुतिमधुर । तर, नारायणगोपालको गायकीभित्रको त्यो ढुकढुकी, त्यो प्राण अनि अन्तरतहको कुन कुनाबाट उठिआएको त्यो तातो उच्छवासचाहिँ उही नारायणगोपालमै मात्र पाइने तत्त्व हुन् । यस्ता अद्वितीय गवैया फेरि हामीमाझ आउन अझ कति युग पर्खिनुपर्ला !ल ल लमिथकजस्तै बनिसकेको नारायणगोपालको प्रेमकथालाई एक गीतिनाटकमा जीवन्त बुनिएको छ । दार्जिलिङका प्रख्यात समकालीन गीतकार पुरण गिरीको उर्वर कल्पनामा फुलेको गीतिनाटक मर्मको मिठास (ई २०२२) मा अत्यन्त मार्मिकतापूर्वक पुनर्जीवित भई उठेको देख्न सकिन्छ नारायणगोपाल र उनकी बेबी को प्रेमको उहापोह । जीवित छँदै लेजन्ड बनिसकेका अप्रतिम गायक नारायणगोपाल एक यथार्थ मिथक थिएएक मिथकीय यथार्थ थिए ।"
"त्यो हुलाक, यो अस्ट्रेलिया पोस्ट","नेपालमा मेरो नाममा रजिस्ट्रर चिट्ठी आएको मलाई सम्झना छैन । १३१४ वर्षको हुँदो हुँ, पर्वततिरको एक साहित्यिक पत्रिकामा पत्रमित्र स्तम्भमा मेरो विवरण छापिएको थियो । एक जना साथीलाई फोटो र विवरण टिपाएपछि त्यो काम भएको थियो । त्यही हेरर बागलुङतिरबाट एक युवतीले चिट्ठी पठाएको बाहेक मलाई हुलाकमा पत्र आदानप्रदान भएन । उनको त्यो चिट्ठीको जवाफ पनि फर्काउने चेस्टा गरिनँ । खासमा मलाई पत्रमित्र गर्नुभन्दा पत्रिकामा तस्बिर र नाम छपाउने रहर थियो । पत्रिकामा पासपोर्ट साइजको स्यामश्वेत तस्बिर र आफ्नो नाम देखेर धेरै दिन म पुलकित भएको थिएँ ।मेरो घरबाट २० मिनेटको पैदल दूरीमा हाम्रो गाउँको हुलाक थियो । मेरो गाउँ पर्वतको पिपलटारीमा उति साह्रो हुलाक व्यस्त थिएन । त्यो सधैं शान्तजस्तै हुन्थ्यो । यसको कारण गाउँमा इमेल, इन्टरनेटको सुविधा भएर भने होइन । मैले थाहा पाउँदा हल्काराहरू बिहान ८९ बजे नै हुलाक बोकेर पर्वत सदरमुकाम कुस्माबाट ठूलीपोखरी इलाका हुलाक कार्यालय पुगेको देख्थें । हाम्रो घर मुख्य पैदल यात्रीबाटो (सहर बाटो) मा थियो । यसैले ती हल्काराहरू हुलाक बोकेर हिँडेको म देख्थे । यदाकदा काका र ठूलाबाले काठमाडौंबाट चिट्ठी पठाएको मलाई सम्झना छ । मेरा मामा इन्डियन ओयल कम्पनीमा काम गर्नुहुन्थ्यो, उहाँले पनि कहिलेकाहीँ चिट्ठी पठाएको र पढेको सम्झन्छु । चिट्ठीपत्र आदानप्रदानबाहेर सरकारी कामकाजमा हुलाक उत्ति लाइफ लाइन बनेको अनुभव गर्न पाइएन । हिजोआज त हुलाक करिबकरिब मृतप्रायः छ । आवश्यकताका आधारमा पुलिन्दा (पार्सल), सरकारी चिट्ठीपत्र, अदालती कागजपत्र, विदेशतर्फ कागजपत्र पठाउनेबाहेक हुलाक दैनिक जीवनमा नसुनिने अड्डा भइसकेको छ । टेलिफोन, इन्टरनेट, मोबाइल सर्वसुलभ नहुँदासम्म खबर आदानप्रदानको एकमात्र स्रोत हुलाक थियो । आकाशवाणी सेवा त थियो, तर त्यो सदरमुकामा केन्द्रित हुँदा हुलाक नै आम नागरिकको रोजाइमा पर्थ्यो । लाहुरेका परिवारदेखि घरबाहिर आफन्त भएकाहरू हुलाकीको बाटो हेरेर बस्थे । अब त्यो समय कथा बनेको छ, इतिहास भइसकेको छ । विसं १९३५ मा हुलाक घरको स्थापनासँगै यो सेवा नेपालमा सुरु भएको हो । विश्व हुलाक संघको सदस्यता लिएर विसं २०१६ सालदेखि वैदेशिक डाँक आदानप्रदान सुरु गरेको हुलाक पुराना सरकारी अड्डामध्येको एक हो । आफ्नो समयमा जीवन्त भूमिका निर्वाह गरेको हुलाक वर्तमान समयमा नागरिकको दैनिक जीवनसँग जोडिन नसक्दा बिजनेसविहीन जस्तो देखिएको छ । यसको दोष हुलाक कार्यालयको मात्रै भने होइन । हुलाकले दैनिक जीवन कति सहज बनाउँछ भन्ने मैले अस्ट्रेलिया आएपछि महसुस गरेको छु । नेपालमा हुलाकबाट जीवनमा एक मात्रै चिट्ठी प्राप्त गरेको मैले यहाँ आएको पहिलो महिनामै ४ वटा पत्र यहाँको हुलाक अस्ट्रेलिया पोस्टमार्फत पाएको थिएँ ।यहाँको प्रुफ अफ एज कार्ड (जहाँ नाम, ठेगान र जन्ममिति लेखिएको हुन्छ) घरको मेल बक्समा झरेको थियो । यो सरकारी कार्ड बनाउन यहाँको सरकारी अड्डामा फोटो खिचाएर आफ्नो विवरण दिएपछि उनीहरूले नै अस्ट्रेलिया पोस्टमार्फत उक्त कार्ड घरको ठेगानामा पठाइदिएका थिए । यसरी नै बैंकको एटीएम कार्डदेखि यहाँको कर कार्यालय, काम गर्ने कार्यालयले पठाउने पत्रहरू हुलाकबाट नै आउँदा सुरुका दिनहरूमा अचम्म लागेको थियो । यो यहाँको जीवन पद्धति नै रहेछ । नेपालमा सवारी चालक अनुमति रिन्यु गर्न फोटो खिचाएपछि कार्ड लिन करिब १ वर्ष कुर्न सक्ने मेरा लागि हुलाकबाटै बिनाझन्झट सरकारी कागजपत्र आउँदा नौलो लाग्नु स्वाभाविक थियो । कुनै विषयको तुलना गर्नु त्यति राम्रो नहोला, किनभने सबैको उस्तै परिस्थिति हुँदैन । तर, सर्वसाधारण र सरकार या निजी निकायका दैनिक प्रशासनिक कामसँग नेपालको हुलाकलाई जोड्न सक्ने हो भने विगतभन्दा यसको आवश्यकता अझ बढी महसुस हुनेछ । अहिले सम्झन्छु, काठमाडौंमा जागिर गर्दाका दिन । कार्यालय परिवर्तन गरेसँगै बैंक पनि परिवर्तन हुने । खाता खोल्न त बैंकमा जानैपर्यो । खाता खोलेपछि पनि चेक लिन, एटीएम लिन र अन्य सेवा लिन फेरि बैंकको कार्यालयमै पुग्नुपर्ने । यदि यस्ता डकुमेन्टहरू हुलाकबाट घरमै पठाइदिने हो भने झन्झटमुक्त त भइन्थ्यो नै समयको पनि बचत हुन्थ्यो । अस्ट्रेलियामा व्यक्तिगत ठेगाना अत्यन्त महत्त्वपूर्ण हुन्छ । हरेक घर तथा युनिट अगाडि मेल बक्स राखिएको हुन्छ । ती मेल बक्सहरूमा लेखिएको नो जंक मेल पढ्दा सुरुमा अचम्म जस्तो लागे पनि यो कति महत्त्वपूर्ण छ भन्ने त्यहाँ आइरहने पत्रहरू आफैं बोल्छन् । यसैले अस्ट्रेलियामा आफ्नो ठेगान परिवर्तन भएको १४ दिनभित्र सम्बन्धित निकायहरूमा जानकारी गराउन आग्रह गरिएको हुन्छ ।अस्ट्रेलिया पोस्टको इतिहास २ सय वर्षभन्दा लामो छ । सन् १८०९ मा पहिलो पोस्ट अफिस सिड्नीमा खुलेको थियो । हामी हाम्रो समृद्ध इतिहासमा गर्व गर्छौं, अस्ट्रेलिया पोस्टको वेब पोर्टलमा भनिएको छ, २ सय वर्षभन्दा लामो समयदेखि हामीले सधैं डेलिभर गरेका छौं र सधैं गर्नेछौं । उनीहरूले आफ्नो सेवालाई चुस्त राखेका छन् । सेवाग्राहीले पठाएको सामान वा कुनै पत्र कहिलेसम्म प्रापकले प्राप्त गर्छन् भन्ने ट्र्याक सिस्टमसहितको अत्याधुनिक सेवा अस्ट्रेलिया पोस्टले प्रदान गर्छ । आफूले पठाएको सामग्री कहाँ पुग्यो भन्ने पनि पोस्ट अफिसले दिएको ट्र्याक सिस्टममार्फत हेर्न सकिन्छ । सन् १८०९ मा पहिलो पोस्ट मास्टरमा नियुक्त भएका थिए आइज्याक निकोल्स । न्यु साउथ वेल्थ राज्यमा आफ्नो घरमै सम्पर्क कार्यालय स्थापना गरेर पार्सलहरू वितरण गर्न थालेका थिए । यहींबाट सुरु भएको अस्ट्रेलियान हुलाकको इतिहास आजको समयसम्म आइपुग्दा निकै अत्याधुनिक र सुविधासम्पन्न बनेको छ । घोडा, रिक्सा लगायतका यातायातका साधनबाट सुरु भएको यात्रा अहिले जहाज, रेल, बस, बाइकमार्फत दिइँदै छ । सन् १८६७ मा १० वर्ष निर्माण समय लगाएर मेलवर्नमा पहिलो आधुनिक कार्यालय खोलिएको थियो । क्लक टवारसहित खोलिएको यस कार्यालयलाई १८८७ मा एक तला थपेर तीन तला बनाइयो । भवनको ६५ मिटर उचाइमा घडी राखिएको थियो । त्यसपछि सन् एडिलेड र ब्रिसवेनमा १८७२ मा कार्यालयहरू खुले । १८७४ मा सिड्नी, १९०५ मा होवार्ट, १९२३ मा पर्थमा आधुनिक पोस्ट अफिसहरू खोलियो । अस्ट्रेलियामा आदिवासी समुदायको महत्त्वपूर्ण स्थान छ । सन् १८७४ मा अस्ट्रेलिया पोस्टमा मेरी एलेन क्युपर आदिवासी समुदायबाट पहिलो पोस्टमिस्ट्रेस नियुक्त भएकी थिइन् । अस्ट्रेलिया पोस्टको आधिकारिक वेब पोर्टलमा उनको नियुक्तिको विषयलाई गर्विलो इतिहासका साथ उल्लेख गरिएको थियो । अहिले अस्ट्रेलिया पोस्टको सेवामा ३ प्रतिशत आदिवासी छन् । गत आर्थिक वर्ष अस्ट्रेलिया पोस्टले २५ विलियन सामग्री डेलिभरी गरेको थियो । अस्ट्रेलियाभर ४ हजार २ सय ७१ कार्यालयबाट ६३ हजारभन्दा बढी कर्मचारीलाई पोस्टले सेवा दिइरहेको छ, जसमध्ये २५ सय ७ कार्यालय ग्रामीण क्षेत्रमा छन् । अघिल्लो आर्थिक वर्षको रिपोर्टअनुसार, अस्ट्रेलिया पोस्टले करपूर्व २००३ मिलिनय घाटा व्यहोर्नुपरेको छ । पोस्टको इतिहासमा यो दोस्रो पटक भएको थियो । सन् १९८९ मा पनि पोस्टले करपूर्व घाटा व्यहोरेको थियो । उसको व्यापारमा केही घाटा देखिए पनि आफ्नो सेवालाई अझै परिस्कृत र आधुनिकीकरण गर्न पोस्टले लगानी गरिरहेको छ ।हाम्रो हुलाकलाई पनि समयअनुसार नागरिकको दैनिकी सहज बनाउने गरी सेवा दिन र त्यो सुधार गर्न अझै ढिला भएको छैन । यसलाई दैनिक जीवनसँग जोड्ने इच्छाशक्ति देखाउने हो भने मात्रै हुलाक सुनसान कार्यालय होइन भीडभाडयुक्त सरकारी अड्डा हुने थियो ।"
"ईश्वरको छोरो, मान्छेको भाइ","०७१ साल । स्नातक प्रथम वर्ष अध्ययनरत सुकुनाको क्याम्पस हापेर म कोठा खोज्दै छु । धेरै घर चहार्छु । सुकुना बहुमुखी क्याम्पसको हरैंचा मोडमा अवस्थित स्वागतद्वार समीपै गएर सोध्दा कोठा खाली भएको सूचनाले ढाडबाट एउटा पहाड बिसाएको महसुस हुन्छ । कोठा पाएको हर्षमा घरमालिकसँग कुराकानी हुँदा एक जुग बितेको हेक्का हुँदैन । कोठामा बस्न पूर्वसर्त छन् एक जना मात्रै बस्नुपर्ने, होहल्ला गर्न नपाइने, साँझ छिट्टै गृहप्रवेश गरिसकेको हुनुपर्ने, आदिइत्यादि । त्यसपछि अवलोकनका लागि कोठाको ढोका खुल्छ । कोठातिर आँखा लगाउँदा बस्नलायक लाग्छ । घाम उदाउने दिशामा झ्याल छ । झ्यालनजिकै सुपारीका बोटहरू छन् । पूर्वपश्चिम लोकमार्ग छेवैको कोठा अवलोकनपछि बाहिर निस्कन्छु । घरबेटी दम्पती खुसुरफुसुर गरिरहेका छन् । भरे झिन्टीझ्याम्टा बोकेर आउँछु भनेर म बाटो तताउँछु । सूर्य पश्चिमी आकाशमा ढल्दै गरेको मिर्मिरे साँझमा झिटीझ्याम्टा बोकेर हटियाबाट आउने बाटाको डेराको घरमा हाजिर भएको छु । गृहस्वामी इन्द्रप्रसाद खतिवडा बाहिरी द्वारको एकातर्फ बेन्चमा विराजमान छन् । म आफूले ल्याएका सामग्री एकएक गर्दै कोठामा भित्र्याउन थाल्छु । केही समय घरबेटी मेरो ओहोरदोहोर नियाल्छन् । कोठाबाट बाहिरिएको एक बखतमा घरबेटी कुरा कोट्याउँछन्, बिहान त केही नसोधी कोठा भाडामा दिने निर्णय गरिहालें । घर ताप्लेजुङ ढुंगेसाँघु भन्नुभएको होइन ? सुकुनामा पढ्ने भन्नुभयो । तर भाइ, के थरी नि ? रहपाल । घरपतिको स्वर उत्सुकताको वृत्तमा नाच्न थाल्छ, यस्तो थर त मैले कहिल्यै सुनेको थिइनँ । रहपाल रे ? यो भनेको के हो ? म सहज भएर भन्छु, विश्वकर्मा । वातावरणमा एकछिन सन्नाटा छाउँछ । घरमालिक मेरो शब्दवाणले घायल हुन्छन् । मुर्मुरिएको चर्को आवाजमा एक्कासि घोषणा गर्छन् कोठा छैन, भाइ ! म उनलाई सचेत गराउँछु बिहान मात्रै पक्का गरेको होइन र ? उनी भन्छन्, त्यो कोठामा अर्कै मान्छे आउने भो, भाइ । उनी पाँच सय रुपैयाँ मलाई दिन्छन्, जुन मैले बिहान बैनास्वरूप उनलाई दिएर गएको थिएँ । म सरासर कोठामा प्रवेश गरेर झिटिझ्याम्टा उठाएर ठूलोबुवाको घरतर्फ लाग्छु । एकएक गर्दै सरसामान निकाल्न थाल्छु । मैले बुझें एक अछूत ईश्वरको छोरो हुन सक्छ, मान्छेको भाइ पनि हुन सक्छ, तर पनि मान्छे हुन सक्दैन । के म मान्छे होइन ? विश्वकर्मा भाइ बस्न नमिल्ने, अर्कै मान्छे मात्रै बस्न मिल्ने कोठाबाट मलाई नछोएरै घोक्रेठ्याक लगाइएको छ । गायक रत्नदास प्रकाशको स्वरमा सुसज्जित एक गीत छ ः भाइ कसरी अछूत कहिन्छ ? ऊ पनि बोल्छ, ऊ पनि बुझ्छ, उसमा पनि त लाल रगत छ । अरूझैं उसको ईश्वर पनि छ, भाइ कसरी अछूत कहिन्छ ? उही पृथ्वीको दलानमा, जाडो गर्मीको वर्षात्मा । सुखदुःखका उही गीत गुनी, एउटै आकाशको छानामुनि ऊ पनि बाँच्छ, ऊ पनि मर्छ, भाइ कसरी अछूत कहिन्छ ?उपरोक्त गीतमा उल्लेखनीय हरफ छ भाइ कसरी अछूत कहिन्छ ? वास्तवमा हुनुपर्ने यस्तो होइन र मान्छे कसरी अछूत कहिन्छ ? जात व्यवस्थामा एक अछूत मान्छेभन्दा पहिले मान्छेको भाइ हुँदोरहेछ । गीतमा अभिव्यक्त अर्को हरफ अरूझैं उसको ईश्वर पनि छ ले भारतीय सन्तहरूमाथि अम्बेडकरको भनाइस्मरण गराउँछ उनीहरू मनुष्य र ईश्वरको सम्बन्धलाई लिएर चिन्तित थिए । उनीहरूले के शिक्षा पाएनन् भने सबै मनुष्य बराबर हुन् । जात व्यवस्थामा एउटा दलित गैरदलितको भाइ हुन सक्छ, तर मान्छे हुन सक्दैन । यो देश मन्दिरहरूको सहरको देश त्यसै भएको छैन । जहाँ ढुंगाढुंगामा देवताको बास छ, जहाँ पाइलापाइलामा स्वर्गको आभास छ । तर यो स्वर्ग दलितको भने होइन । यो देशका मान्छे का मन्दिरहरूमा मान्छेको भाइ ले बस्ने कोठा पाउँदैन । म स्नातकोत्तर अध्ययन गर्न मन्दिरहरूको सहर आइपुगेको छु । २०७५ साल भदौमा सुकुना बहुमुखी क्याम्पस सुन्दरहरैंचा विराटचोक मोरङका एक शिक्षक बालकुमार कालाखेती दर्शनाचार्य अध्ययन गर्न त्रिभुवन विश्वविद्यालय कीर्तिपुरमा आएका छन् । संगम दाजुले मलाई सुसूचित गर्छन् सरलाई कोठा चाहिएको छ । तिम्रो कोठा ठूलो पनि छ । तिमी एक्लै बसेका पनि छौ । रुम शेयर गरेर बस्दा कसो होला ? मैले खुसी व्यक्त गर्छु अहो किन नमिल्नु ? संगम दाइ मान्छेको भाइ मलाई मान्छे बालकुमार सरसँग भेटघाट गराउँछन् । मान्छे को खुलदुली छ कोठा कस्तो छ ? कत्रो छ ? भोलि कोठा हेर्न आउँदा हुन्छ ? मान्छेको भाइ सहमति जनाउँछ । अर्को दिन मान्छेको भाइ लाई मान्छे को फोन आउँछ । मान्छेको भाइले मान्छे कोठामा आउँदै गरेको जानकारी पाउँछ । करिब पाँचदस मिनेटपछि मान्छेको भाइले मान्छेलाई कोठामा ल्याउँछ, सरको साथमा एकजना म्याडम पनि आएकी छन् । लोग्नेमान्छे र स्वास्नीमान्छे मान्छे भाइलाई स्वर मिलाईकन भन्छन् कोठा राम्रो रहेछ, फराकिलो, बेलुकीसम्म नै घाम प्रवेश गर्ने । दुई जना मज्जैले बस्न मिल्छ । भाडा पो कति छ ? बिजुलीपानीको व्यवस्था कस्तो छ ? होहल्ला पो हुन्छ कि ? मान्छेभाइ मान्छेको जिज्ञासा शान्त गराउँछ । धेरै कुरा आदानप्रदानपछि मान्छे प्रश्न गर्छ भाइ, के थरी ? मान्छेभाइ जवाफ फर्काउँछ रहपाल । मान्छे जान्नलाई उत्सुक हुन्छ रहपाल भनेको के हो ? मान्छेभाइ विश्वकर्मा । मान्छेहरूको एकछिनसम्म बोली फुट्दैन । केहीबेरको सन्नाटालाई पाखा लगाउँदै लोग्नेमान्छे स्वास्नीमान्छेतर्फ फर्कन्छ यति सानो कोठामा दुई जना बस्न अलि नसकिएला कि ? स्वास्नीमान्छे होमाहो मिलाउँछिन् यति सानो कोठामा दुई जना बस्नु अलि गाह्रो नै हुन्छ । पानी पनि त्यति छैन भन्नुभयो । मान्छेहरू अर्को कोठा खोज्छौं भन्दै कोठाबाट बाहिरिन्छन् ।"
